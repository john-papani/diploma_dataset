ΠΙΝΑNΑΣ ΠΕΡΙΕΧΟΜΕΝΩΝ
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΣΥΝΕΔΡΙΑΣΗ ΛΕ΄
Τρίτη 17 Σεπτεμβρίου 2002
ΘΕΜΑΤΑ
   Α΄ ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της
4. Συζήτηση επικαίρων ερωτήσεων:
      α) Προς την Υπουργό Περιβάλλοντος, Χωροταξίας και Δημοσίων Έργων i) σχετικά με την αντιμετώπιση των κυκλοφοριακών προβλημάτων λόγω της κατασκευής τερματικού σταθμού του μετρό στη Νέα Σμύρνη, σελ.
      ii) σχετικά με τη λήψη των αναγκαίων μέτρων βελτίωσης των κυκλοφοριακών συνθηκών στο Λεκανοπέδιο, σελ. 
      β) Προς τον Υπουργό Εθνικής Παιδείας και Θρησκευμάτων, σχετικά με την έλλειψη σχολικών κτιρίων και αιθουσών στο Πολεοδομικό Συγκρότημα Θεσσαλονίκης, σελ. 
   Γ. ΝΟΜΟΘΕΤΙΚΗ ΕΡΓΑΣΙΑ
     1. Ψήφιση στο σύνολο του σχεδίου νόμου του Υπουργείου  Εσωτετικών, Δημόσιας Διοίκησης και Αποκέντρωσης: «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις», σελ.
   2. Συζήτηση επί της αρχής του σχεδίου νόμου του Υπουργείου Πολιτισμού: «Τροποποίηση και συμπλήρωση του ν. 2725/1999, ρύθμιση θεμάτων Υπουργείου Πολιτισμού και άλλες διατάξεις», σελ.
   3. Κατάθεση σχεδίου νόμου:
Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Εξωτερικών κατέθεσαν σχέδιο νόμου: «Οργανισμούς Νομικού Συμβουλίου του Κράτους και κατάσταση των λειτουργών και των υπαλλήλων», σελ..
ΟΜΙΛΗΤΕΣ
Α. Επί των επικαίρων ερωτήσεων
   ΓΚΕΣΟΥΛΗΣ Ν., σελ.
ΜΑΝΤΕΛΗΣ Α., σελ.
ΞΗΡΟΤΥΡΗ Α., σελ.
ΣΙΟΥΦΑΣ Δ., σελ.
ΤΖΙΟΛΑΣ Α., σελ.
ΤΣΑΚΛΙΔΗΣ Ι., σελ.
ΤΣΙΟΓΚΑΣ Δ., σελ.
Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης
ΜΠΕΝΟΣ Σ., σελ.
Γ. Επί του σχεδίου νόμου του Υπουργείου Πολιτισμού
ΑΚΡΙΒΑΚΗΣ Α., σελ.
ΒΑΡΔΙΚΟΣ Π., σελ.
ΒΕΝΙΖΕΛΟΣ Ε., σελ.
ΗΛΙΑΚΗ Ε., σελ.
ΚΑΝΕΛΛΗ Λ., σελ.
ΚΕΔΙΚΟΓΛΟΥ Β., σελ.
ΚΕΦΑΛΟΓΙΑΝΝΗΣ Ε., σελ.
ΛΙΑΝΗΣ Γ., σελ.
ΜΑΤΗΣ Α., σελ.
ΜΗΤΣΟΤΑΚΗΣ Κ., σελ
ΞΗΡΟΤΥΡΗ Α., σελ.
ΟΡΦΑΝΟΣ Γ., σελ.
ΣΠΗΛΙΟΠΟΥΛΟΣ Α., σελ.
ΣΠΥΡΑΚΗ Χ., σελ.
ΣΠΥΡΙΟΥΝΗΣ Κ., σελ.
ΤΖΑΝΗΣ Λ., σελ.
ΤΣΙΠΡΑΣ Β., σελ.
ΦΟΥΡΑΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Β΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ ΛΕ΄
      Τρίτη 17 Σεπτεμβρίου 2002
      Αθήνα, σήμερα στις 17 Σεπτεμβρίου 2002, ημέρα Τρίτη και ώρα 18.40΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
       (Ανακοινώνονται προς το Σώμα από τον  κ.  Δημήτριο Τσιόγκα, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Αναπήρων Ελλήνων Ομογενών Παλιννοστούντων Βορείου Ηπείρου ζητεί τη χορήγηση των επιδομάτων αναπηρίας στους Έλληνες ομογενείς με ειδικές ανάγκες της Βορείου Ηπείρου.
      2) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Φιλανθρωπικός μη Κερδοσκοπικός Σύλλογος Γονέων και Κηδεμόνων Ατόμων με Ειδικές Ανάγκες Νομού Ημαθίας ζητεί την ικανοποίηση συνταξιοδοτικών και οικονομικών αιτημάτων των μελών του.
      3) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Ένωση Ιατρών Νοσοκομείου και Κέντρων Υγείας Νομού Χαλκιδικής διαμαρτύρεται για τις περικοπές στους εφημερεύοντες γιατρούς.
      4) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμος Κεκροπίας Αιτωλ/νίας  ζητεί χρηματοδότηση για την κάλυψη των ζημιών που δημιούργησαν στην αγροτική οδοποιία τα πρόσφατα ακραία καιρικά φαινόμενα.
      5) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΤΕΒΕ Νομού Θεσσαλονίκης διαμαρτύρεται για τις ανεξέλεγκτες αυξήσεις τιμών σε σειρά ειδών πρώτης ανάγκης.
      6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Φαρμακευτικός Σύλλογος Χίου ζητεί τη διάκριση των ακαθαρίστων εσόδων σε χονδρικής και λιανικής για τη διαδικασία προσαύξησής τους λόγω ανακρίβειας των βιβλίων.
      7) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ένωση Μαστιχοπαραγωγών Χίου ζητεί τη χορήγηση αποζημίωσης στους παραγωγούς της περιοχής της που έχουν υποστεί ζημιές από την τελευταία βροχόπτωση.
      8) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Νομαρχιακή Αυτοδιοίκηση Χίου ζητεί την επιχορήγηση των Νομαρχιακών Αυτοδιοικήσεων  με πρόσθετο ποσό ώστε οι ΚΑΠ να ανέλθουν στο περσινό ύψος.
      9) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Δήμος Σικυωνίων Κορινθίας ζητεί τη χορήγηση αποζημιώσεων στους σταφιδοπαραγωγούς του για την κάλυψη των ζημιών από τις πρόσφατες βροχοπτώσεις.
      10) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί τη χορήγηση αποζημίωσης των ιδιοκτητών ακινήτων στο Κεφαλόβρυσο, Χαλίκι, Χρυσοβέργι Αιτωλικού λόγω της αναγκαστικής απαλλοτρίωσης για την κατασκευή της Εθνικής Οδού.
      11) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί να ληφθούν μέτρα ασφάλισης και προστασίας των εργαζομένων του ΑΗΣ Μεγαλόπολης Αρκαδίας προς αποφυγή εργατικών ατυχημάτων.
      12) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί την απομάκρυνση των επικίνδυνων υλικών από την αποθήκη Γ11 Ικονίου του ΟΛΠ Α.Ε.
      13) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία Φορείς Επισκοπής Βραγκιανών του Δήμου Αχελώου Καρδίτσας ζητούν να ενταχθούν οδικά έργα και έργα οδοποιίας της περιοχής τους στο Γ΄ ΚΠΣ.
      14) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το 2ο ΤΕΕ Καρδίτσας ζητεί να συνεχισθεί η λειτουργία του τμήματός του, ηλεκτρολόγων εγκαταστάσεων.
      15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Αγροτικός Συνεταιρισμός Παλαιοφύτου ζητεί να αποζημιωθούν οι καλλιέργειες της περιοχής του που επλήγησαν από τον παγετό του Φεβρουαρίου 2002.
      16) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Πολιτιστικός – Εξωραϊστικός και Μορφωτικός Σύλλογος Πλατάνου Γυθείου Λακωνίας «Το Λιμπέρδο» ζητεί οικονομική ενίσχυση για την αναστήλωση του Ιερού Ναού Αγίου Δημητρίου Πλατάνου στο Γύθειο.
      17) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία η Ιερά Μονή Αγίας Τριάδος Δέσης Τρικάλων  ζητεί οικονομική ενίσχυση για την ολοκλήρωση εργασιών επισκευής της.
      18) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύνδεσμος Εφημερίων Ιεράς Μονής Αρχιεπισκοπής Κρήτης ζητεί οι εφημέριοι της Β΄ μισθολογικής κατηγορίας να καταταγούν σε ανώτερα μισθολογικά κλιμάκια.
      19) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ιωάννης Μπανιτσιώτης, καθηγητής θεολόγος, διαμαρτύρεται γιατί η διδασκαλία του μαθήματος των θρησκευτικών ανατίθεται σε καθηγητές που δεν είναι θεολόγοι.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Λασιθίου ζητεί την ενίσχυση της οργανικής δύναμης της Αστυνομικής Δ/νσης Λασιθίου με πρόσθετο προσωπικό.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λασιθίου ζητεί τη λήψη μέτρων προστασίας και ανάδειξης του Μινωϊκού ανακτόρου και της αρχαίας πόλης Πετρά της Σητείας.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Σητείας Κρήτης ζητεί να ενταχθεί ο Νομός Λασιθίου στο εθνικό πρόγραμμα αναδιάρθρωσης των αμπελοκαλλιεργειών.
      23) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ με αναφορά του προτείνει όταν ολοκληρώνεται η εκπαίδευση των στρατιωτών να διοργανώνονται εκδηλώσεις προς τιμή τους, με σκοπό τη σύσφιξη των σχέσεων πολιτών με το στρατό.
      24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Ένωση Ποδοσφαιρικών Σωματείων Κυκλάδων ζητεί την πρωϊνή λειτουργία του ΤΕΕ Σύρου.
      25) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ  και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Ιατροί του Κέντρου Υγείας Κιάτου Κορινθίας και η παράταξη «Αγωνιστική Συμπαράταξη για τη Σικυωνία» ζητούν την κάλυψη των κενών θέσεων ιατρών όλων των ειδικοτήτων του Κέντρου Υγείας.
      B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ	
      1. Στην με αριθμό 78/2-7-2002 ερώτηση δόθηκε με το υπ’ αριθμ. 11330/26-7-2002 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 78/2-7-2002 που κατέθεσε στη Βουλή των Ελλήνων ο Βουλευτής κ. Δ. Πιπεργιάς, σας διαβιβάζουμε το υπ’ αριθμ. ΓΔΝΣ/2623/24-7-2002 έγγραφο της Δημόσιας Επιχείρησης Ηλεκτρισμού (ΔΕΗ), με το οποίο δίδεται απάντηση στα θιγόμενα στην ανωτέρω ερώτηση θέματα.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      2. Στην με αριθμό 80/2-7-2002 ερώτηση δόθηκε με το υπ’ αριθμ. 8/26-7-2002 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης 80/2-7-02 που κατέθεσε ο Βουλευτής κ. Δημ. Πιπεργιάς, σχετικά με το ανωτέρω θέμα, σας γνωρίζουμε τα εξής:
      Α. Η Κτηματική Υπηρεσία Εύβοιας διαβίβασε στους συναρμόδιους φορείς τεχνική μελέτη η οποία εκπονήθηκε ύστερα από την υπ’ αριθμ. 14/1997 σχετική απόφαση του Συμβουλίου Περιοχής της Εδαφικής Περιφέρειας Ιστιαίας, προκειμένου να εκφράσουν τις απόψεις τους για την κατασκευή απορροφητικού κρηπιδότοιχου και προβόλων προστασίας από τη διάβρωση στην Κοινότητα Ασμηνίου, όπως προβλέπεται από τη νομοθεσία.
      Η Δ/νση Χωροταξίας του Υπουργείου ΠΕ.ΧΩ.Δ.Ε. με τα υπ’ αριθμ. 6618/1225/18-3-1998 και 6619/1226/18-3-1998 έγγραφα, ζήτησε να τηρηθεί η διαδικασία προέγκρισης χωροθέτησης του έργου σύμφωνα με την υπ’ αριθμ. 69269/5387/24.10.1990 Κ.Υ.Α.
      Επίσης η Δ/νση Περιβαλλοντικού Σχεδιασμού του ως άνω Υπουργείου, με τα υπ’ αριθμ. 69650/27.4.1998 και 69682/27.4.1998 έγγραφα, εκφράζει την άποψη ότι για την επίλυση του προβλήματος θα πρέπει να αναζητηθεί διαφορετική τεχνική λύση, η οποία να εναρμονίζεται με το φυσικό περιβάλλον και να αποτελεί ηπιότερη μορφή επέμβασης.
      Τέλος, αντιρρήσεις ως προς την κατασκευή του κρηπιδότοιχου έχει προβάλει και ο Ελληνικός Οργανισμός Τουρισμού με το υπ’ αριθμ. 501451/1.4.1998 έγγραφό του.
      Ο φορέας εκτέλεσης των έργων ενημερώθηκε σχετικά με τα ανωτέρω από την Κτηματική Υπηρεσία Εύβοιας με το υπ’ αριθμ. Φ 122/984/23.4.1998 έγγραφό της, ενώ με το υπ’ αριθμ. Φ 122/1286/3.7.1998 έγγραφο της ίδιας Υπηρεσίας του γνωστοποιήθηκε ότι δεν είναι δυνατή η έκδοση της απαιτούμενης απόφασης παραχώρησης χρήσης αν δεν εξασφαλιστεί η σύμφωνη γνώμη των αρμοδίων Υπηρεσιών.
      Β. Αναφερόμενοι στην ένταξη των έργων στο ΠΕΠ, η αρμόδια, σύμφωνα με το ν. 2860/00 Διαχειριστική Αρχή του ΠΕΠ, προβαίνει σε σταδιακή εξειδίκευση του Συμπληρώματος Προγραμματισμού, ακολουθώντας την προβλεπόμενη δημοσιοποίηση και προκήρυξη των μέτρων του ΠΕΠ, προκειμένου δε να ενταχθεί ένα έργο στο ΠΕΠ, πρέπει να προταθεί στη Διαχειριστική Αρχή συνοδευόμενο από αντίστοιχο Τεχνικό Δελτίο Έργου. Ακολούθως η ανωτέρω υπηρεσία προτείνει στο Γενικό Γραμματέα της Περιφέρειας την ένταξή τους στο Περιφερειακό Επιχειρησιακό Πρόγραμμα, μετά από τους προβλεπόμενους σχετικούς ελέγχους για τη φύση και το είδος, τη συμβατότητα, την πληρότητα, την ωριμότητα και τη σκοπιμότητα των προτεινόμενων έργων και υποέργων.
      Η παραπάνω διαδικασία πρέπει να ακολουθηθεί και για το έργο του θέματος.
      Σας πληροφορούμε επίσης ότι η Νομαρχιακή Αυτοδιοίκηση Ευβοίας έχει εντάξει στο τεχνικό της πρόγραμμα εκπόνηση μελέτης με τίτλο «Προστασία οδού προς Κεφαλές – Ασμηνίου» στην οποία περιλαμβάνεται και η προστασία της ακτογραμμής Δ.Δ. Ασμηνίου Δήμου Αρτεμισίου.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
       3. Στην με αριθμό 86/2-7-2002 ερώτηση δόθηκε με το υπ’ αριθμ. 11158/26-7-2002 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 86/2-7-2002 των Βουλευτών κυρίων Θ. Νάκου, Ν. Τσιαρτσιώνη και Κ. Καραμπίνα, θέτουμε υπόψη σας τα ακόλουθα:
      Το Υπουργείο Ανάπτυξης σε συνεργασία με τους εποπτευόμενους φορείς χαράσσει και υλοποιεί υπεύθυνη στρατηγική αντιμετώπισης του ζητήματος ενεργειακής επάρκειας της χώρας με προοπτική και σεβασμό τόσο στις ανάγκες των πολιτών όσο και στο περιβάλλον.
      Σκοπός μας είναι συνεχίζοντας τη σημερινή πολιτική και ενισχύοντας την με πρόσθετα μέτρα, η Ελλάδα να έχει μετά από μια δεκαετία ένα πολύ πιο σύγχρονο, ανταγωνιστικό και περιβαλλοντικά φιλικό ενεργειακό σύστημα που θα αποτελεί αναπόσπαστο μέρος της εθνικής προσπάθειας σύγκλισης προς τις οικονομίες της Ευρωπαϊκής Ένωσης. Με τη διάδοση του φυσικού αερίου, τις μεγάλες επενδύσεις σε νέες υποδομές δικτύων, αγωγών και διασυνδέσεων, τις νέες ηλεκτροπαραγωγικές μονάδες κοντά στα κέντρα κατανάλωσης και τις ανανεώσιμες πηγές ενέργειας, ο καταναλωτής θα απολαμβάνει καθαρή, επαρκή και ασφαλή ενέργεια που θα παράγεται σε συνθήκες ανταγωνιστικότητας στη νέα ενεργειακή αγορά που αναπτύσσεται. Οι συνολικές επενδύσεις που θα απαιτηθούν είναι περισσότερες από 10 δισ. ευρώ σε 8-10 έτη, πράγμα που καταδεικνύει τη σημασία προσέλκυσης διεθνών και ιδιωτικών κεφαλαίων μέσω σταθερού επιχειρηματικού περιβάλλοντος και ανταγωνιστικής αγοράς.
      Στο πλαίσιο του μακροχρόνιου ενεργειακού σχεδιασμού, που επεκτείνεται και μετά το 2004 προχωράμε:
      1. Στην αναβάθμιση των ήδη υφισταμένων βορείων διασυνδέσεων της χώρας και στην επέκταση αυτών. Ήδη έχει τεθεί σε λειτουργία η διασύνδεση με την Ιταλία συνδέοντας έτσι την Ελλάδα με την υπόλοιπη ευρωπαϊκή αγορά ηλεκτρικής ενέργειας.
      2. Ήδη έχουν χορηγηθεί άδειες παραγωγής για θερμοηλεκτρικές μονάδες συνολικής ισχύος 2750 MW με χρήση φυσικού αερίου. Οι περισσότερες μονάδες έχουν λάβει προεγκρίσεις χωροθέτησης ή προκαταρκτικές περιβαλλοντικές εκτιμήσεις και άλλες άδειες και έχουν ολοκληρώσει την προετοιμασία των αναλυτικών τεχνικών και χρηματοδοτικών σχεδίων.
      3. Το 48% των συνολικών πόρων ή το 41% της δημόσιας δαπάνης του ΕΠΑΝ κατευθύνεται στον ενεργειακό τομέα προκειμένου να εξυπηρετηθούν οι ανάγκες και οι στόχοι του τομέα για την επόμενη περίοδο που είναι:
      Η έγκαιρη κάλυψη των μελλοντικών αναγκών σε πρόσθετο δυναμικό ηλεκτροπαραγωγής, που υπολογίζεται σε 5-6000 MW την επόμενη δεκαετία.
      Η εξασφάλιση και διαφοροποίηση του ενεργειακού εφοδιασμού.
      Η αναβάθμιση και επέκταση των δικτύων και των λοιπών εγκαταστάσεων μεταφοράς και διανομής του φυσικού αερίου.
      Η δημιουργία των προϋποθέσεων προσέλκυσης ιδιωτικών επενδύσεων σε θέματα Εξοικονόμησης Ενέργειας (Ε.Ε.), Συμπαραγωγής Ηλεκτρισμού και Θερμότητας (ΣΗΘ) και των Ανανεώσιμων Πηγών Ενέργειας (ΑΠΕ).
      Η μείωση της πετρελαϊκής εξάρτησης
      Η ενίσχυση της συμμετοχής των ΑΠΕ στην ηλεκτροπαραγωγή
      Η μέγιστη αξιοποίηση των ΑΠΕ στα νησιά και άλλες απομακρυσμένες περιοχές.
      Ιδιαίτερα ενισχύονται από το ΕΠΑΝ οι επενδύσεις για την αύξηση της συμμετοχής του φυσικού αερίου, των ΑΠΕ καιτ ης ΣΗΘ στο ενεργειακό σύστημα της χώρας.
      Η επιλογή αυτή εξυπηρετεί ταυτόχρονα και την υποχρέωση τήρησης των περιβαλλοντικών δεσμεύσεων της χώρας που σχετίζονται με τη μείωση των εκπομπών των αερίων που επιτείνουν το φαινόμενο του θερμοκηπίου καθώς και το στόχο της ανόδου του ποσοστού συμμετοχής των ΑΠΕ στην ηλεκτροπαραγωγή στο 20,1% το 2010 σύμφωνα με την Οδηγία 77/2001.
      Ειδικότερα στο Μέτρο 2.1 προβλέπεται η ενίσχυση μεμονωμένων ιδιωτικών επενδύσεων σε συστήματα εξοικονόμησης ενέργειας, συμπαραγωγής και ανανεώσιμων πηγών ενέργειας προϋπολογισμού άνω των 15 εκατομμυρίων δρχ. ανά τεχνολογική κατηγορία. Το ανώτατο όριο συγκεκριμένης επένδυσης επί του οποίου παρέχεται επιχορήγηση είναι 15 δις δρχ.
      Το συνολικό κόστος του Μέτρου 2.1 (ΕΠΑΝ) ανέρχεται σε 360 δις δρχ. περίπου. Από το ποσό αυτό η συνολική δημόσια δαπάνη (κοινοτική και εθνική) ανέρχεται σε 130 δις δρχ. περίπου. Το υπόλοιπο του κόστους του Μέτρου 2.1 θα καλυφθεί από ιδιωτική συμμετοχή.
      4.Επί του θεσμικού πλαισίου τέθηκε σε δημόσια διαβούλευση δέσμη νομοθετικών ρυθμίσεων στο πλαίσιο πρότασης της ΡΑΕ για την αναδιοργάνωση της αγοράς ηλεκτρικής ενέργειας. Το ΥΠΑΝ μελετά ήδη τα αποτελέσματα του διαλόγου και σύντομα θα καταθέσει τις προτάσεις του.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      4. Στην με αριθμό 87/2-7-02 ερώτηση δόθηκε με το υπ’ αριθμ. 11397/26-7-02 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση 87/2-7-2002 που κατέθεσαν στη Βουλή των Ελλήνων οι Βουλευτές κύριοι Θ. Νάκος, Ν. Τσιαρτσιώνης, Κ. Καραμπίνας, σας διαβιβάζουμε το υπ’ αριθμ. ΓΔΝΣ/2637/24-7-2002 έγγραφο της Δημόσιας Επιχείρησης Ηλεκτρισμού (ΔΕΗ), με το οποίο δίδεται απάντηση στα θιγόμενα στην ανωτέρω ερώτηση θέματα.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 89/2-7-02 ερώτηση δόθηκε με το υπ’ αριθμ. 719/26-7-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση 89/2-7-02, που κατατέθηκε στη Βουλή από το Βουλευτή κ. Ιορδάνη Τζαμτζή, σχετικά με την καταβολή των οφειλών του Δημοσίου προς τον ΟΑΕΕ – ΤΕΒΕ, σας πληροφορούμε ότι από το Γενικό Λογιστήριο του Κράτους έχει ήδη δοθεί στο Ταμείο το ποσό των 29.347.500,00 ευρώ (10 δισ.), προκειμένου να αντιμετωπισθούν άμεσες δαπάνες του.
      Σας πληροφορούμε επίσης ότι στις προθέσεις του Υπουργείου είναι η οριστική επίλυση του θέματος και για το σκοπό αυτό μελετά την αντιμετώπιση των προβλημάτων που δημιουργούνται από το υφιστάμενο καθεστώς χρηματοδότησης, (αδυναμία του ΟΑΕΕ να πιστοποιήσει έγκαιρα και αξιόπιστα τις εισπραττόμενες εισφορές – αμφισβήτηση της αξιοπιστίας των στοιχείων του ΟΑΕΕ από το Υπουργείο Οικονομίας κ.λπ), με μια νέα διαδικασία που ενδεχομένως μπορεί να έχει κοινά χαρακτηριστικά με αυτή που θεσπίσθηκε με την οριστική και αξιόπιστη εφαρμογή της τριμερούς χρηματοδότησης του ΙΚΑ-ΕΤΑΜ, στο νόμο 3029/02.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      6. Στην με αριθμό 92/2-7-02 ερώτηση δόθηκε με το υπ’ αριθμ. 5376/25-7-02 έγγραφο από τον Υφυπουργό   Oικονομίας και Οικονομικών η  ακόλουθη απάντηση:
      «Σε απάντηση της ερώτησης 92/2-7-02 που κατέθεσε στη Βουλή ο Βουλευτής κ. Γ. Τσούρνος, αναφερόμενη στην εκποίηση από την Κ.Ε.Δ. του δημοσίου κτήματος Α.Β.Κ.  503 Ναυπλίου, σας γνωρίζουμε τα εξής:
      Όπως μας ανέφερε η Κ.Ε.Δ. με το υπ’ αριθμ. 7699/2165/Φ.324472/10-7-02 έγγραφό της, η οποία είναι αρμόδια σύμφωνα με τον ιδρυτικό της νόμο 973/79 για τη διαχείριση των ακινήτων (ΦΕΚ 226/τ.Α΄/27-9-1979 του Δημοσίου και τα έσοδα, που προέρχονται από την διαχείριση αυτή, χρησιμοποιούνται για κάλυψη επιτακτικών στεγαστικών αναγκών του Ελληνικού Δημοσίου, το εν λόγω δημόσιο ακίνητο, έκτασης 7887,95μ2 προέκυψε από επιχωματώσεις βαλτώδους έκτασης στο λιμάνι Ναυπλίου και το Λιμενικό Ταμείο Αργολίδας  προχώρησε  σε συνεργασία  με την Πολεοδομία  στη ρυμοτόμησή του και στον καθορισμό των χρήσεων, προκειμένου να δημιουργηθούν οικόπεδα προς πώληση για την εξασφάλιση των αναγκαίων πόρων για έργα στο λιμάνι.
      Μετά την δημιουργία του Κλιμακίου ΚΕΔ Ναυπλίου το έτος 1984 το εν λόγω ακίνητο εξαιρέθηκε από την χερσαία ζώνη λιμένα  και σε συνεργασία με την Κτηματική Υπηρεσία Αργολίδας καταγράφηκε μαζί με άλλα ακίνητα και έλαβε τον αριθμό βιβλίου καταγραφής (Α.Β.Κ.) 503.
      Στα πλαίσια αξιοποίησης του ακινήτου το Κλιμάκιο ΚΕΔ  Ναυπλίου ζήτησε από τις αρμόδιες υπηρεσίες τα απαραίτητα έγγραφα.
      Η Κτηματική Υπηρεσία Αργολίδας με το 419/24-3-98 έγγραφό της πρότεινε το ακίνητο να παραμείνει ως απόθεμα γης για μελλοντική κάλυψη στεγαστικών αναγκών του Δημοσίου, ενώ η Πολεοδομία Ναυπλίου δεν απάντησε.
      Μετά από αυτά το ΚΕΔ με το 2053/1527/1-3-2000 έγγραφό της συναίνεσε στη σύνταξη από τη Νομαρχία Αργολίδας Χωροταξικής μελέτης Διοικητικού Κέντρου Ναυπλίου (στέγαση δημοσίων υπηρεσιών κ.λπ.) με τις εξής προϋποθέσεις:
      α)  Θα συμμετέχουν όλα τα γειτονικά δημόσια ακίνητα
      β) Οι ανάγκες των Υπηρεσιών θα ληφθούν υπόψη ενδεικτικά και όχι αποκλειστικά για τη δέσμευση συγκεκριμένων ακινήτων.
      γ) Σε όλα τα στάδια της μελέτης θα ενημερώνεται και θα ζητείται απαραίτητα η συνεργασία της ΚΕΔ και
      δ) Το πόρισμα της μελέτης θα κοινοποιηθεί στην ΚΕΔ πριν την θεσμοθέτηση των προτεινόμενων χρήσεων, προκειμένου να εκφράσει τις απόψεις της.
      Παρά τις κατά καιρούς υπενθυμίσεις του Κλιμακίου για την εξέλιξη της αναφερόμενης μελέτης, η Νομαρχία δεν απάντησε ποτέ, ως όφειλε.  Τελευταία υπενθύμιση έγινε με το 7300/4-9-00 έγγραφο του Κλιμακίου, στο οποίο αναφερόταν και η πρόθεση της ΚΕΔ να εκποιήσει το ακίνητο, πλην όμως και πάλι η Νομαρχία δεν απάντησε.  Αντίθετα, παρενέβη την ημέρα του διαγωνισμού, ζητώντας τη ματαίωσή του, με την αιτιολογία ότι την ημέρα αυτή παρουσιάζεται από την μελετητή η χωροταξική μελέτη, χωρίς να γνωρίζει κάτι σχετικό εκ των προτέρων η ΚΕΔ, όπως σχετικά αναφέρεται και παραπάνω.
      Η Κτηματική Υπηρεσία Αργολίδας με το 1396/14-6-02 έγγραφό της επανέρχεται στο θέμα της εκποίησης και αναφέρει ότι, αν η ΚΕΔ, ως αρμόδια για τη διαχείριση των δημοσίων ακινήτων, αποφασίσει την πώληση του ακινήτου, τότε να εξεταστεί η δυνατότητα διάθεσης μέρους του τιμήματος για την ανέγερση κτιρίου σε όμορο δημόσιο ακίνητο, προκειμένου να καλυφθούν οι στεγαστικές ανάγκες του Δημοσίου.
      Σημειώνεται ότι, για τη στέγαση των δημοσίων υπηρεσιών στο Ναύπλιο καταβάλλονται σήμερα ενοίκια ύψους 9.772 EYΡΩ μηνιαίως.
      Η δημοπρασία εκποίησης του εν λόγω ακινήτου διεξήχθη στις 27-6-2002 σύμφωνα με τις προβλεπόμενες διαδικασίες.  Συγκεκριμένα η διακήρυξη αναρτήθηκε τόσο στα γραφεία της ΚΕΔ Ναυπλίου, όσο και στα γραφεία της Κτηματικής Υπηρεσίας Αργολίδας και του Δημαρχείου Ναυπλίου.  Επίσης, περίληψη αυτής δημοσιεύτηκε σε 2 τοπικές ημερήσιες εφημερίδες (ΝΕΑ ΑΡΓΟΛΙΔΑ, ΕΙΔΗΣΕΙΣ), αντί της μίας που προβλέπεται καθώς και σε 3 Εφημερίδες των Αθηνών (ΚΑΘΗΜΕΡΙΝΗ, ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ, ΕΘΝΟΣ ΚΥΡΙΑΚΗΣ).  Πέραν αυτών δημοσιεύθηκε ανακοίνωση και σε άλλες 7 ημερήσιες εφημερίδες των Αθηνών σε τακτά χρονικά διαστήματα.  Αποτέλεσμα αυτών ήταν η ευρεία ενημέρωση των ενδιαφερομένων, γεγονός που αποδεικνύεται και από το επιτευχθέν τίμημα.  Συγκεκριμένα το τίμημα πώλησης ανήλθε στο ποσό των 4.326.750 ΕΥΡΩ, έναντι της τιμής εκκίνησης των 2.700.000 ΕΥΡΩ.
      Σχετικά με τα αναφερόμενα στο 669/27-6-2002 έγγραφο της Νομαρχιακής Αυτ/σης Αργολίδας για τη στέγαση των Δημοσίων Υπηρεσιών και την έλλειψη πλατείας και πρασίνου το Κλιμάκιο της ΚΕΔ ενημέρωσε ότι υπάρχουν όμορα σχεδόν δημόσια ακίνητα (ΒΚ 519,440,  συνολικού εμβαδού 25 στρεμμάτων περίπου, τα οποία μπορούν να χρησιμοποιηθούν.  Επίσης, πρόσφατα παραχωρήθηκε για πλατεία στο Δήμο Ναυπλίου άλλο όμορο δημόσιο ακίνητο, έκτασης 2.220 τ.μ. και αξίας 528.246 ΕΥΡΩ.
      Παράλληλα, είναι δυνατόν να ξεκινήσουν οι διαδικασίες, μετά από συνεννόηση με την Νομαρχιακή Αυτοδιοίκηση Αργολίδας για την παραχώρηση όμορης δημόσιας έκτασης προκειμένου να ανεγερθεί κτίριο για την στέγαση των Δημοσίων Υπηρεσιών και την δημιουργία χώρων πρασίνου.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      	Πρώτη είναι η με αριθμό 29/12.9.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αναστασίου Μαντέλη προς την Υπουργό Περιβάλλοντος, Χωροταξίας και Δημοσίων ΄Εργων, σχετικώς με την αντιμετώπιση των κυκλοφοριακών προβλημάτων λόγω της κατασκευής τερματικού σταθμού του μετρό στη Νέα Σμύρνη. 
      	Η επίκαιρη ερώτηση του κ. Μαντέλη έχει ως εξής: 
      «Η κατάσταση στην οδό Αιγαίου στη Νέα Σμύρνη έχει γίνει κυριολεκτικά αφόρητη. Η κυκλοφορία έχει επιβαρυνθεί δραματικά λόγω του τερματικού σταθμού του μετρό και των κυκλοφοριακών ρυθμίσεων που έγιναν στην ευρύτερη περιοχή, με επίπτωση τη διοχέτευση της κίνησης των οχημάτων στην οδό αυτή. Τα ατυχήματα είναι πλέον καθημερινά, οι δε περίοικοι υφίστανται τα πάνδεινα».
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, κάνω παράκληση να διορθώσετε τον τίτλο γιατί δεν έχω πει εγώ για κατασκευή τερματικού σταθμού μετρό στη Νέα Σμύρνη. 
      ΠΡΟΕΔΡΕΥΩΝ (Κωνσταντίνος Γείτονας): Εγώ αυτό διαβάζω, με συγχωρείτε. Αντιμετώπιση προβλημάτων οδού Αιγαίου στη Νέα Σμύρνη, λέει. 
      ΑΝΑΣΤΑΣΙΟΣ ΜΑΝΤΕΛΗΣ: Άλλο οδού Αιγαίου και άλλο λόγω κατασκευής τερματικού σταθμού μετρό. 
      ΠΡΟΕΔΡΕΥΩΝ (Κωνσταντίνος Γείτονας): Εγώ εξεπλάγην, κύριε συνάδελφε, αλλά δεν επιτρέπεται να σχολιάσω. Διάβασα ό,τι είδα. 
      ΑΝΑΣΤΑΣΙΟΣ ΜΑΝΤΕΛΗΣ: Μου έκανε παρατήρηση και ο κ. Σιούφας. 
      ΔΗΜΗΤΡΙΟΣ ΣΙΟΥΦΑΣ: Το έκανα γιατί διάβασα το κείμενο αυτό. Επειδή είπατε για Αιγαίο.
      ΠΡΟΕΔΡΕΥΩΝ (Κωνσταντίνος Γείτονας): Η οδός Αιγαίου, κύριε Σιούφα, είναι στην περιοχή μας και είναι οι κάτοικοι μία χαρά. Πατάνε σε στεριά.
      Συνεχίζω να διαβάζω το κείμενο της επίκαιρης ερώτησης:
      «Το ΥΠΕΧΩΔΕ, στο οποίο απευθύνθηκαν οι κάτοικοι για να δώσει λύση στο πρόβλημα, συνέστησε στο Δήμο Νέας Σμύρνης να προβεί στις αναγκαίες ενέργειες. Πράγματι ο δήμος προχώρησε με απόφαση του δημοτικού συμβουλίου σε κυκλοφοριακές ρυθμίσεις με τις οποίες ανακουφίστηκαν επιτέλους οι κάτοικοι.
      Παραδόξως μετά τη γενόμενη ρύθμιση, το ΥΠΕΧΩΔΕ το οποίο επί μακρόν κρατούσε απόσταση από το πρόβλημα, επικαλείται αρμοδιότητά του και σε χρόνο ρεκόρ ανατρέπει όλα τα μέτρα του Δήμου Νέας Σμύρνης και επαναφέρει την προηγούμενη αφόρητη κατάσταση.
      Επειδή όλα αυτά έχουν φέρει σε απόγνωση τους κατοίκους της περιοχής οι οποίοι διαμαρτύρονται γι’  αυτό ερωτάται:
      Ποίον τελικά θεωρείτε αρμόδιο για την αντιμετώπιση του προβλήματος;
      Αν θεωρείτε αρμόδιο το ΥΠΕΧΩΔΕ, όπως οψίμως εφάνη, τι μέτρα προτίθεσθε να λάβετε και σε ποίο χρόνο;»
      Ο κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, με το άρθρο 52 του Κ.Ο.Κ. καθορίζονται οι διαδικασίες που πρέπει να τηρούνται για τη λήψη μέτρων κυκλοφοριακών ρυθμίσεων. Και αναφέρεται σ’ αυτό το άρθρο και ποιοι είναι οι αρμόδιοι φορείς που λαμβάνουν μέτρα κυκλοφοριακών ρυθμίσεων στις οδούς. 
      Ο Δήμος Νέας Σμύρνης έλαβε κάποια μέτρα κυκλοφοριακής ρύθμισης στην οδό Αιγαίου μόνος του. Σύμφωνα, λοιπόν, με το άρθρο 52 και για την οδό Αιγαίου επιβάλλεται οι οποιεσδήποτε ρυθμίσεις να είναι προϊόν κυκλοφοριακών μελετών, οι οποίες πρέπει να εγκρίνονται από τις αρμόδιες υπηρεσίες του ΥΠΕΧΩΔΕ. Αυτό δεν το τήρησε ο Δήμος Νέας Σμύρνης. Βεβαίως η ενέργεια αυτή πάσχει νομικά. Μπορεί να την προσβάλει ο οποιοσδήποτε και να ακυρωθεί. Παράλληλα δημιουργούνται προβλήματα όταν δεν τηρούνται οι διαδικασίες και στην οδική ασφάλεια.
      Εμείς έχουμε και έγγραφα της Τροχαίας, τα οποία εστάλησαν και στον αρμόδιο εισαγγελέα, τα οποία μας υποχρεώνουν να παρέμβουμε ώστε να τηρηθεί η νομιμότητα στις όποιες διαδικασίες. Αναφέρω συγκεκριμένα ότι σε ορισμένα τμήματα της οδού Αιγαίου έγινε μονοδρόμηση. Στην οδό Αιγαίου υπάρχουν τρεις κόμβοι όπου υπάρχουν φωτεινοί σηματοδότες. Δεν έγινε καμία ρύθμιση μετά τις τροποποιήσεις που έκανε ο δήμος στο πρόγραμμα των φωτεινών σηματοδοτών. Απλά θα σας πω ότι οι φωτεινοί σηματοδότες δείχνουν ότι μπορείς να πας προς μία κατεύθυνση, ενώ η μονοδρόμηση απαγορεύει αυτήν την κατεύθυνση. Αυτό δημιουργεί κινδύνους στην οδική ασφάλεια. 
      Εν πάση περιπτώσει, κύριε συνάδελφε, δεν υπάρχει καμία αντιπαλότητα με το δήμο. Εγώ επικοινώνησα σήμερα με το δήμο –γιατί σήμερα πληροφορήθηκα το περιεχόμενο της ερώτησης- και πρέπει να υπάρχει μία συνεργασία μεταξύ του δήμου και του ΥΠΕΧΩΔΕ. Αυτό θα γίνει ταχύτατα, ώστε να γίνουν κάποιες μελέτες, τις οποίες μπορεί να κάνει και ο δήμος –υπάρχει απόφαση του δημοτικού συμβουλίου- και οι οποίες θα έρθουν σε μας προς έγκριση. Ανάλογα πρέπει να ρυθμίσουμε και το πρόγραμμα των φωτεινών σηματοδοτών, αλλιώς θα υπάρχει κίνδυνος.
      Χαρακτηριστικά θα σας πω ότι ο δήμος καθόρισε και λεωφορειολωρίδα στην οδό Αιγαίου, ενώ γνωρίζετε, κύριε Μαντέλη, καλύτερα από μένα ότι αυτό προϋποθέτει έγκριση μελετών από το Υπουργείο Μεταφορών, από το ΥΠΕΧΩΔΕ και να υπάρξει κοινή υπουργική απόφαση για να καθοριστεί λεωφορειολωρίδα. Επομένως πρέπει να αποκατασταθεί η νομιμότητα. Αυτό είναι το τυπικό μέρος. 
      Μαζί όμως πρέπει να δούμε το όλο θέμα, γιατί οι ρυθμίσεις αυτές δημιουργούν προβλήματα και στην ευρύτερη περιοχή. Άρα πρέπει να υπάρξει και ένας ολοκληρωμένος σχεδιασμός.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Διαβάζοντας το ιστορικό αυτής της υπόθεσης, η πρώτη λέξη που ήρθε στο μυαλό μου ήταν ότι αυτή η κατάσταση είναι τραγελαφική. Δεν θέλησα όμως να το γράψω στην ερώτηση. Αλλά μετά την απάντηση του κυρίου Υφυπουργού βλέπω ότι η κατάσταση γίνεται ακόμη πιο τραγελαφική. 
      Ανέφερε ο κύριος Υφυπουργός ότι πρέπει να καθίσουμε μαζί να συζητήσουμε, γιατί αφορά το ζήτημα αυτό ευρύτερη περιοχή. Πράγματι είναι έτσι, γιατί η οδός Αιγαίου είναι λεωφορειακός δρόμος και σύμφωνα με τον Κ.Ο.Κ. που έχω μπροστά μου, αυτή η αρμοδιότητα ανήκει στο ΥΠΕΧΩΔΕ και γι’ αυτό το ΥΠΕΧΩΔΕ πρέπει να κάνει κάτι. Αν ήταν θέμα του δήμου, σύμφωνα πάλι με το άρθρο 52 του Κ.Ο.Κ., αρμόδιες να εγκρίνουν τη μελέτη είναι μόνο οι τεχνικές υπηρεσίες των Ο.Τ.Α.  Αυτά όσον αφορά τα νομικά. 
      Τα πραγματικά περιστατικά είναι τα εξής: Μετά από τον τερματικό σταθμό της Δάφνης, όπως ξέρετε, υπήρξε κυκλοφοριακή φόρτιση στην περιοχή. Από την περιοχή του Αγίου Δημητρίου και από τις γύρω περιοχές έγιναν κάποιες ρυθμίσεις και όλη η κίνηση έπεσε στην οδό Αιγαίου. 
      Επανειλημμένες αναφορές των κατοίκων εδώ και ένα χρόνο ζητούν ρύθμιση του θέματος. Απαντά το ΥΠΕΧΩΔΕ ότι δεν είναι δική του αρμοδιότητα. Ο δήμος επικαλείται το γεγονός ότι πρόκειται για ευρύτερο θέμα και ότι πρέπει να το εξετάσουν μαζί.  Οι κάτοικοι κάνουν νέα αναφορά στον Πρωθυπουργό ο οποίος συνεννοούμενος με τον Υπουργό απαντά στο Δήμαρχο Νέας Σμύρνης –θα καταθέσω το σχετικό έγγραφο- ότι είναι δική του αρμοδιότητα. Ο δήμαρχος μπλοκάρεται, διότι βλέπει ότι άλλα λέει ο νόμος. Έτσι δεν μπορεί να προχωρήσει. Γίνεται σύσκεψη στο ΥΠΕΧΩΔΕ στις 5.6.2002 με επικεφαλής το διευθυντή κ. Μαριδάκη και αποφασίζουν ότι το θέμα θα αντιμετωπισθεί από το Δήμαρχο Νέας Σμύρνης.
      Ο δήμαρχος προχωράει και παίρνει τα μέτρα. Μόλις παίρνει τα μέτρα έρχεται ένα χαρτί από το ΥΠΕΧΩΔΕ με ημερομηνία 9.8.2002, χαρτί που ο δήμαρχος το παραλαμβάνει στις 13.8.2002, ημέρα Δευτέρα. Το έγγραφο αυτό έλεγε ότι κακώς επενέβη ο δήμος διότι πρόκειται για αρμοδιότητα του ΥΠΕΧΩΔΕ. Την επομένη ημέρα το ΥΠΕΧΩΔΕ τα ξήλωσε όλα. Είστε ή δεν είστε αρμόδιος, κύριε Υφυπουργέ; Εάν είστε, πρέπει κάτι να κάνετε. Εάν δεν είστε, αφήστε το δήμο να κάνει εκείνο που νομίζει.
      (Στο σημείο αυτό ο Βουλευτής κ. Αναστάσιος Μαντέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας):  Ο κύριος Υφυπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Κύριε Μαντέλη, βεβαίως η αρμοδιότητα είναι του ΥΠΕΧΩΔΕ στο πρωτεύον οδικό δίκτυο και εκεί που υπάρχουν φωτεινοί σηματοδότες. 
      Από εκεί και πέρα υπάρχουν δύο ομάδες κατοίκων. Η μία που είναι κοντά στο δρόμο επιθυμεί να υπάρχουν ρυθμίσεις για να μην ενοχλείται από τα αυτοκίνητα. Η άλλη ομάδα κατοίκων στην ευρύτερη περιοχή δεν συμφωνεί. Εγώ δεν πρόκειται να καλύψω καμία υπηρεσία, διότι δεν ξέρω πώς εξελίχθηκε όλο το ιστορικό. Παρ’ ότι η αρμοδιότητα είναι δική μας, αυτό δεν σημαίνει ότι έχουμε πάντα την πρωτοβουλία. Μπορεί να προκύψει μέσα από συνεργασία με το δήμο. Μπορεί ο δήμος να κάνει τις μελέτες και τις προτάσεις, αλλά δεν μπορεί να τις εφαρμόσει αν δεν εγκριθούν από το ΥΠΕΧΩΔΕ. 
      Σας βεβαιώνω ότι αύριο, μεθαύριο θα έχω μία συνάντηση με το δήμο ώστε να επιλυθεί το πρόβλημα. Θα ελέγξουμε εάν οι προτάσεις του δήμου είναι υλοποιήσιμες. Βέβαια θα εμπλακούμε και στην ουσία με βελτιωτικές προτάσεις. Και μη μου πείτε ότι ο δήμος δεν έπρεπε να ξέρει ότι δεν μπορεί να ορίζει λεωφορειολωρίδες. 
      ΑΝΑΣΤΑΣΙΟΣ ΜΑΝΤΕΛΗΣ : Εσείς του είπατε να το κάνει. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν μπορώ να πεισθώ ότι μπορούν να το πουν αυτό οι υπηρεσίες του ΥΠΕΧΩΔΕ, όταν γνωρίζω ότι οι ίδιες εγκρίνουν μελέτες. Υπάρχει και η υποχρέωση για έκδοση σχετικής κοινής υπουργικής απόφασης των Υπουργειών Μεταφορών και ΥΠΕΧΩΔΕ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 30/12.9.2002 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τους Υπουργούς Μεταφορών και Επικοινωνιών, Περιβάλλοντος, Χωροταξίας και Δημοσίων Έργων, σχετικώς με τη λήψη των αναγκαίων μέτρων βελτίωσης των κυκλοφοριακών συνθηκών στο Λεκανοπέδιο κ.λπ. 
      Η επίκαιρη ερώτηση του κ. Σιούφα έχει ως εξής:
       «Ακόμη και μια απλή προσπάθεια να προσεγγίσει κανείς το κέντρο της Αθήνας το πρωϊ μιας εργάσιμης ημέρας αποδεικνύει ότι το κυκλοφοριακό στο Λεκανοπέδιο γενικότερα τείνει να εξελιχθεί σε αληθινή μάστιγα. Αποτελεί πλέον σύνηθες φαινόμενο να χρειάζεται κανείς προκειμένου να διανύσει απόσταση μόλις πέντε χιλιομέτρων προς το κέντρο της Αθήνας μία και πλέον ώρα. Οι αιτίες του φαινομένου είναι πολλές. Κυρίως όμως είναι η κακή σήμανση, η απουσία τροχονόμων, τα χαλασμένα φανάρια, γενικότερη έλλειψη προγραμματισμού αντιμετώπισης του όλου προβλήματος, η εκτέλεση έργων την τελευταία στιγμή με τεράστιες καθυστερήσεις αλλά και χωρίς καμία πρόνοια για την αντιμετώπιση των προβλημάτων που προκαλούν οι σχετικές εργασίες. Τις ως άνω απαράδεκτες συνθήκες του κυκλοφοριακού τις υφίστανται κυρίως οι εργαζόμενοι, οι οποίοι προκειμένου να τηρήσουν το ωράριό τους πιστά, είναι υποχρεωμένοι να ξεκινούν αρκετές ώρες νωρίτερα για τη δουλειά τους. Αυτοί κυρίως είναι τα θύματα της κυβερνητικής ανευθυνότητας.
      Υπό τα δεδομένα αυτά, ερωτάται ο Υπουργός Μεταφορών και Επικοινωνιών:
      1. Ποια μέτρα προτίθεται να πάρει και πότε προτίθεται να  το πράξει προκειμένου να υπάρξει βελτίωση των απαράδεκτων κυκλοφοριακών συνθηκών στο Λεκανοπέδιο;
      2. Πώς δικαιολογεί την πρόσφατη αύξηση των τελών κυκλοφορίας των αυτοκινήτων μπροστά σ’ αυτό το χάλι της κυκλοφορίας, όταν είναι δεδομένο ότι και τα τέλη κυκλοφορίας πρέπει να έχουν ανταποδοτικό χαρακτήρα; Οι εργαζόμενοι καταβάλλουν τέλη για να εισπράξουν την κυβερνητική ανευθυνότητα;
      Το λόγο έχει ο Υφυπουργός ΥΠΕΧΩΔΕ κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα απαντήσω πρώτα στο δεύτερο σκέλος της ερώτησης, όσον αφορά τα τέλη κυκλοφορίας. Τα τέλη κυκλοφορίας αυξήθηκαν περίπου 10% κατά μέσο όρο και τονίζω ότι έχουν περίπου τέσσερα -πέντε χρόνια να αυξηθούν. Άρα, η αύξηση είναι πολύ χαμηλότερη του πληθωρισμού. 
      Επίσης, θέλω να τονίσω ότι το συντριπτικά μεγαλύτερο μέρος από τα έσοδα αυτά πηγαίνουν στην Τοπική Αυτοδιοίκηση Α΄ και Β΄ Βαθμού. Επιπλέον, με τα τελευταία φορολογικά μέτρα ελαφρύνουμε και τους ιδιοκτήτες ΙΧ, με την έννοια ότι τα αυτοκίνητα μέχρι 2000 κυβικά δεν αποτελούν πια τεκμήριο. 
      Όσον αφορά τώρα το κυκλοφοριακό πρόβλημα της Αθήνας, είναι βέβαιο ότι υπάρχει και επίσης είναι βέβαιο ότι οι κάτοικοι της Αθήνας ταλαιπωρούνται. Ωστόσο, είναι επίσης βέβαιο ότι εδώ και επτά χρόνια που είναι Κυβέρνηση το ΠΑΣΟΚ εφαρμόζει σειρά μέτρων και έχει ένα στρατηγικό σχέδιο το οποίο υλοποιεί για να αντιμετωπίσει αυτό το μεγάλο πρόβλημα. 
      Θα ήθελα να σημειώσω ότι περίπου τα τελευταία δέκα χρόνια διπλασιάστηκε ο στόλος των αυτοκινήτων στην Αθήνα. Το πρόβλημα είναι μεγάλο και ασφαλώς οι υποδομές δεν αντέχουν αυτόν το ρυθμό αύξησης των αυτοκινήτων. 
      Παίρνονται μέτρα και υπάρχει σχέδιο το οποίο εφαρμόζεται. Δεν είμαστε περήφανοι για το ότι λύσαμε το πρόβλημα. Ωστόσο, γίνεται μια προσπάθεια σοβαρή και ελπίζουμε ότι με την υλοποίηση αυτού του στρατηγικού σχεδίου που έχει ως στόχο το 2004 –αυτό δεν σημαίνει ότι σταματάμε εκεί, αλλά το μεγαλύτερο μέρος του σχεδίου υλοποιείται μέχρι τους Ολυμπιακούς Αγώνες- θα έχουν βελτιωθεί σημαντικά τα πράγματα. Αυτό βέβαια το σχέδιο υλοποιείται κάθε μέρα. 
      Τονίζω ότι κάναμε συγκοινωνιακά έργα εκατοντάδων δισεκατομμυρίων, ακριβώς για να βελτιώσουμε τις υποδομές στην Αθήνα. Κατασκευάστηκε το μετρό με αποτέλεσμα πεντακόσιες χιλιάδες επιβάτες να χρησιμοποιούν κάθε μέρα το μετρό, κατασκευάστηκε ένα μεγάλο κομμάτι της Αττικής Οδού, το οποίο βελτιώνει τα πράγματα και του χρόνου η Αττική Οδός θα είναι τελειωμένη, καθώς και η Δυτική Περιφερειακή του Υμηττού με ό,τι αυτό σημαίνει για τη βελτίωση των κυκλοφοριακών συνθηκών. Τα τελευταία τρία χρόνια αγοράστηκαν χίλια σαράντα πέντε σύγχρονα λεωφορεία, εκ των οποίων τα διακόσια ενενήντα πέντε κινούνται με φυσικό αέριο. 
      Από το 2000 μέχρι σήμερα, τα δεκαέξι χιλιόμετρα των λεωφορειολωρίδων έγιναν τριάντα πέντε χιλιόμετρα. Ανασχεδιάστηκαν πολλές λεωφορειακές γραμμές προκειμένου να συνδυαστούν με το μετρό. 
      Τώρα συνεχίζουμε με πολύ πιο εντατικούς ρυθμούς. Αυξάνουμε τις λεωφορειολωρίδες σε πενήντα χιλιόμετρα, κατασκευάζονται οι επεκτάσεις του μετρό στο Περιστέρι, το Αιγάλεω, την Ηλιούπολη κλπ. 
      Κατασκευάζονται οι γραμμές του τράμ σε είκοσι τέσσερα χιλιόμετρα τα οποία θα είναι έτοιμα μέχρι τους Ολυμπιακούς Αγώνες. Ξεκίνησε η κατασκευή του προαστιακού  σιδηροδρόμου. Στην πρώτη φάση μέχρι το 2004 θα γίνουν τριάντα δύο χιλιόμετρα διπλής γραμμής στη νησίδα της Αττικής Οδού, ολοκληρώνεται η λεωφόρος Κηφισσού και πολλά έργα υποδομής είναι σε εξέλιξη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, ολοκληρώστε, σας παρακαλώ. Έχετε και δευτερολογία. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, τελειώνω σε μισό λεπτό. 
      Υπάρχει σε εξέλιξη ένα μεγάλο πρόγραμμα κατασκευής είκοσι έξι χιλιάδων θέσεων χώρων στάθμευσης. Κατασκευάζονται πέντε χιλιάδες επτακόσιες πενήντα  θέσεις, τέσσερις χιλιάδες εξακόσιες θέσεις έχουν δημοπρατηθεί και οι υπόλοιπες δημοπρατούνται τους επόμενους μήνες.
      Θα επανέλθω στη δευτερολογία μου. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σιούφας. 
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, πριν βάλετε το χρόνο, θα ήθελα να αναφερθώ σε ένα θέμα που αφορά τον Κανονισμό. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Σιούφα, δεν τίθενται έτσι τα θέματα του Κανονισμού.  Είστε έμπειρος κοινοβουλευτικός και ξέρετε καλά  ότι αυτά τα θέματα δεν τίθενται με αυτόν τον τρόπο. 
      Αναπτύξτε λοιπόν τώρα την ερώτησή σας και μετά αν θέλετε μπορείτε να θέσετε με κανονικό τρόπο θέμα Κανονισμού. 
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, σας παρακαλώ πολύ! 
      ΠΡΟΕΔΡΕΥΩΝ (Κωνσταντίνος Γείτονας): Μη βάζετε έτσι θέμα Κανονισμού. Μη με φέρνετε σε δύσκολη θέση. Ξέρετε ότι δεν τίθενται έτσι τα θέματα του Κανονισμού στην Αίθουσα, γιατί έτσι παραβιάζεται ο Κανονισμός, τον οποίο υπερασπίζεσθε.
      ΔΗΜΗΤΡΙΟΣ ΣΙΟΥΦΑΣ: Η απάντηση των Υφυπουργών παραβιάζει τον Κανονισμό. Θέλω να ενημερώσετε τον Πρόεδρο της Βουλής, πως αν συνεχιστεί αυτή η παραβίαση του Κανονισμού, η Νέα Δημοκρατία θα είναι πολύ αυστηρή σε ό,τι αφορά αυτού του είδους τα ζητήματα. Δεν έχω με τους Υφυπουργούς κάτι.
      ΠΡΟΕΔΡΕΥΩΝ (Κωνσταντίνος Γείτονας):  Αυτό είναι πολιτική παρατήρηση.
      ΔΗΜΗΤΡΙΟΣ ΣΙΟΥΦΑΣ: Σας παρακαλώ.
      ΠΡΟΕΔΡΕΥΩΝ (Κωνσταντίνος Γείτονας): Δεν πρόκειται για παραβίαση Κανονισμού. Και αν θέτετε θέμα παραβίασης Κανονισμού, να το θέσετε κανονικά. Αν θέλετε να κάνετε πολιτική παρατήρηση, δικαίωμά σας να την κάνετε. Συνεχίστε παρακαλώ την ερώτησή σας. Σας μετρώ το χρόνο από την αρχή.
      ΔΗΜΗΤΡΙΟΣ ΣΙΟΥΦΑΣ:  Κύριε Πρόεδρε, πέντε εκατομμύρια άνθρωποι ταλαιπωρούνται για χρόνια στο κυκλοφοριακό χάος που ονομάζεται λεκανοπέδιο Αττικής και ζουν ζωή αβίωτη. Οι εργαζόμενοι για να πάνε στη δουλειά τους χάνουν δύο έως τέσσερις ώρες κι αυτό κάνει κόλαση τη ζωή τους. Και οι συνάρμοδιοι Υπουργοί –ακούσαμε την απάντηση που έδωσε ο Υφυπουργός- ή θεώνται τα πράγματα ή αλληλλοκατηγορούνται.
      Οι αιτίες είναι πολλές. Κακή σήμανση, χαλασμένα φανάρια, έλλειψη προγραμματισμού στα έργα  και πορείες πενήντα-εκατό ανθρώπων που κάνουν κόλαση το κέντρο της Αθήνας. Ενώ ζούμε όλο αυτό το μαρτύριο επιβραβεύουμε την Κυβέρνηση, η οποία αυξάνει τα τέλη κυκλοφορίας, για να εισπράξουμε τελικά την κυβερνητική ανευθυνότητα. Αλλά, εν πάση περιπτώσει, καλύτερη απόδειξη αυτών που υποστηρίζω, κύριε Πρόεδρε, είναι το μαρτύριο που υπέστησαν οι Αθηναίοι χθες. Αποφάσισαν να κάνουν ένα ακόμη καψόνι-τιμωρία στο λαό που ζει στο λεκανοπέδιο Αττικής. Και χωρίς να έχει αντιληφθεί την ουσία της ευρωπαϊκής πρωτοβουλίας, χωρίς να έχει σχεδιάσει την έστω στοιχειώδη εκτέλεση της άσκησης, χωρίς να έχει ενημερώσει επαρκώς τους Αθηναίους, έφραξε τους δρόμους. Η Αθήνα έχει αποκτήσει ένα νέο είδος κατοίκου, τον «πολιορκημένο» των δρόμων, τον άνθρωπο που πληρώνει όλο και πιο ακριβά τις ολοένα χειρότερες συνθήκες ζωής. Όταν λέει η Κυβέρνηση ότι το κράτος πάει στον πολίτη, εννοεί ότι τα προβλήματα έρχονται πιο κοντά στο σπίτι του. Και αυτή η Κυβέρνηση, όπως έχει αποτύχει στο να ρυθμίσει το κυκλοφοριακό, απέτυχε εξευτελιστικά και στην ευρωπαϊκή άσκηση.
      Βεβαίως, εμείς δεν θα περιμέναμε διαφορετικά. Αλλά φαίνεται ότι οι νέο-ευρωπαίοι του Μαξίμου και της Χαριλάου Τρικούπη είναι οι ίδιοι που έχουν μετατρέψει το ευρώ σε όχημα ακρίβειας και τον Κηφισό σε σύστημα πλημμύρας. Οι ίδιοι που κάθε μέρα ζητούν περισσότερα για να προσφέρουν λιγότερα. Θα το έλεγα διαφορετικά, κύριε Πρόεδρε, γιατί η απάντηση που έδωσε ο κύριος Υφυπουργός πιστεύω ότι δεν ικανοποιεί κανέναν στην Αίθουσα. Άλλωστε θα μπορούσα να μη μιλήσω καθόλου, παρακολουθώντας την ερώτηση του συναδέλφου της κυβερνητικής Πλειοψηφίας και τις απαντήσεις του Υφυπουργού. Η αίσθησή μου –και πιστεύω ότι είναι η αίσθηση όλων όσων κατοικούν στο λεκανοπέδιο Αττικής αλλά και σε ολόκληρη την Ελλάδα- είναι ότι το ΠΑΣΟΚ και η Κυβέρνηση μοιάζει σαν έναν αντίστροφο Μιδα. Ό,τι αγγίζει, το κάνει φιάσκο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Περιβάλλοντος, Χωροταξίας και Δημοσίων Έργων έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ απαρίθμησα ορισμένα μέτρα, που πήρε η Κυβέρνηση τα τελευταία χρόνια, τα οποία νομίζω ότι είναι πολύ σημαντικά. Από κει και πέρα είπα ότι τα τελευταία χρόνια αγοράσαμε χίλια σαράντα πέντε σύγχρονα λεωφορεία, εκ των οποίων τα διακόσια ενενήντα πέντε με φυσικό αέριο. Μέχρι τέλος του χρόνου, θα αγοράσουμε άλλα εξακόσια εκ των οποίων τα εκατόν είκοσι με φυσικό αέριο και εκατόν πενήντα τρόλλεϊ. Σε χίλια τριακόσια πενήντα λεωφορεία θα εγκατασταθούν συστήματα τηλεματικής, όπως και στα τρόλλεϊ, ώστε να πληροφορούνται άμεσα οι επιβάτες για τα δρομολόγια, για τις γραμμές. Οι γραμμές του ΗΣΑΠ και οι σταθμοί εκσυγχρονίζονται. Γίνονται έργα τρισεκατομμυρίων στην Αθήνα τα οποία συμβάλλουν στη βελτίωση του κυκλοφοριακού. Δεν θέλω να απαντήσω σε χαρακτηρισμούς του κυρίου συναδέλφου, τον οποίο και εκτιμώ βαθύτατα. 
      Επίσης, καθοριστικής σημασίας βήμα για τη διαχείριση της κυκλοφορίας, είναι η υλοποίηση του έργου αναβάθμισης της φωτεινής σηματοδότησης και η δημιουργία ολοκληρωμένου συστήματος διαχείρισης και ελέγχου κυκλοφορίας Νομού Αττικής. Ο προϋπολογισμός του έργου αυτού είναι 14,5 δισεκατομμύρια δραχμές. Έχει ολοκληρωθεί ο σχετικός διαγωνισμός και το έργο θα τελειώσει αρχές του 2004. Θα δημιουργηθεί θάλαμος επιχειρήσεων παρακολούθησης και ελέγχου κυκλοφορίας, κέντρο διαχείρισης κυκλοφορίας και φωτεινής σηματοδότησης, θα αναβαθμιστεί η φωτεινή σηματοδότηση , θα μπουν κάμερες, καθώς και πινακίδες μεταβλητών μηνυμάτων.
      Κατά τη διάρκεια της κατασκευής των έργων που ανέφερα είναι αναπόφευκτο να υπάρχουν μερικά προβλήματα. Ζητούμε την κατανόηση των πολιτών. Σας διαβεβαιώνω, όμως, κύριε Σιούφα, ότι κάνουμε ό,τι είναι δυνατό. Όπου κάνουμε έργο -παραδείγματος χάρη τον κόμβο στο Φάρο Ψυχικού- παίρνουμε όλα τα μέτρα: ενημερώνουμε τους πολίτες, τους γύρω κατοίκους, τους καταστηματάρχες, προσπαθούμε να διατηρήσουμε τρεις λωρίδες κυκλοφορίας ανά κατεύθυνση με ό,τι πρόσφορο μέσο έχουμε στη διάθεσή μας. Δεν αδιαφορούμε ούτε κατά τη φάση της εκτέλεσης των έργων. Υπάρχει στρατηγικό σχέδιο. Είναι σε εξέλιξη πάρα πολύ σοβαρά έργα, πολλά εκ των οποίων ήδη αποδίδουν. Σας είπα ότι το μεγαλύτερο μέρος αυτού του σχεδίου θα ολοκληρωθεί πριν από τους Ολυμπιακούς Αγώνες, οπότε θα έχουμε πολύ σημαντικότερη βελτίωση στα κυκλοφοριακά. 
      Κύριε Σιούφα, δεν αρνούμαστε ότι υπάρχει πρόβλημα, όταν έχουμε τέτοια ραγδαία αύξηση των αυτοκινήτων στην Αθήνα. Είναι βέβαιο ότι κινούμαστε με γρήγορους ρυθμούς. Πρέπει να τους εντείνουμε. Χρειάζεται, όμως, και κατανόηση και προτάσεις από την Αντιπολίτευση. Όχι μόνο χαρακτηρισμοί, κύριε Σιούφα. 
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί τώρα η τρίτη με αριθμό 31/12-9-2002 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με τα πρόσφατα εργατικά ατυχήματα, τη λήψη των αναγκαίων μέτρων ασφαλιστικής κάλυψης των εργαζομένων από τον επαγγελματικό κίνδυνο κλπ..
      Η επίκαιρη ερώτηση του κ. Τσιόγκα έχει ως εξής: 
      «Επτά νέα θύματα (τρία στη «ΜΟΤΟΡ ΟΙΛ» στους Αγίους Θεοδώρους, ένα στη «ΔΕΗ Α.Ε.» στη Μεγαλόπολη και τρεις οικοδόμοι στα Καμίνια του Πειραιά, στον Κορυδαλλό και στη Σαλαμίνα) ήρθαν να προστεθούν τις τελευταίες ημέρες στον ατελείωτο κατάλογο των εργατών, που θυσιάζονται στο βωμό της κερδοφορίας του κεφαλαίου με θύτη την αντιλαϊκή πολιτική της Κυβέρνησης. Η κυβερνητική πολιτική που ανοίγει το δρόμο στην εντατικοποίηση των εργαζομένων, στα ελαστικά ωράρια, στην ιδιωτικοποίηση τομέων στρατηγικής σημασίας, με στόχο τη συμπίεση της τιμής της εργατικής δύναμης είναι ο μεγάλος ένοχος. Σημαντικό μέρος της παραγωγικής διαδικασίας παραδίνονται σε υπερεργολάβους που ποδοπατούν τους βασικούς κανόνες ασφαλείας και τα εργατικά δικαιώματα στο όνομα της ανταγωνιστικότητας. Η Κυβέρνηση ενεργητικά και παθητικά διασφαλίζει στην πράξη τη μη εφαρμογή της σχετικής νομοθεσίας και την ατιμωρησία της ασφάλειας και του γιατρού εργασίας από τον εργοδότη. Παραδίδει την αντιμετώπιση του επαγγελματικού κινδύνου στις ιδιωτικές Εξωτερικές Υπηρεσίες Προστασίας & Πρόληψης (ΕΞ.Υ.Π.Π.). Συντηρεί τον ψευδεπίγραφο σημερινό ρόλο της Επιθεώρησης Εργασίας. 
      Ερωτάται ο κύριος Υπουργός: 
      1. Αν θα προχωρήσει στην κατάργηση των ιδιωτικών ΕΞ.Υ.Π.Π. και στη δημιουργία κρατικού σώματος Τεχνικών Ασφαλείας και Γιατρών Εργασίας, καθώς και αν θα δρομολογήσει με ουσιαστικά μέτρα την ασφαλιστική κάλυψη των εργαζομένων από τον επαγγελματικό κίνδυνο; 
      2. Με ποια άμεσα μέτρα θα επιχειρήσουν οι Επιθεωρήσεις Εργασίας να περιορίσουν το όργιο εργοδοτικής ασυδοσίας στο μεγάλο θέμα της ασφάλειας και πώς θα διασφαλίσει η Κυβέρνηση ότι δεν θα συνεχιστεί το καθεστώς «ατιμωρησίας» των ενόχων για τα συγκεκριμένα εγκλήματα στη «ΔΕΗ Α.Ε.» και στη «ΜΟΤΟΡ ΟΪΛ»;»
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας.
       Έχετε το λόγο, κύριε Υφυπουργέ. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 
      Πρώτα απ’ όλα και από τη θέση αυτή θα ήθελα να εκφράσω τη λύπη μου και τα συλλυπητήριά μου για τις οικογένειες όσων ήταν θύματα στα τελευταία θανατηφόρα ατυχήματα και ιδιαίτερα της ΔΕΗ στον ΑΗΣ Μεγαλόπολης και της «ΜΟΤΟΡ ΟΪΛ» στους Αγίους Θεοδώρους Κορίνθου. 
      Θα ξεκινήσω από το δεύτερο σκέλος της ερώτησης του συναδέλφου, για να δώσω στοιχεία ενημέρωσης προς το Τμήμα: 
      Σχετικά με το θανατηφόρο ατύχημα που συνέβη στις εγκαταστάσεις της ΔΕΗ στον ΑΗΣ Μεγαλόπολης, πρέπει να σας πω ότι έχει ήδη ολοκληρωθεί η διαδικασία της αυτοψίας, έχει υπάρξει αναφορά του κλιμακίου του Σώματος Επιθεωρητών Εργασίας, που πραγματοποίησε την αυτοψία, προς τον εισαγγελέα και υπάρχει εκ μέρους μου οδηγία, και για την περίπτωση του ατυχήματος στον ΑΗΣ Μεγαλόπολης και για την περίπτωση της «ΜΟΤΟΡ ΟΪΛ» στους Αγίους Θεοδώρους, προς το Σώμα Επιθεωρητών Εργασίας να κατατεθεί μήνυση, στο βαθμό μάλιστα που προκύπτουν από τις εκθέσεις αυτοψίας παραβάσεις της σχετικής νομοθεσίας για κανόνες και μέτρα ασφάλειας στα δύο ατυχήματα. 
      Μάλιστα για τη δεύτερη περίπτωση της «ΜΟΤΟΡ ΟΪΛ» θα καταθέσω στα Πρακτικά της Βουλής τη μήνυση που ήδη υπέβαλε η υπηρεσία των Επιθεωρητών Εργασίας και εναντίον της «ΜΟΤΟΡ ΟΪΛ» αλλά και εναντίον της εργολήπτριας εταιρείας, η οποία εργαζόταν εντός του πύργου του αντιδραστήρα όπου συνέβη το ατύχημα. 
      (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ελευθέριος Τζιόλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Για τα θέματα, τώρα, του πρώτου σκέλους που θίγει η επίκαιρη ερώτηση, τα οποία είναι ευρύτερα και επίσης σημαντικά, πρέπει να πω ότι ο θεσμοθετημένος ρόλος του τεχνικού ασφάλειας, του γιατρού εργασίας και των Εξωτερικών Υπηρεσιών Προστασίας και Πρόληψης, των λεγόμενων ΕΞ.Υ.Π.Π., είναι εναρμονισμένος στην ελληνική νομοθεσία με την αντίστοιχη κοινοτική νομοθεσία.
      Ο ν. 1568/1985 και τα προεδρικά διατάγματα που ακολούθησαν το νόμο αυτόν εναρμονίζουν το εθνικό δίκαιο με το αντίστοιχο κοινοτικό και καθορίζουν τον εργοδότη ως τον υπεύθυνο για την ασφάλεια και την υγεία των εργαζομένων στην επιχείρησή του. Με τη ρύθμιση αυτή δεν επιτρέπεται η μεταβίβαση αυτής της εργοδοτικής ευθύνης σε άλλα άτομα, όπως ίσχυε πριν από το 1985. Έτσι, για κάθε παράλειψη λήψης μέτρων ή για αναποτελεσματικότητα μέτρων που οδηγεί σε επικίνδυνες καταστάσεις διώκεται ο ίδιος ο εργοδότης.
      Η ίδια νομοθεσία, για να αντιμετωπίσει το πρόβλημα των εργοδοτών που δεν έχουν την εμπειρία, τη γνώση και άλλες επιστημονικές δυνατότητες για να επιλύσουν προβλήματα ασφάλειας και υγείας των εργαζομένων, καθορίζει ότι ο εργοδότης πρέπει να προσφεύγει στις υπηρεσίες ειδικών επιστημόνων, δηλαδή στον τεχνικό ασφάλειας ή στον γιατρό εργασίας, χωρίς όμως με αυτήν την προσφυγή σε τέτοιες συμβουλευτικές υπηρεσίες να μεταθέτει την εργοδοτική ευθύνη σχετικά με την ασφάλεια και την υγεία των εργαζομένων στην επιχείρησή του.
      Στη δευτερολογία μου θα έχω κάποιο χρόνο να αναπτύξω τα υπόλοιπα στοιχεία.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Θέλω κατ’ αρχάς να συμπληρώσω και να κάνω μία διόρθωση: οι νεκροί έγιναν οκτώ, μετά και το θάνατο του δεύτερου εργαζόμενου από τη ΔΕΗ Μεγαλόπολης. Και, βεβαίως, δεν αρκούν τα συλλυπητήρια που μπορεί να δώσει ο καθένας μας. Στον Κορυδαλλό θα πάει κανένας απ’ αυτούς; Μέχρι τώρα δεν έχει πάει κανένας από αυτούς οι οποίοι εγκληματούν σε βάρος της εργατικής τάξης.
      Πάνω από τρεις χιλιάδες εργάτες δολοφόνησαν από το 1974 και δώθε. Και είναι σήμερα όσο ποτέ άλλοτε ο Μαρξ με αυτό που έλεγε και έγραφε στο «Κεφάλαιο»: όσο μεγαλύτερα κέρδη, τόσο μεγαλύτερα εγκλήματα. Οι βιομήχανοι συνεχίζουν να δολοφονούν την εργατική τάξη, η οποία καθημερινά θρηνεί κι άλλους νεκρούς, σακατεμένους ή καμένους εργάτες.
      Και βεβαίως αυτά είναι αποτέλεσμα της πολιτικής που εφαρμόζετε. Δεν πρόλαβε να τελειώσει ο Πρωθυπουργός της χώρας την ομιλία του στην Έκθεση της Θεσσαλονίκης για την Ελλάδα της ασφάλειας και ήρθαν τα θανατηφόρα εγκλήματα της ΔΕΗ στη Μεγαλόπολη με δύο νεκρούς και άλλους καμένους και οι τρεις νεκροί στη «ΜΟΤΟΡ-ΟΪΛ» των Βαρδινογιάννηδων, για να κάνουν θρύψαλα την ευρωπαϊκή εικόνα της Κυβέρνησης.
      Έτσι κι αλλιώς η εικόνα της Ελλάδας έχει δύο πλευρές. Από τη μία πλευρά η εικόνα των πρωταθλητών στα κέρδη βιομηχάνων, που πιάνουν τους στόχους της ΟΝΕ, χέρι-χέρι με την Κυβέρνηση και από την άλλη, η πλευρά της Ελλάδας με το «πλημμέλημα» του «ΕΞΠΡΕΣ ΣΑΜΙΝΑ», της «ΡΙΚΟΜΕΞ», της «ΦΑΡΑΝ», του πλημμυρισμένου Κηφισού, των αιματοβαμμένων ολυμπιακών έργων με τους δεκάδες νεκρούς και τραυματίες εργάτες.
      Οι τελευταίες δολοφονικές ενέργειες δεν είναι τυχαία γεγονότα, για να τις αποκαλούμε ξανά εργατικά ατυχήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Υπάρχουν τεράστιες ευθύνες στην Κυβέρνηση, η οποία κατάργησε το επτάωρο, η οποία νομιμοποίησε τη μερική απασχόληση, απελευθέρωσε τις απολύσεις, απάλλαξε τους εργοδότες από το ένσημο, διέλυσε την κοινωνική ασφάλιση, αυξάνει τα όρια συνταξιοδότησης, επιδοτεί τους βιομήχανους για προσλήψεις, χαρίζει δισεκατομμύρια στους εργοδότες, μεγαλώνει την ανεργία και την μαύρη εργασία.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      Και, βεβαίως, ένας στους δύο δεν πληρώνεται με τη σύμβαση, ενώ η ζωή των εργατών έχει γίνει λάστιχο με αυτήν την πολιτική που ακολουθείτε και με την ασυδοσία των βιομηχάνων.
      Όσο γι’ αυτό που είπατε, κύριε Υπουργέ, για το ΕΞ.Υ.Π.Π….
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: … εμείς προτείναμε συγκεκριμένα μέτρα. Να γίνει σώμα δημόσιο, κρατικό, τεχνικών ασφαλείας και γιατρών εργασίας.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ο συνάδελφος κ. Τσιόγκας κατέφυγε στην ομιλία του σε έναν λόγο αβάσιμο, συνολικά καταγγελτικό για την κυβερνητική πολιτική, προβαίνοντας σε μία σειρά ανακρίβειες. Ξέφυγε από τη συζήτηση που είχαμε σήμερα και προχώρησε σε πράγματα, για τα οποία, αν θα έπρεπε να απαντήσω, θα έπρεπε να έχω χρόνο παραπάνω των δύο λεπτών.
      Θα εστιαστώ όμως στο θέμα που συζητάμε και για το οποίο είμαι εδώ. Στον Κορυδαλλό δεν μπορεί καμία κυβέρνηση, στα πλαίσια της κοινοβουλευτικής δημοκρατίας, να στείλει κανέναν από μόνη της. Μια τέτοια αντίληψη είναι αντίληψη ετσιθελικής και αυθαίρετης λειτουργίας. Και εδώ δεν μιλάμε για να αυθαιρετήσουμε εμείς, από τη στιγμή που η αποστολή μας είναι να εφαρμόζουμε τους νόμους και οι αρμόδιοι θεσμοί να πατάσσουν την αυθαιρεσία απ’ όπου και αν προέρχεται. Οι Υπουργοί δεν φυλακίζουν. Αυτό είναι ευθύνη και καθήκον άλλων θεσμικών οργάνων, της δικαιοσύνης.
      Εμείς τι κάναμε: Είπα πριν ότι προβήκαμε σε ένα μέτρο το οποίο είναι το πιο προωθημένο. Με δική μας οδηγία υποδείχθηκε: Να υποβληθούν –και είναι το ακραίο μέτρο που μπορεί να έχει ένας επιθεωρητής εργασίας στα χέρια του- από την ίδια την επιθεώρηση εργασίας, όχι αναφορές προς τον εισαγγελέα ο οποίος κατά τα άλλα θα πράξει αυτά που η νομοθεσία προβλέπει, αλλά  το ίδιο το Σώμα Επιθεωρητών Εργασίας, η ίδια η υπηρεσία των επιθεωρητών, να μηνύσει τις συγκεκριμένες επιχειρήσεις. Αυτό είναι ένα μέτρο το οποίο μετερχόμαστε για πρώτη φορά. Έχει και ένα μήνυμα το μέτρο αυτό, το οποίο μήνυμα πηγαίνει προς την πλευρά των εργοδοτών, ότι υπάρχει μια νομοθεσία η οποία είναι εναρμονισμένη με την κοινοτική νομοθεσία και  πρέπει να τηρηθεί. 
      Το δεύτερο, που θέλω να πω, είναι ότι στην κατεύθυνση του να δημιουργήσουμε ένα αυστηρότερο πλαίσιο, έχουμε πει και άλλη φορά ότι θα φέρουμε σε σύντομο χρονικό διάστημα στη Βουλή πρόβλεψη για την αύξηση των χρηματικών κυρώσεων προς τους εργοδότες για την περίπτωση μη τήρησης των κανόνων και των μέτρων ασφάλειας. Θα δεκαπλασιάσουμε τα κατώτερα όρια και θα πάμε σε τρεις και τέσσερις φορές πάνω τα ανώτερα όρια ως προς τις χρηματικές κυρώσεις. 
      Το τρίτο, που θέλω να πω, είναι ότι σε συζήτηση που είχα ο ίδιος με τη διοίκηση της ΔΕΗ πρότεινα ότι πρέπει να προβούν και σε μια σειρά κοινωνικών μέτρων για τις οικογένειες οι οποίες επλήγησαν και έχασαν δικούς τους ανθρώπους. Πρέπει να πω ότι η ΔΕΗ εξετάζει το ενδεχόμενο της αποκατάστασης, όχι μόνο της οικονομικής αλλά της εργασιακής αποκατάστασης ορισμένων μελών των οικογενειών που έχουν υποστεί αυτό το μοιραίο σε βάρος τους γεγονός. 
      Και, τέλος, θέλω να πω για την ΕΞΥΠΠ. Η ΕΞΥΠΠ τι είναι; Είναι οργανωμένες εξωτερικές εταιρείες παροχής υπηρεσιών, που λειτουργούν νόμιμα και με ποιοτικές προδιαγραφές και που μπορούν να προσφέρουν προς τις επιχειρήσεις υπηρεσίες τεχνικού ασφάλειας και γιατρού εργασίας, για να είναι αυτές οι υπηρεσίες άρτιες και οργανωμένες. 
      ΠΡΟΕΔΡΕΥΩΝ (Κωνσταντίνος Γείτονας): Τέταρτη και τελευταία είναι η με αριθμό 32/12-9-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Εθνικής Παιδείας και Θρησκευμάτων, σχετικώς με την έλλειψη σχολικών κτιρίων και αιθουσών στο Πολεοδομικό Συγκρότημα Θεσσαλονίκης. 
       Η επίκαιρη ερώτηση της κας Ασημίνας Ξηροτύρη-Αικατερινάρη έχει ως εξής: 
      «Μια καινούρια σχολική χρονιά ξεκινάει με προίκα τα από χρόνια συσσωρευμένα προβλήματα της έλλειψης σχολικών κτιρίων και αιθουσών και την ακαταλληλότητα των υπαρχόντων. Και ενώ τα προβλήματα διογκώνονται και το επίπεδο της παρεχόμενης εκπαίδευσης στην πόλη μας  υποβαθμίζεται, 75 δισεκατομμύρια που αγωνιστήκαμε όλοι μας να εξασφαλιστούν, συνεχίζουν να μην απορροφούνται με κίνδυνο την απώλεια πόρων εξαιτίας της καθυστέρησης της προκήρυξης του μέτρου για τη σχολική στέγη και της ανεπάρκειας των μελετών. Η κατάσταση επιδεινώνεται περισσότερο, αφού οι ευθύνες (ύστερα από την ψήφιση του πρόσφατου νόμου) διαχέονται, με τη μεταφορά αρμοδιοτήτων από τη Νομαρχία στον ΟΣΚ, προκαλώντας την αντίδραση των αρμοδίων δημοσίων υπαλλήλων μηχανικών του νομού. Περιμένοντας την εξεύρεση λύσης μεταξύ ΟΣΚ και Νομαρχιακής Αυτοδιοίκησης, τα μισά και πλέον σχολεία λειτουργούν σε διπλή βάρδια, το 62% των δημοτικών και το 31% των γυμνασίων του νομού έχουν ηλικία άνω των είκοσι ετών, στο 30% των δημοτικών και στο 27% των γυμνασίων η κατάσταση θεωρείται από μέτρια έως πολύ κακή, ενώ είναι απαραίτητη η κατασκευή χιλίων νέων αιθουσών. 
      Μετά απ’ αυτά ερωτάται ο κύριος Υπουργός: 
      1. Γιατί συνεχίζονται οι καθυστερήσεις των μελετών και σε πολλές από αυτές εντοπίζονται τεχνικά προβλήματα; Θα διασφαλιστεί η αρτιότητα των νέων μελετών και ένα αυστηρό χρονοδιάγραμμα ολοκλήρωσής τους;
      2. Πώς θα επιτευχθεί η καλύτερη δυνατή συνεργασία νομαρχίας και ΟΣΚ ώστε να υλοποιηθεί το πρόγραμμα και να απορροφηθούν οι πόροι των 75 δισεκατομμυρίων και να αξιοποιηθεί έτσι κατά τον καλύτερο δυνατό τρόπο το ανθρώπινο δυναμικό και των δύο φορέων;». 
      Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης. 
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Θα ήθελα να πω στην κυρία συνάδελφο ότι ξεκινάμε την καινούρια σχολική χρονιά και προίκα δεν είναι αυτή που περιγράφει η ερώτηση. Βέβαια συμφωνώ με κάθε συνάδελφο που πρέπει να αναδείξει τα προβλήματα, όπου υπάρχουν αυτά, αλλά δεν πρέπει να παραβλέπουμε και τι έχουμε δημιουργήσει όλοι μαζί. Γιατί η παιδεία είναι χώρος που προσφέρεται για συναινέσεις, για συγκλίσεις, για συμφωνίες και ταυτόχρονα να αναδείξουμε και τα προβλήματα, να γίνει και η αντιπαράθεση για να τη βελτιώσουμε. 
      Έτσι λοιπόν η νέα σχολική χρονιά έχει και άλλη προίκα, την οποία οφείλω να αναφέρω. Ξεκινήσαμε με οκτώ χιλιάδες νέους διορισμούς μονίμων εκπαιδευτικών, με δέκα χιλιάδες πεντακόσια νέα στελέχη στην εκπαίδευση, με τέσσερις χιλιάδες τριακόσια ολοήμερα σχολεία, με διορισμούς εκπαιδευτικών σε δυσπρόσιτα σχολεία, με αναλογία εκπαιδευτικών στην χώρα μας την καλύτερη στην Ευρωπαϊκή Ένωση –έναν εκπαιδευτικό ανά 10,3 μαθητές- με εισαγωγική επιμόρφωση εκπαιδευτικών, με σαράντα δύο εκατομμύρια βιβλία που βρέθηκαν στην αρχή της σχολικής χρονιάς -με εννιακόσιους εξήντα τίτλους- με εργαστήρια πληροφορικής κλπ. 
      Όλα αυτά είναι προίκα της εκπαίδευσης που έχουμε όλοι εμείς. Βέβαια υπάρχουν και τα προβλήματα, τα οποία πρέπει να αντιμετωπίζουμε. Δέχομαι και αυτά να τα συζητήσουμε.
      Επειδή είμαστε στην πρώτη ερώτηση που γίνεται με την έναρξη της σχολικής χρονιάς, θέλω να ευχηθώ σε όλους τους μαθητές, τους εκπαιδευτικούς και τους γονείς να έχουμε μία καλή σχολική χρονιά. Μία σχολική χρονιά που ξεκίνησε με τις καλύτερες προϋποθέσεις, μια και πετύχαμε –κάτι αυτονόητο θα μου πει κάποιος- να έχουμε τους εκπαιδευτικούς στα σχολεία πριν από τον αγιασμό, να έχουμε τα βιβλία πριν από τον αγιασμό, έτσι ώστε να ξεκινήσουν τα παιδιά μας από την επόμενη μέρα με πλήρες πρόγραμμα και να μην παρατηρούνται φαινόμενα να χάνονται ώρες, να καθυστερούν τα βιβλία ή οι εκπαιδευτικοί. Από εκεί και πέρα μπορούμε να συζητήσουμε για οποιοδήποτε άλλο θέμα. 
      Έρχομαι τώρα στο θέμα της σχολικής στέγης. Είναι ένα μεγάλο θέμα, αν σκεφτεί κανείς ότι έχουμε πάρα πολλά, καταπληκτικά σχολεία στη χώρα μας που είναι αδειανά. Ένα τέτοιο δεδομένο έχει δημιουργηθεί λόγω της μετακίνησης πληθυσμού, λόγω της υπογεννητικότητας. Άλλωστε και μέσα στις πόλεις παρατηρείται μετακίνηση πληθυσμών που αλλάζει συνεχώς τις απαιτήσεις της σχολικής στέγης. 
      Έχουμε όμως εδώ να πούμε το εξής: Υπάρχει ένα εξαετές πρόγραμμα, το οποίο τρέχει, που είναι περίπου 800 δισεκατομμύρια για τις σχολικές στέγες σε όλη τη χώρα. Αυτό στη Θεσσαλονίκη εξειδικεύεται με 70 δισεκατομμύρια, τα οποία είναι εξασφαλισμένα για τη σχολική στέγη στην πόλη που έχει το μεγαλύτερο ποσοστό διπλοβάρδιας. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
      Όπως γνωρίζετε, κυρία συνάδελφε, η σχολική στέγη υπάγεται στη Νομαρχιακή Αυτοδιοίκηση σε όλη τη χώρα και μόνο στην Αττική υπάγεται στον Οργανισμό Σχολικών Κτηρίων. Άρα, λοιπόν, για το πολεοδομικό συγκρότημα της Θεσσαλονίκης, και ευρύτερα για το νομό, έχουμε εξασφαλίσει τα χρήματα. Είναι η πρώτη φορά που δεν τρέχουμε για χρήματα. Και τώρα έχουμε μάχη με το χρόνο. Εκεί η Νομαρχιακή Αυτοδιοίκηση κάνει μία μεγάλη προσπάθεια. Ο ρυθμός με τον οποίο υλοποιείται το πρόγραμμα είναι καλός, αλλά δεν είναι αρκετός με βάση τις ανάγκες. Γι’ αυτό κατανοώ την ερώτηση και στη δευτερολογία μου θα ολοκληρώσω για τη Θεσσαλονίκη. 
      ΠΡΟΕΔΡΟΣ (Απόστολος Κακλαμάνης): Η κα Ξηροτύρη έχει το λόγο. 
      ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Κύριε Υπουργέ, κάνοντας την ερώτηση, περίμενα πραγματικά να βρούμε μαζί τη λύση, με την οποία θα αξιοποιήσουμε –έστω και μετά από πολύ μεγάλη καθυστέρηση- τα μεγάλα προβλήματα που εμφανίζονται στη σχολική στέγη στο πολεοδομικό συγκρότημα της Θεσσαλονίκης. Δεν περίμενα να μου πείτε το αυτονόητο, ότι έχετε δηλαδή τα βιβλία, που μέχρι τώρα βέβαια δεν τα είχατε στα σχολεία. Αυτό ήταν υποχρέωσή σας εδώ και πάρα πολύ καιρό. Καταναλώσαμε πάρα πολύ χρόνο για να μου πείτε αυτό. 
      Εγώ την περασμένη εβδομάδα ρωτούσα για τη λίμνη Κορώνεια, που έχει εξαφανιστεί. Ρωτούσα τι έγιναν αυτές οι μελέτες και τα προγράμματα. Τα σχολικά κτήρια είναι άψυχα βέβαια, τα παιδιά όμως είναι έμψυχα και χρειάζονται κατάλληλους χώρους και όχι σχολεία σε δύο βάρδιες, όπως είναι τα μισά σχολεία της Θεσσαλονίκης. Πενήντα ένα σχολεία νοικιάζονται και το Υπουργείο Παιδείας δίνει κάθε χρόνο 640 εκατομμύρια για τα κτήρια αυτά, τα περισσότερα των οποίων είναι ακατάλληλα, όπως τα κτήρια από τον αμίαντο για τα οποία τόσα χρόνια σας λέμε. Επίσης τα κτήρια με τη σεισμική ανεπάρκεια.
      Δεν με ενδιαφέρει αν προχωράει ή δεν προχωράει γρήγορα το πρόγραμμα της Νομαρχιακής Αυτοδιοίκησης. Εμένα με ενδιαφέρει το Υπουργείο σας και οι ευθύνες που έχετε απέναντι σε αυτά τα θέματα. Σας έχω κάνει πολλές ερωτήσεις και στέκομαι σε δύο μεγάλα ζητήματα. 
      Ένα από αυτά είναι του ΤΕΕ Σταυρούπολης. Μου είχατε πει στην τελευταία μου ερώτηση ότι το Φεβρουάριο του 2002 ξεκινάει. Κι εδώ δεν έχει γίνει ακόμα τίποτα. Στεγάζεται ακόμα σε αυτό το ακατάλληλο κτήριο και πληρώνονται 6,5 εκατομμύρια το μήνα. Υπάρχει οικόπεδο και δεν έχει ξεκινήσει το έργο. 
      Σας είχα ρωτήσει για τη μεγάλη στατική ανεπάρκεια του 5ου ιστορικού Γυμνασίου και Λυκείου της Θεσσαλονίκης. Κι εδώ τα ίδια. Μία προκαταρκτική μελέτη για τη σεισμική του επάρκεια και τίποτα άλλο. 
      Σας είχα ρωτήσει για το Χορτιάτη και για την τεράστια ανεπάρκεια που παρουσιάζει. Έπρεπε να κάνουν σήμερα προσπάθεια κατάληψης της νομαρχίας ή να είναι σε σκηνές για να αποδείξουν στους γονείς ότι έχουν φθάσει πλέον στο τελευταίο σκαλοπάτι της απόγνωσής τους; 
      Πρέπει να μου απαντήσετε, κύριε Υπουργέ. Σκεφθήκατε μία λύση να συνδράμει ο ΟΣΚ τη Νομαρχία. Λύστε, το τέλος πάντων, αυτό το οποίο θέλετε και να έχετε και τους μηχανικούς της νομαρχίας και τους μηχανικούς του ΟΣΚ. Γι΄ αυτό είστε η πολιτεία, για να λύνετε αυτά τα προβλήματα.
      ΠΡΟΕΔΡΟΣ (Απόστολος Κακλαμάνης): Καλώς, κυρία Ξηροτύρη. Να απαντήσει ο κύριος Υπουργός αυτήν τη φορά πλέον ικανοποιητικά.
      Ορίστε, κύριε Υπουργέ.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Εγώ δέχομαι να συζητήσουμε, να αναδείξουμε τα προβλήματα, γνωρίζετε όμως πάρα πολύ καλά ότι το θέμα της σχολικής στέγης αφορά τη Νομαρχιακή Αυτοδιοίκηση.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κάθε φορά λέτε…
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Σας παρακαλώ, εγώ σας άκουσα με πολλή προσοχή.
      Συνεπώς, το να φέρνουμε κάθε φορά ένα θέμα για να γενικεύουμε, να δημιουργούμε μια εικόνα συνολικής, αν θέλετε, απαξίωσης του ό,τι έχει γίνει στο χώρο της εκπαίδευσης κι ιδιαίτερα στο Νομό Θεσσαλονίκης νομίζω ότι αδικεί όλη αυτήν την προσπάθεια.
      Και έρχομαι τώρα συγκεκριμένα. Επειδή θέλετε τα  στοιχεία, να τα δώσουμε. Από το 1974 μέχρι το 1994 το ποσοστό διπλοβάρδιας στο πολεοδομικό συγκρότημα της πόλης μας ήταν περίπου 70%. Σήμερα από την προσπάθεια όλη αυτή που έχει γίνει από το 1994 μέχρι σήμερα έχει ένα ποσοστό 30%. Είναι από τα μεγαλύτερα στη χώρα μας, παραμένει, με εξασφαλισμένα τα χρήματα.
      Εγώ θα δεχόμουν από σας να μου κάνετε πρόταση. Προτείνετε τι; Να πάμε τον Οργανισμό Σχολικών Κτηρίων στη Θεσσαλονίκη; Είναι μία πρόταση. Από την άλλη πλευρά όμως θα πρέπει η Νομαρχιακή Αυτοδιοίκηση να καταθέσει και το αίτημά της για συνδρομή σ’ αυτήν την υπόθεση.
      ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Κύριε Υπουργέ, εγώ είπα «συν Αθηνά και χείρα κίνει…»
      ΠΡΟΕΔΡΟΣ (Απόστολος Κακλαμάνης): Να μη γράφονται οι διακοπές και να μην υπερκαλύπτετε τη φωνή του Υπουργού, κυρία συνάδελφε.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Είναι ένα θέμα μεγάλο. Μας απασχολεί.
      Να πούμε τώρα τι έκανε το Υπουργείο Παιδείας. Πέρα από το πρόγραμμα που έχει με τα χρήματα που ανέφερα για τη σχολική στέγη έκανε μια άμεση παρέμβαση, έξω από όλα τα προγράμματα, με δέκα νηπιαγωγεία και ήδη αυτήν τη στιγμή υλοποιείται το πρόγραμμα στην πόλη εδώ και έξι μήνες και τα μισά περίπου ήδη ξεκίνησαν να λειτουργούν. Αυτή είναι η μία άμεση παρέμβαση.
      Μια δεύτερη άμεση παρέμβαση: Ανεξάρτητα από τη Νομαρχιακή Αυτοδιοίκηση είναι έξι σχολεία που χρηματοδοτούνται από το ΕΠΕΑΕΚ για να μπορέσουμε να συνδράμουμε κι εκεί. Και είμαστε ξανά ανοικτοί και με ενδιαφέρει και ίσως εδώ συμφωνήσουμε όλοι, ότι θα πρέπει να γίνει μια παρέμβαση με τον Οργανισμό Σχολικών Κτηρίων, αλλά σε συνεννόηση με τη Νομαρχιακή Αυτοδιοίκηση, για να βοηθήσουμε να υλοποιηθεί γρήγορα το πρόγραμμα.
      Συνεπώς η κατάσταση στην πόλη μας που πράγματι έχει, αν θέλετε, ακραία χαρακτηριστικά, δεν είναι από εγκατάλειψη. Γίνεται μια προσπάθεια και βελτιώνεται συνεχώς. 
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εσωτερικών, Δημόσιας Διοίκησης και Αποκέντρωσης
      Ψήφιση στο σύνολο του σχεδίου νόμου: «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Πολιτισμού.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση και συμπλήρωση του ν.2725/1999, ρύθμιση θεμάτων Υπουργείου Πολιτισμού και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου:«Σύσταση Νομικού Προσώπου με την επωνυμία «Ελληνικό Παρατηρητήριο για την Κοινωνία της Πληροφορίας».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
      Υπουργείου Δικαιοσύνης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θύματα των πράξεων αυτών».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης):Το νομοσχέδιο κρατήθηκε και θα συζητηθεί κατά τον Κανονισμό.
      Επανερχόμαστε στην ψήφιση στο σύνολο του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις».
      Υπάρχει, κύριε Υπουργέ, κάποια νομοτεχνική προσθήκη ή παρατήρηση;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε. Υπάρχουν ορισμένες νομοτεχνικές διορθώσεις, για τις οποίες είναι ενήμερο το σύνολο των εκπροσώπων του Τμήματος.
      Στο άρθρο 3, στο εδάφιο α΄ της παραγράφου 7, η φράση «και των βοηθών τους» θα πρέπει να αντικατασταθεί από τη φράση «και των βοηθών συνηγόρων του πολίτη».
      Στην παράγραφο 4 του άρθρου 4 η φράση «με απόφαση» θα πρέπει να αντικατασταθεί από τη φράση «με κοινή απόφαση».
      ΠΡΟΕΔΡΟΣ (Απόστολος Κακλαμάνης): Μια στιγμή, σας παρακαλώ. Ποιο άρθρο είπατε;
       ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το άρθρο 4.
      ΠΡΟΕΔΡΟΣ (Απόστολος Κακλαμάνης):  Όχι, την πρώτη διόρθωση που είπατε. Στο άρθρο 3 είπατε.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η πρώτη ήταν στο άρθρο 3, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Μια στιγμή, σας παρακαλώ. Στο άρθρο 3. Σε ποια παράγραφο;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο άρθρο 3, παράγραφος 7 η φράση «και των βοηθών τους» θα πρέπει να αντικατασταθεί από τη φράση «και των βοηθών συνηγόρων του πολίτη».
      Στο άρθρο, 4 παράγραφος 4 η φράση «με απόφαση» θα πρέπει να αντικατασταθεί από τη φράση «με κοινή απόφαση».
      ΠΡΟΕΔΡΟΣ (Απόστολος Κακλαμάνης): Μια στιγμή, σας παρακαλώ. Επαναλαμβάνω: Άρθρο 4, παράγραφος 4 «…ειδική πρόσθετη αμοιβή, η οποία καθορίζεται με κοινή απόφαση του αρμόδιου Υπουργού και του Υπουργού Οικονομίας και Οικονομικών». 
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επίσης στο άρθρο 4, παράγραφος 8, εδάφιο γ΄ η φράση «πράξη ή παράλειψη» θα πρέπει να αντικατασταθεί από τη φράση «πράξεις ή παραλείψεις».
      ΠΡΟΕΔΡΟΣ (Απόστολος Κακλαμάνης): Μάλιστα.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο άρθρο 22, παράγραφος 7, εδάφιο α΄ η λέξη «έξι» θα πρέπει να αντικατασταθεί από τη λέξη «τεσσάρων».
      ΠΡΟΕΔΡΟΣ (Απόστολος Κακλαμάνης): Μια στιγμή να το δούμε κι αυτό. Δηλαδή γίνεται: «… Γενικών Γραμματέων Περιφερειών για χρονικό διάστημα τεσσάρων, τουλάχιστον, ετών». 
      Υπάρχει και το θέμα της παραγράφου 11 του άρθρου 22.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε. Κάνω ανάγνωση της σχετικής διατύπωσης.
      Άρθρο 22, παράγραφος 11: «Η προϋπόθεση της ιδιότητας του δημότη του δήμου ή της κοινότητας που καταργήθηκε με τη συνένωση, ή του συνοικισμού που προσαρτήθηκε, για την εκλογή στο αξίωμα του προέδρου, μέλους τοπικού συμβουλίου ή παρέδρου, η οποία απαιτείτο, σύμφωνα με την παράγραφο 2 του άρθρου 5 και την παράγραφο 7 του άρθρου 7 του ν. 2539/1997 (ΦΕΚ 244 Α), ήταν αναγκαία κατά την πρώτη εφαρμογή του ανωτέρω νόμου και πριν από την πραγματοποιηθείσα κατάρτιση ενιαίου δημοτολογίου, σύμφωνα με την πρόβλεψη της παραγράφου 3 του άρθρου 15, του ανωτέρου νόμου.
      ΠΡΟΕΔΡΟΣ (Απόστολος Κακλαμάνης): Αυτό το εδάφιο είχε αρχικώς αρθεί με τη διατύπωση ερμηνευτικής διατάξεως, ακριβώς γιατί το αποσύρατε κατά τη συζήτηση εδώ.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακριβώς.
      ΠΡΟΕΔΡΟΣ (Απόστολος Κακλαμάνης): Είναι όμως ουσιαστική τροποποίηση. Υπάρχει συμφωνία όλων;
      ΘΕΟΧΑΡΗΣ ΤΣΙΟΚΑΣ: Είναι και αίτημα της ΚΕΔΚΕ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Εντάξει η ΚΕΔΚΕ. Εδώ, όμως, η Βουλή ψηφίζει!
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν υπάρχει αντίρρηση.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ομόφωνα, κύριε Πρόεδρε.
      ΛΙΑΝΑ ΚΑΝΕΛΗ: Υπάρχει ομοφωνία, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Το Τμήμα ομοφώνως δέχεται αυτή την επί της ουσίας και όχι απλώς νομοτεχνική διόρθωση. 
      Κάτι άλλο, κύριε Υπουργέ;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κάτι ακόμα, κύριε Πρόεδρε, στο καταληκτικό άρθρο 25, που αναφέρεται στην ισχύ του νόμου. 
      Η πρώτη παράγραφος παραμένει ως έχει. 
      Η δεύτερη παράγραφος έχει ως εξής: «Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως εκτός εάν ορίζεται διαφορετικά σε επί μέρους διατάξεις. Η ισχύς των διατάξεων της παραγράφου 2 του άρθρου 7, του άρθρου 8 και των παραγράφων 1, 2, 3 και 4 του άρθρου 9 του παρόντος αρχίζει τρεις (3) μήνες μετά τη δημοσίευσή του στην Εφημερίδα της Κυβερνήσεως».
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Σταύρος Μπένος κ. Υπουργός καταθέτει στα Πρακτικά τις προαναφερθείσες προσθήκες και διορθώσεις, οι οποίες έχουν ως εξής:
      «Προσθήκη παραγράφου 11, στο άρθρο 22 του σχεδίου νόμου
      «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις»
      11. – «Η προϋπόθεση της ιδιότητας του δημότη του δήμου ή της κοινότητας που καταργήθηκε με τη συνένωση, ή του συνοικισμού που προσαρτήθηκε, για την εκλογή στο αξίωμα Προέδρου, μέλους τοπικού συμβουλίου ή Παρέδρου, η οποία απαιτείτο, σύμφωνα με την παρ. 2 του άρθρου 5 και την παρ. 7 του άρθρου 7 του  ν. 2539/1997 (ΦΕΚ 244 Α), ήταν αναγκαία κατά την πρώτη εφαρμογή του ανωτέρω νόμου και πριν από την πραγματοποιηθείσα κατάρτιση ενιαίου δημοτολογίου, σύμφωνα με την πρόβλεψη της παρ. 3 του άρθρου 15, του ανωτέρω νόμου».
      Η εν λόγω διάταξη περιλαμβάνονταν στην τροπολογία με αριθμό 1100/131 ως παρ. 13, έχει τύχει της επεξεργασίας από το Γ.Λ.Κ., και απεσύρθη εκ παραδρομής.
      Αιτιολογική Έκθεση
      13. Με την προτεινόμενη ερμηνευτική διάταξη αίρεται η αμφιβολία που υφίστατο, αναφορικά με την ιδιότητα του δημότη καταργηθέντος δήμου ή κοινότητας σαν προϋπόθεση εκλογής στο αξίωμα Προέδρου, μέλους τοπικού συμβουλίου ή Παρέδρου.
      Τούτο, διότι, η σχετική ρύθμιση ήταν συνυφασμένη με την πρώτη εφαρμογή του ν. 2539/1997, δηλαδή με την εξακολούθηση διατήρησης των δημοτολογίων των καταργηθέντων ΟΤΑ μέχρι την κατάρτιση ενιαίου δημοτολογίου του νέου («Καποδιστριακού») ΟΤΑ, σύμφωνα με την πρόβλεψη του άρθρου 15 παρ. 3 του ν. 2539/1997. Μετά την κατάρτιση τούτου, τυχόν, εξακολούθησην, εφαρμογής της ανωτέρω πρόβλεψης θα είχε τη μορφή αναγνώρισης «εσωτερικής δημοτικότητας» γεγονός το οποίο αναιρεί την ενιαία οντότητα των «Καποδιστριακών» ΟΤΑ.
      Άρθρο 25
      Ισχύς
      1. (Παραμένει ως έχει)
      2. Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως εκτός εάν ορίζεται διαφορετικά σε επί μέρους διατάξεις.
      Η ισχύς των διατάξεων της παρ. 2 του άρθρου 7, του άρθρου 8 και των παραγράφων 1, 2, 3 και 4 του άρθρου 9 του παρόντος αρχίζει τρεις (3) μήνες μετά τη δημοσίευσή του στην Εφημερίδα της Κυβερνήσεως»).
      ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: 
      Γίνεται δεκτό το νομοσχέδιο και στο σύνολο με τις νομοτεχνικές προσθήκες και παρατηρήσεις του κυρίου Υπουργού και τη διόρθωση σε ό,τι αφορά τη διάταξη που προαναφέρθηκε; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΗ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία με τις νομοτεχνικές προσθήκες και παρατηρήσεις του κυρίου Υπουργού και τη διόρθωση σε ό,τι αφορά τη διάταξη που προαναφέρθηκε.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Συνταγματικά κατοχυρωμένες ανεξάρτητες αρχές, τροποποίηση και συμπλήρωση του συστήματος προσλήψεων στο δημόσιο τομέα και συναφείς ρυθμίσεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου G-PROSLI σελ 51α)
      (ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση.
      Εισερχόμεθα στο νομοσχέδιο του Υπουργείου Πολιτισμού.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση και συμπλήρωση του ν. 2725/1999, ρύθμιση θεμάτων Υπουργείου Πολιτισμού και άλλες διατάξεις».
      Για το νομοσχέδιο αυτό, κύριοι συνάδελφοι, θα διαθέσουμε την αποψινή συνεδρίαση για τη συζήτηση επί της αρχής και εφόσον απαιτηθεί, θα διαθέσουμε άλλες τρεις συνεδριάσεις για τα άρθρα και τις τροπολογίες. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα έρθουν και άλλες τροπολογίες, κύριε Πρόεδρε;
      ΠΡΟΕΔΡΟΣ (Απόστολος Κακλαμάνης): Κύριε Πρόεδρε, δεν κατατίθενται πλέον τροπολογίες, αν δεν έχουν κατατεθεί προ τριών ημερών …
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τότε να είμαστε ήσυχοι.
      ΠΡΟΕΔΡΟΣ (Απόστολος Κακλαμάνης): Ο κ. Μανώλης Κεφαλογιάννης ορίζεται ως Κοινοβουλευτικός Εκπρόσωπος εκ μέρους της Νέας Δημοκρατίας, η κα Λιάνα Κανέλλη ορίζεται ως ειδική αγορήτρια εκ μέρους του Κομμουνιστικού Κόμματος Ελλάδας και η κα Ασημίνα Ξηροτύρη-Αικατερινάρη εκ μέρους του Συνασπισμού της Αριστεράς και της Προόδου.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το λόγο, παρακαλώ.
      ΠΡΟΕΔΡΟΣ (Απόστολος Κακλαμάνης): Ορίστε, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, επειδή το νομοσχέδιο έχει πολλές λεπτομέρειες, εμείς θα θέλαμε να ζητήσουμε να υπάρξει άνεση χρόνου και αν υπάρχει η ανάγκη, να έχουμε και μια πέμπτη συνεδρίαση. Θα γίνει δηλαδή, μια μέρα συζήτηση επί της αρχής, τρεις επί των άρθρων και μία για τις τροπολογίες. Έχουν κατατεθεί τρεις μεγάλες υπουργικές και καμιά πενηνταριά εμπρόθεσμες τροπολογίες.
      ΠΡΟΕΔΡΟΣ (Απόστολος Κακλαμάνης): Λοιπόν, θα τα δούμε αυτά στην πορεία, γιατί είχαμε πει αρχικά τρεις με τέσσερις συνεδριάσεις. Θα τα δούμε όμως. Απόψε θα συζητήσουμε την αρχή του νομοσχεδίου…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ:  Και να υπάρχει μια άνεση χρόνου.
      ΠΡΟΕΔΡΟΣ (Απόστολος Κακλαμάνης): Θα δούμε τη συμμετοχή που θα υπάρξει. Από αυτή τη στιγμή δεν μπορούμε να το πούμε.
      Ο κ. Βαρδίκος, εισηγητής της Πλειοψηφίας, έχει το λόγο.
      ΠΥΘΑΓΟΡΑΣ ΒΑΡΔΙΚΟΣ: Κύριε Πρόεδρε, κύριοι συνάδελφοι, ξεκινάμε τη συζήτηση ενός πολύ σημαντικού σχεδίου νόμου. Η –θα μπορούσα να πω- τριαδική του διάσταση δεν περιέχει κανένα λόγο που θα μπορούσε να εμποδίσει τη συζήτηση συνολικά και των τριών μερών.
      Δύο χρόνια πριν από τους αγώνες-ορόσημο για την ιστορία της χώρας και με τις κοσμογονικές αλλαγές των τελευταίων ετών μέσα και έξω από την Ελλάδα στον αθλητισμό, είναι επιτακτική η επικαιροποίηση, η τροποποίηση και ο εκσυγχρονισμός της σχετικής νομοθεσίας. Ακόμα, στην τελική της ευθεία η Ολυμπιακή προετοιμασία έχει ανάγκη τώρα των τελικών –ελπίζω- διορθωτικών κινήσεων. Και το πλησιέστερο στην τέλεση των Αγώνων Υπουργείο, το του Πολιτισμού, στην κορύφωση των εργασιών της προετοιμασίας πρέπει άμεσα να ρυθμίσει όσα θέματα έχουν προκύψει. Όλα αυτά δίνουν την έννοια ενός ενιαίου συνόλου που περιλαμβάνει και τις αλλαγές στην αθλητική νομοθεσία και τις ρυθμίσεις θεμάτων αρμοδιότητας του Υπουργείου Πολιτισμού και τις ρυθμίσεις θεμάτων της Ολυμπιακής προετοιμασίας. 
      ΙΩΑΝΝΗΣ ΒΑΡΒΙΤΣΙΩΤΗΣ: Ποτ-πουρί, δηλαδή.
      ΠΥΘΑΓΟΡΑΣ ΒΑΡΔΙΚΟΣ: Όπως καταλαβαίνει ο καθένας, αγαπητέ συνάδελφε.
      Υπάρχουν έξι κεφάλαια στο μέρος του σχεδίου νόμου που αφορά τον αθλητισμό. Το πρώτο αντιμετωπίζει τη βία με αφορμή αθλητικές εκδηλώσεις. 
      Η βία στα γήπεδα είναι πλέον ένα τεράστιο κοινωνικό πρόβλημα σε όξυνση. Απαιτεί άμεση και δραστική αντιμετώπιση. Το σχέδιο νόμου που συζητάμε φιλοδοξεί να ολοκληρώσει ή να βελτιώσει κατά περίπτωση το θεσμικό πλαίσιο για την αντιμετώπισή της.
      Αναμορφώνεται το νομικό καθεστώς γύρω από τους συνδέσμους οργανωμένων φιλάθλων. Για να αναγνωριστούν και να λειτουργήσουν απαιτείται συναίνεση του αντίστοιχου αθλητικού σωματείου. Προβλέπονται αυστηροί κανόνες γύρω από την έκδοση, διάθεση και έλεγχο των εισιτηρίων. Η σφράγιση από την Αστυνομία, τα ονομαστικά εισιτήρια, ο ορισμός υπεύθυνου και με ποινικές ευθύνες από κάθε ανώνυμη αθλητική εταιρεία για τη διακίνηση των εισιτηρίων είναι μερικές από τις νέες ρυθμίσεις.
      Με σεβασμό στο άρθρο 9α΄ του Συντάγματος για το απόρρητο του ιδιωτικού βίου, για την επιτήρηση των αθλητικών διοργανώσεων θα χρησιμοποιούνται ηλεκτρονικά μέσα.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ).
      Σε περιπτώσεις παραβατών για πρώτη φορά προβλέπονται αυστηρές παρεπόμενες ποινές με απαγόρευση παρακολούθησης αγώνων και υποχρεωτική παραμονή σε ειδικό χώρο ελεγχόμενο από την Αστυνομία.
      Σε υποτροπή οι ποινές χωρίς αναστολή είναι αμετάτρεπτες. Οι φυσικοί και ηθικοί αυτουργοί, πέρα από τις ποινικές θα έχουν και πολύ αυστηρές πειθαρχικές κυρώσεις. 
      Ο ρόλος της Διαρκούς Επιτροπής Αντιμετώπισης της Βίας αναβαθμίζεται και συμμετέχουν και εκπρόσωποι κομμάτων και αθλητικών ομοσπονδιών.
      Το δεύτερο κεφάλαιο του μέρους που αφορά στον αθλητισμό αναφέρεται στην επιχειρηματικότητα στον επαγγελματικό αθλητισμό. Συγκροτείται η Επιτροπή Επαγγελματικού Αθλητισμού με πλήρη αρμοδιότητα για διαρκή έλεγχο στο χώρο, με επεμβάσεις προληπτικού και κατασταλτικού χαρακτήρα. 
      Επιβάλλεται πλήρης διαφάνεια στη μετοχική σύνθεση των ανωνύμων αθλητικών εταιρειών, με ονομαστικοποίηση μέχρι φυσικού προσώπου, ακόμα και όταν παρεμβάλλονται άλλα νομικά πρόσωπα.
      Απαγορεύεται, επίσης, η πολυιδιοκτησία, επιβάλλεται η υποχρεωτική υποβολή δήλωσης για το «πόθεν έσχες» των μελών της διοίκησης Ανώνυμων Αθλητικών Εταιρειών ή Τμημάτων Αμοιβομένων Αθλητών και των μετόχων άνω του 1%, όχι μόνο στον αρμόδιο αντεισαγγελέα του Αρείου Πάγου, αλλά και στην Επιτροπή Επαγγελματικού Αθλητισμού.
      Παράλληλα, απαγορεύεται σε όποιον δεν διαθέτει τα νόμιμα προσόντα απόκτησης μετοχών να ασκεί διευθυντικά καθήκοντα ή να εκπροσωπεί ανώνυμη αθλητική εταιρεία, έστω και άτυπα. 
      Καθιερώνεται προσωπική και απεριόριστη ευθύνη για τα χρέη που δημιουργούν κατά τη θητεία τους όσοι αναλαμβάνουν διαχείριση.
      Οι συμβάσεις των ανωνύμων εταιρειών και των τμημάτων αμοιβομένων αθλητών για ραδιοτηλεοπτικά δικαιώματα -με διαφημιστές, με αθλητές, με προπονητές ή με κάθε άλλου είδους συνεργάτες- κατατίθενται στην Επιτροπή Επαγγελματικού Αθλητισμού. 
      Τα ποσά διακινούνται μέσω ειδικού τραπεζικού λογαριασμού και, όταν εκδίδονται επιταγές, πρέπει να είναι μόνο δίγραμμες (από τράπεζα σε τράπεζα). Τα κάθε είδους αντέγραφα είναι απολύτως άκυρα.
      Κάθε ανώνυμη εταιρεία καταθέτει στην Επιτροπή Επαγγελματικού Αθλητισμού εγγυητική επιστολή καλής συμμετοχής ύψους ίσου με το 10% του ετήσιου προϋπολογισμού της. Όταν μεταβιβάζονται μετοχές, με τις οποίες κάποιο φυσικό ή νομικό πρόσωπο αποκτά πάνω από το 10% του μετοχικού κεφαλαίου μίας ανώνυμης εταιρείας, η Επιτροπή Επαγγελματικού Αθλητισμού ελέγχει φορολογική και ασφαλιστική ενημερότητα, φορολογικές δηλώσεις ή ισολογισμούς, ποινικό μητρώο και, βεβαίωση, επιτροπής φιλάθλου πνεύματος.
      Όταν το ποσοστό ξεπερνά το 33%, απαιτείται και τριετές επιχειρηματικό σχέδιο από ανεξάρτητη εταιρεία ορκωτών λογιστών και συμβούλων, με πηγές χρηματοδότησης και αναμενόμενα αποτελέσματα.
      Μετά από όλα τα παραπάνω, μπορεί κάποιος να αντιληφθεί γιατί κανείς –ούτε από τους συναδέλφους της Αντιπολίτευσης ούτε από τους συναδέλφους της Συμπολίτευσης- δεν απάντησε και δεν πρόσθεσε το παραμικρό, όταν ο Υπουργός Πολιτισμού στη σχετική συζήτηση στη Διαρκή Επιτροπή είπε το εξής: «Οι στόχοι μας είναι προφανείς. Προστατεύουμε το «ευ αγωνίζεσθε», το κύρος και την ιστορία των ομάδων. Παρατηρήσεις που καθιστούν πιο αυστηρά τα πράγματα δεκτές.»
      Είναι πασίγνωστο πως το χώρο του επαγγελματικού ποδοσφαίρου -την Α΄, τη Β΄ και τη Γ΄ εθνική κατηγορία, του επαγγελματικού μπάσκετ -την Α1 εθνική κατηγορία- και των Τμημάτων Αμοιβομένων Αθλητών -Α΄ κατηγορία βόλεϊ και Α2 κατηγορία μπάσκετ, ταλανίζουν πολλά προβλήματα. Υπάρχει αδιαφάνεια στο ιδιοκτησιακό καθεστώς και στις συναλλαγές, μη τήρηση των κανόνων και μη εκπλήρωση των υποχρεώσεων, υπερχρέωση και οικονομική δυσπραγία! Υπάρχει, επίσης, οργανωτική ανεπάρκεια και  έλλειψη σχεδιασμού.
      Παράλληλα, από την πλευρά της πολιτείας, ο όποιος έλεγχος είναι ανεπαρκής και αναποτελεσματικός. Όλα τα παραπάνω αντιμετωπίζονται από το σχέδιο νόμου κατά τον καλύτερο δυνατό τρόπο, με στόχο την ανάπτυξη υγιούς επιχειρηματικής δράσης.
      Το τρίτο κεφάλαιο του μέρους που αφορά στον αθλητισμό αναφέρεται στην πειθαρχική, ποινική και αστική ευθύνη. Η επίλυση των αθλητικών διαφορών αποτελεί μείζονα λειτουργία των αθλητικών πραγμάτων και της έννομης τάξης. Το δημόσιο συμφέρον επιβάλλει αυτή η λειτουργία να ρυθμίζεται από το κράτος και για έναν ακόμα πρόσθετο λόγο: Υπάρχει υπερμεγέθης αύξηση οικονομικών συμφερόντων στο χώρο του αθλητισμού. 
      Οι προτεινόμενες ρυθμίσεις αποβλέπουν κυρίως στην ανεξαρτησία των πρωτοβάθμιων και δευτεροβάθμιων πειθαρχικών και δικαιοδοτικών οργάνων, στην ταχύτητα επίλυσης των διαφορών, στη στελέχωση κατά τρόπο ώστε να παρέχονται εχέγγυα αμεροληψίας, εμπειρίας, ευρύτητας γνώσεων, νομικής εξειδίκευσης, διαφάνειας και ανεπηρέαστης κρίσης.
      Καθιερώνεται δε για πρώτη φορά ο θεσμός του αθλητικού εισαγγελέα με γενικότερες αρμοδιότητες ως προς την αποτελεσματική εφαρμογή των ποινικών διατάξεων του παρόντος νόμου.
      Το τέταρτο κεφάλαιο του μέρους που αφορά τον αθλητισμό αναφέρεται στην καταπολέμηση του ντόπινγκ, ενός από τα πιο αρνητικά φαινόμενα στον αθλητισμό σήμερα. Αποτελεί διεθνές κοινωνικό και όχι μόνο αθλητικό πρόβλημα. Συνεργάζονται: Ευρωπαϊκή Ένωση, Συμβούλιο της Ευρώπης, Διεθνής Ολυμπιακή Επιτροπή, Παγκόσμιος Οργανισμός Αντιντόπινγκ, UNESCO, Παγκόσμια Οργάνωση Υγείας και ΙNTERPOL. 
      Με λίγες και ελλειμματικές διατάξεις αντιμετωπίζουμε μέχρι τώρα το θέμα του ντόπινγκ. Σήμερα, δύο μόλις χρόνια πριν τους Ολυμπιακούς του 2004 έχουμε υποχρέωση να εναρμονίσουμε τη νομοθεσία μας με τα διεθνώς ισχύοντα. Στόχος η προστασία της υγείας των αθλητών και η διασφάλιση της γνησιότητας του αθλητικού αποτελέσματος. Ορίζονται τα απαγορευμένα μέσα, εξειδικεύονται οι απαγορευμένες ουσίες, προσδιορίζονται οι διαδικασίες ελέγχου, συνιστάται για πρώτη φορά το Εθνικό Συμβούλιο Καταπολέμησης του Ντόπινγκ. H βαρύτητα των παραβάσεων και η επιμέτρηση των κυρώσεων, εξαρτώνται  από την ιδιότητα των υπαιτίων.  Δίδεται ιδιαίτερη προσοχή όταν το ντόπινγκ αφορά ανήλικα άτομα.
      Το πέμπτο κεφάλαιο του μέρους που αφορά τον αθλητισμό αναφέρεται στη διαιτησία, που και πρόσφατα βρέθηκε για άλλη μια φορά στο μάτι του κυκλώνα. Δέχθηκε πυρά, γιατί δεν εκπλήρωνε το ρόλο της κατά τρόπο αδέκαστο, αξιόπιστο και αμερόληπτο. Σημαντικές αλλαγές επέρχονται, αποτέλεσμα της εμπειρίας που αποκτήθηκε, του διαλόγου που προηγήθηκε και της επιλογής να ακολουθηθεί η υιοθετημένη διεθνώς πρακτική, κυρίως η σουηδική.
      Δεχθήκαμε το σύγχρονο ευρωπαϊκό πρότυπο οργάνωσης με ευέλικτα ολιγομελή σχήματα, υψηλού κύρους, ευθύνης και αμοιβής και αναθέσαμε στην αντίστοιχη Εθνική Ομοσπονδία του οικείου αθλήματος και στην Ομοσπονδία της Διαιτησίας να ρυθμίσουν τα σχετικά θέματα σε κανονιστικό επίπεδο, μειώνοντας τη ρυθμιστική παρέμβαση του νομοθέτη. 
      Η ολιγομελής –τρία έως πέντε μέλη- Κεντρική Επιτροπή Διαιτησίας συγκεντρώνει όλες τις αρμοδιότητες τις σχετικές με την αξιολόγηση, την επιλογή, τον  ορισμό και τον πειθαρχικό έλεγχο των διαιτητών με οριστικές αποφάσεις. Σε τοπικό επίπεδο το αρμόδιο όργανο είναι μονομελές ή τριμελές. 
      Διατηρούνται οι ρυθμίσεις που διαμορφώθηκαν στο πλαίσιο της συμφωνίας της Γενικής Γραμματείας Αθλητισμού,  της Ελληνικής Ποδοσφαιρικής Ομοσπονδίας και της FIFA για το επαγγελματικό ποδόσφαιρο. Υποχρεώνονται οι ασχολούμενοι με τη διαιτησία να υποβάλουν δήλωση περί «πόθεν έσχες» στον αρμόδιο εισαγγελέα του Αρείου Πάγου και στην Επιτροπή Επαγγελματικού Αθλητισμού, κάτι πολύ σημαντικό, γιατί αυτό σημαίνει ότι θα ελεγχθούν οι δηλώσεις που υποβάλλονται.
      Το έκτο και τελευταίο κεφάλαιο του μέρους που αφορά τον αθλητισμό αναφέρεται στον ερασιτεχνικό αθλητισμό. 
      Σ’ αυτό το κεφάλαιο πολλά ειπώθηκαν για τον Υφυπουργό Αθλητισμού που καταργεί δήθεν ο Υπουργός Πολιτισμού, παίρνοντάς του όλες τις αρμοδιότητες. Αντιπαρέρχομαι το γεγονός ότι την Αντιπολίτευση θα έπρεπε να την απασχολεί το ποιες είναι οι αρμοδιότητες της Κυβέρνησης και το πώς αυτές τις ασκεί κι όχι ποιος Υπουργός έχει τι, δίνει τι, παίρνει τι. 
      Υπενθυμίζω όμως τις εξηγήσεις του Υπουργού στη Διαρκή Επιτροπή για τη συνταγματική επιταγή: τις αρμοδιότητες από το νόμο τις παίρνουν οι Υπουργοί και στη συνέχεια με κοινές τους αποφάσεις με τον Πρωθυπουργό μπορούν να τις μεταβιβάσουν σε Αναπληρωτές Υπουργούς και Υφυπουργούς. Επίσης, υπενθυμίζω τη σχετική δήλωση στην ίδια Επιτροπή -του Υφυπουργού- ότι έχει τις ίδιες αρμοδιότητες που είχε, εκτός της νομοθετικής που έχει ο Υπουργός και αυτό τον κάνει να νιώθει ιδιαίτερα ασφαλής και των αρμοδιοτήτων που έχει ο άλλος Υφυπουργός. 
      Το δεύτερο μέρος του σχεδίου νόμου ρυθμίζει θέματα αρμοδιότητας του Υπουργείου Πολιτισμού σχετικά με το Μουσείο Σύγχρονης Τέχνης «δρύματος Βασίλειος και Ελίζα Γουλανδρή», το Αρχαιολογικό Μουσείο Αθηνών, το τέως Βασιλικό Θέατρο Θεσσαλονίκης, την Εθνική Πινακοθήκη και το Μουσείο Αλέξανδρου Σούτσου, το Εθνικό και το Κρατικό Μουσείο Σύγχρονης Τέχνης, το Φεστιβάλ Θεσσαλονίκης και το Εθνικό Πολιτιστικό Κέντρο Δελφών, το Ταμείο Διαχείρισης Πιστώσεων Εκτέλεσης Αρχαιολογικών Έργων, το επίδομα Αρχαιολογικών Ερευνών και το Ανθυγιεινής Εργασίας, τον Οργανισμό Προβολής Ελληνικού Πολιτισμού, που είναι ανώνυμη εταιρεία, και το Φεστιβάλ Ελληνικού Κινηματογράφου και την ενίσχυση της ελληνικής ταινίας. 
      Τέλος, εναρμονίζεται η σχετική με την προστασία της πνευματικής ιδιοκτησίας ελληνική νομοθεσία με την οδηγία 2001/29 του Ευρωπαϊκού Κοινοβουλίου και του Συμβουλίου της 22ας Μαΐου 2001, ειδικότερα όσον αφορά τον ψηφιακό τομέα. Σημαντικές εδώ οι ρυθμίσεις για τα τεχνολογικά μέτρα. 
      Τέλος το τρίτο μέρος του σχεδίου νόμου ρυθμίζει θέματα ολυμπιακής προετοιμασίας και συγκεκριμένα της ανώνυμης εταιρείας «Οργανωτική Επιτροπή Ολυμπιακών Αγώνων «Αθήνα 2004», τις προσλήψεις προσωπικού στην εταιρεία αυτή, των εθελοντών, της εκμίσθωσης ιδιωτικών κατοικιών, των χωριών Τύπου, των συμβάσεων εκμετάλλευσης χώρων, των λιμενικών εγκαταστάσεων στο Στάδιο Ειρήνης και Φιλίας, της αλάνας Τούμπας, της ΔΕΗ στα Βριλήσσια , των υπαλλήλων των ειδικών υπηρεσιών δημοσίων έργων, του εκσυγχρονισμού ξενοδοχείων Αττικής Γ΄ τάξης και κάτω και της ανώνυμης εταιρείας «Ελληνικά Τουριστικά Ακίνητα». Επίσης ρυθμίζονται θέματα που αφορούν το κλειστό κολυμβητήριο της Αγίας Παρασκευής και θέματα που αφορούν την προσπέλαση ατόμων με ειδικές ανάγκες σε χώρους οι οποίοι θα χρησιμοποιηθούν πολλαπλά και κατά διάφορους τρόπους κατά τη διάρκεια των Ολυμπιακών Αγώνων.
      Αγαπητοί συνάδελφοι, θέλοντας να περιοριστώ στο χρόνο μου θα τελειώσω εδώ λέγοντάς σας πως ξεκινήσαμε τη συζήτηση ενός ιστορικού σχεδίου νόμου, που αφορά τον αθλητισμό, τον πολιτισμό και τους Ολυμπιακούς Αγώνες του 2004. Αξίζει αυτό το σχέδιο νόμου να το ψηφίσουν όλα τα κόμματα, γιατί σαφώς ο αθλητισμός, ο πολιτισμός, αλλά και οι αγώνες του 2004 αφορούν όλους μας και ενώνουν, δεν διχάζουν. Ευχαριστώ.
      (Χειροκροτήματα από την  πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας):  Κύριε συνάδελφε, ζητήσατε από την αρχή περισσότερο χρόνο, αλλά τελικά δεν τον χρησιμοποιήσατε. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θα ήθελα να κάνω μια παρατήρηση. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Πρόεδρε, έχετε το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ  Κύριε Πρόεδρε, είναι τόσο μεγάλο το νομοσχέδιο, ώστε ο εισηγητής ουσιαστικά μας απαρίθμησε τα θέματα με τα οποία ασχολείται χωρίς να μπει στην ουσία. 
      ΠΡΟΕΔΡΕΥΩΝ (Κωνσταντίνος Γείτονας): Ναι, αλλά αυτή είναι πολιτική παρατήρηση, κύριε Πρόεδρε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ  Με συγχωρείτε, αλλά …
      ΠΡΟΕΔΡΕΥΩΝ (Κωνσταντίνος Γείτονας): Να την κάνετε όταν θα πάρετε το λόγο. Μου ζητήσατε το λόγο για να κάνετε μια παρατήρηση επί  της διαδικασίας.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ  Σας ζήτησα το λόγο επί του Κανονισμού….
      ΠΡΟΕΔΡΕΥΩΝ (Κωνσταντίνος Γείτονας):  Για τη διαδικασία τι έχετε να πείτε…
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ … και λέω ότι τα τόσο μεγάλα  νομοσχέδια καταλήγει τελικά να μη συζητούνται στο Κοινοβούλιο. Είναι ένα μεγάλο θέμα το οποίο θεωρώ χρέος μου να θέσω. Αν εσάς δεν σας ενδιαφέρει είναι δικό σας θέμα! 
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, το νομοσχέδιο συζητήθηκε με άνεση στην επιτροπή σε πέντε συνεδριάσεις.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Μπορεί, αλλά εδώ τι κάνουμε; 
      ΠΡΟΕΔΡΕΥΩΝ (Κωνσταντίνος Γείτονας): Εδώ αποφασίσαμε για τέσσερις συνεδριάσεις και αν χρειαστεί και πέμπτη συνεδρίαση θα το δούμε στην πορεία. Συμφωνήσαμε επίσης και ο κύριος Πρόεδρος της Βουλής όταν το ζήτησε ο εισηγητής είπε  ότι έδωσε δεκαπέντε λεπτά όπως προβλέπει ο Κανονισμός και θα έχουν οι εισηγητές άνεση χρόνου αν θέλουν να αναλώσουν παραπάνω χρόνο. 
      ΓΕΩΡΓΙΟΣ ΔΑΣΚΑΛΑΚΗΣ: Πάντως, κύριε Μητσοτάκη, όταν κάποιοι λίγοι από μας μιλάγαμε για τον Κανονισμό …
      ΙΩΑΝΝΗΣ ΒΑΡΒΙΤΣΙΩΤΗΣ:  Εγώ τον καταψήφισα τον Κανονισμό.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. 
      Να μη γράφεται καμία διακοπή. Μην αρχίσουμε τώρα «άναρχη» και αντικανονική συζήτηση για το Κανονισμό που έχουμε ψηφίσει. Παρακαλώ να μη γράφεται καμιά διακοπή. 
      Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Κυρίες και κύριοι συνάδελφοι, ο κατελθών συνάδελφος της Πλειοψηφίας είναι ιδιαίτερα ευχαριστημένος, διότι η Κυβέρνηση ψήφισε ένα καινούργιο αθλητικό νόμο. Μετά τον ν.2725/99, τον ν. 2858/2000, τον ν.2947/2001 σήμερα με ευχαρίστηση και ικανοποίηση μας παρουσίασε ένα νόμο ο οποίος τροποποιεί 79 άρθρα του ν. 2725. Είναι μια συνειδητή αποδοχή ότι η Κυβέρνηση ή δεν έχει πολιτική στο χώρο του αθλητισμού ή η πολιτική που εφήρμοσε αυτά τα χρόνια έχει αποτύχει παταγωδώς. Και είναι φανερό ότι η προσπάθεια, η οποία γίνεται εδώ είναι να συγκαλύψει τη γενική αρνητική εικόνα που υπάρχει στο χώρο αυτό για την Κυβέρνηση και τις πρωτοβουλίες της.
      Η δεύτερη παρατήρηση έχει να κάνει με το θέμα του Υφυπουργού Αθλητισμού. Μας είπε ο κ. Βαρδίκος να μας ενδιαφέρουν οι αρμοδιότητες της Κυβέρνησης. Κύριε συνάδελφε, οι αρμοδιότητες της Κυβέρνησης προκύπτουν μέσα από το Σύνταγμα, είναι γνωστές και κανείς δεν μπορεί να τις ξεπεράσει. Όμως, η εσωτερική κατανομή και το γεγονός ότι ένα Υφυπουργείο, το οποίο έχει δράσει σαράντα ολόκληρα χρόνια με ιδιαίτερη επιτυχία με δική του αυτοτέλεια, καταργείται σήμερα, δεν μπορείτε με τίποτα να το κρύψετε. Επίσης δεν μπορείτε να κρύψετε το γεγονός ότι νευρικά  γίνονται κινήσεις από τη μεριά του Υπουργού κατ΄ αρχάς και στη συνέχεια ότι ο Υφυπουργός λέει πως είναι πολύ ευχαριστημένος με αυτά τα οποία έχει πάρει μέχρι σήμερα και του αρέσουν -και όπως ακριβώς είπε, έχει και καλό Υπουργό, ο οποίος θα του δώσει και κάτι παραπάνω αν του το ζητήσει. 
      Έτσι, δεν κατοχυρώνεται ούτε η αυτοτέλεια ούτε οι δράσεις, οι οποίες μέχρι σήμερα υπήρχαν και ανέδειξαν το συγκεκριμένο χώρο και πρόσωπα ικανά μέσα στη Βουλή, τα οποία είχαν τη δυνατότητα να νομοθετήσουν, κάτι το οποίο έχει αφαιρεθεί σήμερα. 
      Συνεπώς όποιες δικαιολογίες και αν προσθέσετε, δεν θα πείσετε κανέναν ότι η συγκεκριμένη διαδικασία που προκύπτει από το άρθρο 78 παράγραφος 1, είναι προς το συμφέρον του αθλητισμού και όχι προς το συμφέρον του Υπουργού Πολιτισμού και προς όφελος  της βουλιμίας που έχει να καλύπτει όλους τους χώρους που βρίσκονται στον περίγυρό του και λίγο παραπέρα. 
      Το συζητούμενο πολυνομοσχέδιο επιβεβαιώνει τον κανόνα με τον οποίο νομοθετεί η Κυβέρνηση, φλυαρία, διατάξεις που επαναλαμβάνουν άλλες υπάρχουσες, υιοθέτηση διεθνών διαδικασιών για τις οποίες δεν χρειάζεται νομοθεσία και κυρίως μια διάθεση για λίγο απ’ όλα. Έχουμε αρκετό αθλητισμό. Ας βάλουμε και κάποιες διατάξεις πολιτισμού και ας συμπληρώσουμε τη συνταγή με λίγο από ολυμπιακή προετοιμασία.
      ‘Εχουμε, λοιπόν, ένα νομοσχέδιο «κουρελού». Προς δόξαν της ελληνικής Βουλής, κυρίως όμως της Κυβέρνησης Σημίτη, που θεωρεί ότι νομοθετώντας μ’ αυτόν τον τρόπο εκπληρώνει τους στόχους της. Ο Πρόεδρος κ. Μητσοτάκης, έκανε μια συγκεκριμένη αναφορά σ’ αυτό το σημείο, δηλαδή ότι έτσι δεν μπορούμε να νομοθετήσουμε, γιατί έχουμε ογδόντα τρία άρθρα τα οποία αναφέρονται σε είκοσι πέντε διαφορετικά θέματα και θα πρέπει να μιλάμε τουλάχιστον για δέκα συνεδριάσεις, για να μπορέσουμε να συζητήσουμε,  αν  μπορούμε, γι’ αυτά τα οποία διαλαμβάνει το συγκεκριμένο νομοσχέδιο. 
      Ακόμη, έχουμε ένα νομοσχέδιο, το οποίο μας γυρίζει πίσω. Και ξέρετε γιατί μας γυρίζει πίσω;  Γιατί επαναφέρει τον κεντρικό έλεγχο στον αθλητισμό. Έχουμε μια υπέρμετρη διάθεση παρέμβασης της κεντρικής εξουσίας διά του Υπουργείου Πολιτισμού με όλα αυτά τα οποία υιοθετεί. Νομοθετεί τη δημιουργία της επιτροπής επαγγελματικού αθλητισμού, μιας επιτροπής η οποία επί παντός επιστητού παρεμβαίνει και ουσιαστικά καθίσταται ανενεργός, διότι είναι αδύνατον να ελέγξει τον όγκο των αρμοδιοτήτων που της δίνονται μέσα από το συγκεκριμένο νομοσχέδιο. Ουσιαστικά είναι εκτός στόχων.
      Αν θέλεις να αποτύχεις σε κάτι, έχεις δύο επιλογές. Η μια είναι να μη δώσεις αρμοδιότητες και η άλλη να δώσεις πολλές. Στην πρώτη περίπτωση, δεν θα μπορείς να παρέμβεις και στη δεύτερη περίπτωση, επειδή θα έχεις πάρα πολλές αρμοδιότητες, δεν θα μπορείς να πετύχεις ή θα φτιάξεις ένα όργανο το οποίο θα είναι δυσκίνητο, θα έχεις πεντακόσιους υπαλλήλους και με αυτήν τη διαδικασία σαφέστατα δεν θα μπορεί να λειτουργεί.
      Θα πω ένα παράδειγμα, για να γίνει κατανοητό στη Βουλή. Προβλέπεται αυτή η επιτροπή να ελέγχει τα πιθανά δάνεια, που θα συνάψει μια αθλητική ανώνυμη εταιρεία με μια οποιαδήποτε τράπεζα ή απ’ όπου αλλού θέλει να πάρει δάνειο και να λειτουργήσει. 
      Το δικό μου απλό ερώτημα είναι: Αυτά είναι αρμοδιότητα της ελληνικής πολιτείας; Αν είναι αρμοδιότητα της ελληνικής πολιτείας, ας παρέμβει το Υπουργείο Εμπορίου, που έχει την αρμοδιότητα για τις ανώνυμες εταιρείες, για να τα ελέγξει. Αν θέλει να ελέγξει το πόθεν έσχες της αγοράς μετοχών από κάποιους επενδυτές, όπως δεν το έχει κάνει μέχρι σήμερα καμία φορά, να το κάνει. Αλλά όλες αυτές οι αρμοδιότητες, οι οποίες θα φτιάξουν φακέλους τεράστιους που δεν θα λειτουργήσουν, νομίζω ότι οδηγούν στο αντίθετο αποτέλεσμα.
      Βέβαια αυτό δεν σημαίνει αυστηροποίηση των ποινών, γιατί ξέρετε ότι η αυστηροποίηση και ο μεγάλος έλεγχος λειτουργεί και σαν αντικίνητρο. Έτσι δεν θα προσελκύσουμε και νέους επενδυτές, οι οποίοι δεν έχουν καμία διάθεση να εμπλακούν με ερασιτέχνες, που αποτελούν την επιτροπή επαγγελματικού αθλητισμού ούτε να διαθέσουν τα δικά τους χρήματα. 
      Λείπει, λοιπόν, και το κίνητρο προσέλκυσης νέων επενδυτών από το συγκεκριμένο νομοσχέδιο. Απλώς, εκείνο το οποίο αυξάνει είναι η κεντρική παρέμβαση, διαδικασίες τις οποίες έχουμε ζήσει με καθεστώτα, στα οποία ο κεντρικός έλεγχος είναι βασικός. Αυτόν υιοθετεί το συγκεκριμένο νομοσχέδιο που εισηγείται σήμερα ο Υπουργός Πολιτισμού.
      Να επισημάνουμε ακόμη ότι παρά τον τεράστιο όγκο του νομοσχεδίου, αφήνει μεγάλες εκκρεμότητες σε υπουργικές αποφάσεις. Έχουμε συνολικά εκατόν οκτώ υπουργικές αποφάσεις, εκατόν τρεις κανονικές και πέντε μεταβατικές. Αυτό δείχνει ότι το ΠΑΣΟΚ, η Κυβέρνηση Σημίτη, ο Υπουργός Πολιτισμού, επαναλαμβάνει το ίδιο λάθος που έκανε με τον 2725/99, όταν ο νόμος εκείνος περιελάμβανε εκατόν δέκα επτά ανάλογες υπουργικές αποφάσεις ή προεδρικά διατάγματα, από τα οποία η μεγάλη πλειοψηφία δεν ενεργοποιήθηκε, δεν ψηφίστηκε ποτέ και η κάθε ομοσπονδία και ο καθένας που έπρεπε να λειτουργήσει, λειτουργούσε κατά το δοκούν. 
      Απέτυχε, λοιπόν, η Κυβέρνηση και μας φέρνει ένα νόμο σήμερα με τη βασική συνταγή της αποτυχίας από το ξεκίνημά της.  Βέβαια πρέπει να πούμε ότι η ψήφιση αυτού του τέταρτου αθλητικού νόμου μέσα σε τρία  χρόνια αποδεικνύει την αποτυχία της Κυβέρνησης Σημίτη στον αθλητικό χώρο και ιδιαίτερα στον επαγγελματικό αθλητισμό και το ποδόσφαιρο.
      Είναι φανερό ότι δεν υπάρχει αθλητική πολιτική και ουσιαστικά δεν υπήρξε πολιτική βούληση για τον έλεγχο των αθλητικών ανωνύμων εταιριών και την επιβολή κυρώσεων. Αντιθέτως, συχνά η ηγεσία του Υπουργείου Πολιτισμού, με τις πράξεις της, ενίσχυε την εικόνα της ατιμωρησίας και διάλυσης στο συγκεκριμένο χώρο.
      Αποτέλεσμα, λοιπόν, αυτής της λανθασμένης προσέγγισης τόσο από την Κυβέρνηση όσο και από τις ΠΑΕ, είναι το θέμα που δημιουργήθηκε, όσον αφορά τα οικονομικά των ποδοσφαιρικών ανωνύμων εταιρειών μετά την κατάρρευση ενός ψηφιακού καναλιού.
      Συγκεκριμένα η Κυβέρνηση εν γνώσει της για τα προβλήματα τα οποία θα εδημιουργούντο, ανέθεσε μέσω του ΟΠΑΠ τη διοργάνωση του ΣΤΟΙΧΗΜΑΤΟΣ, το επωνομαζόμενο προκαθορισμένο, σε ιδιοκτήτη ποδοσφαιρικής ανώνυμης εταιρείας. Έτσι δημιούργησε ασυμβίβαστο για τη συμμετοχή των ελληνικών ομάδων στο ΣΤΟΙΧΗΜΑ, γεγονός που ανεγνώρισε δημοσίως με δηλώσεις του ο Υπουργός Πολιτισμού κ. Βενιζέλος στις 12.9.2002, επαναλαμβάνοντας δηλώσεις προκατόχων του στο χώρο του αθλητισμού. Η συγκεκριμένη ανάθεση προκάλεσε και προκαλεί απώλειες εισοδημάτων για το ελληνικό δημόσιο, καθώς είναι δεδομένο ότι η  συμμετοχή ελληνικών ομάδων θα ηύξανε το προϊόν του ΣΤΟΙΧΗΜΑΤΟΣ και από την άλλη πλευρά απέκλεισε τις ελληνικές ομάδες και δημιούργησε όλα τα παρεπόμενα από αυτές. 
      Έχουμε τώρα μία συγκεκριμένη ρύθμιση, η οποία έχει ένα ειδικό ενδιαφέρον γιατί θα πρέπει να μας εξηγήσει ο κύριος Υπουργός τι ακριβώς υποκρύπτεται μέσα από τη συγκεκριμένη ρύθμιση. Είναι η ρύθμιση του άρθρου 36 παράγραφος 2, κύριε Υφυπουργέ, που είσθε παρών, η οποία καταργεί την παράγραφο 3 του άρθρου 102…
      ΠΡΟΕΔΡΕΥΩΝ (Κωνσταντίνος Γείτονας): Και ο κύριος Υπουργός είναι παρών.
      ΓΕΩΡΓΙΟΣ ΟΡΦΑΝΟΣ: Φαντάζομαι ότι θα συνεννοηθούν μεταξύ τους για το τι ακριβώς θα πρέπει να απαντήσουν.
      Προεβλέπετο με την παράγραφο 3 του άρθρου 102 ότι για να εισπράξουν τα ποσοστά τα οποία εδικαιούντο βάσει της συμφωνίας οι ελληνικές ομάδες από τον ΟΠΑΠ για τη συμμετοχή τους στο ΠΡΟΠΟ και στο ΠΡΟΠΟΓΚΟΛ, να υπάρχει υποχρέωση συμμετοχής των ελληνικών ομάδων στο ΠΡΟΠΟ και στο ΠΡΟΠΟΓΚΟΛ. Δηλαδή δεν εδικαιούντο να εισπράξουν χρήματα εάν οι ομάδες δεν έκαναν αγώνες ή δεν μετείχαν στη συγκεκριμένη διοργάνωση. Αυτή η υποχρέωση καταργείται. 
      Εμένα, λοιπόν, μπαίνει στο μυαλό μου μία πάρα πολύ απλή σκέψη: Το ποσοστό 8% που δίναμε στις ομάδες το κάνουμε 12% και συγχρόνως καταργούμε την υποχρέωσή τους να μετέχουν στο ΠΡΟΠΟ και στο ΠΡΟΠΟΓΚΟΛ. Μήπως, λοιπόν, αυτό, πέρα από το γεγονός ότι τους δίνει χρήματα, τα οποία δεν δικαιούνται, είναι το προοίμιο για κάτι άλλο; Να δώσουμε χρήματα από το ΣΤΟΙΧΗΜΑ χωρίς να μετέχουν οι ομάδες; Διότι ακριβώς αυτή η κατάργηση, τη στιγμή που τους αυξάνουμε το ποσοστό από το ΠΡΟΠΟΓΚΟΛ, κάτι σημαίνει. Θα τους δώσει την δυνατότητα να σου πουν «ξέρεις, εισπράττουμε χρήματα από το ΠΡΟΠΟ και δεν μετέχουν οι ομάδες, γιατί να μην κάνουμε το ίδιο και με το προκαθορισμένο ΣΤΟΙΧΗΜΑ;»
      Εδώ, λοιπόν, χρειάζεται μία καθαρή απάντηση, κύριε Υπουργέ, και να μας πείτε γιατί καταργείτε συγκεκριμένα το άρθρο, μία υποχρέωση την οποία προέβλεπε ο προ τριετίας νόμος του παρισταμένου κ. Φούρα. 
      Προχωρώντας θα ήθελα να πω ακόμα ότι το δεύτερο βασικό σημείο ευθύνης της Κυβέρνησης είναι ότι σχεδόν ουδέποτε ενεργοποίησε τα ελεγκτικά όργανα που διαθέτει είτε αυτό είναι το Ελεγκτικό Συμβούλιο είτε είναι το ΣΔΟΕ είτε άλλα όργανα, τα οποία θα μπορούσε να χρησιμοποιήσει και μάλιστα τις ελάχιστες φορές που το έπραξε δεν δημοσιοποίησε τα πορίσματα ούτε προχώρησε σε αξιοποίησή τους για την εξυγίανση του χώρου. 
      Είναι γνωστά τα στοιχεία τα οποία έχει καταγγείλει ο προηγούμενος Υφυπουργός Αθλητισμού, ο κ. Φλωρίδης, ότι υπάρχει πόρισμα εναντίον της διοικήσεως της ΕΠΟ του οποίου η Γενική Γραμματεία Αθλητισμού δεν προχώρησε τη διαδικασία και εδώ θέλουμε μία καθαρή απάντηση: Γιατί η Κυβέρνηση όλα αυτά τα χρόνια δεν φροντίζει να ελέγξει πράγματα τα οποία προκαλούν; Είναι αυτονόητο ότι αυτά δημιουργούν όλες αυτές τις καταστάσεις.
      Βέβαια όσον αφορά τις ίδιες τις ποδοσφαιρικές ανώνυμες εταιρείες καθηλώθηκαν στην οικονομική προοπτική που τους παρείχαν οι συμφωνίες για τα τηλεοπτικά, χωρίς να βλέπουν τις προδιαγεγραμμένες εξελίξεις σε όλο τον κόσμο «Ι GTV», όμιλος «ΚΙRCH» και άλλες μεγάλες τηλεοπτικές επιχειρήσεις- δεν αναζήτησαν άλλες πηγές εσόδων, αδιαφόρησαν ουσιαστικά για την επαναπροσέλκυση φιλάθλων στα γήπεδα -έτσι έχουμε φαινόμενα βίας, παιχνίδια που γελοιοποίησαν το φίλαθλο πνεύμα στο τέλος της προηγούμενης αγωνιστικής περιόδου- και σήμερα πιέζουν για την αναπλήρωση των εσόδων τους, χωρίς να παρουσιάζουν ένα σχέδιο δράσεως, το οποίο θα βγάλει από το τέλμα το ελληνικό επαγγελματικό ποδόσφαιρο.
      Έχουμε, λοιπόν, μπροστά μας ένα νομοσχέδιο, το οποίο έχει έξι επιμέρους κεφάλαια στο χώρο του αθλητισμού και της αντιμετώπισης της βίας. Είναι ένα συμμάζεμα διατάξεων οι οποίες υπάρχουν, εκτός από τις καινούριες που αφορούν τους συνδέσμους. Αναδεικνύεται για μια ακόμη φορά η αποτυχία της Κυβέρνησης να αντιμετωπίσει τα θέματα βίας, ακόμα και αυτά τα οποία συνέβησαν λίγες μέρες πριν. 
      Μάλιστα έχουμε και ένα άλλο πρόβλημα ότι υπάρχει η έννοια της ατιμωρησίας. Κάθε φορά που συμβαίνει ένα γεγονός συλλαμβάνονται είκοσι, παραπέμπονται τρεις και δεν πηγαίνει κανένας μέσα. Με αυτή, λοιπόν, τη διαδικασία, ποιος πιστεύει ότι μπορούμε να ελπίζουμε ότι η βία θα τελειώσει στο χώρο του αθλητισμού; 
      Στο θέμα της επιχειρηματικής δράσης είπα σε γενικές γραμμές ότι δημιουργείται αυτό το μεγάλο όργανο με τον παρεμβατικό χαρακτήρα, το οποίο ουσιαστικά περιλαμβάνει γραφειοκρατικές ρυθμίσεις, που από τη μια περιορίζουν υπέρμετρα τις συνταγματικά προστατευόμενες συμβατικές ελευθερίες των συναλλασσομένων και από την άλλη δημιουργεί αντικίνητρο στην προσέλκυση νέων επενδυτών.
      Στο θέμα της πειθαρχικής, ποινικής και αστικής ευθύνης έχουμε μια από τα ίδια, κυρίες και κύριοι συνάδελφοι. Έχουμε τέσσερις διαδοχικά νόμους. Το ν. 2433/96, τον 2725/99, τον 2947/2001 και τώρα τον καινούριο. Αλλάζει συνεχώς η σύνθεση των δικαιοδοτικών οργάνων. Είδατε εσείς καμιά διαφοροποίηση; Τα ίδια στοιχεία που αφορούν μια ισχυρή ομάδα, αν τα συγκρίνεις με μια μικρότερη ομάδα, φέρνουν διαφορετικό αποτέλεσμα ως απόφαση των δικαιοδοτικών οργάνων. 
      Θα ήθελα να υπενθυμίσω για μια ακόμη φορά ότι ο κ. Φούρας στην επιτροπή είπε ότι αν θες να γίνεις πρόεδρος ενός τέτοιου οργάνου, αρκεί να είσαι φίλος του προέδρου της ΕΠΑΕ. Αυτά, λοιπόν, είναι τα κριτήρια των επιλογών μας, γιατί μέσα στο νομοσχέδιο δεν προβλέπεται τίποτε διαφορετικό ούτε γνώση του αντικειμένου από τους συγκεκριμένους, οι οποίοι αναλαμβάνουν ρόλο σ’ αυτά τα πειθαρχικά όργανα. Και κυρίως στο χώρο του ποδοσφαίρου –εδώ υπάρχει και μια διαφορά- μπορούμε να έχουμε στα δικαιοδοτικά όργανα δικηγόρους ή μη, εν ενεργεία δικαστικούς, ενώ στα υπόλοιπα είναι εν ενεργεία.
       Αυτό λέει, έρχεται να υλοποιήσει τη Συμφωνία της Γενεύης. Εγώ λέω, ότι πρέπει να επαναλάβουμε ότι αυτή είναι η ντροπή του ελληνικού κράτους στο χώρο του αθλητισμού, διότι παριστάμενος Βουλευτής, που κατά κόρον τον ανέφερα σήμερα, αυτό το πράγμα είπε στην επιτροπή. Είπε ότι πρέπει να ντρεπόμαστε, γιατί ολόκληρο ελληνικό κράτος διεσύρθη να κάνει μια συμφωνία έξω από εκείνα τα οποία πιστεύει, έξω από τις διαδικασίες που κατοχυρώνει το Σύνταγμά μας, τον τρόπο σκέψεως ή τις όποιες επιλογές της Κυβέρνησης. 
      Αυτά είναι πράγματα που θεωρούμε απαράδεκτο και μόνο να τα υιοθετούμε, και μόνο να τα βάζουμε μέσα σε νομοσχέδια, τα οποία θα ψηφίσει η ελληνική Βουλή υπό την έννοια της υποχρέωσης. Όχι γιατί θα πρέπει να προσυπογράψουμε διεθνείς συμβάσεις στη συζήτηση των οποίων συμμετείχαμε ως ανεξάρτητο κράτος, αλλά γιατί μας τις επιβάλλουν απέξω.  
      Γι’ αυτό, λοιπόν, κύριε Υπουργέ, η πρότασή μας είναι να αποσύρετε τις διατάξεις αυτές, οι οποίες μας υπενθυμίζουν ότι η Ελλάδα δεν λειτουργεί ανεξάρτητα στο χώρο του αθλητισμού, αλλά κάνει παρασυμφωνίες έξω από το χώρο αυτό της Βουλής, από τον οποίο προκύπτει η οποιαδήποτε νομοθεσία και ο τρόπος λειτουργίας αυτού του κράτους. 
      Ως προς το τέταρτο κεφάλαιο για το θέμα του ντόπινγκ, με καθυστέρηση τριών ετών από την κύρωση της Ευρωπαϊκής Σύμβασης του ντόπινγκ με τον ν. 2371/ 96 έρχεται προς ψήφιση.
      Ουσιαστικά υιοθετεί τις πρακτικές, που υπάρχουν σε παγκόσμιο επίπεδο, και  αυτά, τα οποία προκύπτουν από τις διεθνείς συμφωνίες. Η καλύτερη σκέψη θα ήταν να γίνει μια αναφορά μόνο σε αυτές τις συμφωνίες και στις επιτροπές, οι οποίες θα υλοποιήσουν τον τρόπο ελέγχου του ντόπινγκ.
       Κύριε Υπουργέ, δεν χρειάζονταν όλα αυτά, ποιες είναι οι ουσίες και όλο αυτό το πλέγμα, το οποίο απλώς επαναλαμβάνει διεθνείς συμφωνίες ,οι οποίες υπάρχουν και τις οποίες έχει επικυρώσει η ελληνική Βουλή.
      Στο θέμα της διαιτησίας θέλω να είμαι ξεκάθαρος. Συνεχίζεται αυτό που ξεκίνησε με το ν. 2433 του 1996, δηλαδή ο έλεγχος των παραγόντων στη διαιτησία. Είναι ένα βασικό στοιχείο, που οδηγεί σε λανθασμένη διαδικασία, διότι, όταν οι διαιτητές γνωρίζουν ότι το μέλλον τους εξαρτάται από τους παράγοντες της ομάδας την οποία διαιτητεύουν, θα κοιτάξουν να κάνουν τα στραβά μάτια, θέλουν δεν θέλουν. Αυτή η πίεση λειτουργεί σε όλους τους ανθρώπους και είναι ανθρώπινο πέρα από τις οποιεσδήποτε άλλες μορφές συναλλαγής.
      Άρα, λοιπόν, κύριε Υπουργέ, επειδή και αυτό έρχεται ως στοιχείο αυτής της κατάρτισης της συμφωνίας, καλό θα είναι να την αποσύρουμε. 
      Μη μας πείτε ότι πέρσι το πρωτάθλημα με την επιτροπή ήταν καλύτερο, γιατί θα σας υπενθυμίσω αυτό που είπε ο κ. Ζαφείρης, ο πρόεδρος της Ομοσπονδίας Διαιτητών, ότι είχαμε φθάσει τον πάτο. Ήμασταν στο χειρότερο σημείο. Άρα θα μπορούσε να είναι λίγο καλύτερο, αλλά όχι αυτό που περιμένουμε, όσο υπάρχει αυτός ο έλεγχος. 
      Θα ήθελα να υπενθυμίσω ότι ο ν.2433 ήταν ο πρώτος νόμος που πέρασε τον έλεγχο των παραγόντων επί της διαιτησίας και από εκεί και πέρα δημιουργήθηκαν οι κάθε μορφής παράγκες. Το 1996 ψηφίστηκε ο νόμος και το 1997 είχαμε την πρώτη μορφή παράγκας.
      Όσον αφορά το θέμα του ερασιτεχνικού αθλητισμού έχουμε μια ολοσχερή ανατροπή των διατάξεων του ν.2725/99. Τουλάχιστον πενήντα τροποποιήσεις σε επτά πολυσέλιδα άρθρα αποδεικνύουν την ουσιαστική αποτυχία της πολιτικής δραστηριότητας σ’ αυτό το χώρο. 
      Βέβαια η επαναφορά του μαζικού αθλητισμού υπό άλλον μανδύα πάλι έρχεται επί της ουσίας και πάλι αναδιακινούνται το θέμα του να φτιάχνουμε επιτροπές και να επιδοτούμε κάποιους, για να περνάμε πολιτικές, οι οποίες κυρίως ψηφοθηρικό χαρακτήρα έχουν και όχι στην ουσία να φέρουμε τους πολίτες κοντύτερα στον αθλητισμό.
      Έρχομαι στα τελευταία τρία άρθρα. Το άρθρο 80 έχει δεκάδες θέματα του Υπουργείου Πολιτισμού, τα οποία ουσιαστικά επιβεβαιώνουν τα κενά που έχει η πολιτική, που ακολουθεί το Υπουργείο. Όλα αυτά βέβαια δεν καλύπτονται με βιαστικές ρυθμίσεις, όπως είναι τα θέματα του κινηματογράφου, της λειτουργίας των μουσείων και άλλα, τα οποία πραγματεύεται ως ξεχωριστό ουσιαστικά νομοσχέδιο.
      Το άρθρο 81 κυρώνει τη σύμβαση για τα πνευματικά δικαιώματα του Ευρωπαϊκού Κοινοβουλίου. Μετά από την αφαίρεση της παραγράφου 14 ουσιαστικά η κύρωση αφορά διεθνή συμφωνία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το άρθρο 82 αφορά θέματα ολυμπιακής προετοιμασίας. Έρχεται να καλύψει την ανικανότητά της Κυβέρνησης πίσω από τον «Αθήνα 2004». Έρχεται να μεταφέρει δικές της υποχρεώσεις με τη δικαιολογία ότι πολύ ευκολότερα μπορεί να κινηθεί ο «Αθήνα 2004» ως νομικό πρόσωπο ιδιωτικού δικαίου, να κάνει ευκολότερα αναθέσεις και να προχωρήσουν τα έργα.
      Τίθεται ένα μεγάλο βασικό ερώτημα: Πέντε χρόνια από τη μέρα που ανατέθηκαν οι Ολυμπιακοί Αγώνες στην Ελλάδα, γιατί έχουμε ακόμη εκκρεμότητες; Γιατί τρέχουμε πίσω από τα γεγονότα, για να προλάβουμε; 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Ορφανέ. Υπήρξε άνεση χρόνου.
      ΓΕΩΡΓΙΟΣ ΟΡΦΑΝΟΣ: Βέβαια υπάρχουν και άλλα ερωτήματα, τα οποία πρέπει να απαντηθούν. Θα μας δοθεί η ευκαιρία στη δευτερολογία και στην κατ’ άρθρον συζήτηση. 
      Θέλουμε να ζητήσουμε διαφάνεια, κύριε Υπουργέ. Τι ακριβώς κρύβεται πίσω απ’ αυτές τις διατάξεις, που αφορούν κατ’ εξαίρεση πρόσληψη προσωπικού, τη δυνατότητα χρηματοδότησης της ΔΕΗ και της εταιρείας «Τουριστικά Ακίνητα» και όλα αυτά, τα οποία τα έχετε μέσα σε ένα άρθρο το οποίο θα μπορούσε να είναι ξεχωριστό νομοσχέδιο. 
      Αυτή, λοιπόν, η δική σας προσπάθεια να νομοθετήσετε με ένα νόμο μαμούθ σε χιλιάδες θέματα μας βρίσκει αντίθετους, όχι μόνο από πλευράς όγκου, αλλά κυρίως από πλευράς περιεχομένου. Ως εκ τούτου επί της αρχής καταψηφίζουμε το συγκεκριμένο νομοσχέδιο. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Η κα Κανέλλη έχει το λόγο εκ μέρους του Κομμουνιστικού Κόμματος Ελλάδας.
      Μέχρι να έρθει στο Βήμα η κα Κανέλλη, έχω την τιμή να σας ανακοινώσω, κύριοι συνάδελφοι, ότι οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Εξωτερικών κατέθεσαν σχέδιο νόμου «Οργανισμούς Νομικού Συμβουλίου του Κράτους και κατάσταση των λειτουργών και των υπαλλήλων». 
      Το σχέδιο νόμου παραπέμπεται στη αρμόδια Διαρκή Επιτροπή. 
      Ορίστε, κυρία Κανέλλη, έχετε το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Κύριε Υπουργέ του Πολιτισμού, στη συζήτηση επί της αρχής -μόλις φεύγετε και γυρίζετε την πλάτη- μας απευθύνατε μια πολιτική πρόκληση. Μας είπατε επί λέξει –και ανοίγω εισαγωγικά, αυτά θα καταγραφούν και στα Πρακτικά και στην ιστορία- «αδυνατούμε να απαντήσουμε σε ένα απλό ερώτημα. Χρειαζόμαστε σκληρά μέτρα για την αντιμετώπιση των φαινομένων της βίας; Θέλουμε διαφάνεια στην επιχειρηματική δράση; Πρέπει να θέσουμε συγκεκριμένους φραγμούς στη δράση του επιχειρηματικού κόσμου στο χώρο του αθλητισμού; Θέλουμε σύγχρονη λειτουργική δικαιοσύνη στον αθλητισμό; Τα θέλουμε αυτά»; Δηλώστε, λοιπόν, έλεγε ο κ. Βενιζέλος τις συμφωνίες σας ρητά επί της αρχής του νομοσχεδίου. Αντί να αναδείξετε το ουσιώδες και μεγάλο, μεμψιμοιρείτε χωρίς λόγο και ψάχνετε να βρείτε επιμέρους σημεία που μπορεί και να χρειάζονται κάποια βελτίωση.
      Εμείς, λοιπόν, κύριε Υπουργέ, απαντάμε στην πολιτική πρόσκληση, θα σας ξεκαθαρίσουμε τη θέση μας και θα σας κάνουμε και πολύ συγκεκριμένες προτάσεις. Γιατί εν πολλοίς αυτό είναι ένα πολυνομοσχέδιο και το ξέρετε καλά, δεν θα σας μιλήσω επί της αρχής για ειδικότερα θέματα προετοιμασίας Ολυμπιακών Αγώνων, διότι δεν έχει και νόημα. Αυτά προστέθηκαν με την ευκαιρία αυτού του νομοσχεδίου. Οι τέσσερις ή πέντε συνεδριάσεις είναι επειδή είναι δαιδαλώδες και επειδή η Κυβέρνηση έχει επιλέξει την τακτική της ισορροπίας και διαιτησίας των τεραστίων οικονομικών και πολιτικών συμφερόντων που προκύπτουν μέσα από το ιδεώδες του αθλητισμού.
      Εμείς θα σας τα πούμε και θα σας κάνουμε και ρηξικέλευθες προτάσεις. Για παράδειγμα σήμερα όλη η Ελλάδα –και ξέρετε με βάση το ποδόσφαιρο μπορούμε να πούμε πάρα πολλά- ξέρει την απόφαση της ΕΠΑΕ. Ξέρει τον «εκβιασμό» να μεταθέσει την αγωνιστική, να πάει πιο πίσω τους αγώνες, γιατί ζητάει και άλλα και άλλα και άλλα χρήματα. Είναι ένα τρικ. Αν ίσχυε το νομοσχέδιο, θα βάζατε στο ΠΡΟ-ΠΟ αγώνες αγγλικούς, αλλά το ποσοστό θα έπεφτε στην τσέπη των επιχειρηματιών. Αν ίσχυε αυτό το νομοσχέδιο, με αυτόν τον εκβιασμό θα δίνατε λεφτά με αγγλικούς αγώνες ποδοσφαίρου και θα είσαστε δέσμιοι. Εμείς έχουμε λύσει και μια πολύ συγκεκριμένη πρόταση. Γι’ αυτήν την περίοδο –και αρχίζω από την εντονότερη των προτάσεών μας- έτσι όπως έχουν τα πράγματα και αν είσθε ειλικρινείς ότι θέλετε να εφαρμόσετε ξεκαθάρισμα στο χώρο του αθλητισμού μέχρις ότου τελειώσετε τον έλεγχο όλων των ανωνύμων εταιρειών, όλων των κατηγοριών πρώτης, δεύτερης και τρίτης με μία μεταβατική διάταξη πάτε τη διοργάνωση του ποδοσφαίρου και πηγαίνετέ την στην ΕΠΟ μέχρι να ολοκληρωθεί ο έλεγχος, να γίνουν οι αγώνες με ερασιτεχνικά σωματεία. Να επιτρέπεται στα ερασιτεχνικά σωματεία να χρησιμοποιήσουν όσους επαγγελματίες αθλητές ή αμειβομένους επιθυμούν να συμμετάσχουν οι ίδιοι, να ξεκαθαρίσετε και την τελευταία δεκάρα, να ξέρουν τα ελεγκτικά όργανα, που εσείς προτείνετε εδώ και εμείς δεν διαφωνούμε με τα ελεγκτικά σας όργανα, μετά από τρεις μήνες, από πέντε μήνες ποιες μένουν, ποιες φεύγουν, ποιες μπορούν, ποιες αντέχουν, ποιες υποβιβάζονται και ποιες δεν μπορούν, όπως η Φλωρεντία, όπως η Τυρόλ, όπως η Αϊντραχτ που με πρωταθλήματα έπεσαν στις άλλες κατηγορίες. Αφού θα το έχετε ολοκληρώσει αυτό, θα το έχετε εξυγιάνει και θα το ξέρουμε όλοι μας, μετά εφαρμόστε το νόμο, όπως τον θέλετε, χωρίς να δεχτείτε καμία παρατήρηση. Γιατί αν σήμερα ανεχτείτε τον εκβιασμό ένα μήνα μέχρι την 28η Οκτωβρίου –μεσολαβούν και οι εκλογές αφαιρουμένων δύο- τι θα περιμένετε; Τι θα αλλάξετε στην πρόθεσή σας να ξεκαθαρίσετε;
      Η βασικότερη αιτία των προβλημάτων του ελληνικού αθλητισμού πρώτα και κύρια για εμάς, κύριε Υπουργέ, του ποδοσφαίρου, αλλά και των άλλων ομαδικών αθλημάτων –σπανίως γράφω, αλλά αυτήν τη φορά είχα τον κ. Βενιζέλο ο οποίος απειλούσε να μας κόψει αν δεν ακούγαμε συνταγματικά μαθήματα- είναι ότι σταδιακά τα τελευταία χρόνια οδηγούνται σε επαγγελματοποίηση. Αυτή ακριβώς είναι η αιτία. Η παράδοση στα χέρια μεγαλοεπιχειρηματιών και μεγαλοπαραγόντων.
      Δεύτερον, η αντιμετώπιση του κοινωνικού χώρου του αθλητισμού, ως χώρο αναζήτησης και ανάπτυξης της επιχειρηματικής δράσης σε συνθήκες αγοράς, δηλαδή εκ των προτέρων η εμπορευματοποίησή του. Πολύ φοβάμαι ότι ο αθλητισμός θα αισθάνεται σε λίγο σαν το υπέροχα αναγνωρισμένο ιστορικό σωματείο του Εθνικού, το οποίο σαν τσιγγάνος παίζει από γειτονιά σε γειτονιά, δεν δικαιούται τίποτα από κανένα γήπεδο απέναντι σε πλανηταρχικές φιλοδοξίες όλων των ειδών και όλων των επιχειρηματικών δραστηριοτήτων.
      Σήμερα γίνεται η παράδοση του αθλητισμού σε επιχειρηματίες, οι οποίοι εκμεταλλεύονται την ιστορία και τα εμβλήματα των συλλόγων, που απαρτίζονταν από ερασιτέχνες, που έκατσαν χρόνια ολόκληρα, έφτιαξαν ιστορία, έφτιαξαν σήματα, έφτιαξαν φανέλες, έφτιαξαν φίρμες, έφτιαξαν γήπεδα. Έρχονται τώρα και τα παραχωρούν όλα αυτά στους «μεγαλοκαρχαρίες» που πρέπει να βγάλουν λεφτά. Ολυμπιακός, Παναθηναϊκός, ΠΑΟΚ, ‘Άρης, Ηρακλής, Εθνικός, Πανιώνιος. Τι να πρωτοπεί κανένας; Δεν είναι μόνο ποδοσφαιρικά σωματεία αυτά. Είναι σωματεία που έβγαλαν αθλητές, έβγαλαν την ιστορία που σήμερα συζητάμε, έβγαλαν τα υποδείγματα, για τα οποία πρέπει να μιλήσουμε κάποια στιγμή. 
      Τι θα πούμε τώρα; Οι ΠΑΕ έχουν οικονομικό πρόβλημα. Πόσες φορές έχουν έλθει στη Βουλή νομοσχέδια για την εξυγίανση των οικονομικών των ΠΑΕ; Είναι απίστευτη αυτή η νομοθετική ανταπόκριση στην επιχειρηματική ζητιανιά. Με ξένα κόλλυβα γίνεται η κηδεία. Δεν είναι τυχαίο ότι το ποδόσφαιρο είναι το λαϊκότερο των αθλημάτων. 
      Η Ελλάδα είναι η μοναδική χώρα που έχει άδεια γήπεδα. Έχει απίστευτα ελεγκτικά όργανα. Δεν ελέγξατε ποτέ, δεν υποβιβάσατε ποτέ, δεν «κόψατε» ομάδα ποτέ. Δεν είχατε το κουράγιο. Τι μας λέτε τώρα ότι θέλετε να «καθαρίσετε»; Να σας βοηθήσουμε να «καθαρίσετε», να ψηφίσουμε όλα τα άρθρα για τα ελεγκτικά, τα εντεκαμελή, που γίνονται επταμελή. Σε τι θέλετε να σας βοηθήσουμε; Θα το ψηφίσουμε. Εσείς όμως θα το εφαρμόσετε; Ιδού η Ρόδος. 
      Σήμερα γίνεται ο εκβιασμός και μάλιστα σε προεκλογική περίοδο, σήμερα, με άδεια γήπεδα. Κάντε μικτές ομάδες, αφήστε τους Παναθηναϊκούς, τους Ολυμπιακούς, τους ΑΕΚτζήδες και τους Ηρακλήδες να παίξουν με τη φανέλα, ερασιτέχνες και επαγγελματίες μαζί. Μη δώσετε φράγκο σε αυτά τα σωματεία. Θα έρχεται το ΣΔΟΕ και θα βάλετε τα ελεγκτικά σας όργανα να «καθαρίσουν την κόπρο του Αυγείου». Να μη γινόμαστε παραλήπτες γραμμάτων του στιλ: «Αγαπητέ κύριε Βουλευτή, Αγαπητή κυρία Βουλευτή, Αγαπητή κυρία Γραμματέα του Κ.Κ.Ε., το σωματείο μας σας ψηφίζει στην περιοχή του, άρα σας παρακαλούμε πάρα πολύ»…
      Λάβαμε και τέτοια γράμματα, όλοι τα πήραμε, δεν είναι ανάγκη να τα επαναλάβουμε. «Εμείς σας ψηφίζουμε στην περιοχή μας, μήπως μπορείτε να συναινέσετε να μας δώσουν και άλλα λεφτά»; Αυτό μας λένε. Πώς να συναινέσουμε σε αυτά τα πράγματα; Έχετε πρόθεση; Να τη δούμε. 
      Έχετε αποδεχθεί αυτήν τη λογική της εμπορευματοποίησης της αγοράς. Τα ίδια έγιναν με το ν. 2725/1999, η αντίληψη και η εισαγωγή έγιναν με το ν. 879/1979. Σας το είπαμε και στην επιτροπή. Έτσι όπως έχουν τα πράγματα, είναι δύσκολο να γυρίσουμε πίσω. Δεν είμαστε ανεδαφικοί, ρεαλιστές είμαστε. Δεν μπορούμε να ξαναγυρίσουμε στον ακριβώς ερασιτεχνικό αθλητισμό. 
      Μήπως μπορούμε τουλάχιστον να γυρίσουμε στον τίμιο αθλητισμό, οι ποδοσφαιριστές να παίζουν και να αμείβονται γι’ αυτό, οι διαιτητές να διαιτητεύουν ποδόσφαιρο και να αμείβονται γι’ αυτό; 
      Περιμένετε τώρα να σας μιλήσω για το κομμάτι ενός νόμου, που το φέρατε εδώ για να τακτοποιήσετε ό,τι λείπει από τους Ολυμπιακούς Αγώνες; Μα, και εκεί τα ίδια κάνετε. Τι γήπεδα, τι τούτα, τι τα άλλα, σε ποιους τα χαρίζετε με τη διαδικασία του κατεπείγοντος; Όταν βρισκόμαστε ως χώρα με τη διαδικασία του κατεπείγοντος, κάτι λιγότερο από δύο χρόνια πριν από την Ολυμπιάδα; Τότε, θα φέρετε και άλλα εκτρώματα, δεν μπορεί να μη τα φέρετε. 
      Φέρατε διατάξεις που είναι κόντρα στις διατάξεις του Συμβουλίου της Επικρατείας, κόντρα στην απόφαση του τάδε δημοτικού συμβουλίου. Γιατί; Ο πανδαμάτωρ χρόνος. Ε, βέβαια, αυτά συμβαίνουν αν χάσει κανένας το χρόνο και τον σπαταλήσει, άμα έχει δοκιμάσει την μια φορά να κάνει μια ρύθμιση για να βοηθήσει τις ομάδες της Θεσσαλονίκης, τη άλλη φορά να κάνει μία ρύθμιση για να βοηθήσει τις ομάδες εδώ ή τις ομάδες εκεί. 
      Με τι κριτήρια γίνεται αυτό τώρα, παραμονές εκλογών; Γιατί δεν θα παίζουν τα γήπεδα; Για να πάει ο κόσμος να ψηφίζει στις δημοτικές εκλογές; Εδώ προβλέπεται ενίσχυση και ξεκαθάρισμα του ποδοσφαίρου από τους δήμους και τις νομαρχίες. Με τι μέσα, με τι υποδομές; Αφού ζητάνε τα γήπεδα από τους ερασιτέχνες, αφού ζητάνε τη συμμετοχή. Με τι διαφάνεια; Με πέντε μέλη της ΕΠΑΕ και έναν αντιπρόεδρο στην ΕΠΟ; Πού θα τη βρείτε τη διαφάνεια; Με λογιστηριακό έλεγχο, που ομολογούν οι ίδιοι στα αιτήματά τους ότι δεν μπορούν να τον διεκπεραιώσουν, με μία επταμελή επιτροπή που έχει ένα μόνιμο μέλος; Ένας θα είναι, λέει, που θα είναι πλήρους και επαγγελματικής απασχόλησης. Αυτός δεν μπορεί να ελέγξει όλη την πρώτη, τη δεύτερη και την τρίτη εθνική κατηγορία. Έλεος, δεν γίνεται αυτό. Σας το είπαμε. Έχετε καλές προθέσεις, άψογα διατυπωμένες. Για μια ακόμα φορά θα είναι ανεφάρμοστες. Έχετε πάρει σειρά μέτρων για να διασώσετε κλυδωνιζόμενες ΠΑΕ. 
      Έχετε παραδώσει τη διοργάνωση μέχρι σήμερα των πρωταθλημάτων των εθνικών κατηγοριών στην ΕΠΑΕ και στην Ένωση των Καλαθοσφαιρικών Ανωνύμων Εταιρειών. Έχετε εξασφαλίσει προνομιακή συμμετοχή της ΕΠΑΕ στην ΕΠΟ. Χρηματοδοτείτε εν ψυχρώ χρόνια τώρα τις ΠΑΕ από τα χρήματα του ελληνικού λαού. Και πώς φτιάχτηκε το ποσοστό; Από το 8% των ακαθαρίστων εσόδων του ΟΠΑΠ οι μισοί από αυτούς έχουν τη δυνατότητα μέσω των άλλων δραστηριοτήτων τους να παίζουν με τη μετοχή του ΟΠΑΠ που την έχετε βάλει στη Νέα Υόρκη. Και παίζουν και το ξέρετε και εκβιάζουν και τον ΟΠΑΠ και τα χρήματα του ελληνικού λαού και τα έσοδα που υποτίθεται ότι πάνε για τον αθλητισμό και για τον πολιτισμό. Παίζουν χρηματιστηριακά παιχνίδια. Τους δίνετε μια μεγάλη εξουσία να εκβιάζουν, να απατούν με τις αυξήσεις των ποσοστών. Εμείς σας προτείναμε, σας έχουμε καταθέσει τροπολογίες συνολικά δώδεκα, πολύ συγκεκριμένες. Πιο σημαντική από αυτές ως πρόταση που λέτε θέλει πρόταση ο κύριος Υπουργός; Είπαμε αφαιρέστε ένα όπλο εκβιασμού από τις ΠΑΕ διατηρώντας σε ισχύ την παράγραφο 3 του άρθρου 102 από τον ν.2725. Με δική σας ευθύνη. Δεν είναι ευθύνη ούτε των ποδοσφαιριστών που κλωτσάνε την μπάλα, ούτε των καλαθοσφαιριστών που βάζουν καλάθια ούτε των παιδιών στα ερασιτεχνικά σωματεία, τα οποία έχουν πνιγεί γιατί οι κουβέντες για τον ερασιτεχνικό αθλητισμό είναι ελάχιστες, είναι ως άλλοθι. Είναι ένας περίεργος φερετζές που μπήκε εδώ για να λέμε ότι όταν μιλάμε για τον αθλητισμό δεν ξεχνάμε και τον ερασιτεχνικό αθλητισμό. Μα με τις περισσότερες διατάξεις από εδώ επαγγελματοποιείτε σταδιακά και τον ερασιτεχνικό αθλητισμό. Δίνετε τη δυνατότητα σ’ ένα ΠΑΕάρχη –αυτή θα είναι η λέξη, όχι πλανητάρχης που λέει πιάτσα- να γίνεται και καλαθάρχης. Θα παίρνει ερασιτεχνικά σωματεία που θα γίνονται επαγγελματικά, θα παίρνει και το μπάσκετ, θα πάρει και το βόλεϋ, θα πάρει το πινγκ-πονγκ θα κάνει επαγγελματικό κάτι άλλο, θα πάρει στο τέλος και στην ιστιοπλοΐα θα πάρει και τα μοναχικά αθλήματα. Δεν θα αφήσει τίποτα. Θα τα σπονσονάρει, θα χορηγεί, θα διαχειρίζεται και καθώς είναι το πνεύμα των Ολυμπιακών Αγώνων άκρως εμπορευματοποιημένο στο επίπεδο του Φοίβος και Αθηνά το μπλουζάκι 24 ευρώ, με την ίδια διαδικασία θα συμβεί αυτό και σε όλα τα υπόλοιπα. Και ανάμεσα στο Φοίβο και την Αθηνά θα χάσουμε και τον ήλιο Φοίβο και την Αθήνα με τέτοιες ρυθμίσεις. Θα μείνει ο Φοίβος και η Αθήνα. Ούτε Αθήνα θα υπάρχει, ούτε ήλιος. Δεν εννοώ τον ήλιο του ΠΑΣΟΚ σας διαβεβαιώ, εννοώ τον παγκόσμιο ήλιο στο κανονικό του χρώμα που τυγχάνει να είναι πορτοκαλοκόκκινο. 
      Προβλέπετε ελεγκτικά όργανα. Πόσα ελεγκτικά όργανα έχετε φτιάξει; Άριστα απίστευτα. Σε καμία περίπτωση δεν εφαρμόζετε τις διατάξεις του ισχύοντος νόμου. Γιατί θα πρέπει να τα κάνετε αυστηρότερα, ολιγομελέστερα, ταχύτερα. Είναι σαν την ταχύρυθμη εκπαίδευση. Πώς θα τα κάνετε μετά; Είχατε κουράγιο να στείλετε μια Αϊντραχτ, έναν Ολυμπιακό, έναν Παναθηναϊκό. Και σας το λέει η πονεμένη Παναθηναϊκιά με τα τελευταία αποτελέσματα. Είχατε δυνατότητα να τη στείλετε Γ’ εθνική κατηγορία, όπως κάνανε οι Γερμανοί, τους οποίους τόσο θαυμάζει η Κυβέρνησή σας; Δεν είχατε. ΑΕΚ. ΠΑΟΚ, Πανιώνιος. Δεν γίναμε μάρτυρες; Άρης, χωρίς καμιά συνέχεια, χωρίς καμιά συνέπεια, να πραγματοποιούν αρκετές μεταγραφές νέων παικτών ενώ χρωστάνε, δυστυχώς όχι της Μιχαλούς, αλλά σε τράπεζες και ποδοσφαιριστές; Τι κάνετε σε όλα αυτά; Φέρατε ονομαστικοποίηση μετοχών. Έλεος! Τα είδαμε και με τις κατασκευαστικές εταιρείες. Δηλαδή τι νομίζετε; Αν βγάλουμε ονομαστικά εισιτήρια και θα κάθεται ο φίλαθλος εκεί θα αντιμετωπιστεί το θέμα της βίας; Αν βγάλετε ονομαστικές μετοχές, θα σταματήσουν οι ΠΑΕάρχες να προσδοκούν κέρδη, γιατί θα το κάνουν για τη ψυχή της μάνας τους; Τι σχέση έχει ο Παναθηναϊκός σήμερα με τον «Απόστολο Νικολαϊδη»; Και φέρνω ένα παράδειγμα πολύ συγκεκριμένο. Τι σχέση έχει; Πού είναι το μεράκι; Πείτε μου τόσα χρόνια που ψηφίζετε νομοσχέδια εδώ μέσα και ρυθμίσεις οικονομικές πόσους βετεράνους, ανθρώπους που έχουν προσφέρει στον αθλητισμό αναγνωρισμένης ηθικής αξίας από το σύνολο της ελληνικής κοινωνίας τους έχετε δει να συμμετέχουν στις ΠΑΕ διοικητικά; Τους έχετε δει;  Όχι. Μετέχουν ένας-δύο, απογοητεύονται και πάνε σπίτι τους.
      Για τη διαιτησία έχουμε να σας πούμε  πολλά πράγματα. Για τη βία καταστολή. Για το ντόπινγκ; Ο Συνασπισμός σας είπε απίστευτα καλά πράγματα. Ξέρετε κάτι, ανοίγοντας μια βεντάλια καλών προθέσεων αλλά ταυτόχρονα πάρα πολύ ικανοποιητικά, μελλοντικά, προσοδοφόρα, είναι κρίμα να γίνεται η Βουλή χώρος όπου οι καλές –να τις αναγνωρίσουμε- προθέσεις της Κυβέρνησης είναι να ταυτίζει την έννοια εξυγίανση με την έννοια οικονομική τακτοποίηση. Δεν θα νομοθετήσουμε εμείς λύνοντας τα λογιστηριακά προβλήματα των μεγαλοκαρχαριών, που τις περισσότερες φορές –που το ξέρετε καλύτερα από εμάς- έχουν πολύ μεγάλη ανάγκη από μια ομάδα για κατασκευαστικά, προμήθειες, εφοπλιστικά και άλλα. 
      Ξέρετε ότι όταν για ένα μεγάλο επιχειρηματικά όνομα οι φίλαθλοι φτάνουν να αντιδρούν σε τούτο εδώ τον τόπο ως οπαδοί μιας αρένας και βουτάν με τα μούτρα στη λάσπη για να περάσει από πάνω τους το αφεντικό, η ψυχική, ουσιαστική, λειτουργική και οικονομική υποδούλωση δεν προαιωνίζεται ούτε λαμπρή Ολυμπιάδα ούτε εθελοντές που περιμένουν να δοξαστούν και να δοξάσουν τη χώρα, απλώς θα περιμένουν το κάτι τις τους, ό,τι και αν θα είναι αυτό, λειτουργικό, βολευτικό λίγο μέσο και κυρίως την απαξία στους πρωταγωνιστές αυτού του πράγματος που λέγεται αθλητισμός που είναι οι ίδιοι οι αθλητές και που σιγά-σιγά θα αρχίσουν να δηλητηριάζονται. Αυτή είναι η πολύ μεγάλη ευθύνη στο νομοσχέδιο. ‘Εχει καλά άρθρα. Μερικά από αυτά θα τα ψηφίσουμε. Θα τα ψηφίσουμε ρητά και κατηγορηματικά και θα σας πούμε και γιατί τα ψηφίζουμε. Θα σας πούμε επίσης και για τα άλλα που δεν θα τα ψηφίσουμε γιατί θα τα καταψηφίσουμε. 
      Αλλά αν θέλετε στα αλήθεια να κάνετε μία τομή, κάντε την την ώρα που εκβιάζεται η ελληνική πολιτεία και εκβιάζεται γιατί ζητά λεφτά. Αλλιώς σιγά-σιγά θα δηλητηριαστούν ακόμα και τα αγέννητα παιδιά. 
      Ο αθλητισμός είναι μία αρένα που μπαίνουν μέσα ως μονομάχοι και θα ζητάνε από το αφεντικό να κάνει την κλασική κίνηση ή έτσι ή έτσι. Αυτό δεν είναι νομοθετικό έργο και δεν είναι τέτοια η πρόθεση. 
      Θα πούμε πολλά στις τροπολογίες, αλλά δεχθείτε μία ουσιαστική πρόταση που θα σας επιτρέψει ευθύς εξαρχής πριν καν το ψηφίσουμε, να μπορείτε να το εφαρμόσετε μετά έναντι παντός έτσι και ο Εθνικός να παραμένει ένα ιστορικό σωματείο που να έχει προοπτική και να μην γίνεται ένας περιπατητής, ένας νομάς και να του μένει μόνο το όνομα του Εθνικού και ένας ήχος από μια τρομπέτα από ένα ρομαντικό που ίσως δεν ζει πια. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη Κοινοβουλευτικός Εκπρόσωπος του Συνασπισμού της Αριστεράς και της Προόδου έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, η Κυβέρνηση με τις τροποποιήσεις που προτείνει στο ν. 2725 επιχειρεί να λύσει σημαντικά προβλήματα του ελληνικού αθλητισμού, τα οποία τα τελευταία χρόνια έχουν πάρει πολύ μεγάλες διαστάσεις και απασχόλησαν με αρνητικό τρόπο την ελληνική κοινωνία.
       Τα νοσηρά φαινόμενα που διαπιστώνονται σήμερα, όπως καταγράφονται και στην εισηγητική έκθεση του νομοσχεδίου, κάνουν επιτακτική την ανάγκη της οργάνωσης του αθλητικού οικοδομήματος στη βάση του εκδημοκρατισμού του.
      Η ισχύουσα νομοθεσία την τελευταία δεκαετία που δεν είχε ουσιαστικά θεσμοθετήσει τα θέματα του επαγγελματικού αθλητισμού έφερε μαζί της και τα ζοφερά φαινόμενα της εμπορευματοποίησης του ανεξέλεγκτου παραγοντισμού, της αδιαφάνειας στη διαχείριση των πόρων, της βίας στους ανταγωνιστικούς χώρους, της υποβάθμισης της αξιοπιστίας των πρωταθλημάτων σε δημοφιλή κυρίως αθλήματα όπως το ποδόσφαιρο και το μπάσκετ, προβλήματα που ο ν. 2725/99 και ο τρόπος εφαρμογής του τελικά δεν κατέστη δυνατόν να αντιμετωπίσουν. 
      Το παρόν νομοσχέδιο όμως ιδιαίτερα μετά τις τροποποιήσεις του προσχεδίου του χαρακτηρίζεται κατά βάση από την έλλειψη πολιτικής βούλησης προκειμένου να αντιμετωπίσει αποφασιστικά σήμερα κάθε λογής συμφέροντα που λυμαίνονται στον αθλητικό χώρο.  Ενώ οι αθλητές μας, πρωταθλητές σ’ αυτόν τον τομέα, όπως και ο ερασιτεχνικός αθλητισμός εξακολουθούν να παραμένουν στο περιθώριο.
      Η συμμετοχή των ερασιτεχνικών αθλητικών φορέων στην ανάληψη ευθυνών δεν εξασφαλίζεται πουθενά όπως και  η δυνατότητα ενημέρωσης και ελέγχου. Ένα σύγχρονο ριζοσπαστικό θεσμικό πλαίσιο για τον αθλητισμό πρέπει κατ’ αρχήν να στηρίζεται στο πνεύμα ότι η φυσική αγωγή και ο αθλητισμός αποτελούν συστατικό στοιχείο στη διαπαιδαγώγηση και τη διαμόρφωση της νέας γενιάς, που να έχει ως βασικούς άξονες τον εκδημοκρατισμό των Ομοσπονδιών και των Συλλόγων του, τη διαφάνεια στα οικονομικά, το σαφή διαχωρισμό μεταξύ ερασιτεχνικού και επαγγελματικού αθλητισμού, την ενίσχυση του μαζικού ερασιτεχνικού αθλητισμού και την ουσιαστική ανάπτυξη σχολικού και πανεπιστημιακού αθλητισμού. 
      Ιδιαίτερα για τον ερασιτεχνικό αθλητισμό, ο εναγκαλισμός των ομοσπονδιών και των σωματείων από τον εκάστοτε Υπουργό και κατ’ επέκταση η πελατειακή σχέση των αθλητικών φορέων με τη κεντρική εξουσία παραμένει το ίδιο ασφυκτικός και σ’ αυτό το νομοσχέδιο. 
      Κατά την κατάθεση του προσχεδίου είναι γεγονός ότι είχαμε εκτιμήσει στο κόμμα μας ότι οι τροποποιήσεις που προτεινόταν σε αρκετά σημεία είχαν πολύ θετικά στοιχεία και ενσωμάτωναν πολλές από τις προτάσεις. 
      ( Στο σημείο αυτό την Προεδρική Έδρα καταλαμβάνει ο Β΄Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Τελικά, όμως, ο κύριος Υπουργός υπαναχώρησε σε αρκετές προτάσεις, που θα μπορούσαν να λύσουν ζητήματα αξιοπιστίας του επαγγελματικού αθλητισμού, με αποτέλεσμα να συζητάμε σήμερα ένα διαφορετικό προς το χειρότερο από το αρχικό νομοσχέδιο. 
      Κυρίες και κύριοι συνάδελφοι, είμαστε υποχρεωμένοι να επισημάνουμε ότι με το νομοσχέδιο που συζητάμε σήμερα ο αθλητισμός οδηγείται σε ασφυκτικότερο εναγκαλισμό των αθλητικών φορέων από την εκάστοτε κυβέρνηση, διευκολύνεται για την περαιτέρω εμπορευματοποίηση, αφού στα θέματα του επαγγελματικού αθλητισμού υπαναχωρεί στις απαιτήσεις των ΠΑΕ, χωρίς να τολμά να δημιουργήσει τις βασικές προϋποθέσεις εξυγίανσης των εταιρειών και εξυγίανσης των εθνικών πρωταθλημάτων. Παράλληλα δημιουργεί δυσμενείς συνθήκες και όρους εργασίας για τους επαγγελματίες αθλητές και προπονητές κα αφαιρεί ουσιαστικές αρμοδιότητες από τους αθλητικούς φορείς καταργώντας τη διοικητική και οικονομική αυτοτέλειά τους και παραχωρώντας τον απόλυτο έλεγχο στις υπηρεσίες της ΓΓΑ. Δημιουργεί την αίσθηση ότι θέλει να αντιμετωπίσει το πρόβλημα της βίας, πλην όμως υποβαθμίζει τη Διαρκή Επιτροπή αντιμετώπισης της βίας και προσπαθεί να τονίσει με αυθαίρετες απαγορεύσεις, που μπορεί να οδηγούν σε περιστολή των δημοκρατικών δικαιωμάτων. 
      Επιχειρεί να αντιμετωπίσει προβλήματα του ντόπινγκ χωρίς όμως να προχωρεί στη σαφή θεσμοθέτηση όλων των ελέγχων του γενετικού ντόπινγκ χωρίς να θίγει ουσιαστικά τα κυκλώματα που δραστηριοποιούνται στο χώρο αυτό και που θα εντείνουν τη δράση τους εν όψει των Ολυμπιακών Αγώνων του 2004. 
      Θέλουμε να υπογραμμίσουμε για μια ακόμα φορά ότι σ’ αυτό το νομοσχέδιο δεν ενισχύεται ο ρόλος της Τοπικής Αυτοδιοίκησης σε σχέση με τον ερασιτεχνικό και μαζικό αθλητισμό. Μαζί με τον σχολικό αθλητισμό παραμένουν στη γωνία υποβαθμισμένα οικονομικά, διοικητικά και θεσμικά. Αποδεικνύεται κατ’ αυτόν τον τρόπο ότι η Κυβέρνηση δεν αντιμετωπίζει τον αθλητισμό ως ένα κοινωνικό ζήτημα και ως ένα ουσιαστικό στοιχείο της διαπαιδαγώγησης και της διαμόρφωσης της νέας γενιάς. Και βέβαια κατά την προσφιλή της τακτική η Κυβέρνηση, ένα νομοσχέδιο με 79 άρθρα για τον αθλητισμό, το συμπληρώνει με ρυθμίσεις και διατάξεις που αφορούν σημαντικά θέματα του Υπουργείου Πολιτισμού, αλλά και πολύ σημαντικά θέματα επιτάχυνσης των διαδικασιών προσλήψεων προσωπικού, αδειοδότησης και εκτέλεσης των έργων, εκχώρησης αρμοδιοτήτων από άλλους φορείς στον «Οργανισμό Αθήνα 2004», πάντα με το πρόσχημα της έγκαιρης προετοιμασίας των Ολυμπιακών Αγώνων, ενώ βέβαια τα «Τουριστικά Ακίνητα Α.Ε.» και απ’ αυτό το νομοσχέδιο αναδεικνύονται πλέον ως η πρώτη τεχνική εταιρεία του δημοσίου για την κατασκευή των έργων σ’ αυτήν τη διετία. 
      Στο πρώτο κεφάλαιο αντιμετωπίζονται τα θέματα της βίας στις αθλητικές εκδηλώσεις. Η βία είναι ένα ιδιαίτερα σοβαρό και οξύ κοινωνικό πρόβλημα. Το πρόβλημα όμως αντί να υπαναχωρεί εντείνεται και όσες ρυθμίσεις έγιναν μέχρι σήμερα, λόγω του τρόπου εφαρμογής τους δεν πέτυχαν. Το πρόβλημα της βίας στους αγωνιστικούς χώρους είναι κοινωνικό πρόβλημα, αφορά όλα τα ομαδικά αθλήματα στα οποία διαμορφώνονται σχέσεις ταύτισης με την ομάδα, μια εκδήλωση που πρέπει να είναι στο στόχαστρο της ανάλυσης των επιστημόνων. 
      Πρέπει να επισημάνουμε ότι ως τώρα δεν υπήρχε απουσία νομοθετικού πλαισίου για την αντιμετώπιση της βίας. Δεν υπήρχε όμως ο τρόπος εφαρμογής αυτού του συστήματος. Δεν πάρθηκαν ποτέ τα ουσιαστικά μέτρα για την πρόληψη της βίας, όπως είναι η αξιοποίηση της φυσικής αγωγής στο σχολείο με διδασκαλία, η αξιοποίηση των Ολυμπιονικών, η δέσμευση-υποχρέωση των ΠΑΕ, αλλά και οι πρωτοβουλίες των συλλόγων για συναντήσεις παιδαγωγικού χαρακτήρα των ποδοσφαιριστών με μαθητές και φορείς των νέων. 
      Βασική προϋπόθεση για εμάς, για να εκλείψει η ψευδαίσθηση συμμετοχής στον αγώνα είναι να αναπτυχθεί η ενεργητική συμμετοχή των νέων σε βάρος της σχέσης των νέων με τον αθλητισμό ως παθητικών θεατών.
      Βλέπουμε, λοιπόν, ως θετική την προσπάθεια αναβάθμισης της Διαρκούς Επιτροπής για την αντιμετώπιση της βίας. Τελικά, όμως, έτσι όπως προτείνεται η σύστασή της δεν μπορεί να επιτευχθεί η αναβάθμισή της και στο θεσμικό ρόλο και στο λειτουργικό.
      Τελικά πρέπει να δεχθούμε ότι στα άρθρα 1 έως 9 λαμβάνονται αρκετά θετικά μέτρα στην κατεύθυνση του ελέγχου των συνδέσμων των φιλάθλων, μέτρα ομαλής λειτουργίας, μετατροπής όσων αποτελούν άτυπες οργανώσεις σε νόμιμους συλλόγους, που έχουν ευθύνη για τις πράξεις των μελών τους απέναντι στην ελληνική δικαιοσύνη. Ορίζονται συγκεκριμένες προϋποθέσεις και κωλύματα για την εγγραφή ατόμων στους συνδέσμους, όπως και συγκεκριμένα μέτρα για τις σχέσεις συνδέσμων φιλάθλων με τις ΠΑΕ, ΚΑΕ και τα αθλητικά σωματεία. 
      Πρέπει να επισημάνουμε, όμως, ότι παρά το γεγονός πως οι αθλητικές οργανώσεις είναι υπεύθυνες για τις ενέργειες των οπαδών τους στους αγωνιστικούς χώρους, που υποδαυλίζονται από συγκεκριμένες ενέργειες, δηλώσεις κλπ. και οι οποίες βρίσκουν ανταπόκριση στα Μαζικά Μέσα Ενημέρωσης, αυτές συνιστούν το ιδιαίτερο πρόβλημα. 
      Το νομοσχέδιο, όμως, φτάνει τελικά να καθορίζει ότι για να αναγνωριστεί ένας σύνδεσμος φιλάθλων απαιτείται έγγραφη συναίνεση της ΠΑΕ ή αθλητικού σωματείου. Επίσης η αναγνώριση αίρεται αν αρθεί η συναίνεση των ΠΑΕ. Τελικά αυτό δυναμιτίζει ό,τι προσπαθεί να κάνει αυτό το νομοσχέδιο. 
      Διαφωνούμε κατηγορηματικά με τη διάταξη αυτή που μετατρέπει τελικά με νόμο τους οργανωμένους φιλάθλους σε υποχείρια, στρατούς του εκάστοτε προέδρου του συλλόγου ή του κάθε επιχειρηματία των ΠΑΕ.
      Διαφωνούμε επίσης με την επικίνδυνα αόριστη δυνατότητα της Αστυνομίας να αποκλείει πρόσβαση στην αθλητική εγκατάσταση ατόμων, που κατά την κρίση της μπορούν να προκαλέσουν επεισόδια. 
      Το νομοσχέδιο εισάγει τη χρήση ηλεκτρονικών μέσων εποπτείας και παρακολούθησης των φιλάθλων στα γήπεδα, δεν ορίζει όμως ότι πρέπει να υπάρχει δικαστική εποπτεία για ό,τι αφορά τη χρήση των συστημάτων αυτών. Δεν καθορίζει ρητά τις λεπτομέρειες, τον τρόπο, τη χρήση των δεδομένων, το χρόνο φύλαξης, καταστροφής τους κλπ., αλλά δίνει τη δυνατότητα να ρυθμίζονται όλα τα παραπάνω με υπουργική απόφαση του Υπουργού Πολιτισμού και Δημοσίας Τάξεως.
      Στο κεφάλαιο Β΄ αντιμετωπίζεται το πολύ σοβαρό πρόβλημα του τρόπου με τον οποίον ασκείται σήμερα στη χώρα μας η επιχειρηματική δράση στον αθλητισμό. 
      Ο αθλητισμός για εμάς, κυρίες και κύριοι συνάδελφοι, είναι ένας τομέας δημόσιου ενδιαφέροντος και η πολιτεία, το κράτος, η Κυβέρνηση και οι κοινωνικοί φορείς οφείλουν να ρυθμίζουν τον τρόπο λειτουργίας τους. Διότι δεν είναι μόνο τα ζητήματα της τρέχουσας διεκπεραίωσης που κάθε φορά πρέπει να τίθενται προς αντιμετώπιση. Είναι το ουσιαστικό περιεχόμενο μιας αθλητικής παιδείας, μιας πολιτικής για τον αθλητισμό.
      Οι κοινωνικές λειτουργίες του αθλητισμού, για το Συνασπισμό, δεν επιτρέπουν την εμπορευματοποίησή του, που ολοένα και περισσότερο βάζει σε υποδεέστερη μοίρα τις κοινωνικές και διαπλαστικές λειτουργίες του αθλητισμού. Το ελληνικό ποδόσφαιρο, το μπάσκετ δεν μπορεί να χρησιμοποιούνται ως αέρας στον επιχειρηματικό ανταγωνισμό. Δεν πρέπει να είναι ούτε εφαλτήριο ούτε μοχλός πίεσης για την εξασφάλιση ή την προνομιακή ικανοποίηση οικονομικών συμφερόντων. 
      Τον αθλητισμό τον νομιμοποιούν οι πρωταγωνιστές του, που είναι οι αθλητές, οι προπονητές και οι τεχνικοί σύμβουλοί τους και όχι οι παράγοντες και οι παρατρεχάμενοι. Τον νομιμοποιεί η συμμετοχή του κόσμου, η αποδοχή των φιλάθλων και όχι η δράση των κυκλωμάτων, των μισθοδοτούμενων συνδέσμων, των διαφημιστικών μηχανισμών. Δεν μπορούν οι δυνάμεις της αγοράς να επιβάλουν την εξωθεσμική τους ισχύ και να κάνουν επίδειξη δύναμης για τον έλεγχο των πραγμάτων σε βάρος της πολιτείας ή σε βάρος αυτού του ίδιου του αθλητισμού που είναι ένας τομέας δημόσιου ενδιαφέροντος.
      Θα προχωρήσουμε τελικά σε μία διαδικασία εξυγίανσης και αντιμετώπισης αυτών των στρεβλώσεων ή η όλη διαδικασία θα εγκλωβιστεί μέσα από διαδικαστικές τριβές ή άλλου τύπου εμπλοκές;
      Φοβούμαι ότι οι ρυθμίσεις αυτού του νομοσχεδίου κινούνται στη δεύτερη λογική, γιατί στη δίνη όλων των παραπάνω η Κυβέρνηση μετά από τις αντιδράσεις των ΕΠΑΕ πήρε πίσω το πλέον ουσιώδες σημείο του κεφαλαίου αυτού, αυτό που υποχρέωνε τους επαγγελματίες να καταθέτουν εγγυητική επιστολή ίση με το μετοχικό κεφάλαιο της εταιρείας. Η υποχρέωση της κατάθεσης της εγγυητικής επιστολής συρρικνώθηκε στο 10% και δεν εξασφάλιζε καμία εγγύηση για χρέη σε εργαζόμενους αθλητές, προπονητές κλπ. 
      Τελικά μετά από έντονη συζήτηση στην eπιτροπή ο κύριος Υπουργός δέχτηκε ότι, όταν τυχόν εκπέσει η εγγυητική επιστολή, τα χρήματα να μην εκπέσουν υπέρ της Γενικής Γραμματείας Αθλητισμού, αλλά υπέρ των οργανώσεων των αθλητών. Βέβαια οι εκπρόσωποι ΕΠΑΕ και ΠΑΕ συνεχίζουν να πιέζουν ασφυκτικά τόσο για τη μη έκδοση εγγυητικής επιστολής όσο και για τη συμμετοχή τους στα κέρδη του στοιχήματος, ό,τι αυτό τελικά, κύριοι συνάδελφοι, συνεπάγεται για την τιμή και την αξιοπιστία -όση έμεινε- του αθλητισμού μας. 
      Πρέπει να επισημάνουμε ότι είναι διάχυτη η εικόνα ότι επιχειρείται μια αναδιανομή των πόρων του αθλητισμού από τα παιχνίδια ΠΡΟΠΟ, ΣΤΟΙΧΗΜΑ κλπ σε βάρος των αθλητικών ομοσπονδιών και υπέρ των επαγγελματικών ενώσεων. Όπως τονίσαμε και στην eπιτροπή, θέλουμε οι αθλητές, οι προπονητές και οι τεχνικοί τους σύμβουλοι να είναι οι πρωταγωνιστές και όχι να κινδυνεύουν να γίνουν βορά σε ένα άκρως ανταγωνιστικό οικονομικό περιβάλλον. Γι’ αυτό είναι πολλά και κρίσιμα θέματα για τους πρωταγωνιστές αυτού του τομέα. Κρίσιμο είναι το θέμα των εκτάκτων παροχών τους, κρίσιμα τα θέματα της ασφάλισης, των χρεών που έχουν οι ποδοσφαιρικές και καλαθοσφαιρικές «Α.Ε.» απέναντι στα σωματεία και στους ποδοσφαιριστές. 
      Έρχομαι στα θέματα του ντόπινγκ, της σύγχρονης μάστιγας του αθλητισμού. Είναι ευρύτερα γνωστό ότι το πρόβλημα του ντόπινγκ στον αθλητισμό -που δεν εμφανίστηκε πρόσφατα, αλλά παίρνει τώρα τεράστιες διαστάσεις- είναι το αποτέλεσμα της διαπλοκής της παγκόσμιας βιομηχανίας του αθλητικού θεάματος, της διαφήμισης, της παραγωγής αθλητικών ειδών, της παραγωγής και διακίνησης φαρμάκων, των αθλητικών συμβούλων που συμπίπτουν σε ένα κοινό στόχο, στο κέρδος χωρίς να υπολογίζουν την υγεία του αθλητού.
      Η Ελλάδα έχει αναλάβει τη διοργάνωση των Ολυμπιακών Αγώνων. Οι πιέσεις σε μέρος των χορηγών των Ολυμπιακών Αγώνων, των μάνατζερ και των χορηγών των  Ελλήνων αθλητών για νέα ρεκόρ θα ενταθούν. Εάν η κρατική πολιτική περιοριστεί στην ανάγκη ευπρόσωπης αγωνιστικής παρουσίας και κατάκτησης μεταλλίων από τις εθνικές ομάδες της χώρας, με συγκαλύψεις και απλές παρεμβάσεις, πράγμα στο οποίο είμαστε αντίθετοι, λέμε ανοικτά ότι αυτό θα είναι έγκλημα, αν δεν συνοδευτεί από υψηλών προδιαγραφών ιατρική υποστήριξη στους αθλητές μας. 
      Οι Ολυμπιακοί Αγώνες του 2004 θα πετύχουν αθλητικά για εμάς, μόνο αν αποτελέσουν αφετηρία για καθαρότερους αγώνες. Θα έχουν πετύχει μεν, αν αφήσουν θετικές επιδράσεις στην ελληνική νεολαία, θετική εικόνα για την άθληση, κίνητρο για τη σωματική άσκηση του καθενός και χωρίς να αφήσουν οποιεσδήποτε σκιές.
      Στο κεφάλαιο 4 αυτού του νομοσχεδίου ενσωματώθηκαν πολλές και από τις δικές μας προτάσεις. Όμως απονευρώνεται το νομοσχέδιο σε σημαντικά  κύρια στοιχεία, γιατί απαγορεύει τη διενέργεια ελέγχου ντόπινγκ από οποιοδήποτε φορέα, ημεδαπό ή αλλοδαπό, χωρίς προηγούμενη ενημέρωση του Εθνικού Συμβουλίου Καταπολέμησης του Ντόπινγκ. Αυτό έρχεται σε αντίθεση με τις συμβάσεις, που έχει υπογράψει η χώρα μας με τον αντίστοιχο παγκόσμιο οργανισμό. Παρεμποδίζει τελικά τη διενέργεια των αιφνιδιαστικών ελέγχων που διενεργούν οι λεγόμενοι «ιπτάμενοι» γιατροί κλπ. Δεν υποχρεώνει τις αθλητικές ομοσπονδίες στη διενέργεια ελέγχου στις κατηγορίες εφήβων, παίδων, ατομικών αθλημάτων όπου υπάρχει εκτεταμένη χρήση φαρμάκων. Αφήνει στη διάθεση των Υπουργών Πολιτισμού και Υγείας τον καθορισμό των διαδικασιών ελέγχου γενετικού ντόπινγκ, που αποτελεί σήμερα την κυριότερη μέθοδο ντοπαρίσματος.
      Το έκτο κεφάλαιο ασχολείται με τον ερασιτεχνικό αθλητισμό. Δεν θεωρούμε ότι οι ρυθμίσεις του συμβάλλουν στην ενίσχυση του ερασιτεχνικού αθλητισμού και ιδιαίτερα του μαζικού ούτε στο σαφή διαχωρισμό μεταξύ ερασιτεχνικού και επαγγελματικού αθλητισμού, ούτως ώστε να αποτελέσουν τη βάση για τη διαφάνεια στα οικονομικά και τη θεσμοθέτηση κονδυλίων σαφώς υπέρ του ερασιτεχνικού αθλητισμού.
      Ο εναγκαλισμός των ομοσπονδιών και σωματείων από τον εκάστοτε Υπουργό και κατ’ επέκταση η πελατειακή τους σχέση παραμένει ασφυκτική σ’ αυτό το νομοσχέδιο. Με πρόσχημα τη συστηματοποίηση των προγραμμάτων συστήνεται στη Γενική Γραμματεία Αθλητισμού διεύθυνση «Αθλητισμός για όλους» λίγους μήνες μετά την άρση της ενίσχυσης του πανελλήνιου δικτύου αθλητικών δημοτικών οργανισμών και την ανάθεση σε ιδιωτική εταιρεία σχετικής μελέτης για το μαζικό αθλητισμό. Σε πέντε λέξεις συνοψίζεται η ένδεια του κράτους απέναντι στο μαζικό αθλητισμό.
      Οι άλλες ρυθμίσεις του Υπουργείου Πολιτισμού: Θα σταθώ στην πρώτη ρύθμιση του άρθρου 80. Την ώρα που η Αθήνα υφίσταται τις μεγάλες καταστροφές από τις πλημμύρες, την ώρα που πνίγεται από το νέφος με την παραμικρή άπνοια, την ώρα που ασφυκτιά το συγκοινωνιακό πρόβλημα και όλοι οι υποψήφιοι δήμαρχοι υπόσχονται να αναβαθμίσουν το ελάχιστο πράσινο -2,4 μόνο τετραγωνικά ανά κάτοικο, από τις τελευταίες πόλεις στον κόσμο η Αθήνα σε πράσινο- τίθεται και πάλι το Άλσος, στην οδό Ριζάρη, στο στόχαστρο της Κυβέρνησης. Παραδίδεται κι αυτό στην τσιμεντοποίηση παρά την αντίθετη απόφαση του Συμβουλίου της Επικρατείας και βέβαια παρά τους αγώνες των κατοίκων της περιοχής. Οι συνεχείς και προκλητικές ρυθμίσεις της παραχώρησης του χώρου στο Ίδρυμα «Βασίλειος και Λίζα Γουλανδρή» για την κατασκευή μουσείου σύγχρονης τέχνης και οι αντίστοιχες ανακλήσεις παραχώρησης, εμφανίζονται τελικά ότι είναι ένα νομικοοικοτεχνικό θέμα.
      Δεν είναι έτσι, κύριοι συνάδελφοι. Είναι ένα κατεξοχήν θέμα χωροταξίας, θέμα περιβάλλοντος και κατ’ επέκταση θέμα οξυγόνου και ζωής για την περιοχή. Η τέχνη συνυπάρχει με το περιβάλλον, δεν το αντιστρατεύεται. Έχετε δει σε καμία πρωτεύουσα τέτοια κάλυψη, τέτοια τσιμεντοποίηση σε χώρους όπου συγκεντρώνονται εκθεσιακές και λοιπές πολιτιστικές εκδηλώσεις, όπως έχουν συγκεντρωθεί στην εν λόγω περιοχή; Σε εκείνες τις πόλεις το κάθε μουσείο μέσα στην εκτεταμένη περιοχή αναδεικνύεται ως μοναδικό και κυρίαρχο με τον μεγάλης έκτασης περιβάλλοντα χώρο του. Μερικές φορές είναι κυρίαρχη η διαμόρφωση του περιβάλλοντος χώρου του και όχι το ίδιο το μουσείο. Εδώ ούτε πεζοδρόμιο δεν εξασφαλίζεται καν στους επισκέπτες στην περιοχή αυτήν.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Παναγιώτης Σγουρίδης): Κυρία Ξηροτύρη, σας παρακαλώ, ολοκληρώστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μάλιστα, κύριε Πρόεδρε.
      Τελειώνοντας ήθελα να αναφερθώ στο άρθρο 82, στα θέματα ολυμπιακής προετοιμασίας. Θα αναφερθώ λεπτομερέστερα στη δευτερομιλία μου ή στην κατ’ άρθρον ομιλία. Πάντως δεν είναι δυνατόν για δύο χρόνια από δω και πέρα να διαλύεται το κράτος, να εκχωρούν οι φορείς στον «ΑΘΗΝΑ 2004» και στα «Τουριστικά Ακίνητα Α. Ε.» όλες τις δραστηριότητές τους.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Ξηροτύρη.
      Το λόγο έχει ο κ. Μάτης για οκτώ λεπτά.
      ΑΘΑΝΑΣΙΟΣ ΜΑΤΗΣ: Κύριε Πρόεδρε, κυρίες και κύριοι συνάδελφοι, ο ερασιτεχνικός αθλητισμός αποτελεί διαχρονικό πολύτιμο κοινωνικό αγαθό. Και ως τέτοιο η πολιτεία έχει καθήκον να το διαφυλάττει, να το αναπτύσσει, να το βελτιώνει. Από τότε όμως που επελέγη ο αθλητισμός ως πεδίο επιχειρηματικής δραστηριότητας, τόσο αλλού όσο και στην πατρίδα μας αναπτύχθηκαν τεράστιες στρεβλώσεις, των οποίων τις συνέπειες εισπράττουν καθημερινά οι πολίτες της δικιάς μας χώρας, αλλά και όλων των χωρών του πλανήτη, όπως βλέπουμε συχνά-πυκνά στην τηλεόραση. 
      Ιδιαίτερα στην Ελλάδα αυτές οι στρεβλώσεις έχουν σημαντικές συνέπειες στην καθημερινή ζωή των πολιτών. Αν πάρουμε το λεγόμενο βασιλέα των αθλημάτων, το επαγγελματικό ποδόσφαιρο, θα διαπιστώσουμε ότι στην πατρίδα μας, στην Ελλάδα, αυτός ο βασιλιάς είναι γυμνός.
      Τα κεντρικά θεσμικά του όργανα είναι απαξιωμένα στη συνείδηση των πολιτών, οι σχέσεις των στελεχών-παραγόντων είναι κάκιστες, καθημερινά βλέπουμε στη λειτουργία αυτών των οργάνων αλληλουπονομεύσεις, ευκαιριακές συμμαχίες, παγίδες, δυσλειτουργίες που απαξιώνουν συνολικά το άθλημα. Η αθλητική δικαιοσύνη διακρίνεται για συχνές ετεροβαρείς αποφάσεις, για να χρησιμοποιήσω επιεική έκφραση, και βέβαια τα αποτελέσματα τα γνωρίζουμε. Γήπεδα χωρίς φιλάθλους, βία η οποία βαίνει αυξανόμενη μέσα και έξω από τα γήπεδα, χουλιγκανισμοί παραγόντων, καταστροφές δημόσιας, αλλά και ιδιωτικής περιουσίας. Όλα αυτά πρέπει να τελειώσουν.
      Όσον αφορά στις ηγεσίες των ποδοσφαιρικών ανωνύμων εταιρειών, η πλειοψηφία όσων βρίσκονται επικεφαλείς, προσδιορίζει ανθρώπους που ήρθαν από το πουθενά και που δεν έχουν τις στοιχειώδεις προδιαγραφές που πρέπει να έχει ένας επιχειρηματίας. Δεν έχουν κεφάλαια, δεν έχουν παιδεία, δεν έχουν κάποιοι καν καθαρό ποινικό μητρώο.
      Οι επιδιώξεις είναι σαφείς. Κάποιοι ενδιαφέρονται ως πρόεδροι μιας ΠΑΕ, θέση που διαθέτει δημοσιότητα και διασφαλίζει κύρος, να προωθήσουν άλλες, άσχετες με τον αθλητισμό, επιχειρήσεις τους. Κάποιοι άλλοι δέχονται να παίξουν το ρόλο αχυράνθρωπων. Κάποιοι ελπίζουν ότι ίσως αναβάλλουν την καταβολή του τιμήματος στα δικαστήρια, για αξιόποινες πράξεις ή παραλείψεις τους του παρελθόντος. Η όλη εικόνα της πλειοψηφίας των ΠΑΕ θυμίζει θλιβερό και κακοπαιγμένο σίριαλ.
      Και βέβαια αυτοί οι παράγοντες μας δίνουν την εικόνα, στα μέσα μαζικής επικοινωνίας όπου συχνά τους βλέπουμε, ότι δεν προτίθενται να πορευτούν ως επιχειρηματίες, αλλά ως πολιτικοί, λες και το επαγγελματικό ποδόσφαιρο είναι ένας ιδεολογικός χώρος που παρέχει μια ιδεολογικοπολιτική πλατφόρμα και ζητά στήριξη από το εκλογικό σώμα.
      Όμως, οι ΠΑΕ είναι επιχειρήσεις και οι Πρόεδροι και οι ηγεσίες τους οφείλουν προσπαθούν να βελτιώνουν το προϊόν τους. Δεν ασχολούνται όμως με αυτό. Όπως δείχνουν τα πράγματα εδώ και αρκετά χρόνια ψάχνουν για ανώδυνα έσοδα, που δεν χρειάζονται ούτε δουλειά ούτε ικανότητες. Δύο είναι οι πηγές που συνήθως προσβλέπουν: τα τηλεοπτικά δικαιώματα και το «πουγκί» της πολιτείας.
      Όσον αφορά στα τηλεοπτικά δικαιώματα, θέλω να πω ότι για εμένα ήταν πολύ αποκαλυπτικός ο Πρόεδρος της ΕΠΑΕ, όταν πρόσφατα είπε ότι τα τηλεοπτικά δικαιώματα αποτελούν το 85% και περισσότερο των προϋπολογισμών της ΠΑΕ. Δεν έχω ακούσει πιο κραυγαλέα ομολογία αποτυχίας και χρεοκοπίας από αυτό, όταν γνωρίζουμε ότι σε όλο τον πλανήτη τα τηλεοπτικά δικαιώματα αποτελούν υπό τριπλάσιο τμήμα του προϋπολογισμού (περίπου 30%).
      Στο πουγκί της πολιτείας, που δυστυχώς στο παρελθόν άνοιξε πολλές φορές ως μη όφειλε τόσο από τις κυβερνήσεις του ΠΑΣΟΚ όσο και από τις κυβερνήσεις της Νέας Δημοκρατίας, στοχεύουν και τώρα. Τα τηλεοπτικά δικαιώματα με τη γνωστή διαδικασία, το κλείσιμο του δεύτερου συνδρομητικού καναλιού, προσγειώθηκαν σε αντικειμενικά επίπεδα. 
      Άλλωστε, τα θαύματα δεν κρατούν πολύ καιρό. Κρατούν λίγο. Και πρέπει τώρα να επιβιώσουν ή με ίδιες δυνάμεις, που δηλώνουν ότι είναι αδύνατον ή να κάνουν το ίδιο που έκαναν και παλιά, να αναζητήσουν το πουγκί της πολιτείας με επιχειρήματα, τα οποία κουράστηκαν να ακούν οι πολίτες τις τελευταίες μέρες αλλά και παλαιότερα.
      Αναφέρθηκα στο ποδόσφαιρο, γιατί εκεί είναι το σημαντικότερο ζήτημα, το αρνητικότερο τμήμα του αθλητισμού στη χώρα μας. Θέλω όμως να δώσω και μία απάντηση, σε μία πρόκληση που δεχθήκαμε όλοι οι Βουλευτές χθες σε μία τηλεοπτική κουβέντα σε κανάλι της Θεσσαλονίκης.
      Ήταν ο Βουλευτής της Νέας Δημοκρατίας  κ. Ορφανός και πέντε εκπρόσωποι των ΠΑΕ. Κάθισα μέχρι αργά τη νύχτα να την παρακολουθήσω και εκεί υπήρξε μία δημόσια πρόκληση για καθέναν από εμάς τους Βουλευτές. Ένας από τους παράγοντες υπαινίχθη ότι δεν δέχεται και δεν τον ενδιαφέρει ούτε η άποψη της Κυβέρνησης σε σχέση με το αίτημα της ΕΠΑΕ ούτε η άποψη του κόμματος της Αξιωματικής Αντιπολίτευσης. Είπε ότι τον ενδιαφέρει η γνώμη των Βουλευτών, υπαινισσόμενος σαφώς ότι οι Βουλευτές δεν θα τολμήσουν ενδεχομένως να αναλάβουν το κόστος του να πουν όχι στις ΠΑΕ.
      Ο κ. Ορφανός εκπροσώπησε επάξια το κόμμα του και τον πολιτικό κόσμο. Εγώ έχω να δώσω τη δική μου απάντηση ως Βουλευτής του παρόντος Κοινοβουλίου. Επικροτώ απόλυτα τη θέση της Κυβέρνησης όπως αναπτύχθηκε από τον κ. Βενιζέλο, τον Υπουργό, όταν είπε όχι στο αίτημα της ΕΠΑΕ. Σε υπόθεση εργασίας που θα έλεγε ότι αλλάζει αυτή η θέση της Κυβέρνησης –δεν το πιστεύω βέβαια-,εγώ θέλω να δηλώσω ότι δεν πρόκειται να ψηφίσω χρηματοδότηση της ΕΠΑΕ με τη λογική που τη βάζει η ΕΠΑΕ. Χρήματα από το παράθυρο προσωπικά δεν πρόκειται να επικυρώσω με την ψήφο μου ούτε τώρα ούτε και στο μέλλον.
      Για όσα δεν ανέφερα το νομοσχέδιο, με καλύπτει η εισήγηση του εισηγητού της Πλειοψηφίας, του αγαπητού κ. Βαρδίκου, και βεβαίως πρέπει να πω ότι το ψηφίζω μετά χαράς.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σπηλιόπουλος.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Το νομοσχέδιο αυτό σας αδικεί και σας εκθέτει, κύριε Υπουργέ. Σας αδικεί γιατί είναι -κατά την άποψή μου- πολύ κατώτερο των προσδοκιών, που εντέχνως φροντίσατε να καλλιεργήσετε γύρω από την πρωτοβουλία σας αυτή για λόγους προφανείς. Και σας εκθέτει γιατί αποδεικνύει την άγνοια που είχατε και που δυστυχώς συνεχίζετε να έχετε για την ελληνική αθλητική πραγματικότητα.
      Άλλωστε, αποτελεί κοινό μυστικό ότι τον αθλητισμό και κυρίως τον επαγγελματικό αθλητισμό τον ανακαλύψατε τους τελευταίους μήνες σε ό,τι αφορά το περιεχόμενο και τα προβλήματά του, όταν είναι εξίσου κοινό μυστικό ότι κάποιους από τους παράγοντες του επαγγελματικού ποδοσφαίρου που παρασιτοβιούν και παρεπιδημούν στη Θεσσαλονίκη τους ανακαλύψατε νωρίτερα.
      Θα επικεντρώσω την κριτική μου κυρίως στις διατάξεις εκείνες που αφορούν σε θέματα επιχειρηματικής δράσης στον επαγγελματικό αθλητισμό.
      Στην Επιτροπή Μορφωτικών Υποθέσεων σε ό,τι αφορά τις συγκεκριμένες διατάξεις προσπαθήσατε, κύριε Υπουργέ, κατά την προσφιλή σας τακτική, παρακάμπτοντας ευσχήμως το περιεχόμενό τους, να μας θέσετε το δίλημμα πως, όποιος δεν συνταυτίζεται μαζί σας στη λογική της αυστηροποίησης των κανόνων της επιχειρηματικής δράσης στον επαγγελματικό αθλητισμό είναι αντίθετος με την αναγκαιότητα εξυγίανσης του χώρου αυτού.
      Ουδέν ψευδέστερον τούτου, κύριε Υπουργέ, γιατί, όταν ορισμένοι εξ ημών ζητούσαμε επιμόνως μέσω της Βουλής με αλλεπάλληλες ερωτήσεις και αιτήσεις καταθέσεως εγγράφων τη συνδρομή σας ως καθ’ ύλην αρμόδιου Υπουργού για τη διαλεύκανση του ιδιοκτησιακού καθεστώτος, αλλά και για την εποπτεία και τον έλεγχο -σύμφωνα με τα οριζόμενα από τον ν. 2725/1999- μεγάλης αθλητικής ανώνυμης εταιρείας της Θεσσαλονίκης, εσείς όχι μόνο σιωπούσατε, αλλά δεν κάνατε αυτό που επιμόνως ζητούσαμε, αυτό που είχατε υποχρέωση σύμφωνα με την παράγραφο 6 του άρθρου 77 αυτού του νόμου να πράξετε.
      Να διατάξετε τον έκτακτο έλεγχο, από το Ελεγκτικό Συμβούλιο. Έναν έλεγχο που τον διατάξατε με καθυστέρηση έξι μηνών, όταν ο απατεώνας που παρίστανε το μεγαλομέτοχο και τον μεγαλοϊδιοκτήτη αυτής της ανώνυμης εταιρείας ήδη είχε εξαφανιστεί. Όπως  φυσικά σιωπούσατε κύριε Υπουργέ ευσχήμως, μαζί και με τον Υπουργό Ανάπτυξης, όταν σας καταγγείλαμε και πάλι με επίσημα και αδιάψευστα στοιχεία ότι οι μετοχές μιας ανώνυμης καλαθοσφαιρικής εταιρείας  της Θεσσαλονίκης μεταβιβάστηκαν σε μια ανύπαρκτη εταιρεία και οι ίδιες οι μετοχές στη συνέχεια, έναντι ενός ευτελούς τιμήματος βρέθηκαν στα χέρια ενός υπαλλήλου των Κοιμητηρίων της Αγίας Παρασκευής στην Αθήνα, ο οποίος κατά σύμπτωση ήταν και κλητήρας στα γραφεία του κυβερνώντος κόμματος και τον οποίο εν αγνοία σας προφανώς,  ο προ προηγούμενος Υφυπουργός Αθλητισμού χρηματοδοτούσε μέσω του αντίστοιχου αθλητικού συλλόγου σας καταγγείλαμε αυτό το γεγονός και τον διατηρούσατε για μήνες ολόκληρους στη θέση του προέδρου της καλαθοσφαιρικής ανώνυμης εταιρείας της Θεσσαλονίκης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ποιάς ανώνυμης εταιρείας;
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Του ΑΡΗ, κύριε Κεφαλογιάννη.
      Όπως βεβαίως, σιωπούσατε και όταν καταγγέλαμε κάποιο άλλο μεγαλομέτοχο και μεγαλοϊδιοκτήτη καλαθοσφαιρικής ανώνυμης εταιρείας και ταυτόχρονα και της ποδοσφαιρικής ανώνυμης εταιρείας άλλου μεγάλου και ιστορικού συλλόγου της Θεσσαλονίκης ότι εμπλέκεται σε θέματα πολυιδιοκτησίας, ότι με περισσή ευκολία αλλάζει τις διοικήσεις των ανωνύμων εταιρειών στις οποίες κατά τα άλλα παριστάνει τον μεγαλομέτοχο και τον ιδιοκτήτη. Καταγγέλλαμε τότε ότι ο κύριος αυτός εισπράττει από τα τηλεοπτικά δικαιώματα και δεν ξέρω από πού αλλού, χωρίς να εκπληρώνει τις υποχρεώσεις του προς τις αθλητικές ανώνυμες εταιρείες, προς τους αθλητές και βεβαίως, προς τα ίδια τα σωματεία, με αποτέλεσμα να ξεσηκώνεται ολόκληρη η φίλαθλη κοινή γνώμη και όλοι οι παράγοντες αυτού του μεγάλου και ιστορικού συλλόγου. Όλα αυτά βεβαίως συνέβαιναν γιατί δεν θέλατε να θίξετε το συγκεκριμένο αθλητικό παράγοντα και αυτά είναι γνωστά στη Θεσσαλονίκη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ:  Για ποιόν λέτε;
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Για ποιον λέω; Για τον πρόεδρο της ΠΑΕ και της ΚΑΕ ΠΑΟΚ, τον κύριο Μπατατούδη, κύριε Κεφαλογιάννη και πάλι.
      Επομένως κάτω από τις συνθήκες αυτές  είναι πρόκληση να μιλάμε σήμερα για διατάξεις του συζητούμενου νομοσχεδίου μέσω των οποίων προστατεύεται το συμφέρον των Ελλήνων φορολογουμένων, όπως ακούσαμε να μας λέτε στην επιτροπή.
      Όλα αυτά δεν τα ανάφερα τυχαία, κύριε Υπουργέ, όπως αντιλαμβάνεσθε. Τα ανέφερα για να αποδείξω ποιο ήταν μέχρι σήμερα το ενδιαφέρον σας για την επιχειρηματική δράση στο χώρο του επαγγελματικού αθλητισμού. Ήσασταν γνώστης της δράσης αυτής, αλλά δεν κάνατε απολύτως τίποτα για να την ελέγξετε, απλά γιατί δεν θέλατε να δυσαρεστήσετε –και αυτή είναι η πραγματικότητα- κάποιους παράγοντες. 
      Σήμερα βάζετε τους όρους για ένα ξεκίνημα. Εμείς συμφωνούμε με τους όρους αυτούς. Όμως σας ρωτάμε, κύριε Υπουργέ, σε ποιους μεγαλομετόχους, σε ποιους αθλητικούς παράγοντες στηριζόμενοι θα κάνετε αυτήν την περίφημη εξυγίανση του χώρου του επαγγελματικού αθλητισμού; Τους ίδιους ανθρώπους θα βρείτε μπροστά σας και με το ίδιο υλικό θα υποχρεωθείτε να προχωρήσετε. Η ευθύνη σας γι’ αυτά που δεν κάνατε σε εφαρμογή συγκεκριμένων διατάξεων  του ν. 2725 είναι τεράστιες. Ο νόμος αυτός σας έδινε τη δυνατότητα να εποπτεύσετε και να ελέγξετε τις αθλητικές ανώνυμες εταιρείες. Σας έδινε ακόμη τη δυνατότητα μέσω του Ελεγκτικού Συμβουλίου να ελέγξετε την επιχειρηματική δράση, τον τρόπο με τον οποίο διακινούνται τα χρήματα που εισέρχονται και εξέρχονται στις αθλητικές ανώνυμες εταιρείες του προϋπολογισμού τους πριν από την έναρξη  των υποχρεώσεών τους και κάθε τρεις μήνες μετά την έναρξη της αγωνιστικής περιόδου την εκπλήρωση και εκτάκτων, όταν υπήρχαν ιδιαίτερες συνθήκες. Οι συνθήκες αυτές υπήρχαν για όλες σχεδόν τις ΚΑΕ και ΠΑΕ της Θεσσαλονίκης όμως ποτέ δεν διατάχθηκε αυτός ο έκτακτος έλεγχος. Τα ίδια βεβαίως, αφορούν και τη διοργανώτρια αρχή, τα είχα πει τις προάλλες και στον πρόεδρό της κ. Κανελλόπουλο. 
      Αυτό είναι, λοιπόν, το περιβάλλον μέσα στο οποίο θέλουμε να λειτουργήσουμε και το οποίο θέλουμε σήμερα να εξυγιάνουμε, με τις συνθήκες και με τα τεράστια προβλήματα που υπάρχουν. Επομένως ας είμαστε περισσότερο προσεκτικοί.
      Τώρα έρχομαι σε ορισμένα σημεία μόνο αυτού του νομοσχεδίου. Αποδεικνύεται, κύριε Υπουργέ, μέσα από αυτές τις παλινωδίες σας ότι δεν είχατε, ως κόμμα εννοώ, ποτέ πολιτική για τον αθλητισμό, ότι δεν είχατε πρόγραμμα.
      Το 1999 το ν. 2725 τον χαρακτηρίζατε όλοι ως τέλειο και ιδανικό. Εγώ δεν θα πω ότι ήταν τέλειος και ιδανικός ο νόμος του κ. Φούρα, όμως ήταν ένας καλός νόμος.
      Δεν τον εφαρμόσατε. Δεν θελήσατε να τον εφαρμόσετε. Αυτή είναι η αλήθεια. Και σήμερα τον τροποποιείται σε εβδομήντα οκτώ από τα άρθρα του. Αυτό είναι πρωτοφανές. Να τροποποιείτε ένα νόμο, που δεν καταδεχθήκατε να τον εφαρμόσετε. Αυτό αποτελεί προσβολή για τον κ.Φούρα, για δικό σας άνθρωπο, για το ίδιο σας το κόμμα. Αποδεικνύει όμως και την προχειρότητα και την τσαπατσουλιά με την οποία ως Κυβέρνηση, νομοθετείτε. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα πάρω και το χρόνο της δευτερολογίας μου.
      ΠΡΟΕΔΡΕΥΩΝ (Παναγιώτης Σγουρίδης):  Δεν μπορείτε. Δεν έχετε το δικαίωμα. Μόνο στις επερωτήσεις γίνεται αυτό. Και αυτό όπως καταλαβαίνετε, γιατί κάποιοι συνάδελφοί σας θα μιλήσουν στη 1.00 το βράδυ.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Εντάξει. 
      Όσον αφορά τα θέματα της βίας. Όλες οι ρυθμίσεις του συζητούμενου νομοσχεδίου είτε ίσχυαν κατά το παρελθόν είτε ισχύουν και σήμερα. Δεν ανακαλύψατε την πυρίτιδα, κύριε Υπουργέ. Το ότι η βία ζει και βασιλεύει στα γήπεδα, οφείλεται στην αδιαφορία σας. Ποιος σας εμπόδισε να εφαρμόσετε τις διατάξεις του ν.2725; Τώρα ανακαλύψατε τη ΔΕΑΒ; Και τι έκανε η περίφημη ΔΕΑΒ είκοσι ολόκληρα χρόνια; Ποιες ήταν οι προτάσεις που υπέβαλε στα αρμόδια όργανα για την αντιμετώπιση της βίας; 
      Προχωράτε χωρίς να μελετήσετε τα πραγματικά αίτια του φαινομένου που είναι τα στημένα παιχνίδια, οι δωροδοκίες, η ανεύθυνη δημοσιογραφία, που είναι ο νοσηρός παραγοντισμός, η έλλειψη διαφάνειας στη διαχείριση των οικονομικών των αθλητικών ανωνύμων εταιρειών τα έχοντα σχέση με την επιχειρηματική δράση τα ανέφερα προηγουμένως.
      Μου προκαλεί εντύπωση ότι σε αυτό το νομοσχέδιο, το περίφημο και το μεγάλο, δεν γίνεται καμία αναφορά και δεν λαμβάνεται καμία μέριμνα για τα θέματα των αθλητών. Βλέπω στα θεωρεία διακεκριμένους διεθνείς αθλητές, οι οποίοι συμμετέχοντας στα εθνικά μας συγκροτήματα, μας έδωσαν ό,τι καλύτερο, και ότι περισσότερο μπορούσαν. Κατάπληξη προκαλεί η παντελής αγνόηση των πρωταγωνιστών του επαγγελματικού  αθλητισμού. Ποια είναι η διασφάλιση των αθλητών μέσω της θεσπιζόμενης εγγυητικής επιστολής; Ακούσαμε στην επιτροπή τις απόψεις τους. Ποια είναι η κατοχύρωση των συμβολαίων των αθλητών μέσω της Επιτροπής Επαγγελματικού Αθλητισμού; Σας πληροφορώ καμία. Ποια είναι η συμμετοχή των αθλητών στα όργανα διοίκησης των αθλημάτων, τα οποία διακόνησαν και διακονούν; Γιατί ανατρέπετε το πετυχημένο, κατά αυτούς αλλά και κατά τη δική μου άποψη, καθεστώς επίλυσης των οικονομικών τους διαφορών με τις αθλητικές ανώνυμες εταιρείες;
      Ακούσαμε τις προκλητικές, επί του θέματος αυτού, δηλώσεις του Προέδρου της ΕΠΑΕ, ο οποίος ούτε λίγο ούτε πολύ, χαρακτήρισε τους επαγγελματίες ποδοσφαιριστές ως δουλοπάροικους.
      Όσον αφορά τη διαιτησία. Αν δεν προχωρήσουμε σε πραγματικό εκσυγχρονισμό του χώρου της διαιτησίας –και οι προτεινόμενες ρυθμίσεις δεν το κάνουν- σε πραγματική ανεξαρτητοποίηση της διαιτησίας, σε απεξάρτησή της από τους αθλητικούς παράγοντες, αυτούς τους παράγοντες για τους οποίους όλοι μιλάμε τις τελευταίες ημέρες, δεν πρόκειται να δούμε σοβαρή διαιτησία.
      Πολλά ακόμα είχα να πω. Τα υπόλοιπα θα τα πω στη συζήτηση των άρθρων.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Η κα Σπυράκη έχει το λόγο.
      ΧΡΙΣΤΙΝΑ ΣΠΥΡΑΚΗ: Κύριε Πρόεδρε, κυρίες και κύριοι συνάδελφοι, θεωρώ απόλυτη υποχρέωσή μου να στηρίξω επί της αρχής το νομοσχέδιο του Υπουργείου Πολιτισμού. Η υποχρέωσή μου αυτή δεν προκύπτει μόνο από τη θέση ως Βουλευτού. Δεν προκύπτει μόνο από τη γνώση μου ως καθηγήτριας Φαρμακολογίας αφού μέσα στα ενδιαφέροντά μου εμπίπτει και το θέμα της χρήσης των ουσιών και του ντόπινγκ, που πρώτη φορά μπαίνει σε ένα νομοθετικό πλαίσιο, με αυτό το νομοσχέδιο.
      Προκύπτει κυρίως από την ανάγκη ως πολίτου αυτής της χώρας, που είμαι πολύ συχνά, κυρίως μέσω τηλεθέασης, παρατηρήτρια γεγονότων που προκαλούν άμεσα το συναισθηματικό μου κόσμο, αλλά και έμμεσα τη λογική μου. Τα γεγονότα αυτά άλλοτε με κάνουν να νιώθω συγκίνηση και περηφάνια για τα τόσα μετάλλια πρωταθλητισμού, απότοκα ευγενούς άμιλλας και ανταγωνισμού. Άλλα γεγονότα όμως με κάνουν να νιώθω φρίκη και αποτροπιασμό, για τις καταστροφές στους χώρους των αγωνισμάτων, για την υπέρμετρη επιθετική συμπεριφορά των δήθεν φιλάθλων, για την ταπείνωση των νικητών, των διοργανωτών, των παραγόντων του αθλητισμού.
      Σε αυτά τα αθλητικά γεγονότα, που από τη μια με εκτινάζουν στο ζενίθ της επιτυχίας και από την άλλη με καταβαραθρώνουν σ’ ένα ναδίρ καταστροφικό, κεντρική εικόνα πιστεύω ότι διεκδικεί και έχει η νεολαία μας. Και αυτή η νεολαία  με αφορά, μας αφορά όλους.
      Προσωπικά με ενδιαφέρουν αρκετά οι επιτυχίες και τα μετάλλια των πέντε, των δέκα, των δεκαπέντε. Αλλά με ενδιαφέρει επίσης αυτή η επιθετική συμπεριφορά των πενήντα, των εκατό χούλιγκανς. Είναι αυτή που  με φέρνει προ των ευθυνών μου ως πολίτου. Τίθενται ερωτηματικά σε σχέση με την ευθύνη μας για την ανάπτυξη αυτής της επιθετικής συμπεριφοράς. 
      Πολλοί πιστεύουν με βάση τα επιστημονικά δεδομένα από επιδημιολογικές μελέτες, ότι η επιθετική αυτή συμπεριφορά ίσως εκφράζει κάποιον ανικανοποίητο εσωτερικό κόσμο. Αλλά σίγουρα είναι απότοκη εξωτερικών στρεσογόνων παραγόντων και επίσης, είναι ένα αποτέλεσμα μιας αντίφασης, μιας σύγχυσης με την οποία βρίσκονται αντιμέτωποι αρκετοί έφηβοι και νέοι αυτής της χώρας και όχι μόνο αυτής της χώρας. Μία αντίφαση που εμείς δημιουργήσαμε, οι γενιές μας δημιούργησαν. 
      Προσπαθήσαμε μέσα από θεωρητικές προσεγγίσεις διδασκαλίας να ενσταλάξουμε στους νέους αξίες και να τους περιγράψουμε πρότυπα συμπεριφοράς. Δυστυχώς βιώνουν μια διαφορετική πραγματικότητα. Μια πραγματικότητα μέσα στην οποία δεν μπορέσαμε να τους πείσουμε ότι η θεωρία και η πράξη συγκλίνουν. 
      Τους διδάξαμε ότι τα αθλήματα τα δημιουργήσαμε για τον άνθρωπο, για την πρόκληση εσωτερικής ευχαρίστησης, για τον εμπλουτισμό της ανθρώπινης ζωής, για την τόνωση της κοινότητας και οι στόχοι είναι ευγενείς και ανιδιοτελείς. Στην πράξη, όμως, οι νέοι αντιλαμβάνονται ότι πολλά αθλήματα διοργανώνονται με κύριο σκοπό το κέρδος.
      Τους διδάξαμε ότι το άθλημα είναι διασκέδαση, προκαλεί χαρά και ανεβάζει τη διάθεση. Ζουν το φατριασμό, το χουλιγκανισμό και την ωμή βία.
      Τους διδάξαμε ότι η συμμετοχή στο άθλημα δημιουργεί χαρακτήρα αφού τους δίνεται η ευκαιρία της ομαδικής εργασίας, της αφοσίωσης, της υπευθυνότητας και απαιτεί εντιμότητα, θάρρος, θέληση για προσπάθεια, αποδοχή της αποτυχίας, δύναμη για νέο ξεκίνημα και εμπιστοσύνη στους άλλους. Δυστυχώς διαβάζουν, ακούν ή και γίνονται αυτόπτες μάρτυρες ανέντιμης συμπεριφοράς, ψεύδους, αδικίας και πρακτικών αδιαφάνειας και παρανομίας. 
      Τους διδάξαμε ότι το άθλημα είναι καλό για την υγεία. Αντιμετωπίζουν, όμως, πρακτικές που φαίνεται να αδιαφορούν για την υγεία, που είναι επικίνδυνες για την υγεία και πρακτικές που έχουν μόνο σκοπό την εμφάνιση, τη δόμηση του σώματος με τεχνητά μέσα, τη διαφήμιση. 
      Τους διδάξαμε ότι η άθληση γίνεται για δίκαιο αγώνισμα και γίνεται μόνο για τους αθλητές. Τους ενσταλάξαμε την πίστη για δίκαιο ανταγωνισμό με καθαρά σώματα, με ασφαλείς, φυσιολογικές λειτουργίες που δεν ξεπερνούν τα όρια των ικανοτήτων τους, των δυνατοτήτων τους και τους προσφέραμε τη γνώση ότι και οι συναγωνιστές τους, οι συνάδελφοί τους αγωνίζονται με τον ίδιους κανόνες. Δυστυχώς, όμως, ζουν μέσα σε κυκλώματα παράνομης διακίνησης ουσιών και χρήσης μεθόδων που αυξάνουν μεν τις επιδόσεις τους, αλλά μακροχρόνια βλάπτουν την υγεία τους. Γίνονται θύματα δημοσιότητας, της προβολής τους, της προβολής των προπονητών, του κέρδους αυτών που υποτίθεται ότι προασπίζουν την υγεία και την ασφάλειά τους. 
      Παύουν να έχουν εμπιστοσύνη σε αυτούς με τους οποίους συναγωνίζονται. Γίνονται έρμαια μιας τακτικής που έχει σκοπό να εξαπατήσει. Εκστασιάζονται με τις πρωτιές και δεν χαίρονται την προσπάθεια. Δεν χαίρονται τον αγώνα. Εστιάζουν αποκλειστικά στη νίκη, στη δόξα, στο χρήμα. 
      Τους διδάξαμε ότι τα αθλήματα δημιουργούν ευχάριστες κοινωνίες και ενθαρρύνουν την κοινωνική ζωή φέρνοντας σε επαφή παιδιά, γονείς, προπονητές, φιλάθλους, εθελοντές και επίσης, ομάδες με άλλες πολιτισμικές αξίες ή άλλη πολιτισμική ιστορία. Δυστυχώς βιώνουν μοναξιά, εχθρότητα και ξενοφοβία.
      Αυτή τη σειρά των αντιφάσεων, η οποία είναι ανεξάντλητη, πιστεύω, κύριε Υπουργέ, ότι προσπαθείτε να απαλύνετε και να αμβλύνετε με το νομοσχέδιο το οποίο έχετε καταθέσει για ψήφιση στη Βουλή και το οποίο προωθεί ουσιαστικά βελτιώσεις και προσθήκες στο ν.2527/99. Πιστεύω και εύχομαι να επιτευχθεί ο στόχος σας γιατί είναι στόχος όλων μας. 
      Δεν υπάρχει καμία αμφιβολία ότι η Ολυμπιάδα του 2004, η εμπειρία που αποκτήθηκε με την εφαρμογή του ν.2527, οι εξελίξεις στο διεθνές και στο εθνικό επίπεδο σχετικά με τον αθλητισμό, η δέσμευση της χώρας για σύγκλιση με πρακτικές των ευρωπαϊκών χωρών ήταν οι παράγοντες που κινητοποίησαν την επεξεργασία αυτού του νομοσχεδίου. 
      Είμαι, όμως, επίσης σίγουρη ότι κύριο ρόλο έπαιξε η πάγια θέση του Υπουργείου Πολιτισμού, την οποία επανειλημμένα ο Υπουργός είχε εκφράσει εντός και εκτός Βουλής για αναγέννηση του ολυμπιακού ιδεώδους και τη διάδοση, και μέσω αυτού, του πολιτισμού των πολιτισμών, για να χρησιμοποιήσω τους δικούς του όρους.
      Και αυτό είναι υποχρέωση όλων μας, για τους πολίτες αυτής της χώρας, αλλά και για τη διεθνή κοινότητα. 
      Κύριο ρόλο πιστεύω ότι έπαιξε επίσης η συνειδητοποίηση ότι ο χώρος του αθλητισμού είναι πεδίο παιδείας που την έχει ανάγκη ο τόπος. Αυτή η συνειδητοποίηση που αφορά και εμάς, μειώνει και αδρανοποιεί τις οποιεσδήποτε επιφυλάξεις για μελλοντικές αδυναμίες εφαρμογής των διατάξεων που προβλέπει το νομοσχέδιο, οι οποίες σ’ ένα βαθμό ίσως είναι κατανοητές, αλλά δεν δικαιολογούν επ’ ουδενί  τη μη ψήφιση του νομοσχεδίου επί της αρχής. 
      Είναι ένα νομοσχέδιο που στα έξι του κεφάλαια περιλαμβάνει ιδιαίτερα σημαντικές ρυθμίσεις. Το νομοσχέδιο προσπαθεί να προωθήσει στο χώρο του αθλητισμού τις αρχές της δικαιοσύνης, της αξιοκρατίας, της υπευθυνότητας, του φίλαθλου πνεύματος, του εθελοντισμού, της ασφάλειας και στοχεύει στην κινητοποίηση της κοινωνίας των πολιτών για συμμετοχή στις κάθε είδους αθλητικές διαδικασίες. Το ψηφίζω ανεπιφύλακτα επί της αρχής και πιστεύω να μου δοθεί η ευκαιρία για παρεμβάσεις κατά τη διάρκεια της συζήτησης επί των άρθρων.
      (Χειροκροτήματα)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Το νομοσχέδιο που σήμερα εισάγεται είναι ένα μεγάλο νομοσχέδιο. Ο κεντρικός νους αυτού του νομοσχεδίου είναι η αγωνία ότι τίποτα δεν είναι ορθό από το υφιστάμενο δίκαιο περί τον αθλητισμό και ότι πρέπει να γίνει μία μεγάλη παρέμβαση σε πολλούς τομείς. Αυτή η αγωνία είναι έκδηλη. Η δήλωση αυτής τη αγωνίας εκφράζεται στο πρώτο άρθρο όπου ο συντάκτης του νομοσχεδίου υπερβαίνει και τα εσκαμμένα, υπερβαίνει το Σύνταγμα.
      Σύμφωνα με το Σύνταγμα, το πολίτευμα της Ελλάδας είναι Προεδρευομένη Κοινοβουλευτική Δημοκρατία, δηλαδή είναι κράτος δικαίου. Η τήρηση των νόμων είναι το πρώτο στοιχείο του πολιτεύματος. Τι λέει, όμως, αυτό το νομοσχέδιο στο πρώτο άρθρο; Κάθε πρόσωπο που παρευρίσκεται ή συμμετέχει κλπ., οφείλει να τηρεί τους νόμους. Αντιλαμβάνεσθε την αγωνία του συντάκτη αυτού του νομοσχεδίου να τηρούνται οι νόμοι. Μα, αυτή είναι η πεμπτουσία ενός κράτους δικαίου, η ελληνική δημοκρατία. Και, όμως, έρχεται εδώ αυτή η ρύθμιση. Τι υποδηλώνει αυτό; Την έκφραση του κεντρικού νου που συνέταξε το νομοσχέδιο ότι στην Ελλάδα δεν τηρούνται οι νόμοι και ιδιαίτερα οι νόμοι περί τον αθλητισμό. Αυτό είναι το κύριο πολιτικό στοιχείο.
      Δεύτερο πολιτικό στοιχείο είναι αυτά που εξέθεσε ο εισηγητής της Πλειοψηφίας σε μια προφανή προσπάθεια να πείσει την Αίθουσα για την ορθότητα όσων περιλαμβάνει αυτό το τεράστιο νομοσχέδιο. Πολύ σημαντικές ήταν οι παρατηρήσεις του εισηγητού της Μειοψηφίας. Θα ήμουν άδικος αν δεν αναφερόμουν στην κα Σπυράκη η οποία εξέθεσε μία σειρά αντιφάσεων κάτω από το πέπλο της κομματικής νομιμότητας. Αυτό είναι προς τιμήν της παρ’ότι είναι νέα Βουλευτής. 
      Τι έρχεται να μας πει εδώ το νομοσχέδιο του Υπουργείου Πολιτισμού; Αντιμετώπιση της βίας με αφορμή αθλητικές εκδηλώσεις. Από ένα νομοσχέδιο του Υπουργείου Πολιτισμού ο τελευταίος των Μοϊκανών θα περίμενε να αναφερθεί και στις αιτίες της βίας και να αναφέρει και κάποιους πολιτιστικούς ρόλους -η κα Σπυράκη αναφέρθηκε στην παιδεία- που λείπουν και δημιουργούν τους όρους βίας στα γήπεδα. Ποια είναι η αιτία της βίας που εκδηλώνεται. Δεν είναι μόνο ατομική. Δεν είναι μόνο η έλλειψη παιδείας.
      Είναι η έλλειψη ανεργίας, η ανεργία, η αβεβαιότητα, η καταπίεση κάτω από την οποία ζει ο καθένας, είναι  κοινωνικοί  καταναγκασμοί. Αυτά οφείλουμε εμείς να τα αναφέρουμε και να σημειώσουμε ότι κύρια αιτία της βίας είναι οι κοινωνικές εξελίξεις. Είναι κοινωνικό το υπόβαθρο όλων όσων συμβαίνουν. Ο υφιστάμενος σε μία κρατική διοίκηση, ή ο υφιστάμενος σε μια άλλη θέση, εκδηλώνουν την εκτόνωσή τους πηγαίνοντας στο γήπεδο, γίνονται κάποιοι ανώνυμοι που διαμαρτύρονται, και έχουν την ευκαιρία ή τη δυνατότητα να μη σέβονται τίποτα. Αυτό αποδέχεται και το νομοσχέδιο άλλωστε στην πρώτη παράγραφο του πρώτου άρθρου που λέει ότι οφείλουν να τηρούν τους νόμους.
      Σχετικά με την αιτία της βίας δεν αναφέρεται τίποτα. Αυτό είναι το κύριο στοιχείο. Αν δεν διαπαιδαγωγηθούν οι νέοι μας και όλοι οι Έλληνες στο τι σημαίνει βία και ποια τα αίτια αυτής και αν δεν φροντίσουμε να δημιουργήσουμε τις κατάλληλες κοινωνικές προϋποθέσεις που δεν επιτρέπουν τη βία, δεν έχουμε κάνει τίποτα. Όσον αφορά τα μέτρα καταστολής τα ανέπτυξαν διάφοροι συνάδελφοι, που μπορεί κανείς να συμφωνεί ή να διαφωνεί.
      Παρακάτω αναφέρεσθε στο επαγγελματικό ποδόσφαιρο. Ποια είναι τα αίτια για όσα δημιουργήθηκαν για την περίφημη «παράγκα» και όλα όσα λέγονται; Είναι αυτονόητο, αγαπητοί συνάδελφοι. Είναι σύμπτωμα απαραίτητο και αναγκαίο, αν θέλετε, του καπιταλιστικού συστήματος της οικονομίας της αγοράς, που έχει φυσική αναγκαιότητα για τη διατήρησή της, την εξάπλωση. Το χειρότερο απ’ όλα είναι ότι η οικονομία της αγοράς πρέπει να διαδοθεί, για να δημιουργήσει όρους αγοράς και να καλύψει το κόστος, χρειάζεται ζήτηση. 
      Το γεγονός ότι ο αθλητισμός μπήκε στην οικονομία της αγοράς είναι η αιτία όλων αυτών που συμβαίνουν. Και δεν υπάρχουν διατάξεις που να περιορίζουν την οικονομία της αγοράς στις δράσεις του αθλητισμού κατά έναν τρόπο πειστικό, κατά ένα τρόπο ουσιαστικά παρεμβατικό. Το Σύνταγμα επιτρέπει στην κυβέρνηση να παρέμβει ουσιαστικά και να απαλείψει τα συμπτώματα που δημιουργούνται από την κεφαλαιοκρατική οικονομία. Αυτό δεν γίνεται. Έρχονται κάποιες διατάξεις σχετικά με τις μετοχές, το άλφα και το βήμα, όμως ουσιαστική πολιτική παρέμβαση δεν γίνεται. 
      Πρέπει, λοιπόν, να αναφερθούμε στις αιτίες, και έπρεπε να υπάρχει καλύτερη αντιμετώπιση από τους συντάκτες του νομοσχεδίου. 
      Υπάρχει και άλλο στοιχείο που δείχνει την αγωνία του Υπουργού Πολιτισμού, ο οποίος βλέπει περισσότερα και κανείς δεν μπορεί να αμφισβητήσει την κατάρτισή του και τις ικανότητές του. Υπάρχει ένα νομικό πλαίσιο. Σκεφτόμαστε τι σημαίνει, σε δύο χρόνια μέσα αυτό το νομικό πλαίσιο να τινάζεται στον αέρα, που ήταν η αιτία του κακού και το αλλάζουμε; Μην ξεχνάμε ότι υπάρχουν νόμοι στην ελληνική πολιτεία από το 1911, το 1912, το 1913 από τον αείμνηστο Δημητρακόπουλο. 
      Χαίρομαι που με παρακολουθεί ο Κοινοβουλευτικός Εκπρόσωπος του ΠΑΣΟΚ, γιατί ένας βασικός νόμος περί αθλητισμού που χαιρετίστηκε για όσα τότε εισηγήθηκαν –δεν είμαι ειδικός περί τα αθλητικά- και που σήμερα εκ βάθρων αποξηλώνεται εντελώς. Αλλάζει εντελώς η φιλοσοφία και η όλη αντιμετώπιση.
      Δεν θα άφηνα ασχολίαστο το γεγονός ότι σε ελληνικό νομοσχέδιο μπαίνει ξένη λέξη. Σ’ αυτήν την πλούσια ελληνική γλώσσα, δεν υπάρχει μία λέξη για να αντικαταστήσει το ντόπινγκ; Δεν είναι μία φοβερή πρόκληση για την ελληνική παιδεία πού λείπει και πού είναι μία από τις αιτίες τις βίας και τόσων άλλων; Δεν υπήρχε τρόπος να υπάρχει διαφορετικά με την ξένη γλώσσα, αλλά σε παρένθεση; Θα μπορούσα να το δεχθώ. Να μπαίνει, όμως, το ντόπινγκ ως κεφάλαιο ολόκληρο, νομίζω πως δεν περιποιεί τιμή σε όλους εμάς.
      Τέλος, το νομοσχέδιο περιέχει διατάξεις, οι οποίες προσπαθούν να βρουν λύση. 
      Προσωπικώς, εύχομαι το Υπουργείο Πολιτισμού και ο λαλίστατος Υφυπουργός Αθλητισμού -ο οποίος αρκέστηκε στην ανυπαρξία του Υπουργού Αθλητισμού και στο γεγονός ότι ένας Υφυπουργός μπορεί να έχει λιγότερες νομοθετημένες ιδιότητες από ένα γενικό διευθυντή- να μπορέσουν, μέσω των διατάξεων του νομοσχεδίου, να δώσουν τη δυνατότητα να υπάρξει κάτι καλύτερο στον ελληνικό αθλητισμό. 
      Όμως, οφείλω εν’ όψει των Ολυμπιακών Αγώνων να θυμίσω ότι ο Χαρίλαος Τρικούπης πέθανε την ημέρα που αναγγέλλονταν οι πρώτοι Ολυμπιακοί Αγώνες και κύρια αιτία του θανάτου του ήταν η άρνησή του να δεχθεί τότε, για πρώτη φορά που η Ελλάδα έμπαινε στο στίβο ως ανεξάρτητο κράτος, να γίνουν οι Ολυμπιακοί Αγώνες στην Ελλάδα, εξηγώντας τη μεγάλη αδυναμία που είχε η χώρα. 
      Εκφράζω πραγματικά εγκάρδιες ευχές να επιτύχετε σ’ αυτήν την προσπάθειά σας, αλλά φοβάμαι ότι έχετε παραβλέψει παντελώς τις αιτίες, μη κινούντες και άλλα Υπουργεία που είναι υποχρεωμένα να συμβαδίσουν με σας και να σας συμπληρώσουν και νομίζω ότι τελικά δεν θα έχετε αποτέλεσμα. 
      Τέλος είναι θετικές και οι άλλες διατάξεις εφαρμογής που υπάρχουν σχετικά με το Ίδρυμα Γουλανδρή και άλλα παρόμοια. Δεν νομίζω ότι τιμά την ελληνική Βουλή το γεγονός ότι ένα τόσο μεγάλο νομοσχέδιο συζητιέται τόσο γρήγορα και τόσο σύντομα. 
      Τι να πει κανείς για τα άρθρα σε μια συζήτηση επί της αρχής, έστω και με καθαρά πολιτικό περιεχόμενο. 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κα. Σχοιναράκη. 
      ΕΥΑΓΓΕΛΙΑ ΣΧΟΙΝΑΡΑΚΗ ΗΛΙΑΚΗ: Κύριε Πρόεδρε, κυρίες και κύριοι συνάδελφοι, θεωρώ ιδιαίτερα σημαντικό το νομοσχέδιο του Υπουργείου Πολιτισμού που συζητάμε σήμερα, αφού μέσα από τις διατάξεις του δημιουργούνται οι προϋποθέσεις για να λυθούν σοβαρά προβλήματα και να αντιμετωπιστεί η βία στα αθλητικά γήπεδα, ένα ιδιαίτερα σοβαρό κοινωνικό πρόβλημα που μας απασχολεί όλους. Συνεχώς, και ιδιαίτερα τα Σαββατοκύριακα, γινόμαστε μάρτυρες σκηνών απείρου κάλλους που τις περισσότερες φορές κάνουν το γύρο του κόσμου, διασύροντάς μας διεθνώς ως χώρα. 
      Όμως, πριν τοποθετηθούμε σε ό,τι αφορά το νομοσχέδιο, θα πρέπει να απαντήσουμε σε σημαντικά ερωτήματα, έχοντας πλήρη συναίσθηση των ευθυνών μας ως εκπροσώπων της ελληνικής κοινωνίας. 
      Χρειάζονται σοβαρά μέτρα για την αντιμετώπιση του φαινομένου της βίας, τα οποία να εφαρμόζονται βέβαια χωρίς παρεμβάσεις; Θέλουμε διαφάνεια στην επιχειρηματική δράση σε ό,τι αφορά τον αθλητισμό; Βέβαια να είναι γνωστοί οι όροι και οι κανόνες λειτουργίας που θα διασφαλίζουν αυτήν τη διαφάνεια. Πρέπει να προσαρμόσουμε την πολιτική μας στα νέα δεδομένα για την αντιμετώπιση του ντόπινγκ; Θέλουμε δικαιοσύνη πού να λειτουργεί με άψογο τρόπο, ούτως ώστε οι αποφάσεις της να μην δημιουργούν μεγαλύτερα προβλήματα, αλλά ταυτόχρονα και διαιτησία που να διασφαλίζει την καθαρότητα των αγώνων, δεδομένου ότι  γνωρίζουμε πολύ καλά τα προβλήματα που δημιουργούν τις περισσότερες φορές οι αποφάσεις της διαιτησίας και το πώς δυναμιτίζουν το κλίμα οι αρνητικές λειτουργίες της;  
      Εκτιμώ ότι σε όλα αυτά απαντούμε «ναι». Θέλουμε να αλλάξουν όλα αυτά, να διαφοροποιηθούν, να προσαρμοστούν στα νέα δεδομένα και να δώσουν τέτοιες απαντήσεις που να διασφαλίζουν την καθαρότητα των αγώνων και βεβαίως να αντιμετωπίζουν τα φαινόμενα βίας. 
      Αν τώρα υπάρχουν διαφορετικές απόψεις για αυστηρότερες ποινές ή λειτουργίες, νομίζω ότι μέσα από τη διαδικασία της κατ’ άρθρο συζήτησης μπορούμε να τις καταγράψουμε, να τις διαμορφώσουμε και να ψηφίσουμε τέτοιες διαδικασίες και ρυθμίσεις, με τις οποίες θα ενισχύουμε το υπάρχον νομικό πλαίσιο για την αντιμετώπιση όλων των αρνητικών φαινομένων που αλλοιώνουν την εικόνα μας και δημιουργούν κλίμα, κάθε άλλο παρά υγιές στην κοινωνία και στην καθημερινή λειτουργία του πολίτη. 
      Η Ελλάδα είναι η χώρα στην οποία γεννήθηκε ο αθλητισμός και στην οποία διαμορφώθηκαν οι αξίες του αθλητισμού. Το γεγονός αυτό θα πρέπει να το σεβαστούμε, να το διατηρήσουμε και με βάση αυτό να νομοθετούμε. 
      Δεν υπάρχει Έλληνας πολίτης που να διαφωνεί με τη διαμόρφωση συνθηκών που να διασφαλίζουν το «ευ αγωνίζεσθαι». Έχουμε χρέος απέναντι στις νέες γενιές. Έχουμε χρέος απέναντι στην ιστορία μας. 
      Κύριοι Υπουργοί, υπάρχουν δύο σημεία τα οποία εγώ προσωπικά θεωρώ ιδιαίτερα σημαντικά. Ολόκληρη η ελληνική κοινωνία έχει σταματήσει απέναντι σε ζητήματα που έχουν να κάνουν με προκλητικές χρηματοδοτήσεις. Αυτά σε καμιά περίπτωση δεν θα πρέπει να επικυρωθούν. Προσωπικά τουλάχιστον δεν τα επικυρώνω. Είναι αντίθετη ολόκληρη η κοινή γνώμη. Εμείς δεν μπορούμε να λειτουργούμε προκλητικά. 
      Το δεύτερο είναι το εξής: Εκείνο που θα πρέπει να μην αγνοεί η πολιτεία είναι το γεγονός ότι δεν υπάρχουν πρωταθλήματα και αθλητικές ομάδες μόνο στην Αθήνα και στη Θεσσαλονίκη, αλλά και στις περιφερειακές πόλεις. Πρέπει αυτά να στηριχθούν, μέσα στα θεσμοθετημένα πλαίσια ακριβώς για να υπάρξει ισορροπία και να μη δημιουργούνται ανισότητες, άρα προβλήματα. Έχουμε χρέος να κάνουμε αυτές τις επισημάνσεις και επιφυλάσσομαι στη διαδικασία της κατ’ άρθρον συζήτησης να πω περισσότερα. Βεβαίως ψηφίζω το νομοσχέδιο το οποίο θεωρώ ότι βάζει τάξη σε ό,τι αφορά τα αθλητικά δρώμενα στη χώρα μας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κυρία Σχοιναράκη. 
      Το λόγο έχει ο κ. Τσίπρας. 
      ΒΑΣΙΛΕΙΟΣ ΤΣΙΠΡΑΣ: Κυρίες και κύριοι συνάδελφοι, δεν είμαι ειδικός στα αθλητικά. Η εμπειρία και οι γνώσεις μου περιορίζονται σε όσα κατά καιρούς και κατά περιστάσεις βλέπω στην τηλεόραση, εκείνες τις σκηνές της βίας, εκείνους τους βανδαλισμούς τους οποίους καμαρώνει το πανελλήνιο. Ακούω και εκείνες τις περίφημες και ιδιαιτέρου πολιτιστικού κάλλους συζητήσεις για τις παράγκες. Ακούω δηλαδή εκείνους τους «πολιτισμένους» διαλόγους. Ίσως αυτά  τα δύο περιστατικά μου κέντρισαν την ιδέα να λάβω και εγώ μέρος στην αποψινή συζήτηση και να κάνω έναρξη της συμμετοχής μου σε αυτό το Τμήμα. 
      Το συγκεκριμένο νομοσχέδιο μου έδωσε αρκετά ερεθίσματα. 
      Ερέθισμα πρώτο: Ο όγκος του νομοσχεδίου.
      Ερέθισμα δεύτερο: Στην προσθήκη των τετρακοσίων –απ’ ότι διάβασα, γιατί εγώ δεν το φυλλομέτρησα- φύλλων, ας προστεθεί και το περιεχόμενο, άγνωστο μέχρι στιγμής, εκατόν οκτώ φύλλων, εκ των οποίων εκατόν τρία περιέχουν κανονιστικές αποφάσεις. Τι θα λένε και τι περιεχόμενο θα έχουν αυτές; Ολόκληρο αυτό το βάρος, που τελικά μπορεί να χρειάζεται τροχάμαξα για τη μεταφορά του, προσφέρεται στον ελληνικό λαό για γνώση. Και είναι γνωστό ότι κανένας δεν δικαιούται να αγνοεί τους νόμους. Ίσως, όμως, αυτό αποτελεί και μία λύση, γιατί πολλές φορές η ανυπαρξία του νόμου ισούται και με την αδυναμία κατανοήσεώς του. 
      Και μη μου πείτε ότι τα μέλη του Κοινοβουλίου τα οποία θα ψηφίσουν απόψε, θετικά ή αρνητικά, υπέρ αυτού του νόμου γνωρίζουν το περιεχόμενό του. Κατέστη δυνατόν από τη Δευτέρα μέχρι την Τρίτη το βράδυ να μελετήσουν και να κατανοήσουν αυτό το νομοσχέδιο; 
      Βέβαια έχω και εμπειρία από πολλά προηγούμενα νομοσχέδια. Θα αναφέρω, όμως, ένα άλλο το οποίο προέρχεται από τον ίδιο Υπουργό: Η αρχαιολογοποίηση ολόκληρης Ελλάδος, το περί αρχαιοτήτων νομοσχέδιο. Άλλος ογκώδης τόμος. Νομίζω ότι δύο τέτοια νομοσχέδια είναι ικανά να καλύψουν μια εξεταστική περίοδο φοιτητών. 
      Ας δούμε, όμως, την προϊστορία αυτού του νομοσχεδίου, γιατί κάθε πράξη, είτε πολιτική είτε νομοθετική, έχει την ιστορία της, αλλά και την προϊστορία της. Ποια είναι η προϊστορία αυτού του διατάγματος και ποια είναι η προϊστορία εκείνων από τους οποίους προέρχεται; 
      Είκοσι χρόνια η Κυβέρνησή σας, κύριε Υπουργέ, βρίσκεται στην εξουσία. Σε ολόκληρη τη διαδρομή αυτών των ετών ασφαλώς και υπήρχε αθλητισμός και λειτουργούσε. Βλέπω, όμως, το πρώτο νομοσχέδιο το οποίο είναι του 1979. 1999 επακολουθεί άλλο νομοσχέδιο. Και έρχεται το τρίτο, το πολυσέλιδο, να αντικαταστήσει όλα αυτά τα νομοσχέδια, τα οποία το έτος 1999, παρά τις τότε υμνολογίες του ιδίου κυβερνώντος κόμματος, δεν κατέστη δυνατόν να λειτουργήσει, διότι δεν εκδόθηκαν τα απαραίτητα εκτελεστικά διατάγματα τα οποία το ίδιο όριζε. Δηλαδή η ίδια η Κυβέρνηση δεν θέλησε να θέσει αυτό το νομοσχέδιο σε λειτουργία. 
      Και ασφαλώς –και τελειώνω με το θέμα αυτό των γενικών παρατηρήσεών μου επί του νομοσχεδίου- είμαι της αρχής, όπως έχω πει πολλές φορές, ότι η Βουλή, τα μέλη του Κοινοβουλίου δεν είναι δυνατόν και δεν επιτρέπεται να καθίστανται ηθικοί αυτουργοί αγνώστων σε αυτούς πράξεων. Και άγνωστες είναι οι πράξεις αυτές που θα περιληφθούν και θα ρυθμιστούν με τις εκατόν τρεις κανονιστικές αποφάσεις. Δεν τις γνωρίζει! Δεν έχει μεταφυσικές ικανότητες κανένα μέλος του Κοινοβουλίου, για να γνωρίζει τι θα διαλάβει σε αυτές ο εκάστοτε Υπουργός, ο σημερινός ή ο αυριανός. Σε αυτές τις περιπτώσεις καθίσταται ο Βουλευτής ηθικός αυτουργός αγνώστων πράξεων αγνώστων προσώπων. Και αυτός είναι επίσης ένας από τους λόγους για τους οποίους είμαι πάντα αντίθετος σε αυτές τις περιπτώσεις.
      Ας δούμε, όμως, ποια είναι η αντιμετώπιση αυτού του νομοσχεδίου και τι καινούριο προσφέρει. Βία! Αντιμετωπίζεται –δήθεν- η βία στα γήπεδα. Το είδαμε. Να πω –κάτι το οποίο ανέφερε και ο κ. Κεδίκογλου- για την ευχή που διαλαμβάνετε στο προοίμιό του ότι όσοι μετέχουν ή παρευρίσκονται σε αθλητικές εκδηλώσεις ή πράξεις θα πρέπει να σέβονται τους νόμους; Αυτονόητο είναι αυτό, για να μην πω τίποτε άλλο. Όχι απλώς είναι επιβεβλημένο, αλλά και αυτονόητο. Ευχές τέτοιες δυστυχώς δεν είναι δυνατόν να οδηγήσουν στην υλοποίηση των σκοπών οι οποίοι επιδιώκονται με το νομοσχέδιο αυτό.
      Η ίδια περίπου ποινική μεταχείριση ισχύει από το έτος 1975 μέχρι σήμερα. Αυτή είναι εκείνη η οποία προβλέπεται, κύριε Υπουργέ, για να συγκρατήσει τη βία των γηπέδων; Επειδή οι ποινές γίνονται δύο χρόνια, ενδεχομένως και πέντε σε εξαιρετικές περιπτώσεις των ιδιαιτέρως επικινδύνων ατόμων, θα συγκρατήσετε τη βία; Ή μήπως η αδυναμία της πολιτείας και των οργάνων αυτής να συλλάβει τους δράστες, να τους οδηγήσει στο δικαστήριο και με επαρκή αποδεικτικά στοιχεία να τους τιμωρήσει και να τους βάλει στη φυλακή;
      Η βία, όμως, περιορίζεται σε αυτό που βλέπουμε και σε αυτό που πιστεύουμε και σε αυτό που ακούμε ως απλοί πολίτες; Κατά τον παλιό ν. 4000 ο απροκλήτως επιτιθέμενος ή υβρίζων κάποιον διαπράττει το αδίκημα και τιμωρείται υπό ειδικές συνθήκες. Μόνον, όμως, ο απλός χουλιγκανισμός είναι αυτός ο οποίος προκαλεί τη βία στα γήπεδα; Ή μήπως είναι το καθολικό σύστημα, η οργή ενδεχομένως πού προκαλείται από παρεμβάσεις παράδοξες της πολιτείας, από συμπεριφορές απαράδεκτες των οργάνων αυτής και των αθλητικών οργάνων, από αυτές πού ακούμε και γνωρίζουμε –όπως οι δωροδοκίες- αλλά και άλλες ασυνέπειες των αθλητικών οργάνων;
      Αυτές οι αιτίες είναι εκείνες οι οποίες θα πρέπει –πιστεύουμε- να κτυπηθούν, για να μπορέσουμε να πιστέψουμε ότι κάποτε θα φθάσουμε στην καταστολή αυτής της βίας.
      Βεβαίως προστίθενται στα όργανα και μερικοί δικαστές. Αλλά, για σκεφτείτε, κύριε Υπουργέ –αφού περάσατε και από το Υπουργείο Δικαιοσύνης- πόσο μαστίζεται σήμερα η δικαιοσύνη! Ποιους επιτέλους κλάδους οι τακτικοί δικαστές θα ικανοποιήσουν; Εφέτες, αντιπρόεδρος του Αρείου Πάγου, αρεοπαγίτες θα ασχολούνται με τα γήπεδα. Άλλος τρόπος αντιμετωπίσεως του προβλήματος αυτού δεν ήρθε στη σκέψη σας; Διότι αν προσφεύγουμε πάντα και μόνο στους δικαστές –δεν είναι δυνατόν- θα απογυμνώσουμε την κοινή δικαιοσύνη από το κύριο έργο της.
      Και επειδή ο χρόνος τελείωσε, θέλω να επισημάνω και κάτι ακόμα, το οποίο αναφέρεται στα ολυμπιακά έργα, το οποίο επίσης αποτέλεσε ισχυρό ερέθισμα για να λάβω το λόγο. Είδα εκείνη τη δυνατότητα αναθέσεως με απλό πρακτικό της διυπουργικής επιτροπής. Η ανάθεση έργων στην εταιρεία «Αθήνα 2004» θα γίνεται χωρίς τους επιβαλλόμενους περιορισμούς, χωρίς τις δημοπρασίες και όλα τα άλλα αναγκαία μέτρα τα οποία απατούνται για τη διαφάνεια.
      Ο ισχυρισμός, τον οποίον διάβασα στα Πρακτικά, ότι η Ολυμπιάδα αυτή ελέγχεται από το Ελεγκτικό Συνέδριο είναι ασφαλώς ανακριβής. Αύριο το πρωί εισάγεται στην επιτροπή νομοσχέδιο του Υπουργείου Δικαιοσύνης, το οποίο καθορίζει ότι μόνο τη διαχείριση νομικών προσώπων δημοσίου δικαίου έχει τη δυνατότητα να ελέγξει το Ελεγκτικό Συνέδριο.
      Άρα, η αδυναμίες της Κυβερνήσεως να περατώσουν σε χρόνο έγκαιρο τα έργα αυτά δεν δίδει το ηθικό δικαίωμα για τη διασπάθιση του δημοσίου χρήματος ή για την ανεξέλεγκτο διάθεσή του.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι, ίσως μερικά, ελάχιστα, απ’ όσα είπαν οι ομιλητές της Αντιπολίτευσης επί της αρχής του νομοσχεδίου να είχαν κάποια θέση στην Αίθουσα, αν δεν είχαν μεσολαβήσει όσα μεσολάβησαν τις τελευταίες ημέρες στο χώρο του επαγγελματικού αθλητισμού και ιδίως του ποδοσφαίρου. Οι τελευταίες αυτές εξελίξεις, καταλυτικές εξελίξεις γενικότερα για την τύχη του επαγγελματικού αθλητισμού, αποδεικνύουν με τον πιο έντονο και χειροπιαστό τρόπο την αναγκαιότητα και την επικαιρότητα του νομοσχεδίου που συζητάμε σήμερα. 
      Αντιλαμβάνεται επίσης ο καθένας ότι η Κυβέρνηση δεν εισάγει προς ψήφιση απλώς και μόνο ένα νομοσχέδιο, αλλά αυτά που λέει με το νομοσχέδιο τα εννοεί. Η εφαρμογή και μάλιστα η αυστηρή και απόλυτη εφαρμογή των διατάξεων του νομοσχεδίου αυτού δεν είναι αντικείμενο διαπραγμάτευσης ή συζήτησης, είναι όρος αξιοπιστίας του κράτους, είναι όρος αξιοπιστίας της ίδιας της κοινωνίας και του πολιτικού μας συστήματος. 
      Και αυτό το μήνυμα το έστειλα και εγώ και ο συνάδελφός μου ο Γιώργος Λιάνης στην προχθεσινή συνάντηση που είχαμε με τους ιδιοκτήτες ή εν πάση περιπτώσει τους εκπροσώπους των ποδοσφαιρικών ανωνύμων εταιρειών που ήλθαν να ζητήσουν από την πολιτεία να καλύψει τα δικά τους επιχειρηματικά κενά και να χρηματοδοτήσει τις ανώνυμες εταιρείες τους, οι οποίες δεν μπορούν να καλυφθούν με επαρκές τρόπο φέτος από την τηλεοπτική αγορά, επειδή κατέρρευσε όλο το σκηνικό περί τηλεοπτικών δικαιωμάτων των ποδοσφαιρικών αγώνων μέσω της κωδικοποιημένης τηλεόρασης.
      Τους είπα με πολύ σαφή τρόπο ότι η πολιτεία δεν είναι για να αναλαμβάνει ευθύνες που δεν της ανήκουν, για να καλύπτει την έλλειψη διορατικότητας, ουσιαστικά την έλλειψη διαφάνειας και επιχειρηματικότητας. Τα οικονομικά μεγέθη του ποδοσφαίρου είχαν διογκωθεί τεχνητά. Αυτό αφορά βεβαίως και τους τηλεοπτικούς σταθμούς και τον τρόπο με τον οποίο αντιλαμβάνονται το ρόλο τους μέσα σ’ αυτή την πολύ περιορισμένη και ελεγχόμενη από το κράτος, που ασκεί αυστηρή εποπτεία, αγορά. Αλλά τα μεγέθη είχαν διογκωθεί και λόγω του τρόπου με τον οποίο ασκείται η επιχειρηματικότητα ή η δήθεν επιχειρηματικότητα στο πεδίο του επαγγελματικού αθλητισμού.
      Δεν πρόκειται το κράτος να γίνει συνεταίρος με τους ιδιοκτήτες των ανωνύμων ποδοσφαιρικών εταιρειών στα έσοδά του, είτε αυτά είναι έσοδα μιας εταιρείας όπως ο ΟΠΑΠ, όπου την πλειοψηφία των μετοχών την κατέχει το δημόσιο, είτε το δημόσιο εμφανίζεται με το πρόσωπο του Υπουργείου Οικονομικών απευθείας.
      Το κράτος μέσω του Υπουργείου Πολιτισμού και της Γενικής Γραμματείας Αθλητισμού, όπως κάνει πάντοτε, θα στηρίζει με συστηματικότητα, με υπευθυνότητα τον ερασιτεχνικό αθλητισμό, την εθνική μας ομάδα ποδοσφαίρου, που θέλουμε να λάμψει στους Ολυμπιακούς Αγώνες του 2004, τις υποδομές του αθλητισμού και ιδίως αθλημάτων λαοφιλών όπως το ποδόσφαιρο και το μπάσκετ. Θ ενισχύει πάντα τα αθλητικά σωματεία που είναι ιδιοκτήτες των βασικών ποδοσφαιρικών και καλαθοσφαιρικών υποδομών και θα έχει πάντα ανοικτή την πόρτα του –ο κ. Λιάνης που χειρίζεται αυτά τα θέματα καθημερινά και εγώ όποτε χρειαστεί σε οριακές περιπτώσεις- για να συζητήσουμε σοβαρά και υπεύθυνα ένα συνολικό σχέδιο διαρθρωτικής εξυγίανσης του επαγγελματικού αθλητισμού και ιδίως του ποδοσφαίρου, που δεν θα κατασκευάζει τεχνητούς παραδείσους και ψευδαισθήσεις, δεν θα δίνει σκανδαλώδεις αμοιβές σε επαγγελματίες αθλητές για κάποια χρόνια, αλλά θα κινείται σ’ ένα ρεαλιστικό, αντιληπτό και δεκτό από την κοινωνία, επίπεδο.
      Η εφαρμογή του νόμου είναι κάτι το δεδομένο και το αυτονόητο. Δεν συζητείται. Ο νόμος θα εφαρμοστεί στο σύνολό του. Αυτή είναι η πρώτη και αυτονόητη προϋπόθεση. 
      Η δεύτερη προϋπόθεση είναι η σοβαρότητα, η ειλικρίνεια και η ανάληψη ευθυνών, δηλαδή η οργάνωση μίας επιχειρηματικότητας που είναι άξια του ονόματός της και δεν κινείται στις παρυφές της νομιμότητας ή και σε πεδία τελείως παράνομα. Θα χωρίσει η ήρα από το στάρι στο χώρο του επαγγελματικού αθλητισμού, γιατί η μήτρα του κακού σε πολύ μεγάλο βαθμό είναι η αδικαιολόγητη και προκλητική συνύπαρξη καλών και κακών στοιχείων, νόμιμων και παράνομων επιδιώξεων. Αυτό δεν μπορεί να συνεχιστεί. 
      Σε αυτήν τη βάση, όπως σας την περιγράφω τώρα, η συζήτηση είναι πάντοτε ανοιχτή. Και θα είναι άκρως ευεργετική για το ποδόσφαιρο, για το μπάσκετ, για όλες τις μορφές του επαγγελματικού αθλητισμού. Αλλά συζήτηση που λέει: «Ελάτε να μου καλύψετε ένα κενό που έχω στον εικονικό μου προϋπολογισμό, επειδή κατέρρευσε οικονομικά η επιχείρηση που μου υποσχέθηκε παράλογα υψηλά ποσά την περσινή χρονιά», ε αυτό δεν είναι αποδεκτό από την πολιτεία, δεν ανταποκρίνεται σε αυτό που ονομάζουμε διαφάνεια στην πολιτική ζωή, δεν γίνεται δεκτό από την κοινωνία. 
      Η απήχηση που είχε η στάση μας στα πολιτικά κόμματα, τα μέσα ενημέρωσης, στην ευρεία κοινή γνώμη, νομίζω ότι είναι και η πλήρης απόδειξη της αλήθειας αυτού που λέω. Και αυτή θα είναι η στάση μας στη συνέχεια. Δεν πρόκειται να μεταβληθεί. Πρέπει μάλιστα να αντιληφθούν, όσοι διαχειρίζονται τα θέματα αυτά από πλευράς επαγγελματικού αθλητισμού, ότι οφείλουν να σέβονται και άλλες όψεις του δημοσίου, όπως είναι για παράδειγμα η σχέση τους με τον ΟΠΑΠ σχετικά με το ΠΡΟΠΟ και τα δελτία του ΠΡΟΠΟ ή σχετικά με τη σύμβαση χορηγίας που έχει συναφθεί. 
      Δεν είναι δεδομένη και αμετακίνητη η σχέση αυτή. Διέπεται από ένα πλαίσιο νομικό, από ένα πλαίσιο νόμιμο και συμβατικό, το οποίο κανείς δεν μπορεί να το υπερβεί. Δεν μπορεί η πολιτεία να τελεί υπό εκβιασμό ή υπό πίεση και σε καμία περίπτωση δεν υποχωρεί υπό πίεση και εκβιασμό. Απλώς γίνεται πολύ πιο άκαμπτη και αυστηρή. Αυτή είναι η φυσική ροή των πραγμάτων. Και τα μηνύματα αυτά θα τα λάβουν όλοι υπόψιν.
      Όποιοι είναι ειλικρινείς –και θέλω να πιστεύω ότι όλοι σε αυτήν την Αίθουσα είναι ειλικρινείς στις δηλώσεις τους, με τις οποίες ταυτίζονται με τις αποφάσεις και τις στάσεις της Κυβέρνησης- είμαι βέβαιος ότι αυτό το αντιλαμβάνονται και θα φροντίσουν να το καταλάβει και ο τελευταίος Έλληνας πολίτης. Γιατί αυτό που κάνουμε προστατεύει το φίλαθλο, προστατεύει την παράδοση και την ιστορία των ομάδων, προστατεύει τις επωνυμίες των σωματείων, προστατεύει το μέλλον του ποδοσφαίρου και βεβαίως σ’ ένα μικρότερο επίπεδο –γιατί είναι μικρότερα τα μεγέθη- και του μπάσκετ. 
      Γιατί, κυρίες και κύριοι συνάδελφοι, κατέστη αναγκαία η τροποποίηση και η συμπλήρωση του πρόσφατου νόμου του 1999, πού εισηγήθηκε –ορθά την εποχή εκείνη- ο τότε Υφυπουργός Πολιτισμού ο Αντρέας Φούρας; Κατέστη αναγκαία η τροποποίηση γιατί στο μεταξύ οξύνθηκαν, δυστυχώς, τα φαινόμενα βίας. Προσέλαβε νέες μορφές –γιατί έχει πολύ μεγάλη ευρηματικότητα- η καλώς αλλά κυρίως η κακώς νοούμενη επιχειρηματικότητα στο χώρο του επαγγελματικού αθλητισμού. Προέκυψαν νέες ανάγκες σε σχέση με το ντόπινγκ, που δεν είναι μόνο η φαρμακοδιέγερση, αλλά και νέες μορφές τεχνητής ενίσχυσης των αθλητών, όπως το γενετικό ντόπινγκ. Πρέπει να συμμορφωθούμε με τις νέες διεθνείς προδιαγραφές. Έπρεπε να επαναφέρουμε τους τακτικούς δικαστές στη λεγόμενη αθλητική δικαιοσύνη, για να ενισχύσουμε το ρόλο της, γιατί στο μεταξύ είχε καταργηθεί η συμμετοχή τους στα όργανα της λεγόμενης αθλητικής δικαιοσύνης. Έπρεπε να γενικεύσουμε το πλαίσιο που διέπει τη διαιτησία, αντλώντας θετικές και αρνητικές εμπειρίες από την περασμένη χρονιά στο ποδόσφαιρο, μετά την περιβόητη -όπως την χαρακτήρισε ο κ. Ορφανός- συμφωνία της Ζυρίχης…
      ΓΕΩΡΓΙΟΣ ΟΡΦΑΝΟΣ: Είχε προηγηθεί ο κ. Φούρας.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): …η οποία βεβαίως είχε χαρακτηριστεί από άλλους συναδέλφους του, όπως η κα. Πετραλιά –που έχει διατελέσει Υφυπουργός αρμόδια για τον αθλητισμό- απολύτως αναγκαία εξέλιξη. Αυτό όμως είναι κάτι που θα το συζητήσουμε στη συζήτηση των άρθρων, όταν φτάσουμε στις οικείες διατάξεις. 
      Θέλω να σας εξηγήσω ποια είναι η βασική, η καταλυτική διαφορά του νέου αυτού νόμου σε σχέση με όλους τους προηγούμενους αθλητικούς νόμους. 
      Δεν είναι οι ουσιαστικές διατάξεις. Ουσιαστικές διατάξεις το νομοσχέδιο περιέχει πάρα πολύ αυστηρές. Πράγματι πάρα πολύ αυστηρές. Αλλά αν σταματούσε εδώ, δεν θα αρκούσε. Η μεγάλη του καινοτομία είναι η εγκαθίδρυση ανεξαρτήτων οργάνων, που έχουν σε πολύ μεγάλο βαθμό δικαστική ή οιονεί δικαστική στελέχωση, –γιατί χρησιμοποιούμε και επίτιμους δικαστικούς λειτουργούς- δηλαδή οργάνων που κινούνται ανεξάρτητα από τη βούληση του εκάστοτε υπουργού, κινούνται αυτεπαγγέλτως και έχουν ευθύνη που δεν μπορούν να τη μεταβιβάσουν στον πολιτικό υπεύθυνο του αθλητισμού. Και δεύτερον, γιατί το νομοσχέδιο προβλέπει αυστηρές και σε πολύ μεγάλο βαθμό αυτόματες διαδικασίες.
      Θα επικαλεστώ τώρα τρία μόνο παραδείγματα. Το πρώτο είναι η ίδρυση της Επιτροπής Επαγγελματικού Αθλητισμού, που είναι ουσιαστικά μια ανεξάρτητη αρχή, η οποία έχει τεράστιες δυνατότητες, που απορρέουν και από τη σύνθεσή της, αλλά και από τις αρμοδιότητές της, διότι έχει την υποχρέωση και τη δυνατότητα να ελέγχει πλήρως και σε βάθος το «πόθεν έσχες», την προέλευση των οικονομικών μέσων οποιουδήποτε αναπτύσσει επιχειρηματική δραστηριότητα στον αθλητισμό, έστω και με πολύ μικρό ποσοστό συμμετοχής σε μια ανώνυμη εταιρεία. Γιατί έχει τη δυνατότητα να ελέγχει τα πάντα μέσω του μηχανισμού χορήγησης του ετήσιου πιστοποιητικού συμμετοχής των ανωνύμων εταιρειών στα πρωταθλήματα και γιατί έχει και μια κύρωση στα χέρια της, η οποία επιβάλλεται άμεσα, που είναι η κατάπτωση της εγγυητικής επιστολής, που είναι εγγυητική επιστολή καλής συμμετοχής στο πρωτάθλημα, δηλαδή εγγυητική επιστολή έναντι του δημοσίου κι όχι έναντι των αντισυμβαλλομένων των ποδοσφαιρικών και των καλαθοσφαιρικών ανωνύμων εταιρειών.
      Ένα δεύτερο παράδειγμα είναι η δυνατότητα του Υπουργού να παραπέμπει τον έλεγχο στο Ελεγκτικό Συνέδριο, δηλαδή στο ανώτατο δικαστήριο του άρθρου 98 του Συντάγματος, κάτι που μας το επιτρέπει το αναθεωρημένο Σύνταγμα της χώρας. Μείζων κίνηση αυτή, σε οριακές περιπτώσεις φυσικά.
      Τρίτο παράδειγμα, οι αρμοδιότητες που αποκτά ατομικά ο Πρόεδρος του Α.Σ.Ε.Α.Δ ή για το ποδόσφαιρο ο Πρόεδρος της Επιτροπής Εφέσεων της Ε.Π.Ο, ο οποίος μπορεί αυτεπαγγέλτως να ζητά να κινηθεί η διαδικασία για οποιοδήποτε θέμα, ανεξάρτητα από την ύπαρξη προσφυγής ή έφεσης, αν κρίνει ότι το πρωτοβάθμιο όργανο δεν έχει επιληφθεί ή δεν έχει επιβάλει επαρκή ποινή. Έτσι γίνεται ένας «επόπτης δικαστής» του χώρου του επαγγελματικού αθλητισμού με προσωπική, εξατομικευμένη ευθύνη και με μεγάλες αυτεπάγγελτες δυνατότητες. Αυτό, μαζί με τον αθλητικό εισαγγελέα, συνιστά ένα πλέγμα που όμοιό του δεν υπήρξε ποτέ εδώ και υπάρχει σε πολύ λίγες χώρες στην Ευρώπη. 
      Θέλω, λοιπόν, να σας θυμίσω ποιες είναι οι βασικές καινοτομίες του συζητούμενου νομοσχεδίου, που λυπούμαι αλλά ελάχιστοι από τους προλαλήσαντες είχαν την γενναιοδωρία ή την εντιμότητα να τις αναφέρουν, με εξαίρεση, βεβαίως, τον εισηγητή μας ο οποίος υπεβλήθη στον κόπο να παρουσιάσει το σύνολο του νομοσχεδίου.
      Στον τομέα της βίας, ο οποίος είναι δυστυχώς σε πολύ μεγάλο βαθμό συνυφασμένος με την έννοια της αθλητικής αντιπαράθεσης –υπάρχει η βία μέσα στη φύση του πράγματος που λέγεται μαζικός αθλητισμός και παιδιά κι αυτό δεν πρέπει να το παραγνωρίζουμε- στη βία, λοιπόν, υπάρχει μια σειρά από πολύ σημαντικές καινοτομίες. Αναφέρω επιγραμματικά:
      - Τα ονομαστικά εισιτήρια.
      - Ο έλεγχος με ηλεκτρονικά μέσα, τηρουμένων των εγγυήσεων των άρθρων 9, 9α’ και 19 του Συντάγματος υπό δικαστικό έλεγχο. 
      - Η δυνατότητα απαγόρευσης μετακινήσεων φιλάθλων.
      - Τα αυστηρά κριτήρια αναγνώρισης των συνδέσμων που συνδέονται με πολλές πράξεις βίας.
      - Οι αυστηρές, αυστηρότατες πειθαρχικές και ποινικές κυρώσεις και ιδίως η παρεπόμενη ποινή που επιβάλλεται ούτως ή άλλως, ιδίως για τους νεαρούς σε ηλικία δράστες, σύμφωνα με την οποία είναι υποχρεωμένοι όταν αγωνίζεται η ομάδα τους αυτοί να πηγαίνουν στο αστυνομικό τμήμα της κατοικίας τους και να είναι εκεί καθ’ όλη τη διάρκεια της διεξαγωγής του αγώνα και αρκετές ώρες πριν και μετά από αυτόν. Δεν τους στέλνουμε στη φυλακή για να κάνουν φροντιστήριο εγκλήματος, αλλά και τους τιμωρούμε με έναν τρόπο ο οποίος είναι αισθητός γι’ αυτούς.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
      Στον τομέα της επιχειρηματικότητας: αναφέρθηκα στο ρόλο της Επιτροπής Επαγγελματικού Αθλητισμού, στις δυνατότητές της και στις κυρώσεις που μπορεί να επιβάλλει.
      Μνημονεύω ακόμα την πλήρη ονομαστικοποίηση των μετοχών μέχρι φυσικού προσώπου, τον απόλυτο έλεγχο από ειδικό όργανο –όχι από τον αντεισαγγελέα του Αρείου Πάγου μόνο, αλλά από την Επιτροπή Επαγγελματικού Αθλητισμού του πόθεν έσχες, την άσκηση ενός διαρκούς ελέγχου από την επιτροπή, την κατάργηση του ειδικού τρόπου υπολογισμού της αξίας των ποδοσφαιριστών που καλύπτει δήθεν τα ίδια κεφάλαια και βέβαια την εγγυητική επιστολή, στην οποία αναφέρθηκα. 
      Θα μπορούσα να μνημονεύσω πλήθος παραδειγμάτων. Θα το κάνω στη συζήτηση επί των άρθρων. 
      Στο θέμα του ντόπινγκ: Θέλουμε οι Αγώνες του 2004 να είναι καθαροί αγώνες. Πρέπει να το αποδείξουμε και νομοθετικά και πρακτικά. Χρειαζόμαστε, λοιπόν, ένα πλήρες νομοθετικό σύστημα, που λειτουργεί επικουρικά. Όταν τα καταστατικά των ομοσπονδιών περιέχουν αυστηρότερες ρυθμίσεις και αυστηρότερες κυρώσεις, τότε βεβαίως υπερισχύουν αυτές οι αυστηρότερες ρυθμίσεις. Μια ρήτρα επικουρικότητας συνοδεύει όλο το κεφάλαιο για το ντόπινγκ, χωρίς εδώ να αναφέρω καθόλου την επιστημονική υποδομή, που δημιουργείται σε συνεργασία και με το Υπουργείο Υγείας και Πρόνοιας. 
      Η αθλητική δικαιοσύνη τριχοτομείται με σαφήνεια σε ποινική, πειθαρχική και αστική. Η μεγάλη καινοτομία στην ποινική δικαιοσύνη είναι ο θεσμός του αθλητικού εισαγγελέα. Ο ύπατος αθλητικός εισαγγελέας είναι αντεισαγγελέας του Αρείου Πάγου με πολύ σημαντικές δυνατότητες εποπτείας. 
      Στον τομέα της πειθαρχικής αθλητικής δικαιοσύνης αναφέρθηκα ήδη μιλώντας για τις αρμοδιότητες του προέδρου του ΑΣΕΑΔ και του προέδρου της επιτροπής εφέσεων της ΕΠΟ και βέβαια για την επιστροφή των τακτικών δικαστών. 
      Στον τομέα της αστικής δικαιοσύνης για πρώτη φορά οργανώνεται σύμφωνα με το Σύνταγμα και τον Κώδικα Πολιτικής Δικονομίας η διαιτησία, που ενεργείται από τις επιτροπές επίλυσης οικονομικών διαφορών, έτσι ώστε να υπάρχει ένα σύστημα γρήγορης και έγκυρης αντιμετώπισης όλων των θεμάτων. Έτσι προστατεύονται οι αθλητές, οι παρατηρήσεις των οποίων έγιναν δεκτές κατά τη συζήτηση στη Διαρκή Επιτροπή. 
      Τέλος στον τομέα της αθλητικής διαιτησίας, νομίζω ότι είναι πάρα πολύ σημαντικό να υπάρχουν σε κάθε άθλημα ολιγομελή όργανα, που συγκεντρώνουν το σύνολο της αρμοδιότητας και το σύνολο της ευθύνης. Έτσι κανείς ξέρει ότι ένας, δύο, τρεις άνθρωποι έχουν την ευθύνη για ό,τι γίνεται. Αυτή η ευθύνη με βάση τις διατάξεις του νόμου οδηγεί και μέσω της παράβασης καθήκοντος σε πολύ αυστηρές κυρώσεις, όχι μόνο πειθαρχικές αλλά και ποινικές.
      Έτσι το ελληνικό κράτος και η ελληνική κοινωνία αποκτούν ένα θεσμικό πλαίσιο αναφοράς για τον πολύ κρίσιμο και ολισθηρό, αν θέλετε, χώρο του επαγγελματικού αθλητισμού. Θέλει επιμονή και σύστημα η εφαρμογή αυτού του νόμου. Πρέπει να εκδοθούν οι κανονιστικές πράξεις, πρέπει να συγκροτηθούν τα όργανα, να στελεχωθούν από πρόσωπα αξιόπιστα και αποτελεσματικά, να λειτουργήσει σταδιακά όλο το σύστημα.
      Ο νόμος προκαλεί προβλήματα σε όλες τις ανώνυμες αθλητικές εταιρείες. Για όλες, μα για όλες, είναι πολύ δύσκολη η συμμόρφωση. Γι’ αυτό και προκαλεί αντιδράσεις, οι περισσότερες από τις οποίες είναι βουβές, γιατί δεν τολμούν να τις εκδηλώσουν ή γιατί πιστεύουν ότι θα βρουν τρόπους καταστρατήγησης του νόμου και αποφυγής των συνεπειών. 
      Αυτό όμως δεν μπορεί να γίνει, ακόμα και αν το θέλει κάποια πολιτική ηγεσία στον τομέα του πολιτισμού και του αθλητισμού. Γιατί τα πράγματα κινούνται πλέον από μόνα τους λόγω της σύνθεσης των οργάνων, της φύσης των αρμοδιοτήτων και του τρόπου οργάνωσης των διαδικασιών. Το σύστημα οργανώνεται, αυτονομείται και γίνεται πάρα πολύ επώδυνο για όλους.
      Αλλά βεβαίως όλα αυτά πρέπει να αποδεικνύονται και σε οριακές περιπτώσεις. Και μια τέτοια οριακή περίπτωση ζούμε αυτές τις μέρες. Δεν θα ήμασταν αξιόπιστοι, αν είχαμε κρατήσει άλλη στάση. Είμαστε, όμως, αξιόπιστοι και αποδεικνύουμε ότι αυτό που λέμε το εννοούμε τηρώντας τη στάση που τηρούμε στο θέμα που προέκυψε στο χώρο του επαγγελματικού ποδοσφαίρου. 
      Απολύτως συναφείς είναι και οι ολυμπιακές ρυθμίσεις. Γιατί οι Ολυμπιακοί Αγώνες είναι πολλά πράγματα. Είναι κατασκευαστικό γεγονός, πολιτικό γεγονός, τουριστικό γεγονός, πολιτιστικό γεγονός. Είναι όμως πρωτίστως αθλητικό γεγονός. 
      Δεν πρόκειται να αναλύσω τώρα τις διατάξεις του άρθρου 82 για τα ολυμπιακά θέματα, αλλά θέλω να εκφράσω την πολύ βαθιά μου λύπη γιατί ακούω εδώ επί χρόνια, από το 1998, όταν εισηγήθηκα τον πρώτο νόμο για τη διοργάνωση των ολυμπιακών Αγώνων, ότι υπάρχει κίνδυνος αδιαφάνειας, ότι μπορούν να γίνουν απ’ ευθείας αναθέσεις. ‘Εχουν περάσει πέντε χρόνια, ολοκληρώνονται όλα τα Ολυμπιακά έργα,  ο Πρωθυπουργός επισκέφθηκε προχθές –και τον συνόδευσα και εγώ- δειγματοληπτικά τέσσερα μεγάλα έργα στο Ηράκλειο, στη Νίκαια, στο Μαρούσι, έχει γεμίσει η χώρα από νέες υποδομές, αθλητικές, πολιτιστικές, επικοινωνιακές. 
      Τα εργοτάξια τρέχουν, το έργο ολοκληρώνεται, καμία ανάθεση δεν έγινε απ’ ευθείας, όλες οι συμβάσεις ελέγχθηκαν με αυστηρότατο τρόπο από το Ελεγκτικό Συνέδριο, πολλές από αυτές και από το Συμβούλιο της Επικρατείας μέσω αιτήσεων αναστολών ή αιτήσεων ακυρώσεως, όποιος θεωρούσε ότι αδικείται μπορούσε να καταφύγει στην Ευρωπαϊκή Επιτροπή ή σε όποιο όργανο νόμιζε και δεν έρχεται ένας από την Αντιπολίτευση να αναλάβει την ευθύνη και να πει ότι είχαμε άδικο, ότι αδικήσαμε όχι την Κυβέρνηση, αλλά τη χώρα διεθνώς. Ότι χωρίς λόγο επιχειρήσαμε επί χρόνια να δημιουργήσουμε μια ατμόσφαιρα μυστηρίου και ζόφου και ότι ζητούμε συγνώμη διότι η Κυβέρνηση απέδειξε ότι όχι μόνο μπορεί να οργανώσει η χώρα τους Ολυμπιακούς Αγώνες έγκαιρα και άψογα, αλλά μπορεί να τους οργανώσει ως χώρα ευρωπαϊκή, πράγμα που σημαίνει ότι πρέπει να σέβεται απολύτως το Σύνταγμά της, την έννομη τάξη της και το κοινοτικό δίκαιο.
      Καμία χώρα δεν έχει οργανώσει ως τώρα Ολυμπιακούς Αγώνες σεβόμενη το πολύπλοκο και λεπτομερές σύστημα του κοινοτικού δικαίου. Η Ισπανία, όταν οργάνωσε τους Ολυμπιακούς Αγώνες της Βαρκελώνης το 1992, δεν είχε ακόμα υπαχθεί στο καθεστώς αυτό. Μπορούσε να κινείται ελευθέρως. Πιστεύετε ότι είμαστε Κίνα, ή Αυστραλία, ή Ατλάντα; Είναι ένα πολύ δύσκολο αγώνισμα για μια χώρα, όπως η Ελλάδα και για οποιαδήποτε ευρωπαϊκή χώρα –και το ζουν τώρα οι Ιταλοί εν όψει των χειμερινών αγώνων του 2006 στο Τορίνο- το να οργανώσει τους αγώνες σεβόμενη την εθνική νομιμότητα, την κοινοτική νομιμότητα και για μια χώρα, όπως η Ελλάδα και την πολιτιστική της και φυσική της κληρονομιά. Διότι κάθε έργο είναι και μια μεγάλη αρχαιολογική άσκηση που πρέπει να γίνει με σεβασμό στο Σύνταγμα, με σεβασμό στον αρχαιολογικό νόμο, με σεβασμό στην ιστορία και τη μνήμη των Ελλήνων και με σεβασμό στην αξιοπρέπεια και την αξιοπιστία του Σώματος των Ελλήνων αρχαιολόγων, που είναι εκείνο το σώμα της Δημόσιας Διοίκησης που ποτέ δεν έχει κατηγορηθεί για τίποτα που σχετίζεται με παρανομία και αδιαφάνεια. Κανένα σώμα δημοσίων υπαλλήλων δεν έχει τα επιστημονικά προσόντα, τυπικά και ουσιαστικά, των Ελλήνων αρχαιολόγων και κανένα δεν είναι τόσο ανεπίληπτο όσο το σώμα αυτό. Έλεος πια! Ας σηκωθεί κάποιος εδώ μέσα και ας πει ότι τόσο καιρό λέγαμε πράγματα τα οποία ήταν τελείως αβάσιμα και εκφράζαμε μια δυσπιστία, η οποία υποτιμά το κύρος και της χώρας και του πολιτικού κόσμου. Περιμένουμε όμως. Πού θα πάει; Μέχρι το τέλος αυτής της περιόδου, δηλαδή μέχρι τις αρχές Μαΐου του 2004, όπως προβλέπει το Σύνταγμα, θα αναγκαστούν όλοι να το παραδεχθούν αυτό, διότι το έργο φαίνεται. 
      Εδώ έλαβε το λόγο συνάδελφος προηγουμένως, ο τελευταίος ομιλητής, ο οποίος οικοδόμησε την αγόρευσή του πάνω στο εξής επιχείρημα: Ότι δεν ασκείται έλεγχος του Ελεγκτικού Συνεδρίου στις διαδικασίες της Οργανωτικής Επιτροπής, ενώ αν έκανε τον κόπο να ανοίξει το νόμο θα έβλεπε ότι η Οργανωτική Επιτροπή παρ’ ότι είναι νομικό πρόσωπο ιδιωτικού δικαίου βεβαίως και υπάγεται ως προς τις συμβάσεις στον προηγούμενο έλεγχο του Ελεγκτικού Συνεδρίου, όπως και όλα τα νομικά πρόσωπα ιδιωτικού δικαίου του δημόσιου τομέα, επιπλέον δε ειδικά γι’ αυτήν είναι εγκατεστημένος στο εσωτερικό της ειδικό κλιμάκιο του Ελεγκτικού Συνεδρίου που έχει προβλεφθεί από τον αρχικό, τον ιδρυτικό νόμο της Οργανωτικής Επιτροπής.
      Τι θα αναθέσουμε στην Οργανωτική Επιτροπή; Τα έργα που έχουν χτιστεί; Αυτά που επισκεπτόμαστε και θαυμάζουμε και σε λίγο και εκ των πραγμάτων θα τα επισκέπτεται και η Αντιπολίτευση; Ο κ. Καραμανλής είδα με χαρά ότι ξεκίνησε από το κωπηλατοδρόμιο του Σχοινιά. Αυτά θα αναθέσουμε; 
      Είπα κατά κόρον στη Διαρκή Επιτροπή ότι αυτή η διάταξη έχει ένα νόημα μόνο, να διευκολύνει την κατανομή της δουλειάς ως προς τις ολυμπιακές προσαρμογές, δηλαδή τις τελευταίες κατασκευές που είναι αναγκαίες –τελείως προσωρινού χαρακτήρα- προκειμένου να εξυπηρετηθούν οι ειδικές ανάγκες του δεκαπενθήμερου των Ολυμπιακών Αγώνων. 
      Πόσες φορές πρέπει να το πω, για να γίνει αντιληπτό; Πώς είναι δυνατόν να συζητάμε άνευ αντικειμένου, όταν όλα τα έργα εκτελούνται και όλες οι επισκέψεις του κλιμακίου της Διεθνούς Ολυμπιακής Επιτροπής καταλήγουν με την επισήμανση:  «Τα πράγματα πηγαίνουν καλά», «είναι κάτω από τον απόλυτο έλεγχο», «βεβαίως παρακολουθούμε τα πάντα», «είμαστε βεβαίως σε επαγρύπνηση, αλλά δεν έχουμε τίποτα ουσιαστικά να πούμε για το επίπεδο στο οποίο βρίσκεται σήμερα η προετοιμασία»;
      Έξω από το χορό η κριτική είναι εύκολη! Ελάτε, κύριοι συνάδελφοι, όσοι έχετε ασκήσει κυβερνητικά καθήκοντα και όσοι φιλοδοξείτε θεμιτά να τα ασκήσετε στο μέλλον, να δείτε τι σημαίνει «ξεκινάμε ένα έργο»! Όλη η δοκιμασία είναι έως ότου ξεκινήσει το εργοτάξιο! Ελάτε να δείτε πόσο δύσκολη είναι η προκήρυξη, πώς γίνεται ο διαγωνισμός, πώς κινδυνεύει από μία προσφυγή το όλο σύστημα, πόσο εύκολη είναι η δικαστική προστασία και φθηνή για τον καθένα στην Ελλάδα, χωρίς κανένα φραγμό! Ελάτε να δείτε τι σημαίνει να πρέπει να εφαρμόσεις και τις κοινοτικές οδηγίες και την ελληνική νομοθεσία! 
      Ελάτε να δείτε τι σημαίνει να παρακολουθείς τις διακυμάνσεις της νομολογίας, τι σημαίνει να πρέπει να αντιμετωπίσεις όλα τα δημοσιονομικά και άλλα προβλήματα, τον κόσμο των τεχνικών εταιρειών, τα εργατικά και εργασιακά προβλήματα, τη σχέση με τη Διεθνή Ολυμπιακή Επιτροπή, τις απαιτήσεις –λογικές ή υπερβολικές- όλων των αθλητικών συνομοσπονδιών, την καθημερινή συζήτηση με τις ελληνικές ομοσπονδίες! 
      Ελάτε να δείτε τη σχέση με την Τοπική Αυτοδιοίκηση, τις διαμαρτυρίες των περιοίκων, τον κάθε γείτονα ή τον κάθε ένα που ανήκει σε μία οργάνωση της λεγόμενης «Κοινωνίας των Πολιτών» που μπορεί να διαμαρτύρεται, να καταγγέλλει, να προσφεύγει, να δημιουργεί πανικό ή ντόρο υπονομεύοντας πολλές φορές –ηθελημένα ή αθέλητα- μία προσπάθεια που είναι εθνική!
      Ελάτε, λοιπόν, να δείτε και μετά πείτε μου!
      Αυτήν την περίοδο, η χώρα εκτελεί έργα υποδομών σε όλους τους τομείς -αλλά κυρίως στον τομέα του αθλητισμού και του πολιτισμού- που μπορούν να συγκριθούν με τα έργα όλου του προηγούμενου μισού αιώνα στην Ελλάδα από πλευράς όγκου και έκτασης! Αυτό, μάλιστα, επιχειρούμε να το κάνουμε σ’ ένα διάστημα περίπου πέντε ετών! Είναι, λοιπόν, και δύσκολο και φιλόδοξο! Το έχουμε κάνει με πολύ μεγάλη προσοχή!
      Εκτός και αν όλοι συμπράττουν μαζί μας –με την Κυβέρνηση- και μένουν μόνο ορισμένοι Βουλευτές της Αντιπολίτευσης να παίζουν το ρόλο των Λακεδαιμονίων!
      Όμως, δεν είναι έτσι! Ξέρετε γιατί δεν είναι έτσι; Διότι την ημέρα της επιτυχίας και της είσπραξης, την ημέρα του θριάμβου και της ικανοποίησης, τον Αύγουστο του 2004, όλοι θα είναι παρόντες! Όλοι θα είναι πατέρες και μητέρες αυτής της εθνικής επιτυχίας! 
      Όμως, πρέπει να διατηρούμε τη μνήμη μας! Όταν, πετυχαίνει κάτι,  ξεχνάμε τις μεμψιμοιρίες και τις μικρότητες! Ξεχνάμε τις αδικίες και τις επιθέσεις και  συγκρατούμε μόνο τα καλά! Στο μεταξύ, όμως, έχουμε τραυματίσει το κοινωνικό σώμα, την κοινωνική αυτοπεποίθηση, την ιδεολογία –σε τελευταία ανάλυση- του ελληνικού λαού και τη συλλογική του συνείδηση! 
      Αυτό, όμως, είναι εξαιρετικά κακό! Εκτός και αν νομίζουμε ότι καλός πολιτικός είναι εκείνος που σπεύδει να υιοθετήσει οποιαδήποτε κριτική –τεκμηριωμένη ή αβάσιμη- και, κυρίως, εκείνος που σπεύδει να κατηγορήσει τον εαυτό του και τον πολιτικό κόσμο στο σύνολό του, προκειμένου να γίνει συμπαθής σε προσωπικό επίπεδο!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ! Πρέπει να ολοκληρώσετε! Λάβετέ το υπόψη σας!
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι, η Κυβέρνηση απέδειξε κατά τη συζήτηση στη Διαρκή Επιτροπή ότι είναι ανοιχτή στο διάλογο και ότι η διάθεσή της είναι απολύτως συναινετική! Δεχθήκαμε και ενσωματώσαμε όλες τις παρατηρήσεις που είχαν πειστικότητα και που εντάσσονται στη φιλοσοφία του νόμου. 
      Με τον ίδιο τρόπο θα κινηθούμε κατά τη συζήτηση στο Τμήμα! Και ο κ. Λιάνης και εγώ είμαστε έτοιμοι να δεχθούμε οποιαδήποτε καλόπιστη και τεκμηριωμένη πρόταση, προς την κατεύθυνση, όμως, που επιβάλλει η φιλοσοφία του νόμου!
      Δεν θα δεχθούμε συντεχνιακούς συμψηφισμούς, δεν θα δεχθούμε εκπτώσεις, δεν θα δεχθούμε μείωση της αυστηρότητας και της αποτελεσματικότητας του νόμου. Βελτίωση της αποτελεσματικότητας του νόμου, ναι, θα τη δεχθούμε. ‘Αρση ενδεχομένων ερμηνευτικών τριβών, θα τη δεχθούμε. Αποσαφηνίσεις ναι, επίλυση σημειακών προβλημάτων που πρέπει να αντιμετωπισθούν με ειδικές διατάξεις ναι, αλλά θα ενισχύσουμε και θα επιβεβαιώσουμε την αρχή και το στόχο του νόμου. Δεν θα μειώσουμε την ένταση, με την οποία θέλουμε να πετύχουμε το στόχο μας αυτό. 
      Θα μου πείτε: «Είναι εύκολο να επιτευχθεί αυτό;». Είναι εύκολο, όταν υπάρχει μία συναινετική, ενιαία στάση του πολιτικού κόσμου. Βεβαίως σε τελευταία ανάλυση, σε μία δημοκρατία ζούμε και η πλειοψηφία αποφασίζει, αλλά δεν αρκεί αυτό. Σε ορισμένα θέματα που έχουν σχέση με τη συμπεριφορά της κοινωνίας, με το ύφος …
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Υπουργέ, παρακαλώ τελειώνετε. Ο χρόνος σας έχει συμπληρωθεί. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αυτήν, λοιπόν, την ενιαία και συναινετική στάση σας καλώ και σας παρακαλώ να τη διαμορφώσουμε και να την επιβεβαιώσουμε κατά τη διάρκεια της συζήτησης του νομοσχεδίου.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΒΑΣΙΛΗΣ ΚΕΔΙΚΟΓΛΟΥ: Δευτερολογίες θα υπάρξουν;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Βεβαίως, θα υπάρξουν.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Κεφαλογιάννης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρία Πρόεδρε, ο κύριος Υπουργός θα έπρεπε να ήταν πιο προσεκτικός, όταν αναφέρθηκε σε έργα, σε προϋπολογισμούς έργων. Αναφέρομαι στα δημόσια έργα. Γιατί δεν είναι βαθύς γνώστης των θεμάτων του ΥΠΕΧΩΔΕ. Δεν έχει εμπειρία στα θέματα αυτά και αν κάνει αυτές τις αναφορές, νομίζω ότι εκτίθεται. 
      Και εκτίθεται, ασφαλώς γιατί δεν έχει διαβάσει τις εκθέσεις του Ελεγκτικού Συνεδρίου. Δεν έχει διαβάσει τις εκθέσεις της Ευρωπαϊκής Ένωσης. Δεν έχει διαβάσει τις εκθέσεις ποιοτικού ελέγχου του ΕΣΠΕΛ για την ποιότητα των δημοσίων έργων. Γιατί αν τα είχε διαβάσει αυτά, θα γνώριζε πολύ καλύτερα από οποιονδήποτε άλλο ότι τα δημόσια έργα στην Ελλάδα πληρώνονται σε τιμές διπλάσιες από αυτές που ισχύουν διεθνώς ….
      ΒΑΣΙΛΗΣ ΚΕΔΙΚΟΓΛΟΥΣ: Για τα ολυμπιακά έργα να μιλήσετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ:…και μάλιστα  η ποιότητά τους είναι χείριστη. 
      Δεν πιστεύω οι πρώτες μου αναφορές να έτρεψαν σε φυγή έναν προικισμένο άνθρωπο της πολιτικής, τον κ. Βενιζέλο, αλλά παρίσταται ο Υφυπουργός κ. Λιάνης που έχει και αυτός πλούσια εμπειρία για να απαντήσει, αν δεν είναι εδώ ο κ. Υπουργός Πολιτισμού. 
      Ο κ. Βενιζέλος θα γνώριζε ότι σχετικά με τα έξι τρισεκατομμύρια των δημοσίων έργων, τα οποία δαπανήθηκαν τα έξι τελευταία χρόνια, έχουν δημιουργηθεί μέχρι και υπερπαράκτιες εταιρείες με έδρα στην Κύπρο για να μοιραστούν με απ’ ευθείας αναθέσεις τα χρήματα αυτά. Θα αναφέρω και πάλι στη Βουλή το όνομα, Wing Top η οποία έχει δημιουργήσει καρτέλ των τριάντα δυο μεγαλύτερων επιχειρήσεων Η΄ τάξεως με γραφεία στην πλατεία Βάθης. Μετά την καταγγελία τα ξήλωσαν τα γραφεία αυτά. 
      Να πω και ένα παράδειγμα; Αττική Οδός, η οποία συνδέεται με τα ολυμπιακά έργα. Ψηφίσαμε νόμο το 1996, για να στοιχίσει το έργο περίπου τριακόσια δισεκατομμύρια. Δόθηκαν διακόσια πενήντα δισεκατομμύρια για παράλληλα έργα, που είναι ουσιαστικά απευθείας αναθέσεις και με βάση τον αναθεωρημένο προϋπολογισμό του έργου, αυτό θα στοιχίσει 1,2 τρισεκατομμύρια δρχ. Αυτοί που θα το διαχειριστούν για τριάντα, θα βάλουν μόνο πενήντα δισεκατομμύρια δραχμές. 
      Θέλετε άλλο; Σπάτα, εξήντα εφτά δισεκατομμύρια θα βάλει η HOCHTIEFF. Ο νόμος που ψηφίσαμε στη Βουλή όριζε ότι το έργο θα στοιχίσει πεντακόσια περίπου δισεκατομμύρια δραχμές. Έχει στοιχίσει ήδη εφτακόσια πενήντα και εκκρεμούν εκατόν πενήντα δισεκατομμύρια στη διαιτησία. Ήδη χάσαμε τριάντα πέντε δισεκατομμύρια για το πάρκινγκ. Το γνωρίζετε όλοι που ταξιδεύετε στις εκλογικές  σας περιφέρειες. Τα χάσαμε αυτά τα τριάντα πέντε δισεκατομμύρια. Η γερμανική εταιρεία θα βάλει εξήντα εφτά δισεκατομμύρια, ούτε το 10% το κόστος του έργου. Θέλετε να πάμε και παρακάτω; 
      Ολυμπιακά έργα, για να έρθουμε και στο προκείμενο. Ο πρώτος προϋπολογισμός είναι οκτακόσια δισεκατομμύρια.
      Στις αρχές του 2001 ο Κυβερνητικός Εκπρόσωπος ο κ. Χυτήρης μας είπε ότι μόνο ο προϋπολογισμός του δημοσίου, χώρια τους Ολυμπιακούς Αγώνες θα φθάσει στα 2,3 τρισεκατομμύρια. Οι εκτιμήσεις ξέρετε πού βγάζουν το κόστος; Στα 3,3 τρισεκατομμύρια δραχμές. 
      Αν, λοιπόν, με βάση το νέο νόμο που φέρνει προς ψήφιση τώρα η Κυβέρνηση -και θα συζητήσουμε στα άρθρα το άρθρο 82- δίνετε τη δυνατότητα με απλή απόφαση της κυβερνητικής επιτροπής να ανατίθενται έργα στον «Αθήνα 2004» –ουσιαστικά απευθείας αναθέσεις- ο προϋπολογισμός του «Αθήνα 2004» μπορεί να ξεπεράσει το 1 τρισεκατομμύριο δραχμές.
      Αυτή είναι η κατάσταση. Και τολμά ο κύριος Υπουργός να αναφέρετε σε αυτά τα θέματα, αντί να σκύβει το κεφάλι. Αντί να ζητήσει ο ίδιος ένα συγγνώμη, εγκαλεί την Αντιπολίτευση; Έτσι θα πάμε μπροστά με τους Ολυμπιακούς Αγώνες; Δεν γνωρίζει π.χ. ότι όλα τα έργα που επισκέπτεται σήμερα ο Πρωθυπουργός έχουν αυξήσει το κόστος τους από μία έως πέντε φορές; Δεν το ξέρει αυτό; Και εννοώ το προϋπολογισμένο κόστος. Όχι αυτό που θα πληρώσει το ελληνικό δημόσιο, ο Έλληνας φορολογούμενος. 
      Δεν γνωρίζει η Κυβέρνηση ποια είναι η κατάσταση; Θα πρέπει να τιμήσουμε τον παριστάμενο Υπουργό τον κ. Λιάνη. Τουλάχιστον απ’ αυτήν τη μεριά ήταν επιτυχής η επιλογή του. Έσυρε πρώτος το χορό για τους Ολυμπιακούς Αγώνες. Εμείς θέλουμε να αναγνωρίσουμε τα πραγματικά γεγονότα και να τιμήσουμε τους ανθρώπους που πρωτοστάτησαν. Αλλά δεν γνωρίζει ο κ. Λιάνης και η Εθνική Αντιπροσωπεία ότι όταν πήραμε τους Ολυμπιακούς Αγώνες είχαμε δεσμευτεί ότι τα έργα θα ξεκινούσαν το καλοκαίρι του 1998 και θα παραδίδονταν σήμερα; Σήμερα έπρεπε να έχουν παραδοθεί  όλα τα έργα, να ξεκινήσουν τα λεγόμενα test-events και όχι να ακυρώνονται. Θα έπρεπε να βοηθήσουμε τους αθλητές μας να προχωρήσουν, να δούμε αν οι εγκαταστάσεις λειτουργούν. 
      Ξέρετε πότε θα τελειώσουν; Θα σας πω την απάντηση του Υπουργού Πολιτισμού κ. Βενιζέλου. Το Καλλιμάρμαρο, το Παναθηναϊκό Στάδιο, όπου θα γίνει η τελετή έναρξης με βάση απάντηση του ΥΠΕΧΩΔΕ θα παραδοθεί στις 31 Ιουλίου 2004, δεκαπέντε μέρες πριν από τους Ολυμπιακούς Αγώνες. Απαντήσεις του Υπουργείου Πολιτισμού. Εδώ είναι όλοι οι επιτελείς του Υπουργείου Πολιτισμού. Τα έργα του Υπουργείου Πολιτισμού θα παραδοθούν το Δεκέμβριο του 2003 και τον Ιανουάριο του 2004 κατά δήλωση. Τα έργα του ΥΠΕΧΩΔΕ ξέρετε πότε θα παραδοθούν; Το Μάιο του 2004. 
      Μιλάει για συναίνεση ο Υπουργός όταν έχει ψηφίσει η Κυβέρνηση πέντε ολυμπιακά νομοσχέδια; Έχει καταργήσει κάθε νομιμότητα. Έχουν καταργηθεί οι πολεοδομικές διατάξεις. Του καταγγείλαμε ότι κάποιοι επιτήδειοι, εκμεταλλευόμενοι την πίεση της Κυβέρνησης να προχωρήσει, είχαν βάλει διάταξη στο νομοσχέδιο την οποία απέσυρε και αυτό είναι προς τιμή του. Όποιος έχει στη Λεωφόρο Κηφισίας ένα στρέμμα, αυτό έχει συντελεστή δόμησης. Αν πίσω έχει δεκαπέντε στρέμματα, όπου δεν υπάρχει σχέδιο πόλεως, δεν υπάρχει συντελεστής δόμησης. Είχαν βάλει, λοιπόν, διάταξη μέσα για τους επιτήδειους να προστίθεται αυτό στο οικόπεδο που εφάπτεται στη Λεωφόρο Κηφισίας και να παίρνουν όλα συντελεστή δόμησης 1,8 και 70% κάλυψη. Απάτες δισεκατομμυρίων και φωτογραφικές διατάξεις. Το απέσυρε. Αλλά έπρεπε να έχουν τις πληροφορίες οι Βουλευτές της Αντιπολίτευσης για να το πουν στην Εθνική Αντιπροσωπεία; Γιατί μιλάει με αυτό το ύφος ο Υπουργός; Μιλάει μ’ αυτό το ύφος, αλλά δεν έχει την υπομονή να καθίσει να ακούσει τις θέσεις της Αντιπολίτευσης και να δώσει εξηγήσεις όπως οφείλει. 
      Θα ήθελα να αναφερθώ και σ’ ένα άλλο θέμα που έθιξε. Χαίρομαι που η Κυβέρνηση ξεκαθαρίζει το θέμα των ΠΑΕ. Είναι μια θέση που ο υπεύθυνος του κόμματός μας κ. Ορφανός έχει πει κατά κόρον σε όλους τους τόνους. Πραγματικά αξίζουν συγχαρητήρια στους συναδέλφους όλων των κομμάτων και του κυβερνώντος κόμματος που πήραν σαφείς και ξεκάθαρες θέσεις. Αναφέρομαι και στον κ. Βαθειά και στην κα Σχοιναράκη και σε πολλούς άλλους Βουλευτές του κόμματός μας και των άλλων κομμάτων. 
      Και για να συνοψίσουμε να ξέρουμε τι λέμε, θέλω να βγάλω κάποια συμπεράσματα και αν δεν είναι έτσι, τουλάχιστον ας απαντήσει ο Υπουργός.
      Συμπέρασμα πρώτο: Δεν θα υπάρχει συμμετοχή των ομάδων στο ΣΤΟΙΧΗΜΑ. Απαγορεύεται η συμμετοχή των ομάδων στο ΣΤΟΙΧΗΜΑ, διότι υπάρχει ασυμβίβαστο μεταξύ ιδιοκτήτη ΠΑΕ και αναδόχου του ΣΤΟΙΧΗΜΑΤΟΣ. Άρα αυτό είναι σαφές. Πρέπει, λοιπόν, να μας πει η Κυβέρνηση ένα «ναι» ή ένα «όχι».
      Δεύτερο συμπέρασμα: Το δημόσιο δεν θα χρηματοδοτήσει τις ατυχείς επιλογές των ανώνυμων εταιριών. Αυτό κατάλαβα. Αν αυτή είναι η θέση της Κυβέρνησης, δηλωμένη στην Εθνική Αντιπροσωπεία, είμαστε όλοι σύμφωνοι.
      ΑΛΕΞΑΝΔΡΟΣ ΑΚΡΙΒΑΚΗΣ: Αυτό είπε και ο κ. Βενιζέλος.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εγώ χαίρομαι, που το είπε. Συμπεραίνω, για να είναι όλα τα πράγματα καθαρά, γιατί με αυτήν την Κυβέρνηση λέμε κάποια πράγματα, τα οποία αλλάζουν την ίδια στιγμή. Θα σας εξηγήσω για ποιο λόγο το λέω αυτό.
      ΚΥΡΙΑΚΟΣ ΣΠΥΡΙΟΥΝΗΣ: Αυτό θέλουμε όλοι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για να μην έχουμε μόνο λόγο επισκόπου, -γιατί ωραία είναι όλα αυτά που μας είπε ο κ. Βενιζέλος, αλλά να δούμε και ποια είναι η πραγματικότητα.
      Χρηματοδοτεί το Υπουργείο Πολιτισμού και Αθλητισμού ερασιτεχνικά σωματεία –αν θέλετε, μπορώ να αναφέρω και ονόματα, στην Εθνική Αντιπροσωπεία υπεύθυνα. Χρηματοδοτεί το Υπουργείο υπογείως ορισμένες ΠΑΕ με δεκάδες εκατομμύρια δραχμές. Τις χρηματοδοτεί μέσω των ερασιτεχνικών σωματείων και όχι, για να πάρουν τα χρήματα αυτά τα ερασιτεχνικά σωματεία και να προάγουν τον αθλητισμό, αλλά για να τα δώσουν στις χρεοκοπημένες ΠΑΕ.
       Αυτό δεν γίνεται για κανένα άλλο λόγο -θα ήθελα να ήταν εδώ ο κ. Βενιζέλος, για να μου απαντήσει- παρά μόνο, για να στηριχθούν χρεοκοπημένοι, επιβλαβείς για το ποδόσφαιρο και τον αθλητισμό παράγοντες, που είναι φίλα προσκείμενοι στο κυβερνών κόμμα και στην πολιτική ηγεσία του Υπουργείου. 
      Αν υπήρχε η ευαισθησία, θα έπρεπε να δοθούν απαντήσεις σε αυτά, που είπε ο κ. Σπηλιόπουλος προηγουμένως. Θα έπρεπε να είχαν δοθεί απαντήσεις, γιατί μίλησε με ονόματα. Μίλησε για ομάδες, είπε συγκεκριμένα πράγματα. Δεν μπορεί άνθρωπος ο οποίος δουλεύει στο Κοιμητήριο της Καισαριανής, να βρίσκεται ιδιοκτήτης ΠΑΕ ή ΚΑΕ. Δεν μπορεί να γίνεται αυτός με μόνο προσόν ότι ήταν κλητήρας στα γραφεία του ΠΑΣΟΚ, στη Χαριλάου Τρικούπη.
       Δεν οφείλει η Κυβέρνηση να δώσει μία απάντηση; Δεν υπάρχει ευαισθησία; Αν αυτό είναι λάθος, να μας δώσει μία εξήγηση. Εάν αυτό είναι σωστό, να ζητήσει ένα συγνώμη και όχι να μιλάει με αυτό το ύφος ο κύριος Υπουργός. Έτσι είναι οι πολιτικοί και οι κυβερνήσεις, που σέβονται τον εαυτό τους. Υπάρχει το θέμα; Ζητούν συγνώμη. Δεν υπάρχει; Δίνουν εξηγήσεις. Καθαρά πράγματα.
      Πριν έρθω στο νομοσχέδιο, επειδή υπήρξε το θέμα της ονομαστικοποίησης, θέλω να πω ότι ο κ. Βενιζέλος για το ιδιοκτησιακό καθεστώς των ΠΑΕ και των ΚΑΕ. 
      Βεβαίως θα έπρεπε να το είχε κάνει. Κάποια πράγματα προέβλεπε ο νόμος του κ. Φούρα. Γιατί η Κυβέρνηση δεν έβγαλε τα προεδρικά διατάγματα και τις υπουργικές αποφάσεις; Μήπως υπήρχε μία προσωπική κόντρα σε βάρος του κ. Φούρα από τον Υπουργό, που τον διαδέχτηκε; Μπορεί ένα κόμμα ή μία κυβέρνηση να λειτουργεί έτσι; 
      Γιατί δεν έγινε τίποτα με το «πόθεν έσχες»; Γιατί κανείς δεν ασχολήθηκε με το ιδιοκτησιακό τους καθεστώς, για να δούμε, αν κρύβονται υπεράκτιες εταιρίες; Και κρύβονται. Το ξέρει ο κ. Φούρας, το ξέρετε και εσείς. Ξέρετε ότι αυτοί οι παράγοντες, που κατονομάστηκαν εδώ, κατείχαν δύο και τρεις ποδοσφαιρικές ομάδες. Έκρυβαν πίσω από υπεράκτιες εταιρείες άλλες ομάδες. 
      Δεν μπορούσε να πάει το ΣΔΟΕ; Δεν μπορούσε να πάει ένας ορκωτός λογιστής; Δεν μπορούσε, να δώσει μία πολιτική εντολή η Κυβέρνηση;
      Για ποια διαφάνεια, λοιπόν, μιλούμε και για ποια ονομαστικοποίηση μέχρι φυσικού προσώπου; Έχουμε πικρά πείρα από την Κυβέρνηση.
      Ο ίδιος ο κ. Βενιζέλος ήταν ο εισηγητής του νομοσχεδίου για τα Μέσα Μαζικής Ενημέρωσης. Η Νέα Δημοκρατία είχε την τιμή τότε να καταθέσει πρόταση το 1995 για τη διαφάνεια στο ιδιοκτησιακό καθεστώς και των Μέσων Μαζικής Ενημέρωσης. Εμείς μιλήσαμε πρώτοι για ονομαστικοποίηση.
      Μετά από την πίεση της Νέας Δημοκρατίας η Κυβέρνηση το δέχθηκε. Στη συνέχεια ήρθε ο κ. Παπαντωνίου, τον Απρίλιο του 1996 και έδωσε τη δυνατότητα να κρύβονται οι υπεράκτιες εταιρείες, οι «HOLDING COMPANIES» και οποιεσδήποτε ΕΠΕ που κρύβουν άλλες εταιρείες μέσα τους, για να μην φαίνεται το ιδιοκτησιακό καθεστώς των Μέσα Μαζικής Ενημέρωσης και η ονομαστικοποίηση πήγε περίπατο. Και επειδή μιλάω με έναν άνθρωπο και του Τύπου, γνωρίζετε πολύ καλά πως στην Επιτροπή Θεσμών και Διαφάνειας στην οποία έχω την τιμή να είμαι μέλος, όπως και η κα Κανέλλη που βλέπω εδώ, ενδεχομένως και άλλοι συνάδελφοι, όταν ζητήσαμε το μετοχολόγιο των Μ.Μ.Ε. όλες οι εταιρείες, ΜΜΕ 
κρύβονταν πίσω από υπεράκτιες off shore εταιρείες. Αυτό θα κάνετε και με το ποδόσφαιρο.
      Η πραγματικότητα και γι’ αυτό το νομοσχέδιο θα πικρή. Σας την είπε ο εισηγητής μας, σας την είπαν οι εισηγητές των άλλων κομμάτων, σας την είπαν οι συνάδελφοι Βουλευτές της Νέας Δημοκρατίας και ασφαλώς θα έχουμε την ευκαιρία να τα πούμε και στη συζήτηση επί των άρθρων, γιατί εκεί θα γίνει συγκεκριμένη συζήτηση. Υπάρχουν πάρα πολλά κενά. Διυλίζουμε  τον κώνωπα και καταπίνουμε την κάμηλο και για το αθλητικό νομοσχέδιο, αλλά και για τις διατάξεις που περιλαμβάνονται στα ολυμπιακά έργα και βέβαια αυτό το νομοσχέδιο δεν θα περάσει έτσι από το Κοινοβούλιο. Ήδη σας έχουν ζητήσει οι εκπρόσωποι των κομμάτων και ο δικός μας εισηγητής, να αποσύρετε ορισμένες διατάξεις. Επιφυλασσόμαστε να δούμε τη στάση της κυβέρνησης. Σας ευχαριστώ,  κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Ακριβάκης έχει το λόγο.
      ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, θα είμαι σύντομος για λόγους που θα κατανοήσετε. 
      Κατ’ αρχάς θα ήθελα να εκφράσω την ικανοποίησή μου για την αποφασιστική θέση του Υπουργού. Πιστεύω ότι σύσσωμη η Εθνική Αντιπροσωπεία είναι σύμφωνη πρώτον,  με την αποφασιστική ρητή και κατηγορηματική δήλωση του, ότι ο νόμος αυτός θα εφαρμοστεί  και δεύτερον, με το ότι δεν πρόκειται η πολιτεία να υποκύψει σε κάποιον εκβιασμό, ο οποίος είναι επίκαιρος. 
      ‘Ένα άλλο θέμα που ήθελα να θέσω απαντώντας εμμέσως στον προλαλήσαντα Κοινοβουλευτικό Εκπρόσωπο της Νέας Δημοκρατίας, αλλά που έχει σχέση επιτρέψτε μου να πω και με την κοινοβουλευτική ευταξία και την κοινοβουλευτική διαδικασία –η κυρία Πρόεδρος δεν έχει κανένα παράπονο προς ημάς- είναι το εξής: Συζητούμε επί της αρχής κάποιου νομοσχεδίου. Μίλησε ο αξιότιμος συνάδελφος της Νέας Δημοκρατίας προ ολίγου επί δεκαπεντάλεπτο και ουδόλως ανεφέρθη στο νομοσχέδιο.
      Είχα πει στο παρελθόν ότι οι Αρχηγοί των κομμάτων κακώς κατά την άποψή μου έχουν αποκτήσει εθιμικά στην Αίθουσα αυτή μια ιδιότυπη ασυλία και έχουμε δει πολλές φορές το φαινόμενο, ενώ συζητούμε εδώ στη Βουλή για κάποιο θέμα, για ένα νομοσχέδιο ή για κάποια επερώτηση εμφανίζεται κάποιος Αρχηγός ενός κόμματος ανεβαίνει στο Βήμα και μιλάει επί παντός επιστητού, μη αναφερόμενος καθόλου στο θέμα που συζητά η Ελληνική Αντιπροσωπεία. Κακώς, όμως, αυτή την εθιμική ασυλία την έχουν κατακτήσει οι Αρχηγοί των κομμάτων. Τώρα το ερώτημα είναι: Θα απολάβουμε και εμείς οι υπόλοιποι Βουλευτές, αυτής της ασυλίας από εδώ και πέρα; Αυτήν την ερώτηση σας κάνω μετά την αγόρευση του κυρίου συναδέλφου. Μιλάμε επί ενός συγκεκριμένου νομοσχεδίου μεγάλου; Μεγάλου. ‘Ενας λόγος παραπάνω το σύνολο της ομιλίας μας να αναφέρεται σ’ αυτό το νομοσχέδιο. 
      Ακούσαμε εδώ προηγουμένως από τον ΚοινοβουλευτικόΕ, τον κατά τα άλλα πολύ αγαπητό, κ. Κεφαλογιάννη, να μιλά επί παντός επιστητού για τα έργα, για τα Σπάτα, για την Κύπρο, για διάφορα πράγματα κλπ.
      ΙΩΑΝΝΗΣ ΚΕΦΑΛΟΓΙΑΝΝΗΣ: Στον κύριο Υπουργό απάντησα, στην ομιλία του. 
      ΑΛΕΞΑΝΔΡΟΣ ΑΚΡΙΒΑΚΗΣ: Για το νομοσχέδιο και που διαφωνεί η Νέα Δημοκρατία, δεν είπε κουβέντα. Καμία κουβέντα! Τέτοια ένδεια επιχειρημάτων σε ένα νομοσχέδιο δεν έχω ξανασυναντήσει. 
      Η Νέα Δημοκρατία λέει «όχι» και καταψηφίζει το νομοσχέδιο. Tελειώνει η σημερινή διαδικασία, τελειώνουμε επί της αρχής και κανείς στην Αίθουσα αυτή δεν έχει κατανοήσει γιατί η Νέα Δημοκρατία καταψηφίζει το νομοσχέδιο. Ποια είναι τα επιχειρήματά της; Γιατί λέει «όχι»; Δεν είπε τίποτα μέχρι τώρα. Το σημειώνω αυτό, για να μην μιλάω μόνο για τον Κοινοβουλευτικό Εκπρόσωπο της Νέας Δημοκρατίας.
      Θα μιλήσω για τον εισηγητή της Νέας Δημοκρατίας, τον αγαπητό κ. Ορφανό. Κατέληξε στην ομιλία του λέγοντας ότι καταψηφίζουν το νομοσχέδιο όχι μόνο λόγω του όγκου του, αλλά και λόγω του περιεχομένου του. Προσέξτε: «Όχι μόνο λόγω του όγκου του». Είναι πανελλήνια πρωτοτυπία στα κοινοβουλευτικά χρονικά ένα κόμμα να καταψηφίζει νομοσχέδιο λόγω του όγκου του. Αυτό δεν έχει ξαναγίνει. Η μόνη αιτίαση και επίκριση που άκουσα απ’ όλους κατά του νομοσχεδίου, είναι ότι είναι πολύ μεγάλο. Αυτός είναι λόγος για τον οποίον ένα μεγάλο κόμμα, η Αξιωματική Αντιπολίτευση, που φιλοδοξεί να κυβερνήσει τον τόπο, καταψηφίζει ένα νομοσχέδιο;
      Ο κ. Ορφανός είπε ότι η Νέα Δημοκρατία καταψηφίζει το νομοσχέδιο και λόγω του περιεχομένου του. Για πείτε μου: Πού ακούσατε διαφωνία επί του νομοσχεδίου; Τα κεφάλαια είναι συγκεκριμένα. 
      Πρώτον: Καταπολέμηση της βίας. Η Νέα Δημοκρατία το καταψηφίζει. Γιατί καταψηφίζει το κεφάλαιο αυτό; Έχει να προτείνει ή ακούσατε να προτείνει κάποιο άλλο μέτρο κατά της βίας; Εγώ δεν άκουσα τίποτα. Τότε, γιατί το καταψηφίζει; Είναι υπέρ της βίας; Ψηφίζω ή καταψηφίζω κάτι για κάποιον συγκεκριμένο λόγο. Μήπως τα μέτρα που προτείνει η Κυβέρνηση στο συγκεκριμένο νομοσχέδιο είναι ανεπαρκή, γι’ αυτό τα καταψηφίζει ή μήπως η Νέα Δημοκρατία είναι υπέρ της βίας;
      Το δεύτερο κεφάλαιο είναι αυτό για την επιχειρηματικότητα του επαγγελματικού αθλητισμού. Πού διαφωνεί η Νέα Δημοκρατία; Δεν χρειάζεται έλεγχος των επαγγελματικών ΠΑΕ ή στο ντόπινγκ; Γιατί το καταψηφίζει η Νέα Δημοκρατία; Δεν πρέπει να υπάρχει έλεγχος; Γιατί καταψηφίζει τα μέτρα για τη διαιτησία και την οργάνωσή της; Ακούσατε τίποτα; 
      Αυτή η έλλειψη θέσεων, η ένδεια θέσεων της Νέας Δημοκρατίας, όπως τη χαρακτηρίζω, δεν καλύπτεται με τα όσα ευρηματικά είπε ο Κοινοβουλευτικός Εκπρόσωπός της επί παντός επιστητού για τα έργα, για την Κύπρο, για τις off shore εταιρείες κλπ. 
      Εδώ πέρα έχουμε νομοθετική λειτουργία της Βουλής, δεν έχουμε κοινοβουλευτικό έλεγχο. Το τονίζω αυτό. Είναι σημαντικό να μιλάμε εντός θέματος, κυρία Πρόεδρε, για το κύρος αυτής της Αίθουσας, για το κύρος αυτού του Σώματος. Επανέρχομαι σ’ αυτό το θέμα, διότι το θεωρώ κολοσσιαίο. Εγώ έχω μία ευαισθησία στις κοινοβουλευτικές διαδικασίες και στην κοινοβουλευτική ευταξία. 
      Εν πάση περιπτώσει, κυρία Πρόεδρε, είπα ότι θα είμαι σύντομος και ίσως παρασύρθηκα. Ομολογώ ότι δεν έχω τίποτε να απαντήσω. Εγώ θεωρώ ότι αφ’ ης στιγμής από κανέναν ομιλητή της Νέας Δημοκρατίας δεν ελέχθη κάτι συγκεκριμένο, κάποια συγκεκριμένη παρατήρηση κατά του νομοσχεδίου, υπάρχει οιονεί συμφωνία. Ο Κοινοβουλευτικός Εκπρόσωπος δεν είπε τίποτα επί του νομοσχεδίου. 
      ΔΗΜΗΤΡΙΟΣ ΣΙΟΥΦΑΣ: Πολύ νοιάζεστε για τη Νέα Δημοκρατία.
      ΑΛΕΞΑΝΔΡΟΣ ΑΚΡΙΒΑΚΗΣ: Βεβαίως, νοιάζομαι, είστε μεγάλο κόμμα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι, μη κάνουμε διάλογο.
      Συνεχίστε, κύριε Ακριβάκη.
      ΑΛΕΞΑΝΔΡΟΣ ΑΚΡΙΒΑΚΗΣ: Αφού το θέλει ο κ. Κεφαλογιάννης, θα σας μιλήσω για τους λόγους που η Νέα Δημοκρατία είναι κατά του νομοσχεδίου. 
      Η Νέα Δημοκρατία λέει ότι το νομοσχέδιο αυτό αποτελεί αποδοχή εκ μέρους της Κυβέρνησης της αποτυχίας των προηγούμενων νομοσχεδίων. Αυτός είναι ένας λόγος καταψήφισης του νομοσχεδίου.
      Δεύτερον, η εσωτερική κατανομή των αρμοδιοτήτων μεταξύ Υπουργού και Υφυπουργού μείζον θέμα. Αυτό ενδιαφέρει τη Νέα Δημοκρατία, τι αρμοδιότητες θα έχει ο κ. Λιάνης. Γι’ αυτό καταψηφίζει το νομοσχέδιο. Ακούσατε, ακούσατε, πολιτικό λόγο ενός μεγάλου κόμματος που φιλοδοξεί να κυβερνήσει αυτόν τον τόπο. Αυτή είναι η επιχειρηματολογία. Προχωρώ παρακάτω. 
      Το νομοσχέδιο είναι φλύαρο και περιέχει 83 άρθρα και 25 θέματα, αλλά ταυτόχρονα, άλλοι συνάδελφοι της Νέας Δημοκρατίας είπαν, γιατί προβλέπει την έκδοση εκατόν οκτώ κανονιστικών διατάξεων υπουργικών αποφάσεων. Δεν έπρεπε –είπε προηγουμένως ο κ. Τσίπρας- να δίνεται τέτοια εξουσιοδότηση. Και οι εκατόν οκτώ προβλεπόμενες υπουργικές αποφάσεις να ενσωματώνονται στο νομοσχέδιο. Δηλαδή μια αντιφατικότητα στην επιχειρηματολογία των αγορητών της Νέας Δημοκρατίας που πραγματικά με αφήνει ενεό. Δεν ξέρω τι πρέπει να απαντήσω. Να απαντήσω υπέρ του επιχειρήματος της φλυαρίας ή υπέρ του επιχειρήματος που λέει ότι οι 108 κανονιστικές αποφάσεις θα έπρεπε να περιληφθούν στο νομοσχέδιο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Ακριβάκη, δεν είναι έξι λεπτά ο χρόνος που έχετε καταναλώσει, αλλά συν πέντε λεπτά, γιατί άργησα να πατήσω το κουμπί της έναρξης. Σας το λέω απλώς για να το λάβετε υπόψη σας.
      ΑΛΕΞΑΝΔΡΟΣ ΑΚΡΙΒΑΚΗΣ: Μεροληπτείτε υπέρ εμού.
      Εν πάση περιπτώσει, εγώ σταχυολόγησα κάποια που άκουσα από τον εισηγητή και από τον Κοινοβουλευτικό Ετης Νέας Δημοκρατίας. Να τονίσω ιδιαίτερα το εξής γεγονός: Το να καταψηφίζουμε ένα νομοσχέδιο, μόνο και μόνο γιατί το φέρνει η Κυβέρνηση και εμείς είμαστε κόμμα της Αντιπολίτευσης, χωρίς την παραμικρή επιχειρηματολογία, πιστεύω ότι δεν περιποιεί τιμή και στο ίδιο το κόμμα που καταψηφίζει ένα τέτοιο νομοσχέδιο. Εγώ θα ήμουν εύχαρις εάν πράγματι η Νέα Δημοκρατία έλεγε, εγώ διαφωνώ με αυτό και με αυτό και το καταψηφίζω. Αλλά έτσι, καταψηφίζω γιατί είμαι Αντιπολίτευση, το θεωρώ αδιανόητο.
      ΒΑΣΙΛΗΣ ΚΕΔΙΚΟΓΛΟΥ: Ουδέποτε ψήφισα αναιτιολόγητα.
      ΑΛΕΞΑΝΔΡΟΣ ΑΚΡΙΒΑΚΗΣ: Δεν είπα για σας. Ομιλώ για την Αξιωματική Αντιπολίτευση. 
      Τελειώνοντας, θα ήθελα να παρακαλέσω τους συναδέλφους της Νέας Δημοκρατίας, να συμβάλουν ολίγον –θα είναι προς όφελός τους- στη διαμόρφωση κάποιων διατάξεων που κατά την άποψή τους χρειάζονται κάποια βελτίωση. Αυτή η άρνηση χωρίς κανένα επιχείρημα, πλήττει και τον ίδιο τον κοινοβουλευτισμό. Ο ελληνικός λαός, καταλαβαίνει, ακούει. Κάποιοι λίγοι μας παρακολουθούν και από τις κωδικοποιημένες τηλεοράσεις και πραγματικά θα αισθάνεται πολύ άσχημα βλέποντας αυτήν την τακτική που κατά συνεχή ρυθμό σε όλα τα νομοσχέδια ακολουθεί η Νέα Δημοκρατία, αυτήν την αναιτιολόγητη αρνητική τακτική.
      ΔΗΜΗΤΡΙΟΣ ΣΙΟΥΦΑΣ: Τον ευχαριστούμε τον κ.Ακριβάκη γιατί βιάζεται να γίνουμε κυβέρνηση, αλλά δεν μας είπατε, κύριε Ακριβάκη γιατί ξηλώνετε το νόμο Φούρα. Γι’ αυτό σας καταψηφίζει η Νέα Δημοκρατία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Σιούφα, δεν έχετε το λόγο.
      Ο κύριος Υφυπουργός έχει το λόγο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, αλλιώς φανταζόμουνα ένα ξεκίνημα για ένα τόσο σημαντικό νομοσχέδιο μετά από την εξαντλητική συζήτηση που έγινε στην Επιτροπή Μορφωτικών Υποθέσεων. Θα έλεγα πως ο αρχιτέκτονας του νομοσχεδίου Υπουργός Πολιτισμού Ευάγγελος Βενιζέλος μας ξενάγησε και φιλικά και με απόλυτη διαφάνεια σε όλες τις διατάξεις που συζητήσαμε επί τέσσερις ημέρες στην επιτροπή.
      Θα ήθελα, όμως, να κάνω μερικές παρατηρήσεις σε κάποια πράγματα που με λύπη μου παρατηρώ ότι εξακολουθεί κυρίως η Αξιωματική Αντιπολίτευση να παρουσιάζει σε σχέση με το φαινόμενο ότι ενώ πλησιάζουμε τους Ολυμπιακούς Αγώνες λιγοστεύει η συναίνεσή της. Αυτό είναι λυπηρό, κύριοι συνάδελφοι και θα έλεγα μάλιστα …
      ΒΑΣΙΛΗΣ ΚΕΔΙΚΟΓΛΟΥ: Προσωπικά είμαι αντίθετος στην τέλεση των Ολυμπιακών Αγώνων …
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): … και θα έλεγα μάλιστα ότι ο αθλητισμός ήταν ο τελευταίος κοινός στόχος για μια εθνική συναίνεση. Και αυτό το πράγμα θα έπρεπε η Νέα Δημοκρατία να το στηρίζει γιατί είμαστε εμείς που αναγνωρίζουμε ότι στο θέμα των Ολυμπιακών Αγώνων υπάρχει μία αλλαγή στη σκυταλοδρομία όταν παραλάβαμε από τους προηγούμενους Υφυπουργούς Αθλητισμού έργο σημαντικό, έργο που το αναγνωρίζουμε και έργο που το τιμούμε. Όλοι οι συνάδελφοι του ΠΑ.ΣΟ.Κ. που πέρασαν από το Υφυπουργείο του Αθλητισμού έχουν τιμήσει την προσφορά των συναδέλφων σε σχέση με τους Ολυμπιακούς Αγώνες και το μικρό λιθαράκι που έβαλαν. 
      Ορισμένοι μίλησαν σήμερα εδώ ως η τωρινή κατάσταση στον ελληνικό αθλητισμό να είναι μία terra incognita, μια άγνωστη χώρα. Δεν ξέρουν τι συμβαίνει στην Ελλάδα, δεν ταξιδεύουν στην υπόλοιπη εκτός Αθήνας χώρα …
      ΒΑΣΙΛΗΣ ΚΕΔΙΚΟΓΛΟΥ: Να μη γενικεύετε.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Σας παρακαλώ, αφήστε με να μιλήσω!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, ηρεμήστε, κύριε Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ: Όχι να γενικεύει έτσι.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχει δικαίωμα να πει τις απόψεις του όπως θέλει.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Έλεγα, λοιπόν, κύριοι συνάδελφοι …
      ΒΑΣΙΛΗΣ ΚΕΔΙΚΟΓΛΟΥ: Να μη γενικεύει. Από γενικός διευθυντής που ήταν…
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Εγώ και από γενικός διευθυντής είμαι ικανός να ξεπεράσω τα πλέγματά μου και να οδηγήσω επαρκώς τη χώρα εκεί που πρέπει στους Ολυμπιακούς Αγώνες. Δεν κάνουν οι αρμοδιότητες αυτές που φαντάζεστε εσείς ότι λείπουν από μένα, την αξία μου. 
      Αφήστε με να πω αυτά που ξέρω.
      ΒΑΣΙΛΗΣ ΚΕΔΙΚΟΓΛΟΥ: Αυτά θα τα πει η ιστορία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Κεδίκογλου, ηρεμήστε. Θέλετε να οξύνουμε την ατμόσφαιρα; Παρακαλώ, ηρεμήστε. 
      ΒΑΣΙΛΗΣ ΚΕΔΙΚΟΓΛΟΥ: Είμαι ήρεμος. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν είστε ήρεμος ούτε συγκρατημένος και λυπάμαι. Σας παρακαλώ πολύ.
      Συνεχίστε, κύριε Υφυπουργέ.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Έλεγα, λοιπόν, ότι ενώ το ηλιοτρόπιο της χώρας είναι στραμμένο προς τους Ολυμπιακούς Αγώνες θα έπρεπε να υπερβούμε και κυρίως η Αξιωματική Αντιπολίτευση το «πολιτικό εγώ» και να φτάσουμε σε ένα «εθνικό εμείς», κάτι που δεν έχει γίνει μέχρι τώρα.
      Και έλεγα για το παρόν, για την terra incognita, την ώρα που αγάλλεται όλη η Ελλάδα γιατί πρώτη φορά ένας Υπουργός είπε ένα σθεναρό «όχι» σ’ αυτούς τους ανθρώπους του επαγγελματικού αθλητισμού που θεωρούσαν ότι είναι φέουδό τους ο επαγγελματικός αθλητισμός, την ώρα που όλοι οι Έλληνες συμφωνούν και όλος ο Αντιπολιτευτικός Τύπος εκθεάζει την Κυβέρνηση για το σθεναρό «όχι» που είπε, έρχεται και κρίνει η Αξιωματική Αντιπολίτευση αν αυτό το νομοσχέδιο είναι αναγκαίο ή όχι. Μα, επιτυχία αυτού του νομοσχεδίου είναι το γεγονός ότι μόνο εμείς είπαμε αυτό το «όχι» σ’ αυτούς τους ανθρώπους που ζητούν με θράσος, με ιταμό τρόπο θα ’λεγα ποσοστά από τον ελληνικό αθλητισμό την ώρα που υπάρχουν τεσσεράμισι χιλιάδες σωματεία σε όλη τη χώρα και την ώρα που υπάρχουν χιλιάδες αθλητές που ετοιμάζονται για τους Ολυμπιακούς Αγώνες.
      Να, γιατί έπρεπε να έρθει το νομοσχέδιο. Για να βάλει τάξη σε όλα αυτά τα πράγματα και σε όλο αυτό το χάος. Χωρίς βέβαια να σημαίνει αυτό ότι το προηγούμενο νομοσχέδιο που ένας άξιος συνάδελφος συνέταξε μαζί με τους συνεργάτες του το 1999 δεν είναι και εκείνο αναγκαίο. Αλλά χρειάζονταν -γιατί άλλαξαν δραματικά κάποια πράγματα- έναν εκσυγχρονισμό.
      Θα έλεγα, λοιπόν, ότι σύσσωμη η Ελλάδα είναι βέβαιη ότι βαδίζει καλά ο ελληνικός αθλητισμός. Και απόδειξη ότι πάνε καλά τα  πράγματα είναι οι σπασμωδικές κινήσεις αυτών που δέχθηκαν το πλήγμα σ’ αυτό που μέχρι σήμερα θεωρούσαν φέουδό τους. Μεταθέτουν τους αγώνες κατά μία εβδομάδα της 27ης Σεπτεμβρίου χωρίς να λένε αν αυτό οφείλεται στο γεγονός ότι η πολιτεία τους έδωσε ή όχι κάποιο προνόμιο που δεν έχουν. Και η απάντηση της πολιτείας είναι ότι αν τυχόν συμβεί κάτι τέτοιο, τότε θα εφαρμοστούν αμετάκλητα οι νόμοι. Και κάτι τέτοιο υπάρχει και στον προηγούμενο αθλητικό νόμο που δίνει τη δυνατότητα στον Υπουργό Αθλητισμού να επιβάλει πρόστιμο από 50 μέχρι 150 εκατομμύρια δραχμές που θα επιβληθεί εάν επιχειρήσουν να κάνουν αυτές τις άνομες πράξεις.
      Πότε το έκανε αυτό η Νέα Δημοκρατία όταν ήταν κυβέρνηση; Να τα βάλει με αυτούς τους ανθρώπους ευθέως και καθαρά και να έρθει σε σύγκρουση με αυτό που ο κ. Ορφανός απεκάλεσε ότι εμείς το διαπραγματευόμαστε και το κινούμε. Τους ανθρώπους δηλαδή του μεγάλου κεφαλαίου που εμπλέκονται στον αθλητισμό. Δεν υπήρξε τέτοιο προηγούμενο, κύριοι συνάδελφοι.
      Το δεύτερο που θέλω να πω και είναι πολύ σημαντικό έχει σχέση με τις αρμοδιότητες. Δεν θέλω να ακούω συχνά αυτά τα πράγματα γιατί τα θεωρώ κατώτερα του Κοινοβουλίου. 
      Οι αρμοδιότητες που έχει ο Υφυπουργός Αθλητισμού σήμερα και είναι δοσμένες από τον Πρωθυπουργό και τον Υπουργό Πολιτισμού, είναι οι ίδιες που είχε και ο προκάτοχός μου. Και δεν είναι καθόλου λιγότερες και από την εποχή που ήμουν Υφυπουργός Αθλητισμού το 1993 για μια τριετία μέχρι το 1996. Θα υπερασπιζόμουν σθεναρά το δικαίωμά μου στο χώρο αυτό γιατί τον λατρεύω και έχω υπηρετήσει αυτό το χώρο και έχω βάλει μια υπογραφή υψηλού κινδύνου για να πάρει η χώρα τους Ολυμπιακούς Αγώνες. Δεν το περίμενα αυτό από τους υπερασπιστές μου για τα δικαιώματά μου ως Υφυπουργού Αθλητισμού. 
      Είπε ο κ. Ορφανός -και με ξένισε αυτό- ότι υπάρχει μια παταγώδης αποτυχία στην πολιτική μας στον αθλητισμό. Το λέγει αυτό ένας άνθρωπος του αθλητισμού και δεν ερυθριάζει; Το λέγει αυτό όταν αυτή υπάρχει η παρατεταμένη άνοιξη από την εποχή τη δική τους μέχρι σήμερα, μια διαρκής ανάσταση του ελληνικού αθλητισμού όπου έρχεται έκτη η χώρα μας στο σύνολο στο ευρωπαϊκό και παγκόσμιο πρωτάθλημα, όπου έχουν γίνει ρουτίνα τα χρυσά μετάλλια, όπου οι αθλητές είναι οι μόνοι που δίνουν ανάσα οξυγόνου στη χώρα; Λέμε έτσι ότι έχουμε παραμελήσει τον ελληνικό αθλητισμό όταν εμείς έχουμε διεκδικήσει και πετύχαμε να ξαναγυρίσει στην πατρίδα μας το μεγαλύτερο όνειρο των Ελλήνων, ένα όνειρο το οποίο η Νέα Δημοκρατία με τη δική μας βοήθεια  προσπάθησε και δεν το πέτυχε; Είναι το όνειρο των Ολυμπιακών Αγώνων, μια ιστορία που είναι της χώρας δικαίωμα και δεν την πήραμε το 1996 τότε που την διεκδικήσαμε στο Τόκιο και την πήραμε τώρα με τις προσπάθειες αυτής της Κυβέρνησης και με τη στρατηγική αυτής της πολιτείας. Είναι σε κατάπτωση λοιπόν ο ελληνικός αθλητισμός, όταν εμείς φέραμε τη χώρα, ακόμη και στο ποδόσφαιρο, στο μουντιάλ, ανεξάρτητα από το αν εκεί δεν μπορέσαμε να διακριθούμε, η πρώτη, η μοναδική στην ιστορία του ελληνικού αθλητισμού διάκριση στο ποδόσφαιρο; Όταν αναδεικνύουμε την αρχαία Ολυμπία σ’ αυτό που πρέπει, όταν εμείς θεσμοθετούμε για πρώτη φορά την πολιτιστική ολυμπιάδα, ύψιστο θεσμό που θα υπάρχει στο διηνεκές και όταν η Νέα Δημοκρατία με τον αρχηγό της και τον κ. Μητσοτάκη, έλεγε ότι δεν θα γίνουν Ολυμπιακοί Αγώνες; Όταν από την άλλη έρχεται σήμερα ο Ρόγκ και λέγει ότι η Ελλάδα πάει υπέροχα και όλη η ολυμπιακή οικογένεια λέει ότι μπορούμε να κάνουμε τους καλύτερους Ολυμπιακούς Αγώνες, πού βρίσκουν την κατάπτωση και την παρακμή; 
      Θέλω να πω ακόμη δυο λόγια και θα κλείσω με αυτό. Έκανε μια πρόταση η κα Κανέλλη, η οποία ηχεί ωραία, αλλά είναι απολύτως ουτοπική. Να κάνουμε, λέει, τώρα -απευθυνόμενη στον κ. Βενιζέλο- μια προσπάθεια να πάρουμε το πρωτάθλημα από την ΕΠΑΕ και να το πάμε στην ΕΠΟ. Μα, θα ήταν ωραίο ως ιδέα αυτό, αν και θα ήταν μια τιμωρία. Δεν μπορεί να γίνει διότι πρώτα πρώτα χρειάζεται ένα χρόνο που η ΦΙΦΑ δεν θα το επέτρεπε γιατί θα ήταν παράνομο και όλες οι ελληνικές ομάδες, μηδέ της εθνικής ομάδας εξαιρουμένης, θα ήταν εκτός των ευρωπαϊκών και των διεθνών οργανώσεων. Θα ήθελε να συμβεί στη χώρα αυτό η κα Κανέλλη; Να τιμωρήσουμε δηλαδή τους ίδιους τους αθλητές που δεν φταίνε σε τίποτα; Δεν μπορεί να γίνει κάτι τέτοιο. 
      Θέλω να πω και κάτι ακόμα. Ως προς τους εθελοντές δεν υπάρχει, λέγει, κάτι τις. Αντίθετα θα έλεγα ότι ως προς τους εθελοντές έρχονται διατάξεις που αφορούν ένα πολύ ευαίσθητο κομμάτι του ελληνικού λαού, τους στρατευμένους Έλληνες στους οποίους δεν δίνει υλικά κίνητρα, αλλά δίνει ηθικά κίνητρα για να υπηρετήσουν αυτό το κομμάτι των Ολυμπιακών Αγώνων. Υπάρχει, λοιπόν, κάτι το πολύ σημαντικό και θα έλθει η ώρα που θα το συζητήσουμε στη Βουλή.
      Τέλος θέλω να απαντήσω σε μια παρατήρηση του κ. Ορφανού, σχετικά με την ανάθεση διεξαγωγής του στοιχήματος και την απώλεια εσόδων για το ελληνικό δημόσιο, επειδή δεν μπορούν λόγω του ασυμβίβαστου να συμμετέχουν ελληνικές ομάδες. Επιτέλους η Νέα Δημοκρατία μπορεί να μας πει καθαρά; Θέλει ή δεν θέλει τη συμμετοχή των ελληνικών ομάδων στο στοίχημα; Γιατί εμείς το είπαμε μια, το είπαμε δυο, το είπε σήμερα στεντόρεια ο Υπουργός. Εμείς δεν πρόκειται να δώσουμε στο στοίχημα την συμμετοχή των ελληνικών ομάδων όσο το ελληνικό πρωτάθλημα θα είναι αναξιόπιστο και όσο δεν θα μπούνε σ’ αυτό το καθεστώς της εξυγίανσης που προσπαθούμε με κάθε τρόπο να την πετύχουμε. Εγώ όμως δεν έχω ακούσει παρόμοια θέση της Νέας Δημοκρατίας. 
      Τέλος θέλω να κλείσω με αυτό το πράγμα που εγώ αισθάνομαι, ότι είναι ο κύριος λόγος που θα πρέπει να μας ενώνει όλους σ’ αυτή την Αίθουσα. Και με τον κ. Κεφαλογιάννη έχουμε κάνει τέτοιες προσπάθειες στην Επιτροπή Μορφωτικών Υποθέσεων, που δε νομίζω ότι χωρούν άλλοι τόνοι εδώ. 
      Βαδίζουμε στους Ολυμπιακούς Αγώνες, κύριοι συνάδελφοι και θα έπρεπε η χώρα να είναι ενωμένη απόλυτα. Αποτύχατε στην άποψη του ό,τι έγιναν έργα με ανάθεση. Γιγαντιαίων διαστάσεων έργα έγιναν με απόλυτη διαφάνεια και δεν δικαιώθηκε καμία προφητική σας πρόβλεψη από τα παλιά. Καμία. Αποσύρετε επιτέλους αυτή τη μομφή πάνω από τους αγώνες.
      Δεύτερο σημείο: Είμαστε στο χρονοδιάγραμμα καλύτερα από το Σίδνεϋ.
      Και τρίτο και τελευταίο σημείο. Επιτέλους δεν μπορεί να μας ενώσει ένα γεγονός το οποίο έρχεται και ουσιαστικά από αυτό το γεγονός, δηλαδή από τους Ολυμπιακούς Αγώνες, αρχίζει η επίσημη ιστορία χρονολόγησης της ανθρωπότητας; 
      Δεν μπορεί να μας ενώσει ένα γεγονός σαν τους Ολυμπιακούς Αγώνες με το οποίο ο Ελύτης λέει ότι είναι μία κοσμοθεωρία μπροστά στην οποία δεν  έπαθαν αφλογιστία όλες οι άλλες κοσμοθεωρίες που εφεύρε ο άνθρωπος; Τι μπορεί να μας ενώσει τότε αν δεν μπορούν να μας ενώσουν οι Ολυμπιακοί Αγώνες; 
      Αφήστε, λοιπόν, αυτούς τους τόνους. Για μένα είναι η ώρα μέσα από τους αθλητές και κυρίως από το παράδειγμα των αθλητών, όλοι να σηκωθούμε λίγο ψηλότερα. Ιδέστε, είναι η ώρα του Πύρρου, είναι η ώρα του Κάχι, είναι η ώρα των Ολυμπιονικών, δεν είναι η ώρα των αντιπαραθέσεων, των διαξιφισμών και των ατέρμονων συζητήσεων που δεν οδηγούν πουθενά. Αυτό έχω να πω σαν ένας άνθρωπος που θέλει να υπηρετήσει αυτό το χώρο και ταπεινά αλλά και υπέροχα μαζί. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Προχωρούμε στις ομιλίες των συναδέλφων. Το λόγο έχει ο κ. Σπυριούνης.
      	ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, κύριοι συνάδελφοι, αν ο Ντουράντ και ο Μπουρόϊ, νομίζω Άγγλος, ήταν και ελληνιστής αν δεν κάνω λάθος το όνομά του, δικαιώνεται για όλα τα πράγματα ότι αν δεν υπήρχαν μηχανές, τίποτα δεν θα υπήρχε στον κόσμο που να μην προέρχεται από τους Έλληνες εκεί που δικαιώνεται η ρήση αυτή ιδία είναι ο αθλητισμός είναι ο πολιτισμός που αποτελεί το πιο αναμφισβήτητο εθνικό μας στοιχείο, εθνικό δυναμικό. Να η σπουδαιότητα του νομοσχεδίου.
      Ήταν ανάγκη να έλθει το νομοσχέδιο; Κανένας νόμος όσο τέλειος και να είναι, όταν αναπτύσσεται σε ένα χώρο με τόση δυναμική όπως είναι ο χώρος του αθλητισμού, ο χώρος του πολιτισμού αν θέλετε ευρύτερα, δεν μπορεί να λύνει θέματα που θα γεννήσουν τα επόμενα δύο - τρία χρόνια. Δεν μπορεί δηλαδή, όσο και αν είναι ευφάνταστος ο νομοθέτης, όσο και αν είναι ακέραιο το σκεπτικό και προβλεπτικό του νομοθέτη, είναι αδύνατον μέσα στον ίλιγγο των εξελίξεων, σε ένα τόσο δυναμικό χώρο, να μην υπάρχουν αδυναμίες της επόμενης τριετίας. 
      Ακόμα έχουμε τα νέα προβλήματα που αναφύονται και που συνδέονται ευθέως με τον εθνικό στόχο, τη στρατηγική του έθνους, να πετύχουμε στο 2004. Και εδώ θα ενώσω την κραυγή  μου με την κραυγή σας ότι προπαντός εδώ πρέπει να συνεννοηθούμε. Πρέπει να συγκροτήσουμε μία ενωμένη προσπάθεια οι Έλληνες. Αν δεν μπορέσουμε και σε αυτό, που θα συνεννοηθούμε; Τι περιμένουμε δηλαδή; 
      Αυτό σεβαστοί μου Υπουργοί, αναφέρεται και στη δική σας ευθύνη. Πρέπει και εσείς να το καλλιεργήσετε. Και θέλω να επαινέσω τη στάση σας. Και επιτρέψτε μου, κύριε Υπουργέ, να επαινέσω και τη στάση του κυρίου Υφυπουργού, την ενδεικτικότατη συναινετικού πνεύματος μέσα στη Διαρκή Επιτροπή απόντος του κυρίου Υπουργού και στο Κοινοβούλιο σήμερα. Η κραυγή μου λοιπόν ενώνεται με την κραυγή όλων πιστεύω, ότι προπαντός το 2004 θέλει την Ελλάδα συντεταγμένη και προσανατολισμένη και δυναμική στην ίδια γραμμή, στον ίδιο άξονα με ενωμένη προσπάθεια, με κοινό το στόχο, με εθνική συνείδηση και εθνική υπερηφάνεια. Νομίζω ότι το πλαίσιο αυτό των λόγων, των πιεστικών λόγων της συναινέσεως πρέπει να είναι σεβαστό από όλα τα Κόμματα, από όλους μας για να δώσουμε και ένα παράδειγμα στον ελληνικό λαό, στη νεολαία ιδία. 
      Ποιο είναι το πλαίσιο, κύριοι συνάδελφοι; 
      Είναι τρεις αλλά λέοντες, κύριε Υπουργέ, οι παρόντες Βουλευτές.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αυτό λέγαμε τώρα με τον κ. Λιάνη.
      ΚΥΡΙΑΚΟΣ ΣΠΥΡΙΟΥΝΗΣ: Ο κ. Τζανής, ο κ. Φούρας. Λέοντες περί τα αθλητικά και άλλα τινά.
      Ποιο είναι, λοιπόν, το πλαίσιο μέσα στο οποίο αναπτύσσεται το σκεπτικό του νομοθέτη, του συντάξαντος το νομοσχέδιο Υπουργού; Το πλαίσιο του Συντάγματος. Αλίμονο να μην κινείται μία νομοθετική διαδικασία μέσα στο πνεύμα και το γράμμα του Συντάγματος. Εδώ είναι κραυγαλέα η πραγμάτωση του άρθρου 16, παράγραφος 1 του Συντάγματος που καθορίζει ότι ανάγεται στην ευθύνη του ελληνικού κράτους και η προστασία και η ανωτάτη εποπτεία του αθλητισμού.
      Και το δεύτερο πλαίσιο -παραγωγικό, λίαν γόνιμο, εν τη πράξει δικαιωθέν- είναι το πλαίσιο του ν. 2725/1999, κύριοι συνάδελφοι. Το πλαίσιο που όχι μόνο δεν αμφισβητεί ο παρών νόμος, όχι μόνο δικαιώνεται με τις διαυγείς δηλώσεις των ομιλησάντων Υπουργών, αλλά και που κραυγαλέως εντοπίζεται και στην εισηγητική έκθεση κύριε Φούρα και στα άρθρα του νόμου που τροποποιεί. Και αναφέρεται, ξεκινώντας από το πρώτο κεφάλαιο, στην αντιμετώπιση της βίας. Και λέει: Τροποποιούμε το άρθρο 41. Δηλαδή γίνεται συνεχής αναφορά στο ν. 2725/1999. 
      Επομένως, στην κατηγορία ή τον υπαινιγμό, αν θέλετε, ότι «μα ένα πρόσφατο,  πριν τρία χρόνια, νομοσχέδιο ερχόμαστε τώρα να το ανατρέψουμε με το σήμερα συζητούμενο, νέο;», απαντάμε: όχι, βέβαια. Έρχεται να συμπληρώσει το θεσμικό πλαίσιο.
      Και τι άλλο έχει ακόμη, που προστίθεται στην αναγκαιότητα, πέρα από τις συνθήκες τις εναλλασσόμενες ιλιγγιωδώς, πέρα από τις απαιτήσεις του 2004, που καθημερινά προβάλλονται και που σχηματοποιούνται με νέα εικόνα, νέες παραστάσεις; Υπάρχουν και τα τελευταία γεγονότα –και θα συμφωνήσω με τον κύριο Υπουργό- εκβιασμού του κράτους. Χάρηκα και οφείλω να επισημάνω και να επαινέσω τη σταθερή στάση της Κυβέρνησης να αρνηθεί τον εκβιασμό. Είναι ποιοτικό στοιχείο. Είναι στοιχείο που προσδιορίζει την ποιότητα της Κυβέρνησης. Με ιδιαίτερη ικανοποίηση άκουσα αυτήν τη στάση και από τους δύο Υπουργούς. 
      Χαρακτηριστικά θα προσθέσω, κύριε Υπουργέ, σε αυτά τα δύο που είπατε -ανεξάρτητα όργανα που υιοθετούνται και αυστηρές διαδικασίες που σχηματοποιούνται από τις διατάξεις του νομοσχεδίου- τα εξής: Περιλαμβάνεται στις αυστηρές διαδικασίες. Θα προσθέσω λοιπόν -ειδικώς επισημαίνοντας- την κραυγαλέα διαφάνεια που επιδιώκεται και το συντεταγμένο έλεγχο σε κάθε αθλητική έκφραση. Είναι και τα δύο βασικά στοιχεία. 
      Επίσης, αξίζουν να επισημανθούν εκείνα που πρυτάνευαν και στο ν. 2725 και ήταν τα εντεταλμένα όργανα και οι αυστηρές διαδικασίες σε κάθε φάση και έκφανση της αθλητικής ζωής. 
      Το νομοσχέδιο έχει έξι χαρακτηριστικά, που αναφέρονται σε  σημαντικά κεφάλαια του αθλητισμού και απαντούν σε σημαντικά θέματα του 2004. Πρόκειται για το κεφάλαιο για την αντιμετώπιση της βίας στους αθλητικούς χώρους. Γνωστό το φαινόμενο. Είναι θλιβερό και προσβάλλει το κύρος της πολιτείας. Δεν νοθεύει μόνο –και είναι σοβαρότατο το πλήγμα- το αθλητικό, το φίλαθλο πνεύμα. Απογοητεύει, αποξενώνει τον νέο, αποξενώνει τον πολίτη από το αθλητικό γίγνεσθαι. Δεν υπάρχει μεγαλύτερο πλήγμα για την αθλητική προοπτική της χώρας.
       Έρχεται, λοιπόν, το νομοσχέδιο να συμπληρώσει το άρθρο 41 και να προσθέσει ορισμένα στοιχεία που προέκυψαν από την ενδιαμέσως προκύψασα εμπειρία γύρω από το συνεχώς εντεινόμενο και με προϊούσα έμφαση  και έκταση και συνέπειες εμφανιζόμενο σύστημα οργανωμένης βίας στα γήπεδα.
      Το δεύτερο είναι η επιχειρηματική δράση, ένα σοβαρό κεφάλαιο που πρέπει να καθορίζει διαδικασίες, τα αθλήματα, τις ομάδες κλπ.  και έρχεται να βάλει μια τάξη στα άρθρα από το 10 έως το 38.  
      Το τρίτο στοιχείο και είναι εξίσου σημαντικό και προσδιοριστικό της αξίας του νομοσχεδίου έρχεται να ρυθμίσει ένα πολύ σημαντικό κεφάλαιο πρόνοιας που πρέπει να ληφθεί για την αντιμετώπιση του ελέγχου με σταθερά στοιχεία αστικής, πειθαρχικής και ποινικής διαδικασίας όλων εκείνων των παραβάσεων και των παραβιάσεων. Το μεταφέρω έτσι και στον εθνικό χώρο, γιατί και εδώ έχουμε και παραβάσεις και παραβιάσεις από το Σύνταγμα μέχρι τους νόμους, από την εθνική ηθική όψη του αθλητισμού μέχρι την καθημερινή νοοτροπία του κόσμου. Έχουμε λοιπόν ένα οργανωμένο έλεγχο που εκφράζεται με αυτή την τρισδιάστατη ποινική, αστική και πειθαρχική ευθύνη. 
      Το τέταρτο κεφάλαιο αφορά τα μέτρα που λαμβάνονται για το λίαν αρνητικό φαινόμενο του ντόπινγκ. Είναι κρίμα και άδικο. Προσβάλλεται η αθλητική ιδέα, δημιουργούνται θέματα υγείας, αμφισβητείται το αποτέλεσμα, νοθεύεται η άμιλλα και η αθλητική ιδέα, νοθεύεται η δικαιοσύνη στην απονομή και στον καταχωρισμό των αποτελεσμάτων. 
      Το πέμπτο κεφάλαιο ποιος θα αμφισβητήσει ότι δεν είναι ένα δυναμικό κεφάλαιο; Καθημερινά χρειάζεται να παρεμβαίνει κανείς νομοθετικά για την χαλιναγώγησή του μέσα σε πλαίσια όπου δεν θα προσβάλλεται η δικαιοσύνη, η αξιοκρατία στον αθλητισμό, η άμιλλα, η ασφάλεια, η ηθική και η διαιτησία. Νομίζω ότι με αυτά που συμπληρωματικά έρχονται ανυψώνεται ακόμα περισσότερο. 
      Το έκτο κεφάλαιο με την ομάδα των άρθρων και τις μεταβατικές διατάξεις αναφέρεται στον ερασιτεχνικό αθλητισμό που μπορεί αναμφισβήτητα να αποτελέσει τη μήτρα η οποία αναπτύσσει την αθλητική ιδέα, προωθεί το αθλητικό επίπεδο, αναδεικνύει την Ελλάδα αθλητικά, προσθέτει, διευρύνει, εξοικειώνει και αφομοιώνει την αθλητική ιδέα, την εμπεδώνει μέσα στο αθλητικό σύνολο και διαδραματίζει ένα σπουδαιότατο ρόλο άμυνας, ένα σπουδαιότατο ρόλο εθνικού δυναμικού λειτουργήματος.
      Τελειώνοντας θέλω να πω ότι δεν έχω, κύριε Υπουργέ, καμία επιφύλαξη για να ψηφίσω επί της αρχής το νομοσχέδιο. Και το λέω, κύριοι συνάδελφοι, με τη συνείδηση της ευθύνης που προσπαθώ να με διακρίνει απέναντι σας, απέναντι στα κόμματα και στο λαό μας. Ψηφίζω από συνείδηση καθαρή το νομοσχέδιο επί της αρχής. Απαντά συμπληρωματικά στο ν. 2725 και στις νέες διαμορφωθείσες συνθήκες και στις νέες απαιτήσεις ενόψει του 2004. Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Φούρας. 
      ΑΝΔΡΕΑΣ ΦΟΥΡΑΣ: Κυρία Πρόεδρε, κύριοι συνάδελφοι, κύριοι Υπουργοί, οφείλω να ομολογήσω ότι με διαφορετική διάθεση ήλθα στη Διαρκή Επιτροπή, για να συζητήσουμε αυτό το νομοσχέδιο και σε διαφορετικό κλίμα βρίσκομαι σήμερα. Υποθέτω ότι με το τέλος της συζήτησης του νομοσχεδίου θα βρίσκομαι σε πλήρη και απόλυτη σύμπλευση με την ηγεσία του Υπουργείου Πολιτισμού, γιατί επεδείχθη και διάθεση διαλόγου και έχει διαπιστωθεί αποδοχή προτάσεων.
      Νομίζω όμως ότι η δήλωση του κυρίου Υπουργού, ότι δηλαδή μέχρι το τέλος της συζήτησης του νομοσχεδίου θα είναι στη διάθεση της Βουλής προκειμένου να βελτιωθεί όσο γίνεται το νομοσχέδιο που συζητάμε, καλύπτει και τη διάθεση για τη δημιουργική συμμετοχή στο νομοπαρασκευαστική εργασία. 
      Έχω επίσης καλυφθεί και από τη δήλωση του κυρίου Υπουργού, ότι δηλαδή η ενασχόλησή του με τα αθλητικά θέματα θα συμβαίνει σε οριακές περιπτώσεις. Γιατί είχα πάντα την εντύπωση ότι ο αθλητικός κόσμος ψάχνει να βρει ευκαιρία προκειμένου να αναφέρεται στην ηγεσία του πολιτισμού με παράδρομους. Έτσι, εάν είναι δεδομένο ότι θα τηρείται η ιεραρχία και ότι η αναφορά στο Υπουργείο θα γίνεται μέσα από φυσιολογικές και δεδομένες οδούς, τότε δεν θα αντιμετωπίσει πρόβλημα ο ελληνικός αθλητισμός.
      Με το παρόν νομοσχέδιο προσωπικά δεν αντιμετωπίζω πρόβλημα. Αντιμετωπίζω πρόβλημα όσον αφορά όμως στο διάστημα που διέλευσε. Το νομοσχέδιο αυτό τι κάνει; Μερικοί το χαρακτήρισαν φλύαρο. Το νομοσχέδιο προσπαθεί να καλύψει σε σημαντικά θέματα, όπως είναι η βία και αντιμετώπισή της, το ντόπινγκ και η αντιμετώπισή του, η επιχειρηματικότητα και τα προβλήματα που έχουν δημιουργηθεί, το κενό που υπάρχει από το 1999 μέχρι σήμερα, γιατί μια σειρά από προεδρικά διατάγματα και υπουργικές αποφάσεις δεν εκδόθηκαν.
      Εγώ για παράδειγμα διαπιστώνω ότι οι διατάξεις που αναφέρονται στη βία είναι διατάξεις που όφειλαν να αποτελέσουν το περιεχόμενο κοινής υπουργικής απόφασης του Υφυπουργού Πολιτισμού και του Υπουργού Δημόσιας Τάξης. Αυτές οι κανονιστικές και οι εκτελεστικές του νόμου αποφάσεις δεν εκδόθηκαν. 
      Δεν εκδόθηκε για παράδειγμα το προεδρικό διάταγμα για το Εθνικό Κέντρο Αθλητικών Ερευνών και Τεκμηρίωσης που αντιμετώπιζε τα θέματα της  φαρμακοδιέγερσης. Δεν εκδόθηκε το προεδρικό διάταγμα για τα ιδιωτικά γυμναστήρια. Δεν εκδόθηκε το προεδρικό διάταγμα για το ΑΣΕΑΔ και για το τοπικό τμήμα του ΑΣΕΑΔ Βορείου Ελλάδος στη Θεσσαλονίκη. Δεν εκδόθηκαν αποφάσεις, οι οποίες αναφέρονται στον αθλητικό σχεδιασμό. Δεν έχει εκδοθεί ακόμα η απόφαση, η οποία αναφέρεται στη σύσταση και λειτουργία του Εθνικού Συμβουλίου Αθλητικού Σχεδιασμού. 
      Δεν εκδόθηκε η απόφαση του Υπουργού Αθλητισμού –ρυθμίζεται τώρα με το νόμο- που αναφέρεται στα θέματα των συνδέσμων φιλάθλων. Δεν εκδόθηκε η υπουργική απόφαση, η οποία καταγράφει τη λίστα των εθνικών και των διεθνών αθλητικών αναμετρήσεων που δεν επιτρέπεται να μπουν σε καλωδιακή τηλεόραση. Δεν εκδόθηκε η υπουργική απόφαση, η οποία προβλέπει τον τρόπο οργάνωσης του μηχανοκίνητου αθλητισμού, που είναι ένα μεγάλο θέμα. Ας μην ξεχνάμε ότι η Φόρμουλα-1 είναι το υπ’ αριθμόν ένα τηλεοπτικό θέαμα στον κόσμο.
      Δεν αντιμετωπίστηκε το θέμα της οργάνωσης του μαζικού αθλητισμού. Η δική μου η πρόταση ήταν ένας οργανισμός, είχε εκδοθεί και προεδρικό διάταγμα. Αυτόν τον οργανισμό μάλιστα τον είχε εξαγγείλει ο ίδιος ο Πρωθυπουργός. Είχε έρθει στη συνέχεια η κατάργηση της σχετικής διάταξης και τώρα έρχεται νέα ρύθμιση, η οποία αναφέρεται στον τρόπο οργάνωσης και λειτουργίας του μαζικού αθλητισμού. Δεν εκδόθηκαν οι κανονισμοί προσωπικού των ομοσπονδιών. Τον Απρίλιο του 2000 είχαν εκδοθεί δώδεκα κανονισμοί. Δώδεκα συνεχίζουν να υπάρχουν μέχρι σήμερα. Όλα αυτά είναι, αν θέλετε, αντικείμενο του έργου του κ. Λιάνη. 
      Αυτό το νομοσχέδιο που έρχεται σήμερα εγώ θα το κρίνω σε ένα εξάμηνο, κυρίες και κύριοι συνάδελφοι. Τότε θα διαπιστώσουμε κατά πόσο οι εκτελεστικές του νόμου υπουργικές αποφάσεις θα έχουν εκδοθεί ή όχι. Και τότε νομίζω θα δικαιούται ο οποιοσδήποτε από εμάς να σταθεί αρνητικά απέναντι σε έναν νόμο, ο οποίος ήρθε όχι για να εμφανιστεί ότι αντιμετωπίζει προβλήματα, αλλά για να τα αντιμετωπίσει στην πραγματικότητα.
      Το νομοσχέδιο αναφέρεται σε πολλά ζητήματα και, εν πάση περιπτώσει, κάνει και τομές. Ποιος είπε ότι εγώ δεν θα δώσω συγχαρητήρια στον Υπουργό Πολιτισμού που κατόρθωσε να αποδεχθεί το Υπουργείο Δικαιοσύνης το θεσμό του Αθλητικού Εισαγγελέα; Εγώ το είχα παλέψει και δεν το είχε δεχθεί το Υπουργείο Δικαιοσύνης τότε. Σήμερα το δέχθηκε και είναι ένα βήμα, είναι μια τομή, είναι κάτι που το έχουμε ανάγκη στον ελληνικό αθλητισμό, είναι κάτι που θα βοηθήσει και θα λύσει πολλά προβλήματα.
      Γίνεται μια συζήτηση σχετικά με τον επαγγελματικό αθλητισμό και τις διοικήσεις του.
      Θα ήθελα, κύριε Υπουργέ, να ερευνήσετε στην Κύπρο και να έχουμε κάποια στοιχεία στη Βουλή κάποια στιγμή πόσα ποσά από την Ελλάδα παίχτηκαν στον αγώνα ΠΑΟΚ-Καλλιθέα υπέρ της νίκης της Καλλιθέας. Να ζητήσετε από το αρμόδιο Υπουργείο της Κύπρου να μας δώσει στοιχεία γι’ αυτό τον αγώνα για να καταλάβουμε αρκετά πράγματα γύρω από το πώς οργανώνονται διάφορα θέματα και να διαπιστώσουμε ότι η απόφαση να μη μπει το ελληνικό πρωτάθλημα στο «Στοίχημα» δεν έχει ως βάθρο μόνο το γεγονός ότι ο επενδυτής που έχει πάρει το «Στοίχημα» είναι ταυτόχρονα και ιδιοκτήτης μιας ποδοσφαιρικής ομάδας. 
      Αλλά εγώ σας ρωτάω: Σε έναν αγώνα ΠΑΟΚ-Άρη αν ο ΟΠΑΠ δώσει επτά προς ένα τι θα γίνει στη Θεσσαλονίκη; Δεν θα λένε όλοι οι φίλαθλοι ότι είναι στημένο υπέρ της μιας ή της άλλης ομάδας, γιατί ο οργανισμός που κάνει το «Στοίχημα» εκ των προτέρων προβλέπει με μεγάλα ποσοστά τη νίκη της μιας ομάδας;
      Δεν νομίζω ότι μπορεί να μπει το ελληνικό πρωτάθλημα στο «Στοίχημα» σε οποιαδήποτε φάση είτε σήμερα είτε στο μέλλον.
      Θα ήθελα να συγχαρώ το Γιώργο Λιάνη για την ανάληψη των καθηκόντων του και να του πω ότι προσωπικά έχω τη βεβαιότητα ως εραστής του αθλητισμού ότι θα τον υπηρετήσει σε πολλαπλές θέσεις. Θα του ευχηθώ να έχει μια ευδόκιμη θητεία στον αθλητισμό και να είναι ο Υπουργός που θα βρεθεί στο Ολυμπιακό Στάδιο στην έναρξη του μεγάλου γεγονότος των Ολυμπιακών Αγώνων του 2004…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα είναι. Θα τον διατηρήσουμε και εμείς.
      ΑΝΔΡΕΑΣ ΦΟΥΡΑΣ: …γιατί βεβαίως το αξίζει. Θα ήθελα να δηλώσω ότι θα έχει την πλήρη και την απόλυτη στήριξη όλων όσων διετέλεσαν Υφυπουργοί, διότι γνωρίζουμε και την αγάπη του και την διάθεση του να προσφέρει έργο.
      Και κυρίως γνωρίζουμε -το γνωρίζουν οι αθλητές- ότι αυτό που τον καίει, είναι οι Έλληνες αθλητές να βρεθούν στα πιο ψηλά βάθρα και να μας κάνουν υπερήφανους. Βρισκόμαστε δίπλα τους, βρίσκεται δίπλα τους και αυτή είναι η μεγάλη προσφορά που έχουμε να κάνουμε για το 2004.
      Πριν κλείσω, θα ήθελα κάτι να πω για τη Νέα Δημοκρατία. Η Νέα Δημοκρατία παραγνωρίζει το τεράστιο έργο που έχει κάνει το ΠΑ.ΣΟ.Κ. στον ελληνικό αθλητισμό. Τα δεδομένα, όμως, πρέπει να την υποχρεώσουν να αντιληφθεί τι έχει συμβεί σε αυτό το κομμάτι, το οποίο εδώ και χρόνια μας κάνει υπερήφανους. Έγινε μια σκληρή, μεθοδική και συστηματική δουλειά. Στηρίξαμε τους αθλητές, τους προπονητές, τις ομοσπονδίες, τα σωματεία. Δώσαμε δυνατότητες μέσα από τη χρηματοδότηση του αθλητισμού και τους μηχανισμούς που φέρνουν τη χρηματοδότηση να έχουμε την ικανότητα να προχωράει ο ελληνικός αθλητισμός ανεμπόδιστα με τη χρηματοδότηση που του αξίζει.
      Ας μην ξεχνάει η Νέα Δημοκρατία, γιατί μόνο σκανδαλολογεί όταν αναφέρεται στον ΟΠΑΠ, ότι ο ΟΠΑΠ ήταν ένας οργανισμός που απαξιωνόταν συνεχώς και ότι από τα 140.000.000.000 δραχμές του 1995, σήμερα έχει 550.000.000.000 δραχμές έσοδα για να μπορεί να χρηματοδοτεί τον ελληνικό αθλητισμό και τον ελληνικό πολιτισμό. Και επειδή έχουμε ζήσει μια διεθνή εμπειρία, κανένας Υπουργός Οικονομικών ουδέποτε, αν δεν έχεις μηχανισμούς αυτοχρηματοδότησης του πολιτισμού και του αθλητισμού, δεν πρόκειται να στηρίξει τον πολιτισμό και τον αθλητισμό. 
      Ο ΟΠΑΠ πρέπει να προσεχθεί ως κόρη οφθαλμού.
      Επειδή έχουμε ζήσει μια διεθνή εμπειρία, κανένας Υπουργός Οικονομικών ποτέ, αν δεν έχει μηχανισμούς αυτοχρηματοδότησης του πολιτισμού και του αθλητισμού, δεν πρόκειται να στηρίξει τον πολιτισμό και τον αθλητισμό. 
      Ο ΟΠΑΠ πρέπει ως κόρη οφθαλμού να προσεχθεί και, επειδή ήδη από τον Απρίλιο του 2000 μέχρι σήμερα δεν έχει προχωρήσει ουσιαστικά τίποτα στον ΟΠΑΠ αλλά εισπράττει από την πολιτική που υπήρχε μέχρι εκείνη την περίοδο, νομίζω ότι είναι η ώρα στον ΟΠΑΠ να γίνουν καινούριες τομές, να μπουν καινούρια παιχνίδια, γιατί στην πορεία θα έχουμε προβλήματα, κύριε Υπουργέ. Γιατί απαξιώνοντας τους παίκτες και τα παιχνίδια, σε μια διετία, σε μια τριετία ο ελληνικός πολιτισμός και ο ελληνικός αθλητισμός θα έχει μεγάλη ανάγκη από χρηματοδότηση. Μην περιμένουμε ότι τη χρηματοδότηση θα τη δώσει ο κρατικός προϋπολογισμός.
      Πιστεύω ότι σε έξι μήνες θα είμαι σε θέση να κρίνω, αν άξιζε να ψηφίσουμε αυτόν το νόμο. Τον ψηφίζω με όλη την καρδιά μου αλλά τότε θα είμαι έτοιμος να ασκήσω την κριτική μου.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο τελευταίος πρωτολογών συνάδελφος κ. Λεωνίδας Τζανής.
      ΛΕΩΝΙΔΑΣ ΤΖΑΝΗΣ: Κυρία και κύριοι συνάδελφοι, επιτρέψτε μου, πριν ασχοληθώ με το νομοσχέδιο, μία παρατήρηση πολιτικής φύσεως, αν και ανήκω στους οπαδούς της άποψης ότι στο Κοινοβούλιο, πέραν των γενικών πολιτικών αναφορών, καλό είναι να γίνεται και νομοτεχνική επεξεργασία των νομοσχεδίων με την ελπίδα βέβαια ότι μπορεί κανείς να φανεί χρήσιμος καταθέτοντας τις απόψεις του.
      Η πολιτική παρατήρηση αφορά την αντίδραση του κ. Καραμανλή στον πρόσφατο χαρακτηρισμό του απ’ τον Πρωθυπουργό ως Ηρόστρατου. Ο Πρωθυπουργός χαρακτήρισε με τον όρο αυτό την πολιτική τακτική και πρακτική του κ. Καραμανλή σε συγκεκριμένα θέματα, χαρακτηρισμό, τον οποίο απέκρουσε ο κ. Καραμανλής και μάλιστα με έναν τρόπο –επιτρέψτε μου να πω- που δεν ταίριαζε στη διάσταση που έδωσε ο Πρωθυπουργός στην έννοια. Ο Ηρόστρατος είναι το μυθικό πρόσωπο που έχει συνδέσει την παρουσία του και τη λειτουργία του με την καταστροφή δια παντός μέσου, χάριν και μόνο της ανάδειξης της ύπαρξής του.
      Παρατηρούμε και σήμερα -όπως πολύ σωστά είπε ο κ. Λιάνης λίγο πριν, στον οποίο και εγώ εύχομαι καλή επιτυχία  στο έργο του- ότι, ενώ ο αθλητισμός ως αξία και έννοια εξ ορισμού ενώνει τους ανθρώπους, -ειδικά μάλιστα τους Έλληνες θα έλεγα ότι εν όψει και των Ολυμπιακών Αγώνων θα έπρεπε να τους ενώνει περισσότερο- παρατηρούμε λοιπόν τη γενική ηροστράτεια τακτική από την πλευρά της Νέας Δημοκρατίας, η οποία δεν συνομολογεί τα όποια επιτεύγματα έχουν συντελεστεί τα τελευταία χρόνια στον ελληνικό αθλητισμό. Και έχουν συντελεστεί. Όταν για παράδειγμα σε διεθνείς αγώνες οι Ελλάδα μετρά σε κάθε αγώνα μετάλλια που παλαιότερα χρειαζόταν δεκαετίες για να τα συλλέξει, δεν είναι δυνατόν να μην γίνεται λόγος για  πρόοδο του ελληνικού αθλητισμού.
      Ούτε βέβαια αποτελεί πολιτική πρακτική –εγώ τολμώ να τη χαρακτηρίσω ηροστράτεια πρακτική- η μη αναφορά σε φλέγοντα θέματα και η μη γενναία αντιμετώπιση αυτών των θεμάτων, όπως είναι και το πρόσφατο θέμα που έχει ανακύψει, στο επαγγελματικό ποδόσφαιρο εξαιτίας του ότι μία επιλογή ορισμένων ποδοσφαιρικών εταιρειών δεν ευοδώθηκε. Επιλογή που είχε γίνει στα πλαίσια συμβατικών σχέσεών τους με συγκεκριμένη τηλεοπτική εταιρεία δεν ευοδώθηκε. 
      Και αναρωτιέμαι πού πρέπει να αναζητήσει κανείς στην έννοια του κράτους, όχι τον παρεμβατικό αλλά τον εγγυητικό του ρόλο. Ποτέ δεν το κατάλαβα από το 1993 που είμαι σε αυτήν την Αίθουσα, πώς αντιλαμβανόμαστε, πέραν του προνοιακού χαρακτήρα που εξ ορισμού έχει το κράτος, τον εγγυητικό του ρόλο για την κακή λειτουργία επιχειρήσεων. Αναφέρομαι και στον παλαιότερο Οργανισμό Ανασυγκρότησης Επιχειρήσεων, όπου εκεί κατά καιρούς το κράτος αναμίχθηκε σε περιπτώσεις που δεν έπρεπε να αναμιχθεί. Πώς τον αντιλαμβανόμαστε, λοιπόν, επί του προκειμένου; Όταν δεν ευοδώνεται μια σύμβαση, πώς ζητούμε από το κράτος να παίξει το ρόλο του εγγυητή; Θα ήθελα κάποια απάντηση από όποιους υποστηρίζουν αυτήν την άποψη.
      Αγαπητοί συνάδελφοι, εισέρχομαι τώρα στο νομοσχέδιο. Η προσέγγιση του αντικειμένου του νομοσχεδίου δεν μπορεί κατά την άποψή μου παρά να γίνεται με δύο, διαζευκτικά αναφερόμενες, λογικές. Ή δηλαδή το αντικείμενο του αθλητισμού το αντιμετωπίζουμε  ως αγαθό που δικαιούται την κρατική προστασία και ενίσχυση αλλά υφίσταται και την εποπτεία, όπως αναφέρει το άρθρο 16 του Συντάγματος, ή το αντιμετωπίζουμε ως εμπορικό αντικείμενο, ως εμπορευματικό αγαθό, ως αντικείμενο εμπορικής δραστηριότητας και βεβαίως η θεσμική προστασία, η θεσμική αντιμετώπιση τότε είναι αυτή που ταιριάζει πλέον στο αντικείμενο κάθε εταιρίας. 
      Το νομοσχέδιο λοιπόν που συζητείται σήμερα έρχεται για να τροποποιήσει το ν. 2725/1999, σε πολλά σημεία να το συμπληρώσει και –επιτρέψτε μου να πω- και σε κάποια σημεία να κάνει και διόρθωση ημαρτημένων.
      Κατά την άποψή μου όμως και τα δύο νομοθετήματα –και θα το πω με παρρησία γιατί αυτή την άποψη έχω- αντιμετωπίζουν την έννοια του επαγγελματικού αθλητισμού με μικτή λογική, δηλαδή και ως αγαθό που συνδέεται με την έννοια του αθλητισμού, αλλά και ως εμπορικό αντικείμενο. Αναφέρομαι κυρίως στο ποδόσφαιρο αλλά και στο μπάσκετ.
      Επιτρέψτε μου, λοιπόν, την παρατήρηση ότι εκκινούν από την εσφαλμένη αντίληψη όσοι πιστεύουν ότι μπορούν για παράδειγμα να είναι το ίδιο πράγμα οι ισχυρές, οι πανίσχυρες τρεις ή τέσσερις ποδοσφαιρικές ανώνυμες εταιρείες της Ελλάδας με τις ΠΑΕ ή ΚΑΕ μικροτέρων κατηγοριών. Και πολλές φορές η αναφορά σ’ αυτές τις εταιρείες συνδέεται με όλο το οικοδόμημα του ποδοσφαίρου. Αλλά δεν είναι έτσι και θέλω να το τονίσω αυτό. Το οικοδόμημα του ποδοσφαίρου δεν είναι χωρίς θεμέλια. Οι ισχυρές ομάδες, όπως ο Ολυμπιακός και ο Παναθηναϊκός είναι η κορυφή, αλλά από κάτω υπάρχουν τα θεμέλια. Και τα θεμέλια βρίσκονται στην επαρχία, αγαπητοί συνάδελφοι. Εκεί δεν μπορεί να μιλάει κανείς για παιχνίδια μεγαλομετόχων ή για άλλα παιχνίδια που συνδέονται με το αντικείμενο του ποδοσφαίρου. Εκεί μιλάει κανείς για υπηρέτηση της έννοιας του αθλητισμού.
      Λέω, λοιπόν, ότι δεν είναι δυνατόν να μιλούμε για επαγγελματικό ποδόσφαιρο με την έννοια του επιχειρηματικού αντικειμένου παρά μόνο για τέσσερις-πέντε άντε να τις κάνουμε έξι, ποδοσφαιρικές ανώνυμες εταιρείες. 
      Δεν μπορεί, λοιπόν, να υπάρξει για άλλες ομάδες όπως είναι της Β΄ή της Γ΄ κατηγορίας η δυνατότητα ανταπόκρισης στις αρκετά μεγάλες υποχρεώσεις που επιβάλλει ο θεμελιώδης νόμος, ο 2190/1920 αλλά και οι μεταγενέστεροι νόμοι που ασχολούνται με το επαγγελματικό ποδόσφαιρο. Ένας είναι ο ν. 2527 και άλλος είναι αυτός που συζητούμε.
      Η πρότασή μου λοιπόν, αγαπητέ κύριε Υπουργέ, και αγαπητοί συνάδελφοι, είναι ότι μεσοπρόθεσμα πρέπει να δούμε τη δυνατότητα διαχωρισμού του επαγγελματικού ποδοσφαίρου της Α΄ κατηγορίας, ώστε εκεί να μετέχουν οι ποδοσφαιρικές ανώνυμες εταιρείες, όσες μπορούν να σταθούν με τους όρους που επιβάλλει ο νόμος περί ανωνύμων εταιρειών και το ποδόσφαιρο της Β΄ ή της Γ΄ εθνικής κατηγορίας να διεξάγεται με σωματεία. 
      ΛΙΑΝΑ ΚΑΝΕΛΛΗ: Οι έξι;
      ΛΕΩΝΙΔΑΣ ΤΖΑΝΗΣ: Όσες μπορούν να αντέξουν. Έχω την εντύπωση κυρία Κανέλλη, ότι θα ξεκαθαρίσει το τοπίο αν πούμε ότι είναι στη Β΄ και στη Γ΄  εθνική κατηγορία σωματεία, που σημαίνει φορολογικές ελαφρύνσεις, μη επιβολή των υποχρεώσεων που προέρχονται από τις ανώνυμες εταιρείες. Τι νομίζετε ότι είναι; Αλήθεια τα Τρίκαλα ή ο Ναυπακτιακός Αστέρας θα έχουν την ίδια νομοθετική μεταχείριση με τον Ολυμπιακό ή τον Παναθηναϊκό; Και όμως την έχουν.
      Η πρότασή μου λοιπόν είναι ότι μεσοπρόθεσμα πρέπει να δούμε τη δυνατότητα διεξαγωγής του πρωταθλήματος της Β΄ και Γ΄  κατηγορίας με σωματεία.
      Η δεύτερη παρατήρησή μου αφορά τη μη λογική, κατά την άποψή μου, αντιμετώπιση των συλλόγων των μικρότερων κατηγοριών, σε σχέση με αυτές της πρώτης κατηγορίας. Κάνω αυτή την παρατήρηση γιατί βλέπω ότι στο σχετικό άρθρο του νομοσχεδίου προβλέπεται η κατανομή του 12% των εσόδων του ΟΠΑΠ κατά τον εξής τρόπο: 2% στην ΕΠΑΕ, 4% στην Α΄ κατηγορία, 3,5% στη Β΄ κατηγορία, 2,5% στη Γ΄ κατηγορία. 
      Εγώ έχω την αντίληψη ότι ανάποδα έπρεπε να ξεκινήσουμε με βάση τη λογική που σας είπα πριν. Αν μιλάμε, δηλαδή, για τη δυνατότητα στήριξης του φυτωρίου πρέπει από κάτω προς τα πάνω να δώσουμε τη δυνατότητα κάλυψης των βασικών, των ανελαστικών δαπανών, που σας βεβαιώνω, αγαπητοί συνάδελφοι, ότι δεν μπορούν να καλυφθούν με βάση τους τακτικούς πόρους που έχουν οι επαρχιακοί σύλλογοι.
      Η πρότασή μου λοιπόν είναι να έχουμε τουλάχιστον ισόποση κατανομή των εσόδων του ΟΠΑΠ στις τρεις κατηγορίες. Μην ξεχνάτε ότι είναι λιγότερες οι ομάδες στην Α΄ κατηγορία  και υπερδιπλάσιες στη Β΄  και στη Γ΄ κατηγορία. 
      Η τρίτη παρατήρησή μου αφορά τη μη πρόβλεψη κάποιας ειδικότερης πρόσθετης ενίσχυσης των επαρχιακών συλλόγων που, όπως γίνεται αντιληπτό, έχουν μεγαλύτερες δαπάνες. Δεν είναι τυχαίο κύριοι συνάδελφοι. Σήμερα μιλάμε για το πρωτάθλημα της Α΄ εθνικής κατηγορίας και δεν αισθάνομαι καλά όταν βλέπω ότι κάθε Κυριακή η μία συνοικία αναμετράται με την άλλη της Αθήνας. Πώς καταλήξαμε εκεί; Γιατί καταλήξαμε εκεί; Διότι έσβησαν από το χάρτη, να το πω έτσι, η Βέροια, η Νάουσα, ο Πιερικός, η Δόξα Δράμας, σύλλογοι που έγραψαν την ιστορία του ελληνικού ποδοσφαίρου. Γιατί έσβησαν; Λόγω κακής διαχείρισης των ιδιοκτητών ή των διαχειριστών των οικονομικών τους; Μα, ποια οικονομικά να διαχειριστούν; Τα ανύπαρκτα;
      Πρέπει να δοθούν λοιπόν κίνητρα στους επαρχιακούς συλλόγους για την κάλυψη των τακτικών τους ανελαστικών δαπανών και αυτές είναι οι δαπάνες μετακίνησης, οι δαπάνες αγοράς αθλητικού υλικού. Είναι δαπάνες οι οποίες δεν αμφισβητούνται ώστε να γίνεται λόγος για αδιαφάνεια.
       
      Η τέταρτη παρατήρηση αφορά την αθλητική νομολογία και την αναξιοπιστία των λεγόμενων δικαιοδοτικών οργάνων και θα αναφέρω ένα χαρακτηριστικό παράδειγμα.
      Κατά την προηγούμενη αθλητική περίοδο αφού τελείωσε το πρωτάθλημα της Β΄ Εθνικής Κατηγορίας, θυμήθηκε το δικαιοδοτικό όργανο της ΕΠΑΕ να κρίνει ένσταση μιας από τις διαγωνισθείσες ομάδες, η οποία ζήτησε να αφαιρεθούν αναδρομικά οι βαθμοί συλλόγων που όφειλαν τελεσίδικα κάποια χρήματα. 
      Εγώ δεν λέω ότι πρέπει αυτοί που οφείλουν τελεσίδικα ποσά να μετέχουν στο πρωτάθλημα, αλλά δεν θα το θυμηθώ και στο τέλος του πρωταθλήματος για να αλλοιώσω το αθλητικό αποτέλεσμα των αναμετρήσεων με γραφειοκρατικούς και με δόλιους, επιτρέψτε μου να πω, τρόπους. 
      Εκεί λοιπόν χρειάζεται αξιολόγηση της αξιοπιστίας των δικαιοδοτικών οργάνων -κύριε Υπουργέ, απευθύνομαι και στη νομική σας ευαισθησία- που ουσιαστικά ασκούν δικαστικό έργο. Ουσιαστικά υποκαθιστούν το φυσικό δικαστή και εκδίδουν αποφάσεις που επιβάλλουν οικονομικές υποχρεώσεις. Οι αποφάσεις αυτές συνδέονται με αποκλεισμό από τους αγώνες. Δεν είναι αστεία πράγματα αυτά για να τα αφήνουμε σε όργανα που μετέχουν δικηγόροι συνδεδεμένοι με τα συμφέροντα των συλλόγων. Και αυτό δεν τολμά κανείς να το πει, ούτε για το παρασκήνιο που υπάρχει και δρα μέσα στο χώρο του ποδοσφαιρικού δικαίου.
      Η πέμπτη παρατήρηση αφορά στην ανάγκη εφαρμογής διατάξεων του εργατικού δικαίου και στις συμβάσεις των επαγγελματιών καλαθοσφαιριστών και ποδοσφαιριστών. Δεν καταλαβαίνω δηλαδή γιατί ο κανονισμός επαγγελματιών ποδοσφαιριστών που έχει εκδοθεί με νομοθετική εξουσιοδότηση του ν. 1958/91, προβλέπει αποκλεισμό της εφαρμογής του εργατικού δικαίου στις συμβάσεις των ποδοσφαιριστών; Χαρακτηρίζει δηλαδή τις συμβάσεις αυτές ως ιδιόμορφες συμβάσεις παροχής υπηρεσιών, οι οποίες διέπονται αποκλειστικά από τις διατάξεις του ν.1958/91 και αποκλείεται η εφαρμογή των διατάξεων της εργατικής νομοθεσίας; Γιατί δηλαδή; Δεν το καταλαβαίνω αυτό. Δεν ζητάμε την αντιμετώπιση του ποδοσφαιριστή ως εργαζομένου; Ό,τι ισχύει στο κοινό εργατικό δίκαιο για τον κάθε εργαζόμενο να ισχύσει και εδώ. Και μεταξύ αυτών είναι και η δυνατότητα καταγγελίας της συμβάσεως για σπουδαίο λόγο, όπως ο νόμος και οι διατάξεις του εργατικού δικαίου τον ορίζουν.
      Η έκτη παρατήρηση αφορά στην ανάγκη, κατά τη γνώμη μου, διάθεσης ενός ποσού και στην ΕΠΟ. Γιατί αν υπάρχει κάποια λογική ώστε να δίνονται χρήματα στην ΕΠΑΕ τότε η ΕΠΟ που ασχολείται με το ερασιτεχνικό ποδόσφαιρο σε όλη τη χώρα τι πρέπει να κάνει; Δεν δικαιούται ένα ποσό; Αυτό το ποσό όμως εσείς πρέπει να το καθορίζετε. Με δική σας απόφαση πρέπει να καθορίζεται ο τρόπος διάθεσης του όποιου ποσού θα δοθεί στην ΕΠΟ.  Δεν πρέπει να δίδεται κατά το δοκούν για δεξιώσεις και ταξιδάκια. Πρέπει να δίδεται για τις ανάγκες του αθλητισμού.
      Τώρα τελευταία γίνεται πολύς λόγος για τα τηλεοπτικά δικαιώματα. Δεν θα πω ότι δεν με ενδιαφέρει αυτό το θέμα, αλλά πιστεύω ότι είναι πολύ πιο σημαντικό να ασχολούμαστε με την επαρχία. Από εκεί προέρχομαι, αυτήν αγαπάω και με αυτήν ασχολούμαι. Γιατί να μην έχει λοιπόν η ΕΡΤ τη δυνατότητα κατάρτισης συμβάσεων με χορηγία του ΟΠΑΠ με τις ΠΑΕ της Β΄ και Γ΄ Κατηγορίας; Ποιο θα είναι το κόστος αλήθεια; ΄Η μήπως δεν θα καλυφθεί από τις διαφημίσεις της μετάδοσης αυτών των αγώνων; Για φανταστείτε τι θα γίνει σε όλη την επαρχία; Με τι θα ασχολείται η επαρχία; Πόσα μάτια θα βλέπουν αγώνες ποδοσφαίρου, που στο κάτω-κάτω εκεί υπάρχουν τα ταλέντα που στελεχώνουν το επαγγελματικό ποδόσφαιρο; 
      Θα ήθελα, λοιπόν, να εξετάσει τη δυνατότητα το Υπουργείο και εσείς κύριε Υπουργέ, κατάρτισης μιας τέτοιας σύμβασης με χορηγία του ΟΠΑΠ. 
      Ελπίζω οι συγκεκριμένες προτάσεις που κατέθεσα –τις οποίες κατά τη συζήτηση των άρθρων ας τις κουβεντιάσουμε- να είναι χρήσιμες για την εν συνεχεία συζήτηση και επεξεργασία του νομοσχεδίου.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών.
      Το λόγο έχει ο κ. Βαρδίκος.
      ΠΥΘΑΓΟΡΑΣ ΒΑΡΔΙΚΟΣ: Να υπενθυμίσω τι συνέβαινε σ’ αυτήν την Αίθουσα κατά το παρελθόν, όταν συζητούσαμε ανάλογα νομοσχέδια. Ακούγαμε πολλά, για πολλά έργα με πολλές καθυστερήσεις. Να θυμίσω τον κατάλογο, με τα τόσα έργα στο κόκκινο τόσα, στο πορτοκαλί και τα ελάχιστα στο πράσινο, που μας είχε δείξει ο κ. Καραμανλής. Και να θυμίσω ακόμη και τις κραυγές για απευθείας αναθέσεις έργων στις οποίες θα υποχρεωθεί, εσκεμμένα η Κυβέρνηση, όταν φθάσει το πλήρωμα του χρόνου. 
      Είναι ευτύχημα που σήμερα δεν ακούστηκε τίποτα σχετικό με αυτά, ούτε με καθυστερήσεις, ούτε με απευθείας αναθέσεις.
      Να πω και κάτι ακόμη. Μιλήσατε για τους αθλητές οι οποίοι μας δοξάζουν. Ωστόσο, οι ίδιοι οι αθλητές είναι αυτοί που παρατάνε τη Θεσσαλονίκη και έρχονται να κάνουν προπόνηση στην Αθήνα, γιατί εκεί δεν υπάρχουν χώροι. Όχι, μόνο τώρα που διαμαρτύρονται, γιατί ενόψει της ολυμπιακής προετοιμασίας τους αφήσατε στο δρόμο, κύριε Υπουργέ, αλλά και παλαιότερα, όπως ο Γιώργος Θεοδωρίδης, ο Κώστας Κεντέρης για τον οποίο όλοι υπερηφανευόμαστε, η Τασούλα η Κελεσίδου η οποία βρήκε μόνη της ένα χωράφι για να κάνει ρίψεις. Αν είστε υπερήφανοι γι’ αυτά, τότε λυπάμαι πάρα πολύ.
      Να υπενθυμίσω και κάτι ακόμη. Όλα αυτά τα χρόνια φροντίζετε να παίρνουν κάποιοι ορισμένα ποσά, αλλά το μεγάλο πλήθος περιμένει. Δέστε τα Πρακτικά σας, κύριε Υπουργέ, και δείτε από πότε έχουν να δοθούν τα χρήματα που αντιστοιχούν στις ομάδες και το 2000 και το 2001 και το 2002 για να κάνουμε πραγματικό αθλητισμό και για να φτάσουμε να βγουν τα ταλέντα. 
      Μην υποκλέπτετε την προσπάθεια και τον αγώνα που κάνουν κάποιοι για να δοξάσουν την Ελλάδα. Αυτό είναι και άδικο και παράλογο και κυρίως μου θυμίζει καθεστώτα που θέλουν να αναδείξουν τη δική τους ανωτερότητα μέσα από τις επιτυχίες σε τέτοιους χώρους. 
      Λυπάμαι πολύ που τα λέω, αλλά αυτή είναι η εικόνα που εισπράττω όλο αυτό το χρονικό διάστημα. Και αν θέλετε να την ανατρέψετε, πρέπει να ανατρέψετε αυτή την πολιτική σας προσέγγιση που αφορά το γεγονός ότι οι εκλογές του 2004  θα σας χαρίσουν για δεκαπέντε μέρες τέσσερα χρόνια. Είστε γελασμένοι ότι θα τα καταφέρετε αν δεν προσεγγίσετε τα πραγματικά προβλήματα των πολιτών. 
      Επί της ουσίας, λοιπόν, θα ήθελα να πω ότι είμαστε υπερήφανοι για τον αγώνα που κάνουμε ώστε η Ολυμπιάδα να γίνει με τις καλύτερες προϋποθέσεις. Ξέρουμε ότι και ο άγιος φοβέρα θέλει, παρά το γεγονός ότι την Κυβέρνηση Σημίτη δύσκολα θα την έλεγε κανείς άγιο. Δεν ξέρω για σας, αλλά πάντως η Κυβέρνηση Σημίτη πάρα πολύ δύσκολα θα ονομαζόταν «άγιος». 
      Θα ήθελα λοιπόν να υπενθυμίσω ότι θα ενισχύσουμε κάθε προσπάθεια προς αυτήν την κατεύθυνση, αλλά σε καμία περίπτωση μην περιμένετε από μας να κλείσουμε το στόμα μας. 
      Βέβαια, στο θέμα που έχει δημιουργηθεί τις τελευταίες μέρες, το τελευταίο δεκαπενθήμερο, αυτοί που εξεπλάγησαν είναι αυτοί που δεν ήξεραν τι ακριβώς υπάρχει στο ελληνικό ποδόσφαιρο. Η Νέα Δημοκρατία εδώ και τέσσερα χρόνια έχει μια σταθερή και συγκεκριμένη άποψη που αφορά το ότι δεν μπορούν να συμμετέχουν ελληνικές ομάδες στο στοίχημα για δύο λόγους. Ο πρώτος λόγος είναι το αναξιόπιστο πρωτάθλημα που αποτελεί βασική ευθύνη των ΠΑΕ και της πολιτείας. Οι μεν ελέγχουν, οι δε το διεξάγουν. Ο δεύτερος λόγος είναι ότι ο ιδιοκτήτης μιας ΠΑΕ είναι ο οργανωτής του στοιχήματος. Αυτά δεν αλλάζουν και σ’ αυτά παραμένουμε.
      Επί του σημερινού γεγονότος, η άποψή μας, κύριε Υπουργέ, είναι ότι οι στυγνοί εκβιασμοί αυτού του είδους από την πλευρά των ΠΑΕ δεν μπορούν να περάσουν απέναντι στον πολιτικό κόσμο. Αυτοί που δημιούργησαν το πρόβλημα δεν έχουν ούτε ηθικό ούτε νομικό έρεισμα να διεκδικούν χρήματα που ανήκουν στους Έλληνες πολίτες. 
      Αυτή είναι μια καθαρή θέση, την οποία έχουμε εκφράσει όλα αυτά τα χρόνια. Παραμένουμε σταθερά στην διεκδίκηση ρόλου για το ελληνικό ποδόσφαιρο είτε είναι επαγγελματικό είτε είναι ερασιτεχνικό. Ακούστηκαν πολύ εποικοδομητικές προτάσεις από τον κ. Τζανή στην τελευταία του τοποθέτηση, τις οποίες αξίζει να δούμε και πιστεύω, κύριε Υπουργέ, ότι στη διάρκεια της συζήτησης επί των άρθρων θα έχουμε τη δυνατότητα για περισσότερες λεπτομέρειες.
      Όσον αφορά το αν παραμένουν μπροστά μας άλλα έργα, γνωρίζετε καλά ότι οι ολυμπιακές προσαρμογές ξεπερνούν τα 200 δισεκατομμύρια. Άρα, λοιπόν, έχουμε πολλά έργα,  προμήθειες και άλλες καταστάσεις, που θα τα βρούμε μπροστά μας.
      Εμείς φιλοδοξούμε να είμαστε στην ίδια πορεία μαζί σας, αρκεί να το θέλετε και εσείς και να μην περιμένετε από μας να χαιρετάμε όπως θέλετε να χαιρετίσετε εσείς. Να θέλετε από μας να διεκδικούμε το καλύτερο για την Ελλάδα.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κα Κανέλλη.
      ΛΙΑΝΑ ΚΑΝΕΛΛΗ: Ευχαριστώ κύριε Πρόεδρε. Πλησιάζουν και μεσάνυχτα και τα μεσάνυχτα βγαίνουν οι βρικόλακες και καμία φορά βγαίνει και η μνήμη και βρικολακιάζει. 
      Κύριε Υπουργέ, ήσασταν ιδιαίτερα ενθουσιώδης και οιηματικός. Μας εξηγήσατε, κύριε Υπουργέ, τι είναι το πρωτότυπο που έχει αυτό το νομοσχέδιο σε σχέση με τα υπόλοιπα. Δεν θα αντιλέξω. Υπάρχουν πρωτότυπα. Σε αυτή εδώ την Αίθουσα Υπουργός της δικής σας Κυβέρνησης δοκίμασε να γκρεμίσει μια παράγκα και έπαψε να είναι Υπουργός. 
      Αν εσείς ισχυρίζεστε ότι φέρνετε εδώ ένα νομοσχέδιο το οποίο είναι τόσο αυστηρό και τόσο διεκδικητικό απέναντι στους κακούς ανθρώπους που είναι κακοί με το ποδόσφαιρο, κακοί με το άθλημα και απλώς θέλουν να βγάλουν παράνομα και παράτυπα πάρα πολλά λεφτά, πιστεύετε στ’ αλήθεια ότι με αυτές τις ρυθμίσεις παρέχετε κίνητρο για να ασχοληθούν με τον αθλητισμό και μάλιστα με το ποδόσφαιρο; 
      Πρέπει, αγαπητοί συνάδελφοι της Νέας Δημοκρατίας, να καταθέσετε τις αντιθέσεις σας σε συγκεκριμένα άρθρα του νομοσχεδίου. Το ότι διαφωνείτε μόνο και μόνο γιατί είστε Αντιπολίτευση δεν οφελεί κανένα.
      Ο αγαπητός κ. Κεδίκογλου δίκιο είχε για την επιλογή του ξενόγλωσσου όρου «doping». Όμως, ο αντίστοιχος ελληνικός όρος «φαρμακοδιέγερση» είναι πιο περιορισμένος. Το doping είναι ευρύτερο και δεν θα ήμασταν ακριβείς εάν χρησιμοποιούσαμε την ελληνική λέξη. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Άκουσα τον κύριο Υπουργό να διεκτραγωδεί τον πόνο του. Μας είπε για το πώς ένας Υπουργός δέχεται τις διαμαρτυρίες των πολιτών, των κατοίκων μιας γειτονιάς κλπ. Εμείς είμαστε διατεθειμένοι να τον απαλλάξουμε από αυτόν τον πόνο. Να αλλάξουμε ρόλους, διότι και εμείς έχουμε την εμπειρία. Γνωρίζουμε τις διαδικασίες και ξέρουμε ότι εάν η πολιτεία προετοιμαστεί σωστά ούτε πόνο θα έχει, ούτε προβλήματα, ούτε πιέσεις χρόνου. 
      Θα του υπενθυμίσω ότι πολύ πρόσφατα με αφορμή τη συμπλήρωση πέντε ετών από την ανάληψη της διοργάνωσης των Ολυμπιακών Αγώνων δηλαδή στις 5.9.2002 φιλοκυβερνητική εφημερίδα έγραψε τέσσερα χρόνια χαμένα και με ένα έργο. Άρα και άλλοι αναγνωρίζουν ότι χάσαμε χρόνια και ότι με χρονική πίεση προσπαθούμε να ετοιμάσουμε τους Ολυμπιακούς. Η Νέα Δημοκρατία όλο αυτό το διάστημα εκφράζει την αγωνία του μέσου ‘Ελληνα πολίτη ο οποίος βλέπει μια Κυβέρνηση να ασχολείται με αλλότριες καταστάσεις και να αφήνει τελευταίο τον πρωταρχικό στόχο. 
      Κάποια στιγμή μετά το 2000 ανέλαβε ο κ. Σημίτης την ευθύνη και υπερκέρασε τον Υπουργό Πολιτισμού.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Εγώ ήρθα μετά. 
      ΓΕΩΡΓΙΟΣ ΟΡΦΑΝΟΣ: Ναι, όποιον ήταν εκείνη την ώρα. 
      Εμείς θεωρούμε ότι εκτελούμε εθνικό έργο. Πρέπει να θυμίσω στον κ. Βενιζέλο πως αντιπολιτευόταν το ΠΑ.ΣΟ.Κ. στην κυβέρνηση της Νέας Δημοκρατίας. Ακόμη πρέπει να σας θυμίσω ότι η Νέα Δημοκρατία δια του ομιλούντος στο προηγούμενο αθλητικό νομοσχέδιο είχε συμφωνήσει. Και όποιος δεν θέλησε να ακούσει στα είκοσι τρία λεπτά της ομιλίας μου τις διαφωνίες μου θα μπορεί να τις ακούσει στην κατ’ άρθρο συζήτηση για να καταλάβει που συμφωνούμε και πού διαφωνούμε. Και βέβαια ο κ. Ακριβάκης δεν ήταν και στην επιτροπή και λίγο άκουσε αυτά που είπαμε εδώ. Ο εισηγητής του ΠΑ.ΣΟ.Κ. δεν ξέρει πού διαφωνούμε; Εκτός αν και εκείνος δεν άκουγε για να διαπιστώσει εάν η Νέα Δημοκρατία έχει ή δεν έχει άποψη.
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ.  ΠΑΝΑΓΙΩΤΗΣ ΣΓΟΥΡΙΔΗΣ )
      Όσον αφορά αυτό που ελέχθη για το πόσο έχουν προχωρήσει τα ολυμπιακά έργα και ότι ο κύριος Πρωθυπουργός τα επισκέπτεται, επιτρέψτε μου να καταγγείλω στο σημείο αυτό τη χρησιμοποίηση των ολυμπιονικών στις φιέστες τις οποίες διοργανώνουν oι της Κυβέρνησης. Ουσιαστικά τους εκβιάζουν να πηγαίνουν εκεί για να στηρίξουν με τη δική τους λάμψη κάποιους που δεν την διαθέτουν και προσπαθούν να την υποκλέψουν. Αυτό κύριε Υπουργέ, είναι απαράδεκτο. Όσο το επαναλαμβάνετε τόσο πιο καταγέλαστοι γίνεστε. 
      Ακούστηκε εδώ το εξής: «Μα, δεν είδατε τις επιτυχίες μας, δεν είδατε την έκτη θέση που έχουν στην Ευρώπη οι ομάδες μας»; Οι ελληνικές επαγγελματικές ομάδες για τις οποίες συζητάμε έχουν εφτά ή οκτώ ξένους ποδοσφαιριστές. Άρα, για ποια ελληνικά οφέλη συζητάμε; Και αν συζητήσουμε για την Εθνική μας, σας υπενθυμίζω ότι μόνο δυο φορές έχει πάει σε τελικούς μεγάλων διοργανώσεων. Το 1980 με κυβέρνηση της Νέας Δημοκρατίας και το 1994 αφού προκρίθηκε το 1993 όταν είχαμε πάλι κυβέρνηση της Νέας Δημοκρατίας.
      Θα σας φέρω ένα παράδειγμα αδυναμίας στο νομοσχέδιο. Δεχθήκατε το 10% της εγγύησης να καταπίπτει και μάλιστα υπέρ του δημοσίου. Σας είπαμε τι πρέπει να γίνει με την εγγυητική επιστολή και εσείς είχατε τη δική σας εκδοχή. Θα σας πω το αποτέλεσμα της δικής σας εκδοχής. Θα καταπίπτει το 10%, θα δίνεται με τη μορφή επιχορήγησης στον ΠΣΑΠ ή στους καλαθοσφαιριστές, οι οποίοι θα πρέπει να το διανείμουν και αν όλες οι ομάδες είναι καλές και δεν καταπέσει καμία εγγύηση, δεν θα έχουν έσοδα οι ποδοσφαιριστές και θα εξυγιανθεί το ποδόσφαιρο. Αν μερικές είναι παράνομες και καταπέσει η εγγύηση θα πρέπει να πάει ως επιχορήγηση στον ΠΣΑΠ και τους καλαθοσφαιριστές και από εκεί να το πάρουν, να φτιάξουν μια διανομή και  να το διανείμουν σαν την «ΟΥΝΡΑ» κάποτε που έδινε τα ρούχα, στους φτωχούς και απλήρωτους ποδοσφαιριστές. Σε τι συντελεί αυτό στην κάθαρση; Σε τίποτα. 
      Όσο για το Στοίχημα, να είμαστε ρεαλιστές, θα βάλετε ελληνικές ομάδες και όταν το κάνετε θα δώσετε και ποσοστά. Ξέρετε πότε θα τις βάλετε; Όταν το ενδιαφέρον του κυρίου που έχει το Στοίχημα στραφεί σε ηλεκτρονικές μορφές είτε Στοιχήματος είτε Ξυστού είτε κάποιου άλλου πράγματος. Όταν θα ανοίξει ο κύκλος των ενδιαφερόντων του προς κάπου αλλού. 
      Μιλάτε για τηλεοπτικά δικαιώματα. Η εμπειρία μέσα σε όλα τούτα, έχει υπάρξει διπλή για πολλούς ενδιαφερόμενους. Ξέρετε τι πιστεύω; Αποφασίσατε να μη δώσετε άλλα λεφτά, γιατί δεν υπάρχουν άλλα. Γι’ αυτό αποφασίσατε να λέτε, όχι. Δεν θα σας κατηγορήσουν για θεσμούς όπως οι ελεγκτικοί μηχανισμοί, ή ότι θέλετε να βάλετε δικαστές που θα είναι και πεπειραμένοι. Αυτό μένει να το δούμε. Ξέρετε τι μετά βεβαιότητας κάνετε και θα σας το περιγράψω ως εφιαλτική πραγματικότητα από εμπειρία. Μαντρώνετε και ονομαστικοποιείτε τους κατ’ εσάς ενδεχομένως να μετατραπούν σε χουλιγκάνους, ανθρώπους που δεν γεμίζουν τα γήπεδα. Τα περισσότερα επεισόδια των τελευταίων ετών έχουν συμβεί στην πραγματικότητα εκτός γηπέδων. Μερικά που συνέβησαν εντός γηπέδων και χώρων επισήμων, όπως πυροβολισμοί για παράδειγμα που δεν έχουν σχέση με φιλάθλους –ακούστηκε μπαμ, μπουμ και χύθηκε αίμα σε χώρους επισήμων- δεν προκάλεσαν ούτε θύελλα ποινών, ούτε θύελλα κοινωνικής αναστάτωσης. Ξέρετε τι θα κάνετε με αυτό τον έλεγχο, την απαγόρευση μετακίνησης; Θα σας πω: Θα στείλετε με μαθηματική ακρίβεια τους οργανωμένους φιλάθλους άνευ κόστους, πανάκριβου εισιτηρίου, άνευ παρακρατήσεως του 10% για να τους φυλάει, άνευ του κόστους γηπέδων να βάλουν κάμερες με το όνομά τους τυπωμένο στα εισιτήρια, θα τους στείλετε στις καφετέριες σε γιγαντοοθόνες νέας τεχνολογίας και σε οργανωμένους πολέμους καφενείων εκτός των γηπέδων. Θα είμαστε, λοιπόν μπροστά σε άδεια γήπεδα και σε μάχες καφενείου με καφενείο, είτε αυτό είναι πράσινο είτε είναι κόκκινο είτε είναι κυανέρυθρο είτε είναι κυανόμαυρο είτε ό,τι άλλο θέλετε. Και δεν φθάνει που θα συμβεί αυτό, αλλά θα έρθουν και οι ΠΑΕατζήδες που δεν θα έχουν έσοδα από τα εισιτήρια και αυτό το λέω όπως οι παγωτατζήδες –ευπρεπές επάγγελμα είναι- έχουμε παράδειγμα ανθρώπου ο οποίος είχε και ΠΑΕ και τηλεοπτικό σταθμό και ήξερε να διαπραγματευτεί και τα μεν και τα δε. Όταν τα βρήκε σκούρα ήρθε εδώ και ζήτησε ρύθμιση. Δεν τα κατάφερε ούτε στη μία, ούτε στην άλλη διαπραγμάτευση. 
      Άκουσα με κατάπληξη τον κ. Φούρα να λέει τι δεν έγινε μέχρι σήμερα. Από κάποια στιγμή και μετά σάλεψα και σκέφθηκα με ποιο κόμμα είναι; Είχε δίκιο. Αναρωτήθηκα γιατί είπε ότι θα περιμένει έξι μήνες. Έξι μήνες είναι πολύ γιατί τις επόμενες δυο εβδομάδες δεν θα παίζεται ποδόσφαιρο. Κάτι οι εκλογές, κάτι οι ΕΠΑΕ, χουλιγκάνοι δεν θα υπάρχουν, ούτε προβλήματα, ούτε λεφτά θα υπάρχουν για κανέναν. 
      Ξέρετε πού πάμε να οδηγηθούμε με αυτό, τακτοποιώντας την αγορά; Ο αθλητισμός είναι εμπορευματικοποιημένος. Παραδεχθείτε το. Η δική μας πρόταση ήταν να του δώσετε ένα «άρωμα» γοητείας ερασιτεχνισμού το λιγότερο. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Σας παρακαλώ να είστε επιεικής, όπως και με τους υπολοίπους και να μη κτυπάτε το κουδούνι σε μένα τόσο δυνατά δέκα λεπτά πριν από τις δώδεκα τα μεσάνυχτα. Δεν θα πάρω παρά τρία λεπτά παραπάνω. Πήραν όλοι πολλά λεπτά παραπάνω. 
      ΠΡΟΕΔΡΕΥΩΝ (Παναγιώτης Σγουρίδης): Ξέρετε ότι το κουδούνι λήξης κτυπάει αυτόματα. 
      ΛΙΑΝΑ ΚΑΝΕΛΛΗ: Όχι, νόμιζα πως σας έχει γοητεύσει ο τρόπος ομιλίας μου, οπότε θα είσαστε επιεικής μαζί μου. Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακολουθούμε. Είστε αρκετά γοητευτική στο λόγο σας, αλλά …
      ΛΙΑΝΑ ΚΑΝΕΛΛΗ: Ακούστε με. Είμαι και ποδοσφαιρόφιλη. Είμαι και της κερκίδας. 
      ΠΡΟΕΔΡΕΥΩΝ (Παναγιώτης Σγουρίδης): Γι’ αυτό αμφιβάλλω. Με αυτά που λέτε σημαίνει ότι έχετε άγνοια. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μπορείτε να συνεχίσετε εκτός της Αιθούσης; 
      ΛΙΑΝΑ ΚΑΝΕΛΛΗ: Μακάρι όλοι οι άνθρωποι που αγαπούν το ποδόσφαιρο να φλέρταραν έτσι! Κύριε Υπουργέ, θα συμφωνήσετε μαζί μου; 
      Ακούστε λίγο. Θα σας πει κανένας «όχι» για το ντόπινγκ; Θα τα ψηφίσουμε. Θα σας πει κανένας για την προσαρμογή των πνευματικών δικαιωμάτων; Σας έχουμε κάνει τροποποίηση; Αυτά δεν θα τα ψηφίσουμε. ‘Oμως, τα ελεγκτικά όργανα που έχετε φτιάξει τα ψηφίζουμε. Γιατί είναι λάθος; 
      Βέβαια, σας κατανοώ. Είπατε μόνος σας ότι δεν μπορείτε. Το άκουσα από τον προλαλήσαντα Υπουργό. Δεν μπορείτε. Και δεν μπορείτε, γιατί έχουμε υπογράψει αυτή τη «ριμάδα» σύμβαση με τη FIFA. Και είπατε ότι τηρείτε την κοινοτική νομιμότητα.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τη Συνθήκη της Ζυρίχης. 
      ΛΙΑΝΑ ΚΑΝΕΛΛΗ: Ναι, τη Συνθήκη της Ζυρίχης, για την οποία ελπίζω να μην έχουμε και εθνικές ή ποδοσφαιρικές τραγωδίες. Ξέρετε, όταν θα συμβούν –αν συμβούν αρνητικά πράγματα, στα οποία θα πρωταγωνιστούν ιδιωτικοί στρατοί καλά οργανωμένων φιλάθλων, όπου το αθλητικό θα τους εξασφαλίζει και το εισιτήριο, για να μπουν μέσα και τον ατομικό αστυνομικό και μερικά στοιχεία από τις κάμερες- δεν θα έχετε σώσει το ποδόσφαιρο. Θα το έχετε τηλεοπτικοποιήσει και μεταφέρει τους καυγάδες  ή τους ενθουσιασμούς από το χώρο του γηπέδου λίγο παρά έξω. Αυτό είναι το μόνο σίγουρο που μπορεί να συμβεί. 
      Ξέρετε γιατί; Γιατί έχετε να κάνετε με λαό. Ο λαός συλλαμβάνεται εύκολα. Έχει τα πάθη του. Έχει χίλια δυο και πρέπει να χρηματοδοτεί τους επιχειρηματίες που θα κερδίζουν από τα δικά του τα πάθη και τη δική του αγάπη για την ομάδα. Αυτό, όμως, είναι εμπόριο. Σας κάνουμε μια πρόταση, αλλά δεν μπορείτε να τη δεχθείτε. 
      Εγώ οφείλω να ομολογήσω ότι λόγω και της προσωπικής σας νομικής ικανότητας φαντάστηκα ότι θα είχατε το κουράγιο να βρείτε ένα τρόπο, όχι να παρακάμψετε τη  FIFA, να παρακάμψετε την υποταγή στη FIFA και να τη φέρετε κοντύτερα στα ελληνικά δεδομένα, ώστε κάποτε να μπορούν να καταξιωθούν και άλλα πράγματα. Όχι η δεύτερη και η τρίτη εθνική. Η αγάπη για έναν αθλητισμό τμήμα των επιτυχιών του οποίου –ξέρετε πάρα πολύ καλά- έχει πληρωθεί πάρα πολύ ακριβά. 
      Κλείνοντας θα ήθελα να σας πω δύο κουβέντες για τα ολυμπιακά έργα. Τι να σας πω; Τι να σας πω για το κωπηλατοδρόμιο; Τι να σας πω για το Μαραθώνα; Να σας προτείνω να προτείνετε στον Πρωθυπουργό να πάει βόλτα, να κάνει μια βαρκάδα, για να δει από κοντά τα αρχαία και να το προτείνει στον αρχαιολογικό περίπατο; Ή να σας πω, μια και μιλάτε για το Σύνταγμα και για την ευρωπαϊκή νομιμότητα –θα πω κάτι δραματικό- ότι θα πληρώνουμε σε λίγο γι’ αυτούς τους Ολυμπιακούς Αγώνες διόδια, για να περάσουμε δίπλα από κάθε έργο; 
      Για μας το πρόβλημα δεν είναι αν θα γίνουν τα έργα στην ώρα τους. Ουαί και αλίμονο αν δεν γινόντουσαν! Το πρόβλημα είναι ποιος θα κερδίσει απ’ αυτά, ποιος υπερπλούτισε απ’ αυτά, ποιος καταχράστηκε μέρος της εμπιστοσύνης, ποιος υπεργολαβικώς έθαψε την ιδέα διαφορετικών Oλυμπιακών Aγώνων στη χώρα που τους γέννησε. Και θα σας θυμίσω και κάτι: Εγώ, ως Βουλευτής, και εσείς, ως Βουλευτής και Υπουργός, και όλοι οι παριστάμενοι εδώ και ο κύριος Πρόεδρος, όταν περνάμε από τα δημόσια διόδια, δεν πληρώνουμε διόδια. Όταν περνούν από τα διόδια, για να πάνε στο αεροδρόμιο, καταβάλουν το «ευρώ». Αν φτάσαμε, λοιπόν, να έχουμε τέτοιο ταξικό διαχωρισμό οι του δωρεάν διερχομένου Βουλευτού από δημόσια διόδια…
      Κύριε Πρόεδρε, δεν πρόκειται για το ένα ευρώ. Πρόκειται για την ουσία. Θα καταβάλουμε τον οβολό. Αυτή είναι εξίσωση ταξική προς τα άθλια κάτω και όχι προς τα άθλια πάνω. Εύχομαι να μην έρθει η ώρα που και οι Βουλευτές και οι πολίτες –γιατί θα έπρεπε να ισχύει το ανάποδο- θα πληρώνουν διόδια επειδή αναπνέουν, πολλώ μάλλον επειδή φωνάζουν για την ομάδα τους. 
      Mπαίνουμε σε επικίνδυνες ατραπούς.  ‘Εχετε καλές προθέσεις.
      Προκαλέσατε να σας στηρίξουμε. Σας κάναμε μία πρόταση. Έχετε ακούσει κι άλλες, ακόμη και για την εγγυητική. Θα πάει στραβά το πράγμα. Δεν πρόκειται να μας βρείτε σύμμαχους σε χουλιγκανισμούς.
      ΠΡΟΕΔΡΕΥΩΝ (Παναγιώτης Σγουρίδης): Κυρία Κανέλλη, τελειώνετε.
      ΛΙΑΝΑ ΚΑΝΕΛΛΗ: Τελειώνω, κύριε Πρόεδρε.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Βουλευτού)
      Θα μας βρείτε όμως συμμάχους σε μία διάθεση –μόνος σας το είπατε- να μην εκβιάσετε την συναίνεση, αλλά να την κατακτήσετε. Πρέπει κι εσείς να κάνετε κάποιο κόπο, κι ας είστε εξουσία, κι ας είστε Κυβέρνηση.
      Να μην ζητάτε να συναινέσουμε. Να το έχετε εξασφαλίσει, επειδή κάτι κάνατε κι εσείς, ένα βήμα. Αλλά δεν το κάνετε.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Κανέλλη.
      ΛΙΑΝΑ ΚΑΝΕΛΛΗ: Με συγχωρείτε, κύριε Πρόεδρε, αλλά πρέπει να πω ότι εμείς το καταψηφίζουμε επί της αρχής για όλα αυτά που είπα.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Κανέλλη. Φάνηκε από αυτά που είπατε ότι θα το καταψηφίσετε.
      Ορίστε, κυρία Ξηροτύρη, έχετε το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, έχουμε συμφωνήσει όλοι με το πρώτο μέρος της τοποθέτησης του κυρίου Υπουργού σύμφωνα με το οποίο δεν χρωστάμε τίποτα στις επιχειρήσεις στον αθλητισμό, διότι μιλάμε για ένα δημόσιο αγαθό και είναι υποχρεωμένες και εγγυήσεις να δίνουν και να κάνουν συμβατή την επιχειρηματική τους δράση με αυτό το δημόσιο αγαθό και με αυτά που θέλει η πολιτεία.
      Φαντάζομαι ότι αυτό θα το τηρήσουμε. Και θα το τηρήσουμε εφόσον διασφαλίσουμε ακόμη περισσότερο τα θέματα της εγγυητικής επιστολής –δεν φαίνονται ακόμη να είναι καλά διατυπωμένα- και εφόσον προχωρήσουμε και σε κάποια άλλα θέματα, τα οποία σας είπαμε, κύριε Υπουργέ.
      Είπαμε ότι το θέμα του μετοχολογίου, δηλαδή, το πώς είναι τα ποσοστά και οι μετοχές στις ανώνυμες εταιρείες ΠΑΕ, δεν υπάρχει. Και αυτό είναι ένα βασικό θέμα για την εξυγίανση στον αθλητισμό.
      Όσο για το πώς δίνεται το πιστοποιητικό και για το ποιες είναι οι προϋποθέσεις για να δώσει κανείς το πιστοποιητικό, ούτε αυτά ρυθμίζονται εδώ. Παραπέμπονται σε υπουργική απόφαση, αλλά δεν υπάρχει ρύθμιση σε αυτό το νομοσχέδιο. Εμείς ζητάμε τουλάχιστον το πιστοποιητικό να αναφέρει αν έχει υποχρεώσεις η εταιρεία απέναντι στους ποδοσφαιριστές, αν πρέπει, δηλαδή, να πληρώνει κ.ο.κ.
      Μιλήσαμε για τα θέματα της βίας. Σας είπαμε ότι πολλές από τις διατάξεις είναι θετικές και θα τις ψηφίσουμε. Σας είπαμε ότι κάποιες άλλες είναι υπερβολικές και θα πρέπει να βρούμε μία άλλη διατύπωση. Σας είπαμε για την ΔΕΑΒ, την Διαρκή Επιτροπή Αντιμετώπισης της Βίας, ότι παραμένει μία συμβουλευτική επιτροπή και δεν έχει ουσιαστικές αρμοδιότητες, λειτουργικό και θεσμικό ρόλο. Σας είπαμε να την ενισχύσετε με ειδικούς επιστήμονες και με τους ίδιους του φορείς του αθλητισμού, για να είναι όντως αναβαθμισμένη, όπως λέτε κι εσείς στην εισαγωγική έκθεση ότι θέλετε να κάνετε.
      Γι’ αυτό θεωρώ ότι αδικήσατε το σύνολο των κομμάτων, την δουλειά που κάναμε στην επιτροπή και τη δουλειά που κάνουμε τώρα στο Τμήμα. Καταθέσαμε εγκαίρως και τις τροπολογίες και τις προσθήκες και έχουμε τοποθετηθεί διεξοδικά και επί της αρχής, αλλά και επί των άρθρων αυτού του νομοσχεδίου.
      Θεωρήσαμε θετικές ορισμένες ρυθμίσεις για το ντόπινγκ και θέλουμε να επιμείνουμε για να δεχθείτε και κάποιες άλλες ακόμη ρυθμίσεις.
      Θεωρούμε ελλιπέστατο το κεφάλαιο για τον ερασιτεχνικό και τον μαζικό αθλητισμό και τη σχέση του και την υποστήριξη της Τοπικής Αυτοδιοίκησης σε αυτά τα θέματα. Δεν μας απαντήσατε σε αυτό το θέμα.
      Και τελικά, ενώ προσπαθούμε όλοι να κάνουμε αυτή τη λεγόμενη εξυγίανση στο χώρο του αθλητισμού, έρχονται οι τελευταίες διατάξεις, οι οποίες αφορούν πάλι τα θέματα της επιτάχυνσης όλων των διαδικασιών για τους Ολυμπιακούς Αγώνες και η συζήτηση πολώθηκε γύρω απ’ αυτό το θέμα.
      Ξέρετε, υπάρχουν δύο παροιμίες του ελληνικού λαού: «Στο σπίτι του κρεμασμένου δεν μιλάνε για σκοινί» και «Εκεί που μας χρωστούσανε, μας φάγανε και το βόδι». Εγώ έτσι θα έλεγα.
      Κοιτάξτε, κύριε Υπουργέ: είναι σε όλους γνωστό ότι υπάρχει μια μεγάλη καθυστέρηση των έργων, ότι από τους προϋπολογισμούς που υπήρχαν στα επιμέρους έργα, αλλά και στο σύνολο των έργων για τους Ολυμπιακούς Αγώνες, υπάρχει ένας τριπλασιασμός και ων ουκ έστιν αριθμός ακόμη.
      Υπάρχουν έργα τα οποία περικόπτονται, γιατί τελικά δεν μπορούν να γίνουν, υπάρχει η γνωστή υπόθεση των έργων και γενικά των αφαιρούμενων τμημάτων από το σχεδιασμό του Καλατράβα και τίποτα δεν έχουμε δει, υπάρχουν συγκεκριμένες περιπτώσεις έργων τα οποία έχουν ατυχήσει. 
      Πέρα από τα θέματα των αρχαίων, εξυμνήσατε -και πολύ καλά κάνατε- το έργο των αρχαιολόγων. Οι αρχαιολόγοι σας είχαν επισημάνει  έγκαιρα ότι εκεί υπάρχει πρόβλημα. 
      Υπάρχει το θέμα του ολυμπιακού χωριού και των εργατικών ατυχημάτων.  Όταν τα έργα  γίνονται γρήγορα, κανείς δεν μπορεί  να προλάβει αυτά τα πράγματα. Το ολυμπιακό χωριό τελικά δημοπρατήθηκε μέσω των διαδικασιών της δημόσιας υπηρεσίας, η οποία ανέλαβε το έργο, αλλά η διεθνής ζώνη παρέμεινε έωλη και σας το  είχαμε τονίσει. Τελικά τι κάνατε με τη διεθνή ζώνη; Αφού τα δώσατε όλα -εβδομήντα χρόνια τους δώσατε να μπορούν να αξιοποιήσουν- σας ήρθαν τελικά σε ένα διαγωνισμό και σας έδιναν προσφορά το 30% του έργου -ο διαγωνισμός έγινε με τις σωστές διαδικασίες του διαγωνισμού, τα ξέρουμε αυτά- και είχατε τελικά το θάρρος να τον ακυρώσετε. Βλέπετε λοιπόν πώς έρχονται τα πράγματα; Αν καθυστερείτε στην εκτέλεση των έργων, έστω και αν πάτε με τον ν. 1418 και με όλα αυτά, θα μείνετε δέσμιος των οικονομικών συμφερόντων, θα σας έχουν στο χέρι. Θα πηγαίνετε στους διαγωνισμούς και θα μοιράζεται κάτω από το τραπέζι το ποσοστό της έκπτωσης και θα καταλήγει στο 6%, στο 3% και στο 2%. Θα σας εκβιάζουν συνέχεια με τροποποιήσεις «δώστε και δώστε», όπως σας εκβίασαν τελικά στο Καραϊσκάκη και υποχώρησαν οι δύο εταίροι, όπως σας εκβιάζουν στη διεθνή ζώνη και όπως θα κάνουν και στα άλλα. Αυτά τα πράγματα τα ξέρουμε στα δημόσια έργα, δεν ήρθαν από τον ουρανό. Εσείς, η Kυβέρνησή σας τα ξέρει ακόμα καλύτερα γιατί είκοσι χρόνια έχετε τα προβλήματα και κατ’ εμάς δεν τα έχετε διορθώσει, άρα έπρεπε να πάρετε τα μέτρα σας. Δεν σας φταίμε εμείς σε τίποτα να μας μαλώνετε σ’ αυτήν την Αίθουσα γιατί λέμε ότι αν ακόμη ακολουθείτε τις νόμιμες διαδικασίες είναι τόσα πολλά τα προβλήματα που δεν έχουν λυθεί κατά την εφαρμογή αυτής της νομοθεσίας για τα δημόσια έργα και τόσες οι παρεμβάσεις που είναι γεγονός ότι όχι πέντε χρόνια έπρεπε να αρχίσετε, πολύ περισσότερο για να τελειώσετε. Γιατί αν αναφερθώ σε κάποια έργα της περιφέρειας, αν η δυτική είσοδος της Θεσσαλονίκης  είχε ορίζοντα το 2004 τότε που ξεκίνησε, θα μπορούσατε να μου πείτε κανένα έργο τελικά δεν έχει τελειώσει, όχι στη δεκαετία που προγραμματίστηκε, αλλά ούτε στην εικοσιπενταετία.
      ΠΡΟΕΔΡΕΥΩΝ (Παναγιώτης Σγουρίδης): Αφού δεν υπάρχουν οι σωστές μελέτες κυρία Ξηροτύρη. Το ξέρετε, μηχανικός είσθε. Και εκτός τούτου, γιατί δεν έχουμε δημοπρασίες με το σύστημα  μελέτη - κατασκευή, για να έχει την ευθύνη ο ίδιος που το κατασκευάζει. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Οι σωστές μελέτες θέλουν μια σωστή οργάνωση και ένα σωστό Υπουργείο, ή τα καθ’ ύλην αρμόδια Υπουργεία …
      ΠΡΟΕΔΡΕΥΩΝ (Παναγιώτης Σγουρίδης): Τα Υπουργεία είναι σωστά, οι νόμοι είναι σωστοί, το θέμα είναι ότι οι υπηρεσίες …Τέλος πάντων. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ξέρουμε τα θέματα των μελετών γι’ αυτό θέλω να πάω στις παρατηρήσεις που έκανα στο άρθρο 82. Δεν μπορείτε τόσο εύκολα μέσώ της διϋπουργικής επιτροπής να αναθέτετε στην «Αθήνα 2004» να κάνει προμήθεια, έργα κλπ. Με ποιο νόμο θα το κάνει; Θέλω να μου απαντήσετε σ’ αυτό. Εγώ ανησυχώ. Θα έχει τεχνική υπηρεσία; Θα έχει προϊσταμένη αρχή και διευθύνουσα υπηρεσία που θα είναι δημόσιοι υπάλληλοι; Γιατί αυτό απαιτεί ο νόμος. Δεν μπορεί να τα κάνει με ιδιωτικούς υπαλληλους και με συμβούλους. Το ίδιο σας ρωτώ και για την εταιρεία «ΟΛΥΜΠΙΑΚΑ ΑΚΙΝΗΤΑ Α.Ε». Είναι αυτές οργανωμένες εταιρείες; Οργανώθηκε η Εγνατία Οδός, είχε τόσα προβλήματα, κατά το ήμισυ με τους δημοσίους υπαλλήλους και κατά το άλλο με τους συμβούλους τους οποίους πήρε και τελικά ξεκίνησε το έργο και προχωράει. Εδώ όμως αυτά δεν γίνονται με ρυθμίσεις. Να μας απαντήσετε σε αυτά τα θέματα. Κάνατε ειδική υπηρεσία του Υπουργείου για τους Ολυμπιακούς Αγώνες; ‘Εχετε τη Γενική Γραμματεία Αθλητισμού. Γιατί δεν οργανώνεστε να τα τελειώσετεί; Και ειδικές υπηρεσίες κάνετε και ειδικές ρυθμίσεις έχετε κάνει για να γίνονται γρήγορα και σύννομα βέβαια -εγώ συμφωνώ σε αυτό- και αμοιβές ειδικές δίνετε, δώστε και άλλες, φτιάξτε και εσείς ειδική υπηρεσία στο Υπουργείο Πολιτισμού και όχι να μεταφέρετε δραστηριότητες στην «Αθήνα 2004» και στα «ΟΛΥΜΠΙΑΚΑ ΑΚΙΝΗΤΑ Α.Ε.».
      Δεν γίνονται αυτά τα πράγματα. Εν πάση περιπτώσει, εμείς σας ρωτούμε πώς θα το κάνετε. Σας λέμε ότι κατά τη δική μας άποψη δεν φαίνονται ότι θα γίνουν σύντομα αυτά τα πράγματα. Απαντήστε μας σ’ αυτό. Απευθύνεστε στη Νέα Δημοκρατία, αλλά κάποτε πρέπει να γίνει ένας ουσιαστικός διάλογος εδώ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Ξηροτύρη. Θα τα συζητήσουμε στα άρθρα διεξοδικά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πρέπει να δούμε και ενδιάμεσα τι τελικά πρέπει να κάνουμε για να διορθωθούν έστω την τελευταία στιγμή τα πράγματα.
      ΠΡΟΕΔΡΕΥΩΝ (Παναγιώτης Σγουρίδης):  Ορίστε, κύριε Κεδίκογλου. Έχετε το λόγο.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
      Κύριε Πρόεδρε, τον Υπουργό Πολιτισμού, τον τιμώ και αν είμαι λίγο περισσότερο οξύτερος είναι ακριβώς επειδή τον τιμώ και θεωρώ ότι είναι μια από τις ελπίδες του έθνους μας. Θα είμαι ίσως και λίγο αυστηρότερος μαζί του. 
      Δεν αντιλήφθηκα αν απαντάτε στο νομοσχέδιο ή σε επερώτηση. Δεν υποστηρίξατε καμία από τις ενότητες του νομοσχεδίου, αλλά μόνο το γεγονός πως είπατε όχι στις ΠΑΕ. Υπήρξε κανείς στην Αίθουσα που είπε ναι στις ΠΑΕ και χρειάστηκε να υπεραμυνθείτε εσείς του όχι; Προς Θεού! Ήλθε και ο κ. Λιάνης για να μας μιλήσει για το ηλιοτρόπιο. Το ηλιοτρόπιο είναι εξαρτημένο, το οδηγεί ο ήλιος. Δεν είναι ανεξάρτητο, αυτό λέμε και εμείς. Εξαρτημένοι είστε των Ολυμπιακών Αγώνων. 
      Πέραν αυτού εσείς υπεραμυνθήκατε και του Ελεγκτικού Συνεδρίου, της δικαστικής εξουσίας. Φέρτε μου μια παράγραφο της έκθεσης του  Ελεγκτικού Συνεδρίου, στην οποία να ασχολείται με μια ροή δαπάνης και δεν είναι απλά διορισμένο δικαστήριο του εντιμότατου Πρωθυπουργού.
      Μιλάτε για ανεξαρτησία της δικαιοσύνης, όταν ο Πρόεδρος του Αρείου Πάγου και ο Εισαγγελέας υπό τύπον εθιμοτυπικής επίσκεψης υποβάλλουν τα σέβη τους στον Υπουργό Δικαιοσύνης και ακολούθως στον Πρωθυπουργό; Ξέρετε καλύτερον εμού τι έκανε ο Αντώνιος Ζηλήμονας. Μιλάτε εσείς για διαφάνεια και ανεξαρτησία όταν ανεξάρτητες αρχές διορίζονται από ένα όργανο της Βουλής, το οποίο με απλή Πλειοψηφία η αυριανή Βουλή αλλάζει; Προς Θεού!
      Αναφέρομαι τώρα στον κ. Λιάνη σχετικά με τις αρμοδιότητες. Χαίρομαι που επιτέλους κατάλαβε –και δεν είναι ο μόνος που κατάλαβε και δεν είναι αυτό υποτιμητικό- ότι οι Yφυπουργοί δεν είναι μέλη του υπουργικού συμβουλίου, είναι υπηρεσιακοί πολιτικοί παράγοντες. Μιλήσατε για τους Ολυμπιακούς Αγώνες και για διαφάνεια. Πείτε μου πώς ορίζεται ένας σύμβουλος; Υπάρχει αντικειμενικός προϋπολογισμός; Υπάρχουν τιμές που βγάζουν τον προϋπολογισμό του έργου και δίνουν έκθεση; Υπάρχει αντικειμενικός αρνητικός δείκτης για τις ικανότητες του γραφείου που αναλαμβάνει; Όχι. Είναι προσωπικές επιλογές. 
      Αυτή είναι η ικανότητα της διακυβέρνησης και διοίκησης Σημίτη: Η νοθεία. Μέσα από κάποιο νόμο που θα λέει «Η μια επιτροπή αναθέτει και τελειώσαμε. Έχουμε και το νόμο μαζί μας. Είμαστε διαφανείς, είμαστε δίκαιοι και κάνουμε αυτό που θέλουμε». Σαν το μέγα επίτευγμα της «Simitis administration» , αν επιτρέπεται η έκφραση, για να αναγνωρίζετε ο εισηγητής σας εδώ.
      Κύριε Υπουργέ του Πολιτισμού, δεν οφείλετε τίποτα στον εντιμότατο Πρωθυπουργό. Δεν σας στηρίζει πουθενά, τον στηρίζετε. Αναλογισθείτε τις ικανότητές σας και το ό,τι βλέπετε και ανταποκριθείτε στις περιστάσεις τις αντικειμενικώς υπάρχουσες τις πολιτικές. Και αν είμαι οξύς, γι’ αυτό είμαι και το γνωρίζετε πολύ καλύτερα από μένα. 
      Μιλάτε για απ’ ευθείας εκτέλεση των έργων. Το έργο είναι μελέτη και εκτέλεση. Υπάρχει καμία αντικειμενική ανάθεση μελετών; Σας ανέφερε τον Καλατράβα, που σας πήγαινε σε προϋπολογισμούς των ΗΠΑ. Πού πηγαίνατε; Ευτυχώς σας έβαλε λίγο φρένο ο διοικητής της Τραπέζης Ελλάδος και λέει: «Κύριοι, υπάρχει κενό παραγωγικότητας, πληθωρισμός, χρηματισμός της οικονομίας και μηδέν έργο». Προς Θεού! 
      Μιλάτε για Ολυμπιακούς Αγώνες; Τι ήταν οι Ολυμπιακοί Αγώνες; Μια πανεθνική προσπάθεια. Ξεκίνησε από τον Ανδρέα Παπανδρέου. Ήμουν από τους πρώτους το 1998 με τον αείμνηστο Κανδύλη που προσπαθούσαμε να κάνουμε κάτι. Και χαίρομαι που συγκατανεύετε. Πώς τους σκεφθήκαμε και πώς τους βλέπαμε και πού είναι από πανεθνική προσπάθεια, πού κατέληξαν; Σε μια προσπάθεια κερδοσκοπίας. 
      Κάντε ένα γκάλοπ για το τι είναι Ολυμπιακοί Αγώνες. Πανεθνική προσπάθεια ή κερδοσκοπία ωμή; Ποιο έργο στην περιφέρεια προωθείτε; Κανένα. Όλα θυσιάζονται σ’ αυτό το Μολώχ που λέγεται ολυμπιακά έργα. Έχει καταντήσει η χώρα να πληρώνει ένα πληθωρισμό φοβερό. Έχει καταντήσει η χώρα να χρηματίζεται, να υπάρχει ένα κενό παραγωγικότητας.
      Σας το λέει, το επαναλαμβάνω σας το λένε όλοι οι οικονομικώς αρμόδιοι με πρώτο το διοικητή Τραπέζης της Ελλάδος και εκλεκτό μάλιστα του κυρίου Πρωθυπουργού.
      Κύριε Πρόεδρε, το νομοσχέδιο αυτό, όπως είπα και πριν, περιλαμβάνει τα στοιχεία του αποτελέσματος, το σύμπτωμα. Ο πυρετός, κύριε Πρόεδρε και φίλτατε κύριε Υπουργέ, με όλη την εκτίμηση που σας έχω -και το γνωρίζετε πολύ καλά και γι’ αυτό είμαι περισσότερο οξύς- ο πυρετός, επαναλαμβάνω, είναι σύμπτωμα. Με το να κατεβάσετε τον πυρετό μια στιγμή, δεν κάνετε τίποτα. Η αιτία είναι το σημαντικό. Και βέβαια δεν αναμένω να θεραπεύσετε την αιτία εσείς, το Υπουργείο Πολιτισμού, αναμένω όμως από το Υπουργείο Πολιτισμού, με όση βαρύτητα έχει, να πει ότι τα αίτια είναι κάπου αλλού, ότι είναι κοινωνικά, είναι ψυχολογικά, είναι οικονομικά κλπ. Έχει μεγάλη βαρύτητα αυτό εκ μέρους σας. Και, επαναλαμβάνω, δεν σας στηρίζει κανένας, τους στηρίζετε. Γι’ αυτό έχετε διπλή ευθύνη και διπλό ρόλο απέναντι της ιστορίας και του μέλλοντος, γιατί είστε ένας νέος στον οποίο μπορεί να ακουμπήσει αύριο η χώρα μας.
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Το Υπουργείο Πολιτισμού και βάρος έχει, αλλά και το νομοσχέδιο λειτουργεί ως αντιβιοτικό! 
      Το λόγο έχει ο κύριος Υπουργός.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, επειδή είναι περασμένη η ώρα, θέλω να ευχαριστήσω τους συναδέλφους για τις παρατηρήσεις τους. Νομίζω ότι τα επιχειρήματα έχουν αναπτυχθεί επαρκώς και στη Διαρκή Επιτροπή και ως τώρα στη συζήτηση στο Τμήμα. Επιφυλάσσομαι να δώσω απαντήσεις σε όλα τα επιμέρους θέματα κατά τη συζήτηση των άρθρων, για να μετέχουν και περισσότεροι συνάδελφοι και για να παρακολουθούν και τα μέσα ενημέρωσης αυτά τα οποία λέγονται στην Αίθουσα αυτή. 
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Πολιτισμού «Τροποποίηση και συμπλήρωση του ν.2725/1999, ρύθμιση θεμάτων Υπουργείου Πολιτισμού και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΟΡΦΑΝΟΣ: Κατά πλειοψηφία.
      ΒΑΣΙΛΗΣ ΚΕΔΙΚΟΓΛΟΥ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Πολιτισμού: «Τροποποίηση και συμπλήρωση του ν.2725/1999, ρύθμιση θεμάτων Υπουργείου Πολιτισμού και άλλες διατάξεις» έγινε δεκτό επί της αρχής κατά πλειοψηφία. 
      Κύριοι συνάδελφοι, έχουν διανεμηθεί τα Πρακτικά της Τετάρτης 4 Σεπτεμβρίου 2002 (πρωινή συνεδρίαση), της Τετάρτης 4 Σεπτεμβρίου 2002 (απογευματινή συνεδρίαση) και της Πέμπτης 5 Σεπτεμβρίου 2002  και ερωτάται το Τμήμα αν επικυρούνται.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 4 Σεπτεμβρίου 2002 (πρωινή συνεδρίαση), της Τετάρτης 4 Σεπτεμβρίου (απογευματινή συνεδρίαση) και της Πέμπτης 5 Σεπτεμβρίου 2002  επικυρώθηκαν.
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Tμήματος και ώρα 00.15’, λύεται η συνεδρίαση για σήμερα Τετάρτη 18 Σεπτεμβρίου 2002 και ώρα 6.30’, με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: «Τροποποίηση και συμπλήρωση του ν. 2725/1999, ρύθμιση θεμάτων Υπουργείου Πολιτισμού και άλλες διατάξεις».
      Ο   ΠΡΟΕΔΡΟΣ                              ΟΙ    ΓΡΑΜΜΑΤΕΙΣ



1
ΣΥΝΕΔΡΙΑΣΗ 17-9-2002 ΣΕΛ.

