      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΛΖ΄
      Τρίτη 22 Μαρτίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Σ. Μάνου, σελ.
      3. Ανακοινώνεται ότι τη συνεδρίαση παρακολουθούν μαθητές από το Β΄
      Γυμνάσιο Περιστερίου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      α) Προς τον Υπουργό Οικονομίας και Οικονομικών σχετικά με την καταπολέμηση φαινομένων νοθείας και ακρίβειας στα καύσιμα, σελ.
      β) Προς τον Υπουργό Εθνικής Παιδείας και Θρησκευμάτων σχετικά με την πληρωμή ωρομισθίων εκπαιδευτικών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Δήλωσης Αρχών, που διέπει την Πρωτοβουλία των Ηνωμένων Πολιτειών για την ασφάλεια των Εμπορευματοκιβωτίων στο Λιμάνι του Πειραιά, Ελλάδα, μεταξύ της Γενικής Διεύθυνσης Τελωνείων και Ειδικών Φόρων Κατανάλωσης της Ελληνικής Δημοκρατίας και της Υπηρεσίας Τελωνείων και Προστασίας των Συνόρων των Ηνωμένων Πολιτειών», σελ.
      2. Ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Εθνικό Σύστημα Υγείας και Κοινωνικής Αλληλεγγύης και λοιπές διατάξεις», σελ.
      3. Συζήτηση επί της αρχής του σχεδίου νόμου του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΚΑΛΟΣ Γ., σελ.
      ΡΕΓΚΟΥΖΑΣ Α., σελ.
      ΣΠΗΛΙΟΠΟΥΛΟΣ Κ., σελ.
      ΣΤΡΑΤΑΚΗΣ Ε., σελ.
      Β. Επί του σχεδίου νόμου του Υπουργείου Μεταφορών και Επικοινωνιών:
      ΑΔΡΑΚΤΑΣ Π., σελ.
      ΑΝΤΩΝΑΚΟΠΟΥΛΟΣ Π.,  σελ.
      ΒΑΣΙΛΕΙΟΥ Γ., σελ.
      ΒΕΡΕΛΗΣ Χ., σελ.
      ΚΑΙΣΕΡΛΗΣ Σ., σελ.
      ΚΑΛΟΓΗΡΟΥ Χ., σελ.
      ΚΑΣΤΑΝΙΔΗΣ Χ., σελ.
      ΚΕΛΕΤΣΗΣ Σ., σελ.
      ΚΙΛΤΙΔΗΣ Κ., σελ.
      ΚΟΛΙΑ-ΤΣΑΡΟΥΧΑ Μ., σελ.
      ΚΟΡΚΑ-ΚΩΝΣΤΑ Α., σελ.
      ΚΟΥΣΕΛΑΣ Δ., σελ.
      ΚΟΥΤΣΟΥΚΟΣ Ι., σελ.
      ΛΕΒΕΝΤΗΣ Α., σελ.
      ΛΕΓΚΑΣ Ν., σελ.
      ΛΙΑΠΗΣ Μ., σελ.
      ΜΑΝΙΑΤΗΣ Ι., σελ.
      ΜΕΛΑΣ Π., σελ.
      ΜΠΟΥΡΑΣ Α.,, σελ.
      ΝΕΡΑΝΤΖΗΣ Α., σελ.
      ΠΟΛΥΔΩΡΑΣ Β., σελ.
      ΣΑΛΜΑΣ Μ., σελ.
      ΣΑΜΠΑΖΙΩΤΗΣ Δ., σελ.
      ΣΚΟΠΕΛΙΤΗΣ Σ., σελ.
      ΣΤΡΑΤΑΚΗΣ Ε., σελ.
      ΤΣΑΝΤΟΥΛΑΣ Δ., σελ.
      ΧΩΜΑΤΑΣ Ι., σελ.



      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ  ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΛΖ΄
      Τρίτη 22 Μαρτίου 2005
      Αθήνα, σήμερα στις 22 Μαρτίου 2005, ημέρα Τρίτη και ώρα 18.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Κωνσταντίνο Σπηλιόπουλο, Βουλευτή Αχαΐας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία το Δημοτικό Συμβούλιο Βούλας ζητεί την εικοσιτετράωρη λειτουργία του Τμήματος Επειγόντων Περιστατικών του ΓΠΝ Ασκληπιείου Βόλου.
2) Ο Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Άνω Λιοσίων Αττικής ζητεί χρηματοδότηση για τη στέγαση σεισμοπλήκτων οικογενειών.
3) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την επέκταση της υφιστάμενης νομοθεσίας για τη χορήγηση στεγαστικού επιδόματος σε πολύτεκνους φοιτητές.
4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύνδεσμος Βυρσοδεψών Ελλάδος ζητεί να γίνουν νομοθετικές τροποποιήσεις, ώστε να ανακοπεί η πτωτική πορεία του κλάδου επεξεργασίας δέρματος.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Συνοικίας Μακρυγιάννη Πάτρας ζητεί τη λήψη μέτρων για την προστασία της υγείας των κατοίκων της περιοχής από τις γραμμές μεταφοράς ρεύματος υψηλής τάσης της ΔΕΗ.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Γραφείο Τύπου της Περιφέρειας Δυτικής Ελλάδας επισημαίνει τους κινδύνους καθυστέρησης του έργου της κάλυψης του χειμάρρου Διακονιάρη στην Πάτρα.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Καθαριστριών και Καθαριστών Πάτρας ζητεί τη μετατροπή των συμβάσεων εργασίας τους από ορισμένου σε αορίστου χρόνου.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Κλειτορίας ζητεί την ολοκλήρωση του νέου σχολικού συγκροτήματος στην Κλειτορία Αχαΐας.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Επιτροπή Αγώνα για τα Ηπειρωτικά Κληροδοτήματα ζητεί την αποδοχή πρότασης για τα Παλαιά Κληροδοτήματα της πόλης των Ιωαννίνων.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο προτείνεται η δημιουργία αγγλόφωνου ακαδημαϊκού κέντρου στην Πάτρα.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η κακή πολεοδομική μελέτη της περιοχής Ζαρουχλέικων Πατρών.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η βελτίωση των υπηρεσιών υγείας στα νησιά του Αιγαίου.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζει ο θεσμός της Πολιτιστικής Πρωτεύουσας.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη δυσφήμιση που δέχθηκε η πόλη των Πατρών από διαφημιστικό όμιλο.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με έργα στο Νομό Αχαΐας, που είχαν ζητηθεί να ενταχθούν για χρηματοδότηση.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την οικονομική πρόταση του Πανεπιστημίου για την ιστοσελίδα της Πολιτιστικής Πρωτεύουσας.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση αποπεράτωση των αρδευτικών έργων στο Λάδωνα ποταμό.
18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η χρηματοδότηση του Δήμου Δύμης Αχαΐας για την επισκευή των ζημιών που προκλήθηκαν από πλημμύρες.
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο επισημαίνει την κακή λειτουργία των μηχανισμών στον έλεγχο των πρατηρίων καυσίμων.
20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις αστικές αναπλάσεις του προγράμματος «Όλη η Ευρώπη μια πόλη» στην Πάτρα.
21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται διπλοθεσίτες, που είναι διορισμένοι στις θυγατρικές εταιρείες της ΟΠΑΠ ΑΕ στην Κύπρο.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο κόστος ειδών διατροφής νοσηλευτικού ιδρύματος του Νομού Αχαΐας.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που δημιουργούνται στο περιβάλλον από τη χάραξη της νέας διπλής σιδηροδρομικής γραμμής Κιάτου – Πατρών.
24) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία το Εργατοϋπαλληλικό Κέντρο Ναυπακτίας και Δωρίδας Αιτωλ/νίας ζητεί την αύξηση των μισθών και συντάξεων κλπ..
24) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Νομάρχης Μαγνησίας ζητεί την άμεση καταβολή των αποζημιώσεων για την ολοκλήρωση της απαλλοτρίωσης έκτασης, υπέρ  του Μουσείου Βόλου Μαγνησίας.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Σωματείο Εργαζομένων στα ΚΕΠ Κεντρικής Ελλάδας – Νησιών Αιγαίου και Κρήτης ζητεί τη διασφάλιση των  θέσεων εργασίας των μελών του.
26) Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Διδασκόντων 5ου ΤΕΕ Πάτρας ζητεί να δοθεί η δυνατότητα στους αποφοίτους των εσπερινών ΤΕΕ να εισάγονται στις στρατιωτικές σχολές.
27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Ακράτας Αχαΐας δηλώνει την απόφασή του να προχωρήσει στην εκπόνηση πολεοδομικής μελέτης της περιοχής του.
28) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας το οποίο αναφέρεται στα οικονομικά προβλήματα των αγροτών και των κτηνοτρόφων.
29) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Δημοτική Επιχείρηση Πολιτισμού – Αναψυχής Κερατσινίου ζητεί να της αποδοθούν επιδοτήσεις για αθλητικά προγράμματα.
30) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το 7ο Εσπερινό ΤΕΕ Πειραιά διαμαρτύρεται για τον αποκλεισμό των αποφοίτων των Εσπερινών ΤΕΕ από τη δυνατότητα πρόσβασης στις Ανώτερες Στρατιωτικές Σχολές Υπαξιωματικών.
31) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Εθνικό Αθλητικό Κέντρο Κορυδαλλού ζητεί την επίλυση λειτουργικών και λοιπών προβλημάτων των γηπέδων καθώς και ενημέρωση για την παράταση ή μη της επιτροπής διοίκησης του Κέντρου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4005/12-10-04 ερώτηση του Βουλευτή κ. Ευάγγελου Παπαχρήστου δόθηκε με το υπ’ αριθμ. 748/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Παπαχρήστος, για τα θέματα της αρμοδιότητάς μας, σας πληροφορούμε τα εξής:
     1. ΚΑΘΕΣΤΩΣ ΕΙΣΑΓΩΓΩΝ
     Κατά την εισαγωγή ζώντων ζώων από τρίτες χώρες (Βοοειδών, Αιγοπροβάτων και Αμνοεριφίων) πραγματοποιείται από τους Συνοριακούς Υγειονομικούς Σταθμούς Κτηνιατρικού Ελέγχου (Σ.Υ.Κ.Ε.), μεταξύ των άλλων, έλεγχος εγγράφων και έλεγχος ταυτοποίησης και στη συνέχεια εκδίδονται συνοδευτικά έγγραφα και ειδοποιούνται οι τόποι προορισμού των μέσω του ηλεκτρονικού συστήματος ΑΝΙΜΟ.
     Οι Δ/νσεις Κτηνιατρικής των Νομαρχιακών Αυτοδιοικήσεων ενημερώνονται μέσω του παραπάνω συστήματος και προβαίνουν στον έλεγχο των αφικνούμενων ζώων στους στάβλους των κτηνοτρόφων και των εμπόρων.
     Η μετακίνηση των ζώων από τους στάβλους εμπόρων γίνεται μετά από:
     α) τον έλεγχο της τοπικής κτηνιατρικής αρχής,
     β) την έκδοση των προβλεπομένων συνοδευτικών εγγράφων,
     γ) την ενημέρωση της κτηνιατρικής αρχής του τόπου προορισμού και 
     δ) την έγγραφη επιβεβαίωση με ΦΑΞ ότι έφτασαν στον τόπο προορισμού.
     Οι κτηνίατροι των Νομαρχιακών Αυτοδιοικήσεων που είναι αρμόδιοι για τον κρεοσκοπικό έλεγχο, ελέγχουν τις σημάνσεις των ζώων και όλα τα συνοδευτικά έγγραφα (υγειονομικά πιστοποιητικά, άδειες διακίνησης, διαβατήρια, τιμολόγια, φορτωτικές) και δειγματοληπτικά διασταυρώνουν τις έγγραφες πληροφορίες με τις κτηνιατρικές αρχές του τόπου προέλευσης των ζώων.
     Όταν δεν πληρούνται οι παραπάνω προϋποθέσεις, απαγορεύεται η σφαγή των ζώων των οποίων δεν ταυτοποιείται η καταγωγή.
     Σε κρέατα ζώων που γεννήθηκαν στην Ελλάδα και εσφάγησαν σε ελληνικό σφαγείο, όλες οι σφραγίδες είναι χρώματος Ε 133 λαμπρού κυανού και φέρουν μία σφραγίδα με τη λέξη «ΕΛΛΑΣ».
     Σε κρέατα ζώων που γεννήθηκαν σε τρίτη χώρα και εσφάγησαν σε ελληνικά σφαγεία, όλες οι σφραγίδες είναι χρώματος Ε 155 καστανού και φέρουν επιπλέον σφραγίδα χρώματος καστανού με το όνομα της τρίτης χώρας γέννησης.
     Σε κρέατα ζώων που γεννήθηκαν στην Ε.Ε. και εσφάγησαν σε ελληνικά σφαγεία, όλες οι σφραγίδες είναι χρώματος Ε 133 λαμπρού κυανού και φέρουν επιπλέον σφραγίδα ιδίου χρώματος με το όνομα της χώρας γέννησης.
     Για την εφαρμογή της επισήμανσης του βοείου κρέατος [Καν (ΕΚ) 1760/2000 του Συμβουλίου και 1825/2000 της Επιτροπής] ισχύει το άρθρο 254 του Κεφαλαίου 12 της Αγορανομικής Διάταξης 14/89, όπου:
     Όλες οι επιχειρήσεις, οι κρεοπώλες και οι οργανώσεις που ασχολούνται με την εμπορία σφάγιων βοοειδών και βοείου - μοσχαρίσιου κρέατος, τοποθετούν ετικέτα στα σφάγια, τεμάχια αυτών και στο κρέας (νωπό, καταψυγμένο, συσκευασμένο και μη) βάσει της ισχύουσας νομοθεσίας για την επισήμανση του βοείου κρέατος. Η διακίνηση κάθε σφάγιου ή τεμαχίων αυτού, δεν επιτρέπεται εφόσον δεν συνοδεύεται από την προβλεπόμενη ετικέτα. Σε κάθε σημείο πώλησης, αναρτάται υποχρεωτικά από τον πωλητή για την ενημέρωση του καταναλωτή, η ετικέτα στα ελληνικά με πλήρη στοιχεία για τη γέννηση, τη χώρα ή τις χώρες εκτροφής και τη χώρα σφαγής του ζώου από το οποίο προέρχεται το κρέας, καθώς και λοιπά προβλεπόμενα στοιχεία.
     Προς το σκοπό αυτό, όλοι οι εμπλεκόμενοι φορείς υποχρεούνται στην τήρηση συστήματος καταγραφής πλήρους ή απλoπoιημέvoυ. Το σύστημα εφαρμόζεται για όλο το διακινούμενο κρέας είτε κοινοτικής προέλευσης είτε προέλευσης τρίτων χωρών. Ένδειξη με καταγωγή Ελληνική μπορούν να φέρουν μόνο τα σφάγια και τα κρέατα βοοειδών, που προέρχονται από ζώα που γεννήθηκαν, εκτράφηκαν και εσφάγησαν στην Ελληνική επικράτεια.
     Όσον αφορά τα κρέατα, οι Συνοριακοί Σταθμοί Υγειονομικού Κτηνιατρικού Ελέγχου ελέγχουν τα φορτία για τη σωστή επισήμανση των σφαγίων με τις προβλεπόμενες χρωστικές και σε περίπτωση παραλείψεων ή δυσανάγνωστων σφραγίδων, απωθούν ή καταστρέφουν τα σφάγια.
     Οι εισαγωγές ζώντων ζώων και κρέατος των ειδών χοιρινό, πρόβειο, αίγειο κρέας και κρέας πουλερικών από τις άλλες χώρες - μέλη της Ευρωπαϊκής Ένωσης είναι ελεύθερες, ενώ από τις τρίτες χώρες γίνονται βάσει του ισχύοντος Κοινοτικού καθεστώτος.
     2. ΣΤΉΡΙΞΗ ΠΑΡΑΓΩΓΩΝ
     2.1 Άμεσες ενισχύσεις (εισοδηματικές)
     Βάσει των Κοινών Οργανώσεων Αγοράς (ΚΟΑ) προβείου - αιγείου και βοείου κρέατος, κατ' έτος καταβάλλονται στους δικαιούχους παραγωγούς ενισχύσεις σύ μφωνα με τους πίνακες 1 και 2 αντίστοιχα (επισυνάπτονται).
     2.2. Ανάπτυξη και στήριξη των κλάδων της ζωικής παραγωγής.
     Στο Γ΄ ΚΠΣ, στα πλαίσια του Επιχειρησιακού Προγράμματος (ΕΠ) «Αγροτική Ανάπτυξη - Ανασυγκρότηση της Υπαίθρου ΕΠΑΑ - ΑΥ 2000 - 2006» και ειδικότερα στους άξονες 1 και 2, ενισχύονται δράσεις για τη βελτίωση - εκσυγχρονισμό της πρωτογενούς παραγωγής και της μεταποίησης - εμπορίας αντίστοιχα, με στόχο την αύξηση της ανταγωνιστικότητας, μέσω της μείωσης του κόστους παραγωγής και κυρίως μέσω της βελτίωσης της ποιότητας των κτηνοτροφικών προϊόντων, στα πλαίσια μιας ολοκληρωμένης βιώσιμης ανάπτυξης του αγροτικού χώρου φιλικής προς το περιβάλλον που θα εξασφαλίζει ένα δίκαιο βιοτικό επίπεδο στους ασχολούμενους με τη ζωική παραγωγή. Προς τούτο θα συμβάλλουν και οι λοιπές δράσεις του ΕΠ ( ενίσχυση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου), καθώς και οι δράσεις που ενισχύονται μέσω των ΠΕΠ [Καν. (ΕΚ) 1257/99 του Συμβουλίου].
     Ιδιαίτερη βαρύτητα και προτεραιότητα στο Γ' ΚΠΣ δίνεται για όλους τους κλάδους της ζωικής παραγωγής, στην παραγωγή και μεταποίηση - εμπορία προϊόντων με ειδικές ποιοτικές προδιαγραφές που πιστοποιούνται με βάση αναγνωρισμένες προδιαγραφές ή πρότυπα, όπως τα «βιολογικά», οι «ειδικές πτηνοτροφικές εκτροφές», προϊόντα «Προστατευμένης Ονομασίας Προέλευσης - ΠΟΠ», «Βόειο κρέας ποιότητας» και λοιπά, τα οποία μπορούν να εξασφαλίσουν συγκριτικά υψηλότερο εισόδημα για τον παραγωγό. Ενισχύονται όλες οι δράσεις, ήτοι ίδρυση - βελτίωση - επέκταση των μονάδων παραγωγής των εν λόγω προϊόντων, περιλαμβανομένης της καθετοποίησης των κτηνοτροφικών εκμεταλλεύσεων.
     Σχετικά με τη διαμόρφωση των τιμών των ζωοτροφών, οι οποίες επηρεάζουν το κόστος παραγωγής και κατά συνέπεια και την ανταγωνιστικότητα των εγχώριων κρεάτων, οι τιμές πώλησης των ζωοτροφών κινούνται στα πλαίσια της ελεύθερης αγοράς και δεν είναι δυνατή καμία παρέμβαση στη διαμόρφωσή τους.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     2. Στην με αριθμό 40025/12-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 749/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 92581/27-10-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Σ. Ματζαπετάκη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     3. Στην με αριθμό 4031/12-10-04 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. 759/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 92420/27-10-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Θ. Μπούρα.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     4. Στην με αριθμό 4054/13-10-04 ερώτηση των Βουλευτών κυρίων Παναγιώτου Κοσιώνη και Σταύρου Σκοπελίτη δόθηκε με το υπ’ αριθμ. 754/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 93170/27-10-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώtησης των Βουλευτών κ.κ. Π. Κοσιώνη και Σ.Σκοπελίτη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     5. Στην με αριθμό 3999/12-10-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 747/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 92419/27-10-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Β. Κεγκέρογλου.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     6. Στην με αριθμό 3301/21-9-04 ερώτηση του Βουλευτή κ. Αθανάσιου Παπαγεωργίου δόθηκε με το υπ’ αριθμ. 785/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Θ. Παπαγεωργίου, σας διαβιβάζουμε συνημμένα το με αριθ. πρωτ. 20125/26-10-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛ.Γ.Α.), για θέματα της αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     7. Στην με αριθμό 4151/15-10-04 ερώτηση του Βουλευτή κ. Αναστάσιου Καρχιμάκη δόθηκε με το υπ’ αριθμ. 773/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     « Απαντώντας στην παραπάνω ερώτηση που κατέθεσε ο Βουλευτής κ. Τ. Kαρχιμάκης, σας πληροφορούμε τα εξής:
     1. Μετά τον έλεγχο των στοιχείων που τηρούνται στη βάση δεδομένων του Υπουργείου Αγροτικής Ανάπτυξης και Τροφίμων για τα Δημοτικά Διαμερίσματα Μαλώνας και Μασάρων του Δήμου Αρχαγγέλου Ρόδου, προέκυψε ότι έχουν καταγραφεί 25.360 επιδοτούμενα ελαιόδενδρα για το Δ.Δ. Μαλώνα και 21.434 επιδοτούμενα ελαιόδενδρα για το Δ.Δ. Μασάρων.
     Στις περιπτώσεις όπου οι παραγωγοί δεν έχουν εγγραφεί στο Σύστημα Γεωγραφικών Πληροφοριών στον Ελαιοκομικό Τομέα (Σ.Γ.Π.- Ε.Τ.) ή που παρατηρούν διαφορές στα στοιχεία των τεμαχίων τους που αναγράφονται στα αποσπάσματα Α4 που παρέλαβαν, μπορούν να κάνουν αίτηση νέας εγγραφής ή αίτηση τροποποίησης αντίστοιχα.
     Συγκεκριμένα, η ηλεκτρονική αίτηση νέας εγγραφής ή τροποποίησης της δήλωσης ελαιοκαλλιέργειας, μπορεί να γίνει από 1/11 έως 30/11/2004 στις Ομάδες Παραγωγών για τους συνεταιρισμένους παραγωγούς και στις Δ/νσεις Αγροτικής Ανάπτυξης για τους μεμονωμένους.
     2. Σύμφωνα με την ισχύουσα κοινοτική Νομοθεσία, οι πληρωμές της κατ' αποκοπήν ενίσχυσης των ελαιώνων μικρών Νησιών Αιγαίου, για το έτος 2004, πρέπει να γίνουν μέχρι 30-11-2004, βάσει των δεδομένων του Γεωγραφικού Συστήματος Πληροφοριών στον ελαιοκομικό τομέα.
     Ωστόσο, επειδή διαπιστώθηκαν ελλείψεις στην κατάρτιση του ΣΓΠ-ΕΤ των Ν. Αιγαίου, προκειμένου να υπάρξει δυνατότητα διόρθωσης της Βάσης Δεδομένων του ΣΓΠ-ΕΤ, έχει υποβληθεί από τον ΟΠΕΚΕΠΕ προς την Ε.Ε. αίτημα παράτασης της ημερομηνίας πληρωμής της στρεμματικής ενίσχυσης κατά ένα τουλάχιστον μήνα.
     Ο Υφυπουργός
     Α. ΚΟΝΤΟΣ»
      8. Στην με αριθμό 4470/26-10-04 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. Β-1479/17-11-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4470/26-10-2004 που κατέθεσε στη Βουλή ο Βουλευτής κ. Δημήτρης Ρέππας, σχετικά με τον εκσυγχρονισμό και επαναλειτουργία της σιδηρoδρoμικής γραμμής «Κορίνθου-Τρίπολης-Καλαμάτας», σύμφωνα και με το με αριθμό 139577/8-11-2004 έγγραφο του Οργανισμού Σιδηροδρόμων Ελλάδος Α.Ε., σας πληροφορούμε τα πιο κάτω:
      Στα πλαίσια της αναβάθμισης και εκσυγχρονισμού του σιδηροδρομικού δικτύου της Πελοποννήσου και συγκεκριμένα στον σιδηροδρομικό άξονα Κορίνθου Τρίπολης - Καλαμάτας εκτελούνται τα παρακάτω έργα:
      Το έργο «Συντήρηση των υφιστάμενων γραμμών Ανδρίτσας - Καλαμάτας, Ζευγολατιού - Καλόνερο και Λεύκτρου - Μεγαλόπολης υπό Κυκλοφορία», το οποίο δημοπρατήθηκε την 22.05.02 και την 11.09.03 υπογράφηκε η Σύμβαση του έργου με προϋπολογισμό 36.321.217,24 € χωρίς των Φ.Π.Α. Η συμβατική διάρκεια του έργου είναι 36 μήνες αρχής γενομένης από την υπογραφή της σύμβασης και επομένως συμβατικός χρόνος περαίωσης είναι η 11.09.06.
      Το έργο «Κόρινθος - Ανδρίτσα και Άργος - Ναύπλιο», το οποίο δημοπρατήθηκε την 14.01.04 και την 25.08.04 υπογράφηκε η Σύμβαση του έργου με προϋπολογισμό 24.253.307,32 € χωρίς των Φ.Π.Α. Η συμβατική διάρκεια του έργου είναι 40 μήνες αρχής γενομένης από την υπογραφή της σύμβασης και επομένως συμβατικός χρόνος περαίωσης του έργου είναι η 25.12.07.
      Λόγω της σπουδαιότητας των παραπάνω έργων για την ευρύτερη περιφέρεια της Πελοποννήσου μελετήθηκε και αποφασίστηκε η εκτέλεσή τους να γίνει με αποκομένη την σιδηροδρομική γραμμή από το Άργος έως το Ζευγολατιό. Μετά τα παραπάνω προβλέπεται:
      Το αποκομμένο τμήμα της γραμμής από το Άργος έως το Ζευγολατιό να παραδοθεί προς χρήση έως το τέλος του 2005.
      Τα υπόλοιπα τμήματα γραμμής έως το τέλος του 2006.
      Από τα παραπάνω προκύπτει ότι για την αναβάθμιση των σιδ/κών γραμμών της Πελοποννήσου και ειδικότερα για το Τμήμα Κόρινθος - Τρίπολη - Καλαμάτα έχουν ληφθεί όλα τα απαραίτητα μέτρα ώστε τα έργα να αποδοθούν στην κυκλοφορία ενωρίτερα από ότι έχουν μελετηθεί. Συγκεκριμένα έχουν ήδη υπογραφεί οι συμβάσεις τους, έχουν εγκατασταθεί οι ανάδοχοι των έργων, έχουν αναπτυχθεί τα εργοτάξια και τα έργα βρίσκονται σε εξέλιξη με πρόβλεψη ολοκλήρωσής τους σημαντικά ενωρίτερη της συμβατικής.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     9. Στην με αριθμό 4522/27-10-04 ερώτηση των Βουλευτών κυρίων Αντωνίου Σκυλλάκο, Λιάνας Κανέλλη, Γεωργίου Χουρμουζιάδη και Παναγιώτου Κοσιώνη δόθηκε με το υπ’ αριθμ. 121678/ΙΗ/17-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4522/27-10-2004 την οποία κατέθεσαν οι Βουλευτές κ.κ. Aντώνης Σκυλλάκος, Λιάνα Κανέλλη, Γιώργος Χουρμουζιάδης και Παναγιώτης Κοσιώνης και αφορά στις προσλήψεις εκπαιδευτικών, σας γνωρίζουμε τα ακόλουθα:
      Α. Για το σχολικό έτος 2004 - 2005 διορίστηκαν από όλους τους κλάδους συνολικά 5.213 μόνιμοι εκπαιδευτικοί Δευτεροβάθμιας Εκπαίδευσης, καθώς και 182 Εκπαιδευτικοί από τους κλάδους Π.Ε.06, Π.Ε.11 και Π.Ε.16 στην Πρωτοβάθμια Εκπαίδευση.
      Επίσης στην Πρωτοβάθμια Εκπαίδευση διορίστηκαν μόνιμα: 2.138 Δάσκαλοι και 600 Νηπιαγωγοί.
      Μετά τους μόνιμους διορισμούς, για την κάλυψη των λειτουργικών κενών στην Δευτεροβάθμια εκπαίδευση πραγματοποιήθηκε η τοποθέτηση πλέον των έντεκα χιλιάδων αναπληρωτών εκπαιδευτικών όλων των κλάδων, εκ των οποίων 359 Αγγλικής Γλώσσας προσλήφθηκαν στην Πρωτοβάθμια Εκπαίδευση.
      Επίσης προσλήφθηκαν 2.749 Δάσκαλοι και 1.399 Νηπιαγωγοί.
      Β. Για το αντικείμενο της Μουσικής αιτήσεις μπορούν να υποβάλουν:
      α. Κάτοχοι Πτυχίου Τμήματος Μουσικών Σπουδών Πανεπιστημίου, Πτυχίου Μουσικής Επιστήμης και Τέχνης ή ισότιμου τίτλου του εξωτερικού, αναγνωρισμένου από τα αρμόδια όργανα σύμφωνα με τις κείμένες διατάξεις της ελληνικής νομοθεσίας.
      β. Απόφοιτοι Ωδείων - κάτοχοι πτυχίου Σύνθεσης.
      γ. Απόφοιτοι Ωδείων – κάτοχοι πτυχίου Φούγκας.
      δ. Απόφοιτοι Ωδείων – κάτοχοι πτυχίου Αντίστιξης.
      (Για τους απόφοιτους Ωδείων σχετικό το Β.Δ. 11-11-1957, ΦΕΚ 229,τΑ΄).
      Η πρόσληψη των ωρομισθίων για το αντικείμενο της Μουσικής στα Ολοήμερα Δημοτικά Σχολεία γίνεται από τον πίνακα Β, που συντάσσεται από το Γενική Διεύθυνση Διοίκησης Πρωτοβάθμιας και Δευτεροβάθμιας Εκπαίδευσης του ΥΠ.Ε.Π.Θ. και περιλαμβάνει τους εξής τρεις υποπίνακες με σειρά προτεραιότητας πρόσληψης:
      Β1: Πτυχιούχων Πανεπιστημιακών Τμημάτων
      Β2: Πτυχιούχων Ωδείων με επιτυχή συμμετοχή σε διαγωνισμό
      Β3: Πτυχιούχων Ωδείων χωρίς επιτυχή συμμετοχή σε διαγωνισμό.
      Στη συνέχεια του πίνακα κατατάσσονται ιδιώτες που έχουν τα αντίστοιχα προσόντα για τη διδασκαλία του μαθήματος.
      Σε περίτπωση όμοιων πτυχίων προηγείται ο ενδιαφερόμενος που κατέχει διδακτορικό ή μεταπτυχιακό τίτλο στις επιστήμες της Αγωγής. Στη συνέχεια προσλαμβάνονται όσοι κατέχουν πτυχίο Πανεπιστημίου με την ακόλουθη σειρά: πτυχιούχοι ΠΤΔΕ, Επιστημών της Αγωγής, κάτοχοι άλλων πανεπιστημιακών πτυχίων. Η υπηρεσία των εν λόγω εκπαιδευτικών λαμβάνεται υπόψη ως προϋπηρεσία αναπληρωτή στον κλάδο τους σύμφωνα με το βασικό τους πτυχίο.
      Για την προτεραιότητα λαμβάνεται υπόψη ο χρόνος λήψης του πτυχίου, η οικογενειακή κατάσταση και στη συνέχεια ο βαθμός πτυχίου.
      Οι πίνακες κατάταξης των εκπαιδευτικών ειδικοτήτων, για το πρόγραμμα του Ολοήμερου Σχολείου, συντάσσονται από τριμελείς επιτροπές που συγκροτούνται με απόφαση του Περιφερειακού Διευθυντή Π.Ε. και Δ.Ε. με βάση τους πίνακες αναπληρωτών - ωρομισθίων που συντάσσονται από τη Γενική Διεύθυνση Διοίκησης Πρωτοβάθμιας και Δευτεροβάθμιας Εκπαίδευσης του ΥΠΕΠΘ και τις σχετικές εγκυκλίους του ΥΠΕΠΘ: α) Φ. 50/88/57281/Γ1/18-6-2004 και β) Φ.50/75/51627/Γ1/4-6-2004.
      Γ. Οι προϋποθέσεις και τα πτυχία, που απαιτούνται είτε για τον διορισμό των εκπαιδευτικών στην Δευτεροβάθμια Εκπαίδευσης είτε για την ένταξη στους πίνακες αναπληρωτών και ωρομισθίων καθώς και οι απαιτούμενες παιδαγωγικές σπουδές ορίζονται και προβλέπονται από το νόμο και συνεπώς οποιαδήποτε τροποποίηση απαιτεί νέα νομοθετική ρύθμιση.
      Ο Υφυπουργός
      ΓΕΩΡΓΙΟΣ ΚΑΛΟΣ»
     10. Στην με αριθμό 4453/25-10-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ.90022/29024/5466/18-11-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 4453/25-10-2004 ερώτηση που κατατέθηκε στη Βουλή από το Βουλευτή κ. Αθανάσιο Λεβέντη, σχετικά με προβλήματα λειτουργίας στο Υποκατάστημα ΙΚΑ-ΕΤΑΜ Αχαρνών, σας πληροφορούμε τα ακόλουθα:
      'Όσον αφορά το θέμα της στελέχωσης του Υποκαταστήματος, η αρμόδια Διεύθυνση του ΙΚΑ-ΕΤΑΜ από 01-01-2003 προέβη στην ενίσχυση του Υποκαταστήματος Αχαρνών τοποθετώντας τέσσερις (4) μονίμους υπαλλήλους που προσεληφθήκαν μέσω ΑΣΕΠ βάσει της 2/11Κ/2002 προκήρυξης.
      Επίσης κατά το ίδιο χρονικό διάστημα η Υπηρεσία προέβη στη μετάθεση δύο (2) υπαλλήλων στην εν λόγω μονάδα. Επισημαίνουμε ότι όλα τα αιτήματα υπαλλήλων κλάδων ΠΕ Διοικητικού - Οικονομικού, ΤΕ Διοικητικού - Λογιστικού, ΔΕ Διοικητικού - Λογιστικού για μετάθεσή τους στο Υποκατάστημα Αχαρνών έχουν ικανοποιηθεί.
      Σήμερα στο Υποκατάστημα Αχαρνών έχουν τοποθετηθεί τριάντα οκτώ (38) υπάλληλοι κλάδων ΠΕ Διοικητικού - Οικονομικού, ΤΕ Διοικητικού - Λογιστικού, ΔΕ Διοικητικού - Λογιστικού, ενώ οι προβλεπόμενες αντίστοιχες θέσεις, σύμφωνα με τις εκτιμήσεις της Διεύθυνσης οργάνωσης, ανέρχονται σε τριάντα επτά (37).
      Επιπλέον, θέτουμε υπόψη σας ότι έχει εκδοθεί από το ΑΣΕΠ η 2/1Γ/2004 προκήρυξη για την κάλυψη μέρους των θέσεων του διοικητικού προσωπικού του Ιδρύματος ανά την επικράτεια. Δεκαοκτώ (18) από τις θέσεις αυτές έχουν προκηρυχθεί για πρόσληψη υπαλλήλων σε μονάδες της Νομαρχίας Ανατολικής Αττικής στην οποία ανήκει και η συγκεκριμένη μονάδα. Για την ενίσχυση του Υποκαταστήματος Αχαρνών με τοποθετήσεις νεοπροσλαμβανομένων θα συνεκτιμηθούν και οι υπηρεσιακές ανάγκες των λοιπών μονάδων του Ιδρύματος που ανήκουν στη συγκεκριμένη Νομαρχία.
      Επίσης, σας γνωρίζουμε ότι το IΚA-EΤΑΜ έχει υποβάλλει αίτημα στον ΟΑΕΔ για τη διάθεση ανέργων νέων στις μονάδες του, στα πλαίσια προγραμμάτων 18μηνης διάρκειας που καταρτίζει ο ΟΑΕΔ για την απόκτηση εργασιακής εμπειρίας ανέργων. Στο σχετικό αίτημα συμπεριλήφθηκε και το Υποκατάστημα Αχαρνών για την υποβοήθηση των υπαλλήλων στο έργο τους και τη μεγαλύτερη δραστηριοποίησή τους στον έλεγχο κοινών επιχειρήσεων και οικοδομοτεχνικών έργων για την αποτελεσματικότερη πάταξη της εισφοροδιαφυγής.
      Όσον αφορά το θέμα της μηχανογράφησης, σας πληροφορούμε ότι το συγκεκριμένο Υποκατάστημα, έχει χαρακτηριστεί από την «Υποομάδα Τεχνικής και Εργονομικής Αναδιάταξης», ως ειδικού χειρισμού (άμεσης προτεραιότητας) διότι αντιμετωπίζει κτιριακό πρόβλημα και η ένταξή του στο Ολοκληρωμένο Πληροφοριακό Σύστημα (ΟΠΣ) θα πραγματοποιηθεί όταν τούτο επιλυθεί (εντός του 2005).
      Όσον αφορά το θέμα των ελέγχων των επιχειρήσεων και της πάταξης της εισφoρoδιαφυγής, σας γνωρίζουμε ότι βασική επιδίωξη και στόχος του Ιδρύματος είναι η ασφάλιση όλων των εργαζομένων και η μείωση της εισφοροδιαφυγής. Για το σκοπό αυτό οι αρμόδιοι υπάλληλοι εξωτερικού ελέγχου των κατά τόπους Υποκαταστημάτων - Παραρτημάτων του IΚA-EΤAM, καθώς και οι υπάλληλοι της Ειδικής Υπηρεσίας Ελέγχου Ασφάλισης (Ε.ΥΠ.Ε.Α.), διενεργούν ελέγχους στους τόπους εργασίας (σε ορισμένες περιπτώσεις με τη συνεργασία του Σώματος Επιθεώρησης Εργασίας), όσο συχνά τους επιτρέπουν οι ιδιαιτερότητες κάθε μονάδας και σύμφωνα με τις οδηγίες της Διοίκησης, στα πλαίσια πάντα της εντατικοποίησης των ελέγχων. Στα πλαίσια αυτής της πολιτικής έχουν ληφθεί τόσο νομοθετικά όσο και λειτουργικά μέτρα. Ειδικότερα:
      1. Με τις διατάξεις των άρθρων 2 του Ν. 2556/97 «Μέτρα κατά της εισφοροδιαφυγής, διασφάλιση Εσόδων IΚA-EΤAM και άλλα θέματα» και 6 του Ν. 2972/01 «Εκσυγχρονισμός της οργάνωσης και της λειτουργίας του ΙΚΑ και άλλες διατάξεις», όπως ισχύουν σήμερα, καθιερώθηκαν οι εξής υποχρεώσεις στους εργοδότες:
      α) Να τηρούν ειδικό έντυπο όπου καταχωρούν τους νεοπροσλαμβανόμενους μισθωτούς από 1/4/98, αμέσως μετά την πρόσληψη και πριν αναλάβουν εργασία. Σε περίπτωση παράλειψης καταχώρισης μισθωτού ή μη επίδειξης από τον εργοδότη του ειδικού εντύπου επιβάλλεται από τα αρμόδια όργανα του IΚA-EΤAM πρόστιμο (ΠΕΠΑΕ).
      β) Να αναγγέλλουν στον ΟΑΕΔ εντός 8 ημερών την καθ’ οιονδήποτε λόγο αποχώρηση του μισθωτού τους, διαφορετικά τα όργανα του ΙΚΑ-ΕΤΑΜ θα ασφαλίζουν αυτόν για περίοδο ενός εξαμήνου από την μη δηλωθείσα αποχώρηση.
      γ) Να γνωστοποιούν κάθε μεταβολή και αλλαγή σχετικά με την επιχείρησή τους το αργότερο εντός 30 ημερών, άλλως τους επιβάλλεται πρόστιμο.
      	δ) Να έχουν καταχωρίσει στα μισθολόγια και τις Α.Π.Δ. το απασχολούμενο προσωπικό 
      τους, προκειμένου η καταγγελία σύμβασης εργασίας του να θεωρείται έγκυρη.
      2. Με τις διατάξεις της παρ. 6 του άρθρου 2 του Ν. 2556/97 οι υπάλληλοι του ΙΚΑ-ΕΤΑΜ έχουν την δυνατότητα να λαμβάνουν γνώση του περιεχομένου του «Κώδικα Βιβλίων και Στοιχείων» για την διεκδίκηση ασφαλιστικών εισφορών και λοιπών έννομων δικαιωμάτων.
      3. Με το άρθρο 1 του νόμου 2556/97 συστήθηκε η Ειδική Υπηρεσία Ελέγχου Ασφάλισης (Ε.ΥΠ.Ε.Α.) για την οποία προβλέπεται συνεχής λειτουργία όλο το 24ωρο και όλες τις ημέρες της εβδομάδος, προκειμένου να διενεργούνται έκτακτοι, τακτικοί, ειδικοί και επιτόπιοι έλεγχοι στις επιχειρήσεις για τον εντοπισμό των ανασφάλιστων απασχολουμένων και να διαπιστώνεται η τήρηση των υποχρεώσεων των εργοδοτών του προαναφερόμενου άρθρου 2 του Ν. 2556/97.
      Εξαιτίας των συχνών ελέγχων των εργοδοτών και της επιβολής προστίμων σε αυτoύς, σε περιπτώσεις παράβασης της ασφαλιστικής νομοθεσίας, πολλές εργοδοτικές οργανώσεις κατά καιρούς διαμαρτύρονται, γεγονός που επιβεβαιώνει την διενέργεια των ελέγχων.
      Προκειμένου να υλοποιηθούν οι διατάξεις του Ν. 2972/01 «Εκσυγχρονισμός της οργάνωσης και της λειτουργίας του ΙΚΑ-ΕΤΑΜ και άλλες διατάξεις», η Διοίκηση του ΙΚΑ-ΕΤΑΜ έχει δρομολογήσει ένα ευρύ πρόγραμμα ταχύρρυθμου εκσυγχρονισμού, το οποίο κινείται σε δύο επίπεδο:
      Κατ’ αρχήν περιλαμβάνει ένα συνεκτικό σύνολο έργων και ενεργειών που στόχο έχουν τη βελτίωση της ισχύουσας νομοθεσίας, των διαδικασιών, της υφιστάμενης οργάνωσης και λειτουργίας του Ιδρύματος, τόσο στον τομέα της Κοινωνικής Ασφάλισης όσο και στον Τομέα της Υγείας.
      Παράλληλα ολοκληρώνονται οι εργασίες για την ανάπτυξη του Ολοκληρωμένου Πληροψοριακού Συστήματος ΙΚΑ-ΕΤΑΜ, το οποίο αναμένεται σύντομα να λειτουργήσει.
      Στο πλαίσιο του Προγράμματος Εκσυγχρονισμού του Ιδρύματος, η Διοίκηση του ΙΚΑ-ΕΤΑΜ επιδιώκει:
      1. τη βελτίωση της οργάνωσης του ΙΚΑ-ΕΤΑΜ
      2. την καταγραφή των ανασφάλιστων εργαζομένων
      3. την απογραφή των λάθρα λειτουργούντων επιχειρήσεων
      Το Ολοκληρωμένο Πληροφοριακό Σύστημα που στηρίζει τεχνολογικά την όλη προσπάθεια εκσυγχρονισμού του Ιδρύματος, προφανώς συμβάλλει καθοριστικά στη βελτίωση της οργάνωσης του IΚA-EΤAM.
      Στο πλαίσιο του Εκσυγχρονιστικού του Προγράμματος το IΚA-EΤAM δρομολογεί ένα πλέγμα μέτρων με αντικείμενο την ενίσχυση του ελέγχου των εργοδοτών και στόχο την πάταξη του φαινομένου της εισφοροδιαφυγής, όπως:
      - τη δημιουργία και συντήρηση πλήρους και αξιόπιστου Μητρώου Εργοδοτών, έτσι ώστε να υπάρχουν ανά πάσα στιγμή τα ακριβή και ενημερωμένα στοιχεία του Εργοδότη.
      - την εφαρμογή σύγχρονων μεθόδων διασταύρωσης των στοιχείων και στατιστικής ανάλυσης των αποτελεσμάτων, προκειμένου να εξαχθούν χρήσιμα συμπεράσματα, σχετικά με το «χάρτη» των εργοδοτών και εργαζομένων της χώρας και να εντοπιστούν τάσεις στην οικονομία, στο ασφαλιστικό καθεστώς και την εισφοροδιαφυγή 
      - την εφαρμογή των εξειδικευμένων κριτηρίων με βάση τα συμπεράσματα που διεξάχθηκαν από τις διασταυρώσεις, με στόχο τον κατευθυνόμενο επιτόπιο έλεγχο των εργοδοτών.
      Παράλληλα με το Ολοκληρωμένο Πληροφοριακό Σύστημα δρομολογούνται επιμέρους δράσεις οργάνωσης των διαδικασιών ελέγχου εργοδοτών στο Υποκατάστημα. Στόχος των δράσεων αυτών είναι ο ανασχεδιασμός του υφιστάμενου τρόπου εργασίας και η εφαρμογή νέων διαδικασιών που να επιτρέπουν τη συστηματική εσωτερική παρακολούθηση των εργοδοτών, άμεσα και σε συνεχή βάση.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
     11. Στην με αριθμό 4418/22-10-04 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 109179/12-11-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4418/22-10-2004 ερώτηση που κατατέθηκε στη Βουλή από το Βουλευτή κ. Α. Κατσιφάρα σχετικά με θέματα λειτουργίας του Γ.Ν. Πατρών «Αγ. Ανδρέας», σας γνωρίζουμε τα παρακάτω:
      Σχετικά με ελλείψεις προσωπικού, σας πληροφορούμε ότι εντός του έτους 2004 προκηρύχθηκαν οι παρακάτω θέσεις μόνιμου προσωπικού για το Γ.Ν. Πατρών «Αγ. Ανδρέας»:
      - Δύο (2) θέσεις ΤΕ Νοσηλευτών-τριών
      - Μία (1) θέση ΤΕ Φυσικοθεραπευτών
      - Μία (1) θέση ΤΕ Λογιστικής
      - Μία (1) θέση ΤΕ Διοίκησης Νοσοκομείων
      Επίσης με την αρ. Y10β/ΓΠ 67968/20-7-2004 Απόφαση του Υπουργού Υγείας και Κοινωνικής Αλληλεγγύης έγινε κατανομή, μεταξύ άλλων, προσωπικού με σχέση εργασίας Ιδιωτικού Δικαίου Ορισμένου Χρόνου, στο Γ.Ν. Πατρών «Αγ. Ανδρέας», ως εξής:
      - Δύο (2) θέσεις ΤΕ Νοσηλευτών, χρονικής διάρκειας 8 μηνών
      - Μία (1) θέση ΤΕ Διοίκησης Μονάδων Υγείας και Πρόνοιας, χρονικής διάρκειας 8 μηνών
      - Μία (1) θέση ΔΕ Οδηγών, χρονικής διάρκειας 8 μηνών
      Επιπλέον εγκρίθηκε η κατ' εξαίρεση πρόσληψη 3.400 θέσεων μόνιμου προσωπικού, διαφόρων κλάδων και ειδικοτήτων, για τα Νοσηλευτικά Ιδρύματα της χώρας, η κατανομή των οποίων θα γίνει αφού εκτιμηθούν Οι ανάγκες τους σε προσωπικό.
      Τέλος, σας γνωρίζουμε ότι το Γ.Ν. «Αγ. Ανδρέας» επεξεργάζεται ήδη σχέδιο αναμόρφωσης του Οργανισμού λειτουργίας του, διότι ο υπάρχων είναι παλαιός (τουλάχιστον 20ετίας) και με σοβαρές ελλείψεις σε κατηγορίες και ειδικότητες.
      Όσον αφορά την κτιριακή υποδομή του Νοσοκομείου, με την Υ4Β/ΓΠ 75008/Φ22,Φ14-41 σχετ. ΓΠ 74465/12-9-2003 Απόφαση του Υπουργείου Υγείας και Κοινωνικής Αλληλεγγύης ανατέθηκε στη ΔΕΠΑΝΟΜ ΑΕ η εκπόνηση της Μελέτης Δημοπράτησης των έργων του Γ.Ν. Πατρών «Αγ. Ανδρέας».
      Το Υπουργείο Υγείας και Κοινωνικής Αλληλεγγύης με την Υ4Β/ΓΠ 124/Φ22, Φ14-41/23-1-2004 Απόφασή του ανακαλεί την ανωτέρω Απόφαση και αναθέτει εκ νέου στη ΔΕΠ ΑΝΟΜ ΑΕ τα εξής:
      - Τη Μελέτη Δημοπράτησης νέας πτέρυγας για τη λειτουργία του ΤΕΠ, όλων των Χειρουργείων και της ΜΕΘ.
      - Τη Ρυθμιστική - Προκαταρκτική Μελέτη εκτίμησης αναγκών και υπoβoλής σχετικών προτάσεων για την αξιοποίηση των υπαρχόντων χώρων του Νοσοκομείου, καθώς και για τη μεταφορά των δομών του 409 Κτιρίου (πρώην Γενικό Στρατιωτικό Νοσοκομείο) και του Νοσοκομείου Νοσημάτων Θώρακος.
      Με την απόφαση 362/31/7-10-2003 του ΔΣ της ΔΕΠΑΝΟΜ ΑΕ ανατέθηκαν οι ανωτέρω μελέτες στο Τεχνικό Γραφείο «Ι. Μουζάκης & Συνεργάτες, Αρχιτέκτονες ΕΠΕ».
      Αναφορικά με τη Ρυθμιστική Προκαταρκτική Μελέτη, το τελικό στάδιο αυτής, μετά τις εγκρίσεις του Γ.Ν. Πατρών «Αγ. Ανδρέας» (22-6-04) και του ΠεΣΥΠ Δυτικής Ελλάδας (24-6-04), υποβλήθηκε στη ΔΕΠΑΝΟΜ ΑΕ στις 2-7-2004 και εγκρίθηκε με την αρ. 117/13/27-7-04 απόφαση του ΔΣ της. Με την αρ. 72441/8-9-2004 επιστολή της ΔΕΠΑΝΟΜ ΑΕ κοινοποιήθηκε στο Υπουργείο Υγείας και Κοινωνικής Αλληλεγγύης η εν λόγω Μελέτη.
      Όσον αφορά τη Μελέτη Δημοπράτησης έχει υπoβληθεί το δεύτερο και τελικό στάδιο στη ΔΕΠΑΝΟΜ ΑΕ στις 30-9-2004 και ευρίσκεται στο στάδιο ελέγχου από τα αρμόδια τμήματά της. Αναμένεται να ολοκληρωθεί ο έλεγχος μέχρι τις 30-11-2004. Πρέπει να σημειωθεί ότι το πρώτο στάδιο της Μελέτης Δημοπράτησης έχει εγκριθεί από το ΠεΣΥΠ Δυτικής Ελλάδας στις 11-5-2004 και από το Γ.Ν. Πατρών «Αγ. Ανδρέας» στις 22-6-2004.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      12. Στην με αριθμό 4539/27-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 202/16-11-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι ουδέποτε περιήλθε στο Υπουργείο Δικαιοσύνης καταγγελία κρατουμένου, συγγενούς ή συνηγόρου περί απάνθρωπης συμπεριφοράς οργάνων του Σωφρονιστικού Προσωπικού κατά τη διάρκεια οδοντιατρικής επέμβασης στην οποία υποβλήθηκε ο κ. Μάριος Σγουράκης, ο οποίος κρατείται στη Δικαστική Φυλακή Νεάπολης κατηγορούμενος για διακεκριμένη περίπτωση κλοπής κατ' εξακολούθηση, από κοινού, κατ' επάγγελμα και κατά συνήθεια.
      Ύστερα από διερεύνηση του θέματος από την αρμόδια υπηρεσία του Υπουργείου Δικαιοσύνης, προκύπτει ότι ο ανωτέρω κρατούμενος στις 11.11.2004 και ώρα 8:30 π.μ., μετήχθη, συνοδεία δύο αστυνομικών του Αστυνομικού Τμήματος Νεάπολης, από τη Δικαστική Φυλακή Νεάπολης στο Πανεπιστημιακό Νοσοκομείο Ηρακλείου για προγραμματισμένη οδοντιατρική επέμβαση και επέστρεψε στη Φυλακή Νεάπολης στις 17:20 μ.μ. της ιδίας ημέρας.
      Σύμφωνα με την υπ' αριθμ. 1007/8/26γ/2.11.2004 αναφορά του Διευθυντή Εξωτερικής Φρούρησης Φυλακής Αλικαρνασσού Ηρακλείου και τη διαβεβαίωση του ιατρού-γναθοχειρουργού, Επιμελητή Β΄ της Γναθοχειρουργικής Κλινικής του Πανεπιστημιακού Γενικού Νοσοκομείου Ηρακλείου, ο οποίος πραγματοποίησε την οδοντιατρική επέμβαση, οι χειροπέδες είχαν αφαιρεθεί από τον κρατούμενο, πριν εισαχθεί στο χειρουργείο.
      Επίσης, σύμφωνα με το Διοικητή του Αστυνομικού Τμήματος Νεάπολης Λασιθίου, το όλο ανακριβές θέμα που διαλαμβάνεται στην ανωτέρω ερώτηση το δημιούργησε η μητέρα του κρατουμένου, η οποία απαιτούσε την αφαίρεση των χειροπεδών από το γιο της κατά τη διάρκεια της μεταγωγής του στο Νοσοκομείο, γιατί κατά τη γνώμη της η κράτησή του είναι άδικη.
      Συνεπώς, ο ανωτέρω κρατούμενος δεν φορούσε χειροπέδες κατά τη διάρκεια της χειρουργικής επέμβασης, ενώ και κατά τη μεταγωγή του έγιναν όλες οι ενδεδειγμένες ενέργειες ασφαλείας από τα αρμόδια όργανα, λαμβανομένου υπόψη και του υπ' αριθμ. 4804/30.9.2004 εγγράφου του Διευθυντή της Δικαστικής Φυλακής «περί ποινικής κατάστασης και επικινδυνότητας» του μεταγόμενου κρατουμένου.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      13. Στην με αριθμό 4591/7-11-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Β- 1494/17-11-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4591/1-11-2004 που κατέθεσε στη Βουλή ο Βουλευτής κ. Aλέξανδρoς Αλαβάνoς, σχετικά με την ασφάλεια των πτήσεων στις αερομεταφορές του ΕΚΑΒ, κατά το λόγο αρμοδιότητας του Υπ.ΜΕ., σύμφωνα και με το με αριθμό ΥΠΑ/Δ13/Α/44946/1801/12-11-2004 έγγραφο της Υπηρεσίας Πολιτικής Αεροπορίας, σας πληροφορούμε τα πιο κάτω:
      1. Όλα τα ελικοδρόμια της Ελλάδος έχουν κατασκευασθεί και εξοπλισθεί με τις σύγχρονες προδιαγραφές της ΥΠΑ, οι οποίες έχουν εκπονηθεί, βάσει των σχετικών Απαιτήσεων και Συνιστωμένων Πρακτικών του ICAO και ειδικότερα του Παραρτήματος (ΑΝΝΕΧ) 14 της Συμβάσεως του Σικάγο. Σκοπός της κατασκευής τους είναι η εξυπηρέτηση πτήσεων σε μετεωρολογικές συνθήκες εξ όψεως, κατά τρόπον ώστε να παρέχουν την μέγιστη ασφάλεια και λειτουργικότητα και να ικανοποιούνται αντιστοίχως οι άμεσες και επείγουσες ανάγκες των κατοίκων δυσπρόσιτων και απομακρυσμένων περιοχών της Χώρας.
      2. Ο εξοπλισμός λειτουργίας των εγκεκριμένων ελικοδρομίων της χώρας περιλαμβάνει περιμετρικό φωτισμό δαπέδου και προβολείς διαχύσεως, φωτιζόμενο ανεμούριο και οπτικό βοήθημα κλίσεως καθόδου, το οποίο παρέχει οπτική καθοδήγηση, για την ασφαλέστερη προσέγγιση και προσγείωση των ελικοπτέρων. Στα ελικοδρόμια έχει επίσης εγκατασταθεί ένα εξελιγμένο σύστημα για πυρόσβεση, ώστε να αντιμετωπισθεί άμεσα ένα ενδεχόμενο ατύχημα. Επί πλέον, οι εγκαταστάσεις των ελικοδρομίων είναι περιφραγμένες.
      3. Τα ελικοδρόμια έχουν κατασκευασθεί σε Δημοτικές ή Κοινοτικές εκτάσεις και ανήκουν στους αντίστοιχους Δήμους και Κοινότητες, σύμφωνα με τις εκδοθείσες Υπουργικές Αποφάσεις ιδρύσεως και λειτουργίας τους. Η ευθύνη για τη διατήρηση των προτύπων ασφάλειας και λειτουργικότητας των ελικοδρομίων, όπως ρητώς ορίζεται στις εκδοθείσες Υπουργικές Αποφάσεις, ανήκει στους Φορείς λειτουργίας τους, ήτοι στους αντίστοιχους Δήμους και Κοινότητες, βάσει των τεχνικών οδηγιών, που παρέχονται από την ΥΠΑ. Για την υποβοήθηση του ανωτέρω έργου, έχουν σταλεί από την Υπηρεσία μας αναλυτικές οδηγίες στους αρμόδιους Οργανισμούς Τοπικής Αυτοδιοικήσεως, για τη διενέργεια τακτικών ελέγχων των εγκαταστάσεων και του εξοπλισμού των ελικοδρομίων ευθύνης τους. Στις εν λόγω οδηγίες συμπεριλαμβάνονται και ειδικές οδηγίες, ώστε η κατάσταση των ελικοδρομίων να διατηρείται άρτια και από πλευράς εμφανίσεως.
      4. Εξ άλλου, επισημαίνεται ότι σε δεδομένες μετεωρολογικές συνθήκες η ευθύνη της ασφαλούς εκτελέσεως μιας πτήσεως ανήκει αποκλειστικά στον Ιπτάμενο Χειριστή - Κυβερνήτη του πτητικού μέσου, ανεξάρτητα από τον οιονδήποτε επίγειο εξοπλισμό ελικοδρομίου ή αεροδρομίου.
      5. Τέλος, σημειώνεται ότι οι Κανονισμοί JAR-OPS 1 & 3 δεν διέπουν την οργάνωση των ελικοδρομίων, αλλά την πτητική εκμετάλλευση αεροσκαφών (αεροπλάνων και ελικοπτέρων) δημοσίων μεταφορών από Αερομεταφορείς. Τα ελικοδρόμια διέπονται από το Παράρτημα (ΑΝΝΕΧ) 14, Τόμος ΙΙ του Διεθνούς Οργανισμού Πολιτικής Αεροπορίας -ICAO.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      14. Στην με αριθμό 4537/27-10-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 121684-ΙΗ/17-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4537/27.10.2004, την οποία κατέθεσε ο Βουλευτής κ. Θανάσης Λεβέντης και αφορά στα σχολεία στο Πόρτο Ράφτη, σας γνωρίζουμε τα ακόλoυθα:
      Στην Πρωτοβάθμια Εκπαίδευση για το σχολικό έτος 2004-2005 διορίστηκαν στην περιοχή της Α΄ Ανατολικής Αττικής 33 Δάσκαλοι, σύμφωνα με το άρθρο 6 παρ. 3 του Ν.3255/2004, καθώς και 2 Δάσκαλοι και 2 Νηπιαγωγοί με σχέση εργασίας Ιδιωτικού Δικαίου Αορίστου Χρόνου, σύμφωνα με τις διατάξεις του άρθρου, 5 του Ν.3194/2003.
      Μετά τους μόνιμους διορισμούς, για την κάλυψη, των λειτουργικών κενών προσλήφθηκαν συνολικά στην Α΄ Ανατολικής Αττικής 113 Δάσκαλοι, 26 Νηπιαγωγοί και 9 Αγγλικής Γλώσσας και 4 Φυσικής Αγωγής.
       Όπως μας πληροφόρησε το 2ο Γραφείο Πρωτοβάθμιας Εκπαίδευσης Ανατολικής Αττικής, το 1ο και το 2ο Δημοτικό Σχολείο, καθώς και το Νηπιαγωγείο στην περιοχή του Πόρτο Ράφτη λειτουργούν κανονικά. Τα κενά που είχαν προκύψει στα δύο Δημοτικά Σχολεία έχουν ήδη καλυφθεί.
      Το ΥΠ.Ε.Π.Θ., ενημερώνεται σε καθημερινή βάση από τις Περιφερειακές Διευθύνσεις Εκπαίδευσης για τυχόν προβλήματα που παρουσιάζονται και λαμβάνει, όλα τα ενδεικνυόμενα μέτρα για την εξασφάλιση της ομαλής και απρόσκοπτης λειτουργίας των σχολείων. 
      Για την ανέγερση του 2ου Δημοτικού Σχολείου και 3ου Νηπιαγωγείου Πόρτο Ράφτη είχε εγκριθεί κατά το 2003 η σύναψη Προγραμματικής Σύμβασης με το Δήμο Μαρκοπούλου (αρμοδιότητα για τη μελέτη και επίβλεψη από το Δήμο, χρηματοδότηση O.Σ.Κ.). Σε πρόσφατη σύσκεψη, η οποία πραγματοποιήθηκε στον Ο.Σ.Κ., από τη Δημοτική Αρχή ετέθη θέμα αδυναμίας του Δήμου για την υλοποίηση του έργου με Προγραμματική Σύμβαση.
      Η αρμόδια Διεύθυνση Ε.Ε.Υ. Αυτοδιοίκησης εισηγείται στο Διοικητικό Συμβούλιο του Ο.Σ.Κ την ένταξη του έργου από τον πίνακα των Προγραμματικών Συμβάσεων και την ένταξή του στο Πρόγραμμα του Ο.Σ.Κ.
      Για την ανέγερση του Γυμνασίου - Λυκείου στο Πόρτο Ράφτη έχει επίσης συναφθεί Προγραμματική Σύμβαση (προϋπολογισμός έργου 2.323.000 Ευρώ και δυναμικότητα 12 κυρίων και 5 ειδικών αιθουσών). Ημερομηνία δημοπράτησης του έργου έχει οριστεί η 24.11.2004, όπου έχει κληθεί να παραστεί και Μηχανικός, ως εκπρόσωπος του Ο.Σ.Κ.
      Για τη βελτίωση των συνθηκών λειτουργίας του 1ου Δημοτικού Σχολείου, ο Ο.Σ.Κ δρομολογεί την εγκατάσταση 2 προκατασκευασμένων αιθουσών ελαφρού τύπου.
      Τέλος σας γνωρίζουμε ότι, προκειμένου το ΥΠ.Ε.Π.Θ. να εξετάσει τη δυνατότητα ίδρυσης νέων σχολικών μονάδων Πρωτοβάθμιας και Δευτεροβάθμιας Εκπαίδευσης πρέπει να έχει εισήγηση των αρμόδιων φορέων (Προϊσταμένου Διεύθυνσης, Νομαρχιακής Επιτροπής Παιδείας, Νομαρχιακού Συμβουλίου). Πρόκειται για μια διαδικασία που επαναλαμβάνεται μία φορά κάθε χρόνο και ξεκινά με έκδοση εγκυκλίου από το ΥΠ.Ε.Π.Θ. προς τους αρμόδιους περιφερειακούς φορείς για την υποβολή των προτάσεών τους κατά τη χρονική περίοδο Νοεμβρίου - Ιανουαρίου.
      Εάν υποβληθεί στο ΥΠ.Ε.Π.Θ. πρόταση για ίδρυση των παραπάνω σχολικών μονάδων, το ΥΠ.Ε.Π.Θ. θα αξιολογήσει τις περιπτώσεις αυτές, λαμβάνοντας υπόψη τη δυνατότητα στέγασής τους, καθώς και την ύπαρξη ικανού αριθμού μαθητών για τη δημιουργία βιώσιμων σχολικών μονάδων.
      Ο Υφυπουργός
      ΓΕΩΡΓΙΟΣ ΚΑΛΟΣ»
      15. Στην με αριθμό 4510/27-10-04 ερώτηση του Βουλευτή κ. Κων/νου Καρρά δόθηκε με το υπ’ αριθμ. 121677/ΙΗ/17-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4510/27-10-2004, την οποία κατέθεσε ο Βουλευτής κ. Κώστας Καρράς και αφορά στο 38ο Δημοτικό Σχολείο Περιστερίου, σας γνωρίζουμε τα ακόλουθα:
      Για την οριστική επίλυση του στεγαστικού προβλήματος του 38ου Δημοτικού Σχολείου Περιστερίου, ο Ο.Σ.Κ προγραμματίζει την ανέγερση νέου σύγχρονου διδακτηρίου.
      Ειδικότερα για τις ανάγκες του εν λόγω σχολείου έχει απαλλοτριωθεί χώρος εμβαδού 794 τ.μ. επί των οδών Αλιβερίου και Αγ. Μύρωνος (τμήμα του οικοδομικού τετραγώνου 717). Επίσης, έχει ενταχθεί στο πρόγραμμα μελετών του Ο.Σ.Κ, συνταχθεί και εγκριθεί η προμελέτη του. Κατά την τρέχουσα περίοδο συντάσσεται η μελέτη εφαρμογής.
      Με την ολοκλήρωση της μελέτης θα επιληφθεί το Τεχνικό Συμβούλιο του Ο.Σ.Κ προκειμένου να γνωμοδοτήσει και να ακολουθηθεί η διαδικασία δημοπράτησης του έργου ανέγερσης του διδακτηρίου.
      Ο Υφυπουργός
      ΓΕΩΡΓΙΟΣ ΚΑΛΟΣ»
      16. Στην με αριθμό 4526/27-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 121680/ΙΗ/19-11-04 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4526/27-10-04 την οποία κατέθεσε ο Βουλευτής κ. Στέλιος Ματζαπετάκης και αφορά στην πρόσληψη των ιδιωτικών εκπαιδευτικών ως αναπληρωτών, στις γνωρίζουμε τα ακόλουθα:
      Σύμφωνα με το άρθρο 33 παραγρ. 3 του ν. 682/77 «Περί Ιδιωτικών Σχολείων Γενικής Εκπαίδευσης»: «οι διοριζόμενοι στη δημόσια εκπαίδευση ιδιωτικοί εκπαιδευτικοί λογίζονται αυτοδικαίως παραιτούμενοι εκ του ιδιωτικού σχολείου ...». Η αποχώρηση των ιδιωτικών εκπαιδευτικών γίνεται αυτοβούλως, παρ' ότι το ΥΠΕΠΘ τους έδωσε με την αρ. 99927/17-9-2003 εγκύκλιό του τη δυνατότητα να παραμένουν στο ιδιωτικό σχολείο και να μη διαγράφονται από τον πίνακα των αναπληρωτών.
      Η πολιτική ηγεσία του ΥΠΕΠΘ, ευαισθητοποιημένη στο πρόβλημα που αντιμετωπίζουν τα ιδιωτικά σχολεία, κατέβαλε προσπάθεια, ήδη πριν την έναρξη της παρούσας σχολικής χρονιάς, για την προσωρινή επίλυση του προβλήματος με την πρόταση για διορισμό συναφών ειδικοτήτων, κάτι που δεν κατέστη ωστόσο δυνατόν λόγω ασυμφωνίας των ενδιαφερομένων μερών.
      Το ΥΠΕΠΘ, κατανοώντας τις δυσκολίες που ακόμη υφίστανται στα ιδιωτικό σχολεία για την εξεύρεση διδακτικού προσωπικού, μελετά πιθανές και παιδαγωγικά άρτιες λύσεις, έχοντας πάντα ως στόχο την απρόσκοπτη εκπαίδευση των παιδιών.
      Επιπλέον, σας πληροφορούμε ότι οι αναπληρωτές στο Δημόσιο καλύπτουν έκτακτες απουσίες εκπαιδευτικών, που προκύπτουν με την έναρξη του σχολικού έτους και συνεπώς δεν είναι δυνατόν να προβλεφθούν πριν την δήλωση των κενών.
      Παρ' όλα αυτά, άμεσος στόχος του ΥΠΕΠΘ είναι η εξορθολόγηση του συστήματος ως προς την πλήρωση των κενουμένων θέσεων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      17. Στην με αριθμό 4540/27-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ 90022/29157/1713/19-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση του Βουλευτή κ. Ματζαπετάκη Στέλιου σχετικά με την ασφάλιση των ξενοδοχοϋπαλλήλων Ν. Ηρακλείου, σας πληροφορούμε τα ακόλουθα:
      1. Σύμφωνα με όσα μας γνώρισε η Διοίκηση του ΙΚΑ-ΕΤΑΜ κατόπιν επικοινωνίας της με το αρμόδιο τοπικό υποκ/μα ΙΚΑ-ΕΤΑΜ Καμινίων, το πρόβλημα εστιάζεται στους εργαζόμενους ξενοδοχοϋπαλλήλους- Ν. Ηρακλείου στο Ολυμπιακό ξενοδοχείο «Καψής», οι οποίοι αν και προσελήφθηκαν με πλήρη απασχόληση (αμειβόμενοι με μηνιαίο μισθό, πενθήμερη απασχόληση 40ώρο - 8ώρο), ο εργοδότης τους χορηγούσε ρεπό πλέον των προβλεπόμενων από το νόμο.
      Ο εν λόγω εργοδότης κατέβαλε αποδοχές, μόνο για τις ημέρες που τους απασχόλησε, τους ασφάλισε δε αντίστοιχα μόνο για τις ημέρες που πραγματικά εργάστηκαν, χωρίς να έχει γνωστοποιηθεί στην Επιθεώρηση Εργασίας η αλλαγή στους όρους απασχόλησής τους.
      2. Στις 22/7/2004, η αρμόδια Κοινωνική Επιθεώρηση Ηρακλείου μετά από καταγγελία του Σωματείου ξενοδοχοϋπαλλήλων Ν. Ηρακλείου πραγματοποίησε έλεγχο στο προαναφερόμενο ξενοδοχείο. Από τον έλεγχο διαπιστώθηκε παράβαση των διατάξεων του Π. Δ/τος 156/94, σχετικά με τους όρους των ατομικών συμβάσεων εργασίας 69 εργαζομένων από σύνολο 263 του ανωτέρω ξενοδοχείου. Συγκεκριμένα διαπιστώθηκε η μη τήρηση της πενθημέρου εβδομαδιαίας εργασίας (απασχολούνταν λιγότερες ημέρες). Για την εν λόγω παράβαση η τοπική Υπηρεσία εισηγήθηκε στην Διεύθυνση Κοινωνικής Επιθεώρησης Κρήτης την επιβολή Διοικητικής Πράξης, με την οποία και τελικώς επιβλήθηκε στο ξενοδοχείο CAPSIS BEACH πρόστιμο ποσού 4.000,00€.
      Στις 21/9/2004, η Κοινωνική Επιθεώρηση Ηρακλείου διενήργησε εργατική διαφορά μετά από καταγγελία 27 εργαζομένων, την οποία υποστήριξε το Εργατικό Κέντρο Ηρακλείου, με τα κάτωθι θέματα:
      Α) Την πλήρη οικονομική και ασφαλιστική κάλυψής τους.
      Β) Την καταβολή του ολυμπιακού επιδόματος κατ' εφαρμογή του άρθρου 18 της οικείας ΣΣΕ των ξενοδοχοϋπαλλήλων Ν. Ηρακλείου.
      Αποτέλεσμα της εργατικής διαφοράς ήταν η δέσμευση της επιχείρησης απέναντι στους εργαζόμενους για πλήρη ασφαλιστική κάλυψη των εργαζομένων που έχουν συμβάσεις πλήρους ασφαλιστικής και η εντός 10ήμερης προθεσμίας γνωστοποίηση των αποφάσεων της για τα λοιπά θέματα. Η προθεσμία όμως παρήλθε άπρακτη με αποτέλεσμα η  Κοινωνική Επιθεώρηση Ηρακλείου να εισηγηθεί στην Διεύθυνση την επιβολή διοικητικού προστίμου για την μη καταβολή του ολυμπιακού επιδόματος.
      3. Από τα ανωτέρω προκύπτει ότι εφόσον τα επιπλέον ρεπό δεν χορηγήθηκαν νόμιμα και οι ασφαλισμένοι με σύμβαση πλήρους απασχόλησης δικαιούνται αποδοχές και για τις ημέρες αυτές, θα πρέπει να χωρήσει και αντίστοιχη ασφάλιση στο ΙΚΑ- ΕΤΑΜ.
      Ο Υφυπουργός
      Ν. ΑΓΓΕΛΟΠΟΥΛΟΣ»)


      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ-ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Είναι η με αριθμό 2611/10.8.2004 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την καταπολέμηση φαινομένων νοθείας και ακρίβειας στα καύσιμα.
      Η ερώτηση του κυρίου συναδέλφου έχει ως εξής:
      «Τις τελευταίες ημέρες, με αφορμή την αύξηση των τιμών του αργού πετρελαίου, παρατηρείται ένα κύμα ακρίβειας στα καύσιμα και η Κυβέρνηση αδυνατεί να παρέμβει για να αποτρέψει αυτήν τη δυσάρεστη εξέλιξη.
      Εάν, δε ληφθεί υπ’ όψιν ότι η ισοτιμία δολαρίου και ευρώ διαμορφώνει, σε σχέση με τις προηγούμενες περιόδους, μικρότερο κόστος προμήθειας αργού, οι αυξήσεις δεν μπορούν να δικαιολογηθούν.
      Η μόνη εύλογη αιτία είναι η ανεξέλεγκτη δράση των εταιρειών πετρελαιοειδών σε βάρος των πρατηριούχων και του καταναλωτικού κοινού, οι οποίες επιδιώκουν, το τελευταίο διάστημα, την κάθετη παρέμβαση στο όλο κύκλωμα, με σκοπό την αύξηση των κερδών τους.
      Από την άλλη, η νοθεία στα καύσιμα και η διαφυγή δασμών που ξεπερνούν τα 3.000.000.000 ευρώ ετησίως είναι συχνό φαινόμενο, όπως έδειξε πρόσφατη έρευνα του Εθνικού Μετσόβιου Πολυτεχνείου. 
      Οι βενζινοπώλες διαμαρτύρονται και προτείνουν διάφορες λύσεις, μεταξύ των οποίων και την ενιαία φορολόγηση, οι δε καταναλωτές απαιτούν να μπει πλαφόν, για το λόγο ότι η επιτήρηση ορισμένων μόνο νομών από την Επιτροπή Ανταγωνισμού δεν λύνει το πρόβλημα, ιδιαίτερα τη θερινή περίοδο.
      Ερωτάται ο κύριος Υπουργός:
      Προτίθεται να εφαρμόσει την ενιαία φορολόγηση για να καταπολεμήσει τα φαινόμενα νοθείας;
      Με ποια μέτρα θα προστατεύσει τους καταναλωτές και πώς θα περιορίσει το υπερβολικό κέρδος των εταιρειών πετρελαιοειδών που λειτουργούν σε βάρος των πρατηριούχων και των καταναλωτών;»
      Θα απαντήσει ο Υφυπουργός Οικονομίας κ. Ρεγκούζας.
      Ορίστε, κύριε Ρεγκούζα, έχετε το λόγο.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, η ερώτηση που κατέθεσε ο συνάδελφος έχει δύο σκέλη: Το ένα αφορά την ακρίβεια και τη διαμόρφωση γενικότερα των τιμών των καυσίμων και το άλλο είναι το τι κάνει η Κυβέρνηση και από πλευράς αρμοδιότητας του Υπουργείου Ανάπτυξης αλλά και του Υπουργείου Οικονομίας. 
    Με βάση, λοιπόν, τα διαθέσιμα στοιχεία, προκύπτει  ότι από 2.1.2004 έως 27.9.2004 αυξήθηκε η τιμή μπρεντ των καυσίμων στο 31,08%, ενώ η αύξηση της μέσης τιμής της αμόλυβδης βενζίνης πανελλαδικά είναι περίπου 13,82%. Από 28.5.2004 που καταγράφηκε η υψηλότερη τιμή αμόλυβδης, παρατηρείται μείωση κατά  1,89% παρά το γεγονός ότι η διεθνής τιμή του μπρεντ παρουσιάζει αύξηση 10,09%. 
    Ήδη σε εφαρμογή των άρθρων 17 και 20 του ν. 3054/2002 εκδόθηκε η υπουργική απόφαση από το Υπουργείο Ανάπτυξης με την οποία καθορίζονται οι υποχρεώσεις των διυλιστηρίων και των εταιρειών εμπορία πετρελαιοειδών για τη γνωστοποίηση των τιμών διάθεσης των προϊόντων τους. Έτσι τα διυλιστήρια θα γνωστοποιούν τον τρόπο με τον οποίο διαμορφώνουν τις εργοστασιακές τιμές των πετρελαιοειδών προϊόντων στις οποίες περιέχεται και το κόστος διύλισης. Επίσης, οι εταιρείες εμπορίας πετρελαιοειδών θα γνωστοποιούν στο Υπουργείο Ανάπτυξης τις πραγματικές τιμές με τις οποίες διαθέτουν τα πετρελαιοειδή στους πρατηριούχους ανά νομό. 
    Μέτρα που έχουν παρθεί: Ενίσχυση και ενεργοποίηση της Επιτροπής Ανταγωνισμού. Αξιοποίηση του ν.3054/2002 για τη συγκρότηση των αναγκαίων ελεγκτικών μηχανισμών. Μελέτη για τη ριζική διαφοροποίηση του συστήματος τιμολόγησης των διυλιστηρίων και των εταιρειών εμπορίας με κατεύθυνση την επιμήκυνση του χρόνου τιμολόγησης. Ουσιαστική αναβάθμιση των κλιμακίων ελέγχου διακίνησης και αποθήκευσης καυσίμου. Επέκταση των ελέγχων σε όλους τους φορείς του πετρελαϊκού συστήματος. Ενεργοποίηση της Γενικής Γραμματείας Καταναλωτή, η οποία είχε συσταθεί πριν από επτά χρόνια και παρέμεινε ανενεργή ως τον Μάρτιο του 2004 με στόχο την ενίσχυση της καταναλωτικής συνείδησης.
    Από άποψη Υπουργείου Οικονομικών στο ΣΔΟΕ, όπως ονομαζόταν πριν, κατά το έτος 2004 διενεργήθησαν περίπου πέντε χιλιάδες έλεγχοι σε όλα τα στάδια από την παραγωγή μέχρι τη διάθεση στον τελικό καταναλωτή. Διαπιστώθηκαν τετρακόσιες δώδεκα παραβάσεις και καταλογίστηκαν χίλιες επτακόσιες παραβάσεις τελωνειακής και φορολογικής νομοθεσίας. Επίσης, βρέθηκαν εξήντα παράνομες δεξαμενές αποθήκευσης πετρελαίου και εντοπίστηκαν δύο παράνομα εργαστήρια αποχρωματισμού πετρελαίου. Οι έλεγχοι συνεχίστηκαν και εντατικοποιήθηκαν και κατά το έτος 2005 και μέχρι σήμερα έχει διαπιστωθεί σημαντικός αριθμός τελωνειακών και φορολογικών παραβάσεων.
    Ενδεικτικά: Λαθρεμπορία τρία εκατομμύρια εκατόν εξήντα έξι χιλιάδες τετρακόσια λίτρα πετρελαίου κίνησης και είκοσι μία χιλιάδες εξακόσια εβδομήντα λίτρα πετρελαίου ναυτιλίας. Πωλήσεις χωρίς φορολογικά στοιχεία τετρακόσιες ενενήντα εννέα χιλιάδες εξακόσια ένα λίτρα πετρελαίου θέρμανσης. Πωλήσεις με πλαστά τιμολόγια τρία εκατομμύρια εξακόσιες χιλιάδες λίτρα πετρελαίου θέρμανσης. 
    Όλες οι περιφερειακές διευθύνσεις χρησιμοποιούν ήδη ειδικά τεστ ανίχνευσης για εντοπισμό νόθευσης καυσίμων. 
    Όσον αφορά την πρόταση της ενιαίας φορολόγησης, που αναφέρετε, των καυσίμων και γενικότερα το ζήτημα της πετρελαϊκής πολιτικής, εξετάζεται στα πλαίσια ενός γενικότερου μέτρου ελέγχου διακίνησης των καυσίμων που η Κυβέρνηση, όμως, δεν είναι σε θέση αυτήν τη στιγμή να κάνει ανακοινώσεις.
    ΠΡΟΕΔΡΟΣ (Άννα Μπενάκη-Ψαρούδα): Ο κ. Στρατάκης έχει το λόγο.
    ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
    Κύριε Υπουργέ, αυτά που μας είπατε είναι όσα αναφέρονται στην απάντηση του Υπουργείου Ανάπτυξης. Βέβαια, το Υπουργείο Οικονομικών, αν και η ερώτησή μου  είναι του Αυγούστου, δεν απάντησε και γι’ αυτό ακριβώς ήλθαμε σήμερα να συζητήσουμε και μάλιστα σε μια στιγμή που ήδη συζητείται στην αρμόδια επιτροπή σχέδιο νόμου του Υπουργείου Ανάπτυξης και διαλαμβάνει αυτά τα οποία η απάντηση του συγκεκριμένου Υπουργείου αναφέρει.
     Όμως το μείζον ζήτημα είναι αυτό της ενιαίας φορολόγησης, διότι εξαιτίας αυτού του λόγου παρατηρούνται και τα φαινόμενα της αισχροκέρδειας, αλλά και τα φαινόμενα της νοθείας. Νομίζω ότι η Κυβέρνηση ήδη θα έπρεπε, αφού από τον Αύγουστο είχε παραπέμψει το θέμα στην αρμόδια επιτροπή να είναι έτοιμη να μας δώσει μια απάντηση και να πει στους πρατηριούχους και στους καταναλωτές τι σκέπτεται να κάνει με αυτό το σημαντικό θέμα. Αν το λύσουμε, θα λύσουμε σε πολύ μεγάλο βαθμό, για να μην πω κατά 100%, όλα τα άλλα ζητήματα που προκύπτουν, δηλαδή ζητήματα που αναφέρονται στην αισχροκέρδεια, στη νοθεία και σε όλα αυτά που θεωρούμε ότι είναι κακώς κείμενα και δεν μπορούμε με τους ελέγχους να τα πατάξουμε στο βαθμό που πρέπει, ως πολιτεία και ως κράτος.
     Έχω την αίσθηση ότι σε αυτό το σημείο θα πρέπει να δώσετε προσοχή και να εστιάσετε το ενδιαφέρον σας για να δούμε αν μπορούμε, μέσα από άλλες διαδικασίες πέραν αυτών που έχουν εφαρμοστεί μέχρι σήμερα, να δώσουμε λύση σε αυτό το πολύ σημαντικό πρόβλημα. Θεωρώ ότι είναι η κατάλληλη στιγμή μια και έχουμε την αρνητική συγκυρία να αυξάνονται συνεχώς οι τιμές του πετρελαίου. Πρέπει να σταματήσουμε σε αυτό το κυρίαρχο ζήτημα και να δούμε τι μπορούμε να κάνουμε. Η Κυβέρνηση έχει την υποχρέωση να δει αυτό το θέμα, αφού το θέτουν επιτακτικά οι πρατηριούχοι και ασφαλώς το απαιτούν οι καταναλωτές. Διότι όταν ο καταναλωτής πληρώνει αυξημένες τιμές στα καύσιμα, έχει την απαίτηση η πολιτεία, που είναι καθ’ ύλην υπεύθυνη και αρμόδια, να κτυπήσει τα φαινόμενα της αισχροκέρδειας. Ενδεχομένως σε άλλες εποχές και σε άλλες περιόδους, που δεν ήταν τόσο ακριβά τα καύσιμα, αυτό να μην ήταν το κυρίαρχο ζήτημα. Σήμερα, όμως, εκ των πραγμάτων καθίσταται κυρίαρχο. Η Κυβέρνηση θα πρέπει να σταθεί σε αυτό με ιδιαίτερη προσοχή και να δώσει συγκεκριμένες απαντήσεις, αλλά και να πάρει αποφάσεις που θα συμβάλουν στη μείωση αυτών των αρνητικών φαινομένων.
     ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αναγνωρίζουμε ότι το ζήτημα της διακίνησης των καυσίμων είναι πολύ σημαντικό. Η Κυβέρνηση απασχολείται συνεχώς με αυτό το πρόβλημα. Δεν είναι εύκολη υπόθεση. Δεν έχουμε ανακοινώσει κάτι σχετικό με ενιαία τιμή μιας μορφής καυσίμων. Υπήρξαν σκέψεις και σχεδιασμοί επί χάρτου, αλλά δεν έχουν μορφοποιηθεί οι τελικές πολιτικές αποφάσεις.
     Ωστόσο αναγνωρίζουμε ότι πρόκειται για ένα πολύ μεγάλο πρόβλημα, γιατί πρώτον, χάνουμε έσοδα από τη λαθραία διακίνηση των καυσίμων, πράγμα που καταγράφεται στην αυξητική ή στη μειωτική πορεία των εσόδων. Από την άλλη πλευρά είναι χρέος της πολιτείας και αυτό ακριβώς κάνουμε να διαμορφωθεί ένα νέο σύστημα, με τη βοήθεια της νέας τεχνολογίας –το μελετάμε αυτήν τη στιγμή-  για τον έλεγχο της διακίνησης των καυσίμων. Πιστεύουμε ότι πολύ σύντομα θα είμαστε σε θέση να κάνουμε ανακοινώσεις. Θα δείτε ότι τα αποτελέσματα όχι από την υιοθέτηση μιας νέας ενιαίας μορφής καυσίμων, αλλά γενικότερα στον έλεγχο της διακίνησης των καυσίμων θα είναι σημαντικά. Προς αυτήν την κατεύθυνση θέλουμε και τη δική σας κατανόηση, γιατί πρόκειται για ένα πρόβλημα που δεν επιδέχεται πολιτικών ή κομματικών αντιπαραθέσεων.  
     ΠΡΟΕΔΡΟΣ (Άννα Μπενάκη-Ψαρούδα): Αναφορές-ερωτήσεις δεύτερου κύκλου:
     Είναι η με αριθμό 7779/15.2.2005 ερώτηση του Βουλευτή του Πανελλήνιου Σοσιαλιστικού Κινήματος κυρίου Κωνσταντίνου Σπηλιόπουλου προς την Υπουργό Εθνικής Παιδείας και Θρησκευμάτων, σχετικά με την πληρωμή ωρομίσθιων εκπαιδευτικών.
     Η ερώτηση του κ. Σπηλιόπουλου έχει ως εξής:
     «Είναι γνωστό ότι μεγάλο μέρος από τους εκπαιδευτικούς που διδάσκουν στη δευτεροβάθμια εκπαίδευση είναι ωρομίσθιοι εκπαιδευτικοί.
     Οι εκπαιδευτικοί αυτοί καλύπτουν μεγάλο μέρος του διδακτικού έργου με χαμηλή ανταμοιβή και δύσκολες συνθήκες, χωρίς καμία εξασφάλιση και κυρίως χωρίς να έχουν εξασφαλισμένη τη συνέχεια της εργασίας τους.
     Πληροφορούμαστε και δεχόμαστε καθημερινά παράπονα ότι οι ωρομίσθιοι του Νομού Αχαΐας, ίσως και άλλων νομών, δεν έχουν πληρωθεί ακόμα ούτε για τις περυσινές τους υπηρεσίες. Συγκεκριμένα τους οφείλεται ένα σημαντικό ποσό από την περυσινή χρονιά της τάξεως των 700 ευρώ.
     Το ποσό αυτό αφορά εκατοντάδες καθηγητών από την Αχαΐα, οι περισσότεροι των οποίων δεν έχουν άλλη απασχόληση. Για τη φετινή χρονιά βέβαια ούτε συζήτηση. Δεν έχουν πάρει ακόμη ούτε ευρώ. 
     Το περίεργο βέβαια είναι ότι στα επανειλημμένα ερωτήματά τους προς το Υπουργείο Παιδείας οι απαντήσεις που δίδονται είναι ότι το Μάρτιο θα υπογραφούν οι απαντήσεις για την πληρωμή των ωρομισθίων καθηγητών.
     Πρέπει να επισημάνουμε ότι ουδέποτε στο παρελθόν οι ωρομίσθιοι εκπαιδευτικοί είχαν αντιμετωπίσει τέτοιου είδους προβλήματα και τέτοιες καθυστερήσεις στην πληρωμή τους.
     Κατόπιν αυτών ερωτάται η Υπουργός:
     1. Πότε θα πληρωθούν οι ωρομίσθιοι για τα οφειλόμενα της περυσινής χρονιάς.
     2. Πότε θα αρχίσουν να πληρώνονται για τη φετινή χρονιά και αν θα υπάρξει ομαλή και συνεχής πληρωμή του έργου που παρέχεται από τους ωρομισθίους εκπαιδευτικούς».
     Ο Υφυπουργός Εθνικής Παιδείας και Θρησκευμάτων κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, κυρίες και κύριοι συνάδελφοι, για να απαντηθεί η ερώτηση του εκλεκτού συναδέλφου, θα πρέπει να λάβουμε υπόψη μας δύο γεγονότα. 
      Πρώτα απ’ όλα ότι δεν είναι πολλοί –όσοι ήσαν τα προηγούμενα τουλάχιστον χρόνια- οι εκπαιδευτικοί που χρησιμοποιούνται, ως ωρομίσθιοι, στο συνολικό διδακτικό έργο τόσο για την εκτέλεση των κυρίως μαθημάτων όσο και για την επιτέλεση των πολύ σπουδαίων διδακτικών έργων, της πρόσθετης διδακτικής στήριξης και της ενισχυτικής διδασκαλίας σε γυμνάσια και λύκεια. 
      Πιστοί στις προεκλογικές μας υποσχέσεις, κύριε συνάδελφε, εμείς μειώσαμε δραματικά τον αριθμό των χρησιμοποιουμένων για την εκπαιδευτική συνολική διαδικασία ωρομισθίων. Αυξήσαμε, όπως γνωρίζετε πολύ καλά, απ’ αυτό το σχολικό έτος τους διορισμούς των μονίμων εκπαιδευτικών και χρησιμοποιήσαμε για τις εκπαιδευτικές ανάγκες και στη δευτεροβάθμια και στην πρωτοβάθμια εκπαίδευση πολύ περισσότερους αναπληρωτές εκπαιδευτικούς. Διότι πιστεύουμε –είμαστε συνεπείς σε αυτήν τη βασική μας πολιτική- ότι οι ωρομίσθιοι δεν δημιουργούν εκπαιδευτικό περιβάλλον και όντως δεν μπορούν να προσφέρουν, υπό τις συνθήκες υπό τις οποίες καλούνται να εργαστούν, ένα συντονισμένο και -αν θέλετε- ποιοτικό έργο. Είναι εκπαιδευτικοί που έρχονται να καλύψουν ανάγκες συγκεκριμένου χρονικού διαστήματος. Είναι εκπαιδευτικοί οι οποίοι ασχολούνται μ΄ ένα ειδικό έργο και προφανώς καλό θα είναι να κρατηθούν σε αναλογία προς τους αναπληρωτές και προς τους τακτικούς –δηλαδή τους μονίμους- καθηγητές σε ένα μικρό αντίστοιχο ποσοστό. Αυτό και κάναμε. 
      Θέλετε, λοιπόν, να ακούσετε τι κάνατε εσείς και τι δώσαμε εμείς; Στο Νομό Αχαΐας, κυρίες και κύριοι συνάδελφοι, την προηγούμενη σχολική χρονιά με κυβέρνηση την τελευταία κυβέρνηση του ΠΑΣΟΚ είχαν προσληφθεί στη δευτεροβάθμια εκπαίδευση τριακόσιοι δεκαεννέα ωρομίσθιοι εκπαιδευτικοί. Εμείς φέτος προσλάβαμε στη δευτεροβάθμια μόνο ογδόντα εννέα. Η αναλογία είναι καθαρότατη και δείχνει αν όντως έχει αλήθεια εκείνο που λέτε στην ερώτησή σας. 
      Δεύτερον, θα πρέπει να ξέρετε και να θυμηθείτε το δεύτερο γεγονός, ότι η κυβέρνησή σας, η τελευταία κυβέρνηση του ΠΑΣΟΚ, για ένα ολόκληρο σχολικό έτος όφειλε στους ωρομίσθιους, στις χιλιάδες ωρομισθίων που είχε προσλάβει για προεκλογικούς σκοπούς –το γνωρίζετε πολύ καλά, γιατί το έχουμε καταθέσει και σε αριθμούς σε αυτήν την Αίθουσα- το σύνολο των αποδοχών τους. Μας παρέδωσε, όταν αναλάβαμε την Κυβέρνηση, όλο αυτό το χρέος ως μεγάλη τρύπα –μαύρη τρύπα- στα οικονομικά του Υπουργείου Παιδείας. Εμείς κάναμε αλλαγή στο θεσμικό καθεστώς και το καλοκαίρι που μας πέρασε βρήκαμε μάλιστα και πόρους από τον τακτικό προϋπολογισμό του προηγούμενου σχολικού έτους, ώστε μέχρι το τέλος του περασμένου σχολικού έτους να πληρωθούν όλοι εκείνοι στους οποίους εσείς οφείλατε δώδεκα μηνών αποδοχές. Και έρχεστε τώρα και ισχυρίζεστε ότι είμαστε εμείς αυτοί οι οποίοι δεν πληρώσαμε; Ορθώς αναφέρετε στην ερώτησή σας ότι η πάγια απάντησή μας είναι ότι εντός του Μαρτίου, δηλαδή μέχρι τέλος του τρέχοντος μηνός, θα πληρωθούν. 
      Σας ενημερώνω, λοιπόν, ότι ήδη η Διεύθυνση Σπουδών Δευτεροβάθμιας Εκπαίδευσης στο νομό σας, με συγκεκριμένη υπουργική απόφαση πήρε 768.240 ευρώ για την πληρωμή όλων των υποχρεώσεων του τριμήνου του 2004 και του πρώτου διμήνου του τρέχοντος έτους του 2005. Μάλιστα μέσα στο Μάρτη ο Υπουργός Παιδείας…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ, συμπληρώνετε τα στοιχεία στη δευτερολογία σας. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):
      Κυρία Πρόεδρε, θα σας δώσω στη δευτερολογία μου στοιχεία και για την πρωτοβάθμια εκπαίδευση, παρ΄ όλο που δεν ρωτάτε γι’ αυτό, για να μπορείτε να συγκρίνετε πότε πληρώσαμε εμείς, τι οφείλατε εσείς και τι έπρεπε να έχετε κάνει στην περασμένη σχολική χρονιά. 
      Ευχαριστώ πολύ. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Σπηλιόπουλος. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, κατ’ αρχάς, εγώ στην ερώτησή μου δεν ρώτησα πόσοι ωρομίσθιοι διορίστηκαν πέρυσι ή φέτος. Εγώ ρωτούσα πότε θα πληρωθούν οι ωρομίσθιοι. Και είναι γνωστό ότι μειώθηκε ο αριθμός των ωρομισθίων. Όμως, μειώθηκε, γιατί μειώσατε και το εκπαιδευτικό έργο. Πού είναι οι καθηγητές στην ενισχυτική διδασκαλία ή σε άλλους τομείς του εκπαιδευτικού έργου; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πρέπει να μας απαντήσετε και γι’ αυτά, αφού είπατε για το ζήτημα του πόσοι ωρομίσθιοι διορίστηκαν και πόσοι είχαν διοριστεί το προηγούμενο έτος.
      Όμως η ερώτησή μου είχε άλλο περιεχόμενο. Πράγματι οι ωρομίσθιοι προσφέρουν μια σημαντική δουλειά, με πολλές αβεβαιότητες για το μέλλον τους –γιατί δεν είναι μόνιμοι οι άνθρωποι- και δεν έχουν οι περισσότεροι απ’ αυτούς και άλλο έσοδο. Δυστυχώς, όμως, πάρα πολλοί στην Αχαΐα, αλλά και σε άλλες περιοχές, όπως πληροφορούμαστε, δεν έχουν πληρωθεί. Και δεν έχουν πληρωθεί μέχρι σήμερα. Και το παράδοξο είναι ότι τους στείλατε και βεβαίωση αποδοχών για χρήματα που τους καταβλήθηκαν δήθεν για το έτος 2004, ενώ δεν έχουν πάρει δραχμή. Πώς τους στέλνετε αυτές τις βεβαιώσεις;
      Επιπλέον, υπάρχουν και άλλα ερωτήματα. Γιατί δεν πληρώνονται ακόμη αυτοί οι άνθρωποι; Μήπως θέλετε με αυτό τον τρόπο να δείξετε ότι κάνετε συγκράτηση των δαπανών του προϋπολογισμού; Γιατί είπε και ο Πρωθυπουργός ότι συγκράτησε τις δαπάνες κατά 3.000.000.000 ευρώ, μην πληρώνοντας, όμως, δαπάνες για την παιδεία και την υγεία, τελείως ανελαστικές, για ανθρώπους που έχουν δουλέψει;
      Ή μήπως γίνεται αυτό, επειδή κατέρρευσαν τα έσοδα του δημοσίου; Γράφουν σήμερα όλες οι εφημερίδες ότι έκλεισε το 2004 με υστέρηση 1,46 δισεκατομμύρια ευρώ, επειδή κατέρρευσε ο μηχανισμός είσπραξης των εσόδων; Μήπως οφείλεται σε αυτά;
      Δεν σας φταίνε, όμως, σε καμία περίπτωση και σε τίποτα οι ωρομίσθιοι καθηγητές, οι μισθωτοί, οι άνθρωποι που δουλεύουν και πρέπει να πληρωθούν. Αυτό ήταν το ερώτημά μου και σε αυτό πρέπει να απαντήσετε, κύριε Υπουργέ.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, κυρίες και κύριοι συνάδελφοι, δυστυχώς, το θέμα δεν βοηθάει το συνάδελφο, για να κάνει μιαν αποτελεσματική –όπως εκείνος ήλπιζε- δημοσιονομική κριτική στα πεπραγμένα της Κυβέρνησης.
      Και είναι καθαρό αυτό που σας είπα, κύριε συνάδελφε. Ήδη τα χρήματα –και μπορώ να καταθέσω στα Πρακτικά, αμέσως μετά το πέρας της απαντήσεώς μου το έγγραφο- βρίσκονται, για να πληρωθούν οι ωρομίσθιοι για το τρίμηνο αυτό και για το τελευταίο τρίμηνο του περασμένου έτους, μέσα στο ταμείο της διευθύνσεως σπουδών και της δευτεροβάθμιας και της πρωτοβάθμιας σε όλους τους νομούς.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πότε; Πότε;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Και έρχεται μάλιστα εντός των ημερών η απόφαση του Γενικού Λογιστηρίου του Κράτους για την εκταμίευση και η αντίστοιχη απόφαση του Πρωθυπουργού, που χρειάζεται, σύμφωνα με το νόμο περί δημοσίου λογιστικού.
      Σας λέω, λοιπόν, ότι εκείνο που πρέπει να σκεφτείτε, για να κάνετε κριτική σε μας, είναι ότι εσείς χρωστούσατε ολόκληρη χρονιά. Χρωστούσατε τα δεδουλευμένα δώδεκα και δεκατεσσάρων μηνών, τα οποία εμείς εξοφλήσαμε. Και αυτά που φέρατε εδώ, για να καταθέσετε ως σημειώματα, πιστοποιητικά δηλαδή αποδοχών της εφορίας, είναι γι’ αυτά που καταβάλαμε εμείς έναντι των δικών σας χρεών. Καταλάβετέ το αυτό.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν λέει αυτά το έγγραφο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα το δείτε, θα το δείτε. Κοιτάξτε πάνω τι γράφει. Και ευχαρίστως καταθέστε το στα Πρακτικά, για να πάρετε την απάντησή σας.
      Δεύτερον, σας λέω ότι εκτός από τη δευτεροβάθμια –που μου ζητήσατε- μπορώ να σας δώσω στοιχεία και για το πώς αποπληρώνεται το χρέος στην πρωτοβάθμια. Ήδη για το τρέχον έτος φτάσανε στο ταμείο της Διευθύνσεως Σπουδών Πρωτοβάθμιας στο Νομό Αχαΐας 73.500 ευρώ και αντίστοιχα με νεότερη, εντός του Μαρτίου υπογεγραμμένη απόφαση, άλλα 45.000 ευρώ, για να έρθουν για το τελευταίο δίμηνο Φεβρουαρίου-Μαρτίου. Αυτά βρίσκονται εκεί και θα εκταμιευθούν με βάση όλα τα απαιτούμενα στη διαδικασία εκείνη δικαιολογητικά, που πρέπει να καταβάλουν εκείνοι, οι οποίοι διεκδικούν τα χρήματα, σύμφωνα με το νόμο περί δημοσίου λογιστικού. Γι’ αυτό, λοιπόν, θα δείτε ότι την επόμενη βδομάδα η ανησυχία σας θα είναι άνευ αντικειμένου.
      Σας ευχαριστώ πολύ.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση επί των αναφορών και ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Υγείας και Κοινωνικής Αλληλεγγύης
      Ψήφιση στο σύνολο του σχεδίου νόμου: «Εθνικό Σύστημα Υγείας και Κοινωνικής Αλληλεγγύης και λοιπές διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Μεταφορών και Επικοινωνιών
      Μόνη συζήτηση επί της αρχής, των άρθρων και του συνόλου του σχεδίου νόμου: «Ίδρυση και λειτουργία Εμπορευματικών Κέντρων και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Οικονομίας και Οικονομικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Δήλωσης Αρχών, που διέπει την Πρωτοβουλία των Ηνωμένων Πολιτειών για την ασφάλεια των Εμπορευματοκιβωτίων στο Λιμάνι του Πειραιά, Ελλάδα, μεταξύ της Γενικής Διεύθυνσης Τελωνείων και Ειδικών Φόρων Κατανάλωσης της Ελληνικής Δημοκρατίας και της Υπηρεσίας Τελωνείων και Προστασίας των Συνόρων των Ηνωμένων Πολιτειών».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται για συζήτηση στην Ολομέλεια της Βουλής με τη διαδικασία του άρθρου 108 του Κανονισμού, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας.
     Θέλει κανείς εκ των κυρίων συναδέλφων το λόγο;
     ΣΤΑΥΡΟΣ ΣΚΟΠΕΛΙΤΗΣ: Το καταψηφίζουμε.
     ΠΡΟΕΔΡΟΣ (Άννα Μπενάκη-Ψαρούδα): Επομένως κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση της Δήλωσης Αρχών, που διέπει την Πρωτοβουλία των Ηνωμένων Πολιτειών για την ασφάλεια των Εμπορευματοκιβωτίων στο λιμάνι του Πειραιά, Ελλάδα, μεταξύ της Γενικής Διεύθυνσης Τελωνείων και Ειδικών Φόρων Κατανάλωσης της Ελληνικής Δημοκρατίας και της Υπηρεσίας Τελωνείων και Προστασίας των Συνόρων των Ηνωμένων Πολιτειών». 
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Δήλωσης Αρχών, που διέπει την Πρωτοβουλία των Ηνωμένων Πολιτειών για την ασφάλεια των Εμπορευματοκιβωτίων στο λιμάνι του Πειραιά, Ελλάδα, μεταξύ της Γενικής Διεύθυνσης Τελωνείων και Ειδικών Φόρων Κατανάλωσης της Ελληνικής Δημοκρατίας και της Υπηρεσίας Τελωνείων και Προστασίας των Συνόρων των Ηνωμένων Πολιτειών», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
     Ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Εθνικό Σύστημα Υγείας και Κοινωνικής Αλληλεγγύης και λοιπές διατάξεις». 
     Ερωτάται το Σώμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κατά πλειοψηφία.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Εθνικό Σύστημα Υγείας και Κοινωνικής Αλληλεγγύης και λοιπές διατάξεις», έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
     Κύριοι συνάδελφοι, επανερχόμαστε στο νομοσχέδιο του Υπουργείου Μεταφορών και Επικοινωνιών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ίδρυση και λειτουργία Εμπορευματικών Κέντρων και άλλες διατάξεις». 
     Πριν καλέσω τον πρώτο εισηγητή στο Βήμα, θα ήθελα να σας ανακοινώσω ότι: 
     Κατά τη συζήτηση αυτού του νομοσχεδίου ορίζεται ως Κοινοβουλευτικός Εκπρόσωπος από το ΚΚΕ ο συνάδελφος κ. Σκοπελίτης. 
     Κατά τη συζήτηση αυτού του νομοσχεδίου  ορίζεται από τον κ. Αλαβάνο, Πρόεδρο του Συνασπισμού Ριζοσπαστικής Αριστεράς, ειδικός αγορητής ο Βουλευτής κ. Αθανάσιος Λεβέντης. 
     Πρέπει να σας πω ότι η Διάσκεψη των Προέδρων αποφάσισε στη συνεδρίασή της στις 10.3.2005 η συζήτηση του νομοσχεδίου αυτού να γίνει σε δύο συνεδριάσεις. Η σημερινή επί της αρχής και η αυριανή επί των άρθρων.
     Ο Βουλευτής κ. Στέφανος Μάνος ζητεί άδεια ολιγοήμερης απουσίας στο εξωτερικό. Η Βουλή εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Η Βουλή ενέκρινε τη ζητηθείσα άδεια.
     Παρακαλείται ο εισηγητής της Πλειοψηφίας κ. Μάριος Σαλμάς  να έλθει στο Βήμα.
     ΜΑΡΙΟΣ ΣΑΛΜΑΣ: Κυρίες και κύριοι συνάδελφοι, το νομοθετικό έργο της Κυβέρνησης, που καθορίζει τις προϋποθέσεις και τους όρους για την ανάπτυξη της ελληνικής οικονομίας και την ανταγωνιστικότητά της στο διεθνή ανταγωνισμό, συνεχίζεται τώρα με τη συζήτηση  στην Ολομέλεια του σχεδίου νόμου που κατέθεσε προ ημερών το Υπουργείο Μεταφορών και Επικοινωνιών και αφορά τις διαδικασίες αδειοδότησης, ίδρυσης, εγκατάστασης, λειτουργίας των εμπορευματικών κέντρων, καθώς και τη ρύθμιση επιμέρους λεπτομερειών, όπως είναι οι διαδικασίες επιχορήγησης αυτών, οι κυρώσεις που θεσπίζονται και πολλά άλλα.
     Θα ήθελα να επισημάνω, όμως, κυρίες και κύριοι συνάδελφοι,  την ποιότητα της συζήτησης στην επιτροπή, όταν συζητήθηκε το νομοσχέδιο,  το οποίο έτυχε της μεγάλης Πλειοψηφίας και αποδοχής, μιας και η Αξιωματική Αντιπολίτευση δήλωσε ότι στηρίζει και ψηφίζει αυτό το νομοσχέδιο. Χαρακτηριστικό σημείο είναι του πόσο σωστά είναι προετοιμασμένο για να καθορίσει αυτό το σημαντικό θέμα.
     Επίσης, ήθελα να επισημάνω ότι οι εμπορευματικές μεταφορές αποτελούν έναν από τους πιο σημαντικούς δείκτες οικονομικής ανάπτυξης, που μάλιστα ο ρυθμός πηγαίνει πιο πολύ και από το ρυθμό αύξησης του ΑΕΠ. Βέβαια τα εμπορευματικά κέντρα δεν είναι μία υπόθεση άγνωστη για τη χώρα μας, μιας και ξεκίνησαν από εδώ,  όσο κι αν μας φαίνεται περίεργο. Πριν τρεις χιλιάδες χρόνια οι Μίνωες  δημιούργησαν τα πρώτα εμπορευματικά κέντρα στις Κυκλάδες, όπου στη συνέχεια μετεξελίχθησαν σε εμπορευματικούς  σταθμούς και με μεγάλη για την εποχή εκείνη οικονομική σημασία.
      Στην ελληνιστική περίοδο αργότερα βρίσκουμε επίσης στοιχεία ανάπτυξης εμπορευματικής κίνησης στη χώρα μας, και αυτό οφειλόταν τόσο στη γεωγραφία της Ελλάδος όσο και στην ανεπτυγμένη ναυτιλία. 
      Από τότε, όμως, που όλα άλλαξαν, οι σύγχρονες μέθοδοι και τρόποι συσκευασίας και μεταφοράς, η ανάπτυξη των διευρωπαϊκών δικτύων, αλλά και η συνεχώς αυξανόμενη σημασία των συνδυασμένων μεταφορών, όπως επίσης και η αυξανόμενη σημασία των θαλάσσιων μεταφορών βραχέων αποστάσεων οδήγησαν στην ανάγκη αναθεώρησης και στις νέες συνθήκες για τη διαδικασία διακίνησης και διαχείρισης των εμπορευμάτων. 
      Παράλληλα οι κοσμοϊστορικές αλλαγές που συνέβησαν στην Ανατολική Ευρώπη και κυρίως στα Βαλκάνια, στη βαλκανική χερσόνησο, αλλά και η διεθνοποίηση του εμπορίου, καθώς επίσης και η ευρωπαϊκή ολοκλήρωση δημιούργησαν ένα νέο περιβάλλον, που προσδίδει στις μεταφορές συνεχώς αυξανόμενο ρόλο στην παγκόσμια οικονομία.
      Έτσι, λοιπόν, έχουν αναθεωρηθεί όλες οι ως τώρα μέθοδοι και όλα τα συστήματα των μέχρι τώρα μεταφορών και μπαίνουν σε νέα πανευρωπαϊκή και παγκόσμια διάσταση, ενώ ο χάρτης των παγκόσμιων μεταφορών σχεδιάζεται ξανά από την αρχή. Επιπλέον υπάρχει η ανάγκη τα σύγχρονα μεταφορικά μέσα να σεβαστούν το περιβάλλον, να είναι φιλικά δηλαδή προς το περιβάλλον, να συμβάλλουν στην αστική αποσυμφόρηση, την κυκλοφοριακή, ενώ επίσης πρέπει να συμβαδίζουν με τις ανάγκες της νέας επιχειρηματικότητας. 
      Τονίζω εδώ ότι οι επιχειρήσεις σήμερα, αλλά και οι πελάτες αυτών, θέλουν τα προϊόντα να μην αποθηκεύονται αλλά να παράγονται τόσα προϊόντα όσα ακριβώς χρειάζονται για να πουλήσουν, οπότε μειώνονται οι ανάγκες σε αποθήκευση και οι ίδιες οι εταιρείες δεν θέλουν να εμπλέκονται στη διαδικασία αποθήκευσης και μεταφοράς των προϊόντων τους. Τα γνωστά no stock just in time και τα out chercing. 
      Τα γεγονότα αυτά προκαλούν τις συνθήκες της δημιουργίας των εμπορευματικών κέντρων ή των εμπορευματικών χωριών, τα fried villages, όπως λέγονται, όπου οι χρήστες ή οι εμπλεκόμενοι φορείς στις μεταφορές μπορούν να λειτουργήσουν και να αναπτύξουν νέους τρόπους και μεθόδους διαχείρισης των εμπορευμάτων, τα γνωστά logistics, αλλά και να αξιολογήσουν και να ορθολογικοποιήσουν καλύτερα τη χρήση διαφόρων μεταφορικών μέσων, χρησιμοποιώντας τα πλεονεκτήματα εκάστου εξ αυτών και λειτουργώντας έτσι συμπληρωματικά και όχι ανταγωνιστικά. Το αποτέλεσμα; Ανταγωνιστικές μεταφορές, καλύτερες ποιοτικές υπηρεσίες στις μεταφορές και μείωση του μεταφορικού κόστους. 
      Τι είναι, όμως, τα εμπορευματικά κέντρα; Τα εμπορευματικά κέντρα είναι νέες μορφές οργάνωσης των εμπορευματικών μεταφορών που στόχο έχουν να παρέχουν συνδυασμένες μεταφορές και μέσα σε αυτές τις περιοχές μπορεί να βρίσκεται ή να συνδέεται με τερματικό σταθμό, δηλαδή σιδηροδρομικό σταθμό, λιμάνι ή αεροδρόμιο και να υπάρχουν έτσι οι αναγκαίοι χώροι για την αποθήκευση και τη μεταφόρτωση των φορτίων. 
      Θεωρείται, όμως, αναγκαίο να διαχωρίσουμε τα εμπορευματικά κέντρα σε αυτό το σημείο από τους σημερινούς σιδηροδρομικούς σταθμούς ή τα λιμάνια, τα οποία διακινούν και τα οποία διαλέγουν τα εμπορεύματα και τα μεταφορτώνουν και τα οποία καλούνται συμβατικά κέντρα «υποδοχής και μεταφόρτωσης» και δεν έχουν καμία σχέση με τα εμπορευματικά κέντρα που σήμερα ερχόμαστε να θεσπίσουμε. 
      Βασικό σημείο διάκρισης είναι ότι τα εμπορευματικά κέντρα είναι χώροι μέσα στους οποίους λειτουργούν πολλές επιχειρήσεις και το γεγονός ότι υπάρχει ενσωματωμένος χώρος, σταθμός μεταφόρτωσης. Ποια, όμως, είναι η ευρωπαϊκή εμπειρία μέχρι σήμερα; 
      Πράγματι στη Γαλλία το 1960 βλέπουμε τους πρώτους σταθμούς, τα πρώτα εμπορικά κέντρα -αναφέρω για ιστορικούς λόγους το «Γκαρολόρ» και το «Σόντερς»- τα οποία δημιουργήθηκαν έξω από το Παρίσι, προκειμένου να κάνουν μεταφόρτωση και μικρότερα φορτηγά να μπαίνουν στον αστικό ιστό του Παρισιού, οπότε διευκόλυναν έτσι τις εμπορευματικές μεταφορές. 
      Στη συνέχεια αυτοί οι οδικοί σταθμοί εξελίχθηκαν σε πολύ μεγάλα εμπορευματικά κέντρα. Όμως σε πολλές χώρες στην Ευρώπη υπάρχουν αυτά τα εμπορευματικά κέντρα. Ποικίλουν αναλόγως την έκταση που καταλαμβάνουν, το ιδιοκτησιακό καθεστώς, τις διάφορες δραστηριότητες, αλλά και το μέγεθος της δράσης που αναπτύσσουν. 
      Χαρακτηριστικό σημείο είναι ότι σ’ όλες αυτές τις προσπάθειες σημαντικό ρόλο έπαιξαν τα επιμελητήρια και οι φορείς τοπικής αυτοδιοίκησης στο σχεδιασμό και στη λειτουργία αυτών των εμπορευματικών κέντρων.
      Οι χώρες που προπορεύονται στην ανάπτυξη των εμπορευματικών κέντρων είναι η Γερμανία -που κατέχει και την πρώτη θέση, έχει το πιο ανεπτυγμένο δίκτυο- είναι η Γαλλία, που αναφέρθηκε, η Ιταλία, η Δανία, η Μεγάλη Βρετανία και τελευταία η Ισπανία μαζί με την Πορτογαλία. Διαφορετικοί, όμως, ήταν οι λόγοι που καθεμία από αυτές τις χώρες ανέπτυξε εμπορευματικά κέντρα. Θα τις κατατάσσαμε σε δύο κατηγορίες. Η Ιταλία, η Γερμανία και η Ισπανία είναι τρεις ευρωπαϊκές χώρες όπου η περιφερειακή ανάπτυξη, αλλά και η ανάπτυξη των μεταφορικών ροών έπαιξαν σημαντικό ρόλο στη χωροθέτηση των εμπορευματικών κέντρων. Στον αντίποδα, η Γαλλία, η Δανία και το Ηνωμένο Βασίλειο είναι χώρες στις οποίες κεντρικό ρόλο στη χωροθέτηση των εμπορευματικών κέντρων έπαιξε η ιδιωτική πρωτοβουλία, η κερδοφορία των επιχειρήσεων που ανέπτυσσαν αυτά τα εμπορευματικά κέντρα, που ως επί το πλείστον ήταν τραπεζικοί όμιλοι, χρηματο-οικονομικοί ή άλλοι οργανισμοί, κατασκευαστικές εταιρείες, αλλά και εταιρείες διαχείρισης ακινήτων. 
      Κυρίες και κύριοι συνάδελφοι, ένα χρόνο πριν η Νέα Δημοκρατία πήρε την εντολή από τον ελληνικό λαό να διαχειριστεί την ελληνική οικονομία, να εξαλείψει την εσωστρέφεια, να την αναπτύξει, να προσελκύσει νέες επενδύσεις, να αυξήσει την ανταγωνιστικότητα της οικονομίας, με αποτέλεσμα τη μείωση της ανεργίας. Βασικό  πρόβλημα που αντιμετωπίσαμε από την αρχή ήταν η έλλειψη θεσμικού πλαισίου σε πολλά Υπουργεία, που θα βοηθούσε στο σκοπό αυτό. Έτσι και στο Υπουργείο Μεταφορών και Επικοινωνιών υπήρξε σαφής η έλλειψη θεσμικού πλαισίου, που θα μπορούσε να βοηθήσει στη λειτουργία των εμπορευματικών κέντρων. Επομένως η κατάσταση που αντιμετωπίζουμε σήμερα χαρακτηρίζεται από τη μη ύπαρξη συνδυασμένων μεταφορών στη χώρα μας, μεταφορικών αλυσίδων, που να χρησιμοποιούν τα πλεονεκτήματα του κάθε μεταφορικού μέσου. Και εδώ θα μου επιτρέψετε να κάνω μια υποσημείωση. Ο σιδηρόδρομος και τα πλωτά μέσα είναι χρήσιμα στη μεταφορά μεγάλων φορτίων για μεγάλες αποστάσεις με μικρό μοναδιαίο κόστος, σε αντίθεση με τις οδικές μεταφορές που εξυπηρετούν στη συλλογή και στην τελική διανομή των φορτίων. Αυτά, λοιπόν, τα πλεονεκτήματα μπορούν να χρησιμοποιήσουν οι συνδυασμένες μεταφορές. Μέχρι σήμερα, όμως, στη χώρα μας είναι απούσες.  
      Η παρούσα κατάσταση επίσης χαρακτηρίζεται από χαμηλό δείκτη πληρότητας των μεταφορικών μέσων, από ανορθολογική κατανομή της εμπορευματικής κίνησης στα διάφορα μέσα μεταφοράς, από ελαχιστοποιημένη διαλειτουργικότητα, αλλά και από αναξιοπιστία και ανασφάλεια στις μεταφορές. Όλη αυτή η κατάσταση είχε επίπτωση στην αύξηση του μοναδιαίου κόστους μεταφοράς. Αυτό είχε επίπτωση στην τελική τιμή του εγχωρίου προϊόντος, με αποτέλεσμα το ελληνικό προϊόν να είναι μειωμένης ανταγωνιστικότητος, μιας και έφθανε σε αυξημένη τιμή στις άλλες χώρες.
      Επίσης στη χώρα μας υπήρξαν δυσκολίες στην προσέλκυση εμπορευματικών ροών. Και όταν μιλώ για παραγκωνισμό της χώρας μας από τις εμπορευματικές ροές εννοώ το εξής: Σήμερα όλα τα φορτία, τα εμπορεύματα που έρχονται από τη βαθιά Ανατολή: από την Ινδία, από την Κίνα, από την Ταϊβάν και τις άλλες χώρες, διέρχονται μέσω της διώρυγας του Σουέζ και της Μεσογείου και από το Γιβραλτάρ, για να πάνε στην Ευρώπη. Ενώ η Ιταλία, λοιπόν, και η Ισπανία ανέπτυξαν εμπορευματικά κέντρα, η Ελλάδα έμεινε πίσω σ’ όλη αυτήν την ιστορία. Και την ώρα δηλαδή που το Τζόγια Τάουρο είναι ένα λιμάνι, που το έφτιαξαν στην Ιταλία λιμάνι, χωρίς να υπάρχει, και σήμερα είναι το μεγαλύτερο container terminal στην Ευρώπη, στη χώρα μας, αντίθετα, με τα τόσα λιμάνια και όλη αυτήν την υποδομή, αλλά και τη γεωγραφική θέση, δεν κάναμε τίποτα. 
      Κυρίες και κύριοι συνάδελφοι, το παρόν σχέδιο νόμου επιδιώκει να δώσει ένα θεσμικό πλαίσιο για την ανάπτυξη ιδιωτικών πρωτοβουλιών, επενδυτικών σχεδίων για την ίδρυση εμπορευματικών κέντρων. Καθορίζει την ελάχιστη έκταση την οποία πρέπει να καταλαμβάνουν αυτά τα κέντρα, αλλά και τις ελάχιστες απαιτούμενες μεταφορικές υποδομές που πρέπει να υπάρχουν. Το σχέδιο νόμου αναφέρει τις προϋποθέσεις ίδρυσης και λειτουργίας της εταιρείας του «Εμπορευματικού Κέντρου» και το ελάχιστο μετοχικό κεφάλαιο που πρέπει να έχει, ανάλογα με την έκταση του κέντρου.
    Επίσης, καθορίζει ότι η εταιρεία καταβάλλει το μετοχικό κεφάλαιο τουλάχιστον κατά το ήμισυ σε μετρητά. Περιγράφει τις κύριες λειτουργίες που αναπτύσσουν τα εμπορευματικά κέντρα, αλλά και την ποιότητα των επιχειρήσεων που εγκαθίστανται μέσα σε αυτά. Καθορίζει τις απαιτούμενες διαδικασίες για την ίδρυση και την εγκατάσταση του εμπορευματικού κέντρου. Οι διαδικασίες προβλέπουν μία απλή υποβολή αίτησης προς το Υπουργείο Μεταφορών και Επικοινωνιών –τόσο απλά- ο φάκελος συνοδεύεται απ’ όλα τα συνοδευτικά της αιτήσεως –το επενδυτικό σχέδιο, πηγές χρηματοδότησης, πολεοδομική μελέτη, τοπογραφικά διαγράμματα και άλλα- και στη συνέχεια με μία απλή υπογραφή εγκρίνεται αυτή η αδειοδότηση. 
    Το σχέδιο νόμου ορίζει επίσης ότι η εν γένει λειτουργία του εμπορευματικού κέντρου ρυθμίζεται από τον κανονισμό λειτουργίας που υποβάλλεται προς έγκριση στο Υπουργείο Μεταφορών και Επικοινωνιών. Αναφέρει δε ότι οι αρμόδιες υπηρεσίες ελέγχουν την τήρηση των όρων άδειας λειτουργίας του εμπορευματικού κέντρου, η οποία χορηγείται, όπως προανέφερα, με απόφαση του Υπουργού Μεταφορών και Επικοινωνιών.
    Επίσης το σχέδιο νόμου καθορίζει τη διαδικασία σύναψης σύμβασης μεταξύ της Εταιρείας Εμπορευματικού Κέντρου και των άλλων επιχειρήσεων που εγκαθίστανται μέσα σε αυτό το κέντρο για να λειτουργήσουν. Όπως επίσης, και τις κυρώσεις που επιβάλλονται από το Υπουργείο Μεταφορών και Επικοινωνιών τόσο στην Εταιρεία Εμπορευματικού Κέντρου, αλλά και στις επιχειρήσεις, όταν παραβαίνουν τους όρους της σύμβασης.
    Επιτρέπει στην Εταιρεία Εμπορευματικού Κέντρου την παραχώρηση της χρήσης αιγιαλού και παραλίας για την επίτευξη των στόχων των εμπορευματικών κέντρων. Επίσης θεσμοθετεί και προβλέπει δημόσια επιχορήγηση για την ίδρυση, εγκατάσταση και λειτουργία του εμπορευματικού κέντρου για την κάλυψη τμήματος της δαπάνης του συνολικού επενδυτικού σχεδίου. Προσδιορίζει επίσης, σαφέστατα τη διαδικασία επιλογής της Εταιρείας Εμπορευματικού Κέντρου, που θα λάβει τη δημόσια επιχορήγηση κατόπιν διεθνούς διαγωνισμού, τα κριτήρια αξιολόγησης, καθώς και τη βαρύτητα αυτών που αναφέρονται σ΄ αυτό το σχέδιο. Αναφέρει τους όρους και το περιεχόμενο της σύμβασης επιχορήγησης, που συνάπτεται μεταξύ του Υπουργείου Μεταφορών και Επικοινωνιών και της επιλεγείσας Εταιρείας Εμπορευματικού Κέντρου. Προβλέπει τη δυνατότητα συμπληρωματικής δημόσιας επιχορήγησης, όπου αυτό κρίνεται, από το Υπουργείο Μεταφορών και Επικοινωνιών, προκειμένου να πραγματοποιηθούν έργα βελτίωσης ή επέκτασης του εμπορευματικού κέντρου. 
    Ρυθμίζει επίσης αυτό το σχέδιο νόμου θέματα δημιουργίας και λειτουργίας αεροδρομίων σε υδάτινες επιφάνειες για την εξυπηρέτηση πτήσεων των δημοσίων αερομεταφορών, καθώς και πτήσεων γενικής αεροπορίας.
    Τέλος, κυρίες και κύριοι συνάδελφοι, μ΄ αυτό το σχέδιο νόμου για τη θέσπιση των εμπορευματικών κέντρων, πιστεύουμε ότι θα τονωθεί η ελληνική οικονομία, θα διευκολυνθούν οι ελληνικές εξαγωγές, θα ελαφρυνθούν οι εισαγωγές από το κόστος μεταφοράς, καθώς επίσης και ότι θα μειωθεί η περιβαλλοντική όχληση, μιας και τα εμπορευματικά κέντρα θα μεταφερθούν από τον αστικό ιστό. 
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση για τα «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής, είκοσι ένας μαθητές και τρεις συνοδοί του 2ου Γυμνασίου Περιστερίου.
    Τους καλωσορίζουμε. 
    (Χειροκροτήματα από όλες τις πτέρυγες)
    Το λόγο έχει ο εισηγητής του ΠΑΣΟΚ κ. Ιωάννης Μανιάτης.
    ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, θα μου επιτρέψετε εκ μέρους της Κοινοβουλευτικής Ομάδας του ΠΑΣΟΚ να εκφράσω τη βαθύτατη ικανοποίησή μας γιατί, επιτέλους, το Σώμα και ο ελληνικός λαός διαπιστώνει ότι υπάρχει Υπουργείο Μεταφορών και Επικοινωνιών. 
     Θυμάμαι χαρακτηριστικά την προ μηνών τροπολογία για την απόσυρση των μοτοσικλετών, με τα θλιβερά αποτελέσματα μετά από επτά, οκτώ μήνες εφαρμογής της, καθώς αντί για τις εκατοντάδες χιλιάδες που φιλοδοξούσε το Υπουργείο, είχαν αποσυρθεί μόνο τετρακόσιες μοτοσικλέτες σε όλη τη χώρα. 
     Επιπλέον, όμως, τις τελευταίες μέρες –για την ακρίβεια, πριν μια βδομάδα- υπήρξε και ένα φαινόμενο, το οποίο ενόχλησε βαθύτατα πάρα πολλούς πολίτες. Αναφέρομαι στην προσπάθεια οικειοποίησης και σφετερισμού του έργου των προηγουμένων κυβερνήσεων του ΠΑΣΟΚ. 
     Κυρίες και κύριοι συνάδελφοι, τα τρία εκατομμύρια Αθηναίων πολιτών γνωρίζουν ότι τα χίλια λεωφορεία της ΕΘΕΛ αγοράστηκαν επί κυβερνήσεων ΠΑΣΟΚ. Τα τριακόσια πενήντα τρόλεϊ αγοράστηκαν επί κυβερνήσεων ΠΑΣΟΚ. Οι είκοσι τρεις σταθμοί του ΗΣΑΠ ανακαινίστηκαν επί κυβερνήσεων ΠΑΣΟΚ. Τα εκατόν είκοσι βαγόνια του ηλεκτρικού σιδηροδρόμου αγοράστηκαν επί κυβερνήσεων ΠΑΣΟΚ. Το τραμ κατασκευάστηκε σ΄ ένα ποσοστό 90% επί κυβερνήσεων ΠΑΣΟΚ. Ο προαστιακός και το καλύτερο μετρό της Ευρώπης κατασκευάστηκαν επί κυβερνήσεων ΠΑΣΟΚ. Όλα αυτά έγιναν βεβαίως από το υστέρημα του ελληνικού λαού. 
     Για να κλείσω, θα ήθελα να πω ότι τα συγχαρητήρια και το χρυσό μετάλλιο που δώσαμε όλοι στις αστικές συγκοινωνίες της Αθήνας κατά τη διάρκεια των Ολυμπιακών Αγώνων, δόθηκαν επειδή είχε προϋπάρξει μια προετοιμασία άνω των τριών ετών. Άρα –και αναφέρομαι στο δελτίο Τύπου του Υπουργείου Μεταφορών και Επικοινωνιών της προηγούμενης Τετάρτης- όλα αυτά  δεν είναι έργο των τελευταίων δώδεκα μηνών. 
     Θα μου επιτρέψετε και ένα επόμενο σχόλιο. Πριν από λίγες μέρες, με περισσή περηφάνια ακούσαμε από τον Πρωθυπουργό να δηλώνει προς τον ελληνικό λαό ότι εξοικονόμησε η καινούργια Κυβέρνηση 3.000.000.000 ευρώ από το σπάταλο δημόσιο. Εξ αυτών των 3.000.000.000 ευρώ, τα 230.000.000 έχουν «εξοικονομηθεί» -απολεσθεί δηλαδή- από το Υπουργείο Μεταφορών και Επικοινωνιών. Υπάρχει μια ραγδαία πτώση για το 2005 των δημοσίων επενδύσεων στο Υπουργείο Μεταφορών και Επικοινωνιών, που δημιουργεί τρομακτικά ερωτήματα για το κατά πόσο το Υπουργείο και οι φορείς του θα καταφέρουν να υλοποιήσουν τα επενδυτικά προγράμματα, που έχουν ήδη υλοποιηθεί. 
     Και δεν έφθανε μόνο αυτό, αλλά εμείς καταγγείλαμε στη διάρκεια της συζήτησης αυτού του νομοσχεδίου στην επιτροπή ότι έχει εμφανιστεί και ένα περίεργο φαινόμενο –και δεν πήραμε απάντηση από τον Υπουργό, μακάρι να πάρουμε σήμερα- πραγματικά εξοργιστικής σπατάλης, καθώς τουλάχιστον δυο διευθύνοντες σύμβουλοι θυγατρικών εταιρειών του ΟΣΕ, με αποφάσεις είτε γενικών συνελεύσεων είτε διοικητικών συμβουλίων των εταιρειών τους παίρνουν επιπλέον μισθό άνω των 3000 ευρώ για να εκτελέσουν τα ίδια πρόσωπα που είναι διευθύνοντες σύμβουλοι- και καθήκοντα γενικού διευθυντή. Αυτό γίνεται μάλιστα με συμβάσεις, οι οποίες αποκλείουν στην ουσία από τον Υπουργό τη δυνατότητα, αν διαπιστώσει ότι δεν ασκούν σωστά τα καθήκοντά τους, να τους απολύσει χωρίς αποζημίωση. Και οι συμβάσεις υποχρεώνουν τον Υπουργό να τους δώσει αμοιβή για σαράντα επτά μήνες. 
     Κύριε Υπουργέ, είχατε τη δυνατότητα στο συγκεκριμένο νομοσχέδιο να περάσετε ένα πολύ εύκολο διήμερο. Είναι το πιο εύκολο νομοσχέδιο που θα μπορούσε ίσως να περάσει αυτήν την τετραετία. Είναι ένα νομοσχέδιο με πολλά τεχνικά χαρακτηριστικά, για την πολιτική αναγκαιότητα του οποίου συμφωνούν όλες οι πτέρυγες της Βουλής. Όλοι συμφωνούμε ότι η χώρα χρειάζεται εμπορευματικά κέντρα και γνωρίζετε, κυρίες και κύριοι συνάδελφοι, ότι εμείς πήραμε την πρωτοβουλία και καταθέσαμε σχετική πρόταση νόμου. 
     Παρά το γεγονός ότι η συγκεκριμένη πρόταση νόμου δεν έγινε αποδεκτή, διαπιστώνουμε –και ορισμένοι συνάδελφοι της Πλειοψηφίας χαμογέλασαν- ότι υπάρχουν πολλές αντιγραφές στο νομοσχέδιο που συζητάμε σήμερα από την πρόταση νόμου του ΠΑΣΟΚ. 
     Θέλετε παραδείγματα; Οι παράγραφοι 3 και 4 του άρθρου 2 είναι ίδιες με τις παραγράφους 1 και 3 του άρθρου 3 της πρότασης ΠΑΣΟΚ. Το άρθρο 5 του νομοσχεδίου που συζητάμε, είναι ίδιο με ολόκληρο το άρθρο 4 της πρότασης ΠΑΣΟΚ. Το άρθρο 6 του νομοσχεδίου είναι ίδιο με το άρθρο 5 της πρότασης  ΠΑΣΟΚ. Έχουν αλλάξει λίγο οι αριθμοί. Το άρθρο 7 είναι ίδιο με το άρθρο 8 κ.ο.κ..
     Αυτός είναι –για να δώσω από την αρχή μία εξήγηση- ο λόγος για τον οποίο το ΠΑΣΟΚ ψηφίζει το νομοσχέδιο επί της αρχής, διότι στο μεγαλύτερο μέρος του είναι αντιγραφή της πρότασης νόμου του ΠΑΣΟΚ. Μόνο που δυστυχώς, όταν αντιγράφει κανείς, πρέπει να είναι λίγο προσεκτικός. Και εδώ μιλούμε για μια περίπτωση κακής αντιγραφής. 
     Και έρχομαι στη σημαντικότερη πολιτική διαφωνία, που έχουμε με το συγκεκριμένο νομοσχέδιο. 
     Κυρίες και κύριοι συνάδελφοι, θέλω να ελπίζω ότι το Υπουργείο Μεταφορών και Επικοινωνιών δεν νομοθετεί εν κενώ. Είμαστε σε μια συγκεκριμένη χώρα, έχουμε συγκεκριμένες κοινωνικοοικονομικές συνθήκες και έχουμε και συγκεκριμένες εθνικές στοχεύσεις. Όταν, λοιπόν, στο άρθρο 2 του νομοσχεδίου προβλέπεται μία κατηγοριοποίηση των εμπορευματικών κέντρων σε τρεις κατηγορίες -στα άνω των πεντακοσίων στρεμμάτων, τα μεταξύ διακοσίων πενήντα και πεντακοσίων στρεμμάτων και στα μικρά εμπορευματικά κέντρα, από εκατό έως διακόσια πενήντα στρέμματα- νομιμοποιούμαστε να κάνουμε τις εξής πολύ απλές ερωτήσεις:
     Κύριε Υπουργέ, πείτε μας πού στην Ελλάδα θα βρείτε χώρο άνω των πεντακοσίων στρεμμάτων για να χωροθετήσετε εμπορευματικό κέντρο; Διότι εάν δεν έχετε κάνει εκτίμηση και δεν μας πείτε μια περιοχή, σημαίνει ότι νομοθετείτε εν κενώ.
     Καταθέσαμε στη διάρκεια της συζήτησης στην επιτροπή τις αντιρρήσεις μας για τη συγκεκριμένη κατηγοριοποίηση και θέλουμε να πιστεύουμε ότι και στη συζήτηση που θα επακολουθήσει, θα πείσουν όλες οι πτέρυγες της Βουλής τον Υπουργό να πάρει πίσω μία διάταξη, η οποία δημιουργεί σοβαρότατες επιφυλάξεις για τη σκοπιμότητά της.
     Υπάρχει όμως και κάτι χειρότερο, κυρίες και κύριοι συνάδελφοι. Δεν προβλέπεται απολύτως τίποτε για τους περισσότερους νομούς της χώρας, στους οποίους μπορεί και πρέπει να λειτουργήσουν μικρής εμβέλειας, περιφερειακά, νομαρχιακά εμπορευματικά κέντρα, τα οποία θα συγκεντρώσουν το σύνολο του εμπορευματικού έργου που διακινείται, θα αποσυμφορήσουν τα αστικά κέντρα των νομών αυτών και θα μας επιτρέψουν να έχουμε οικονομίες κλίμακος.
     Όταν, λοιπόν, με το νομοσχέδιο αποκλείεται να χρηματοδοτηθεί, να ονοματιστεί εμπορευματικό κέντρο κάτω των εκατό στρεμμάτων, αναλογιστείτε, κύριοι συνάδελφοι της Πλειοψηφίας, πού στους νομούς σας θα βρεθούν πάνω από εκατό στρέμματα, για να χωροθετηθούν τα αναγκαία νομαρχιακά εμπορευματικά κέντρα, που θα πρέπει να είναι δίπλα σε λιμάνι ή δίπλα σε γραμμή τρένου; Εάν, λοιπόν, δεν πρόκειται για παράλειψη, πρόκειται για μία εσκεμμένη ενέργεια, ώστε να μην υπάρξουν εμπορευματικά κέντρα σε όλη την ελληνική περιφέρεια.
     Είπα ότι το έργο του Υπουργού θα μπορούσε να είναι εύκολο και το εννοούμε αυτό, διότι στις 7 του Μάρτη, όταν παρέλαβε η καινούργια Κυβέρνηση, για τα εμπορευματικά κέντρα παρέλαβε 75.000.000 ευρώ κατανεμημένα σε έξι περιφερειακά επιχειρησιακά προγράμματα. Αυτό είναι το πρώτο.
     Δεύτερον, παρέλαβε ολοκληρωμένη και τεκμηριωμένη πρόταση χωροθέτησης των συγκεκριμένων εμπορευματικών κέντρων.
     Τρίτον, παρέλαβε μία σημαντική ωρίμανση της κοινής γνώμης αυτών των περιφερειών, αφού είχαν προηγηθεί πολλές συναντήσεις, συσκέψεις και ανταλλαγές απόψεων. Έναντι αυτής της ωρίμανσης, επί ένα χρόνο δεν έχει γίνει απολύτως τίποτα. Για κανένα περιφερειακό πρόγραμμα, από τα έξι προγράμματα όπου υπάρχουν χρήματα για εμπορευματικά κέντρα, δεν έχει γίνει ούτε καν μία συζήτηση στο πλαίσιο του περιφερειακού συμβουλίου.
     Υπάρχουν τα εξής ερωτήματα: Γιατί αρνείται ο Υπουργός να χωροθετήσει στις περιφέρειες εκείνες, όπου υπάρχουν χρήματα και από τις οποίες είναι αδύνατον να μεταφερθούν χρήματα σε άλλες περιφέρειες; Δηλαδή ο Υπουργός αρνείται να υιοθετήσει την άποψη ότι η Κρήτη χρειάζεται εμπορευματικό κέντρο, για να παίξει ένα σημαντικό ρόλο στο διαμετακομιστικό εμπόριο της Νοτιοανατολικής Μεσογείου; Ο Υπουργός αρνείται την αναγκαιότητα ύπαρξης εμπορευματικών κέντρων στην Πάτρα και την Ηγουμενίτσα, ενώ θα μπορούσαν αυτές οι δύο πόλεις να παίξουν ένα σημαντικό ρόλο στο διαμετακομιστικό εμπόριο της Αδριατικής, που ενώνει την Ευρώπη με την Ασία; Ο Υπουργός αρνείται την αναγκαιότητα ύπαρξης εμπορευματικού κέντρου στην ευρύτερη περιοχή της Θεσσαλονίκης και στην Αλεξανδρούπολη, ώστε τα δύο αυτά λιμάνια να παίξουν το ρόλο που τους αρμόζει τόσο σε σχέση με την Εγνατία όσο και σε σχέση με την ευρύτερη περιοχή της Μαύρης Θάλασσας και του Εύξεινου Πόντου; 
     Εάν, λοιπόν, δεν υπάρχει αυτή η υιοθέτηση, τότε έχουμε δύο περιπτώσεις: Είτε τα χρήματα έχουν χαθεί είτε τα χρήματα υπάρχουν, αλλά η εκτίμηση του Υπουργείου είναι πως είναι αδύνατον να απορροφηθούν, διότι από καμία μελέτη δεν τεκμηριώνεται η δυνατότητα χωροθέτησης σε άλλες περιφέρειες της χώρας εμπορευματικού κέντρου. 
     Το άρθρο 21 αναφέρεται στο εμπορευματικό κέντρο του Θριάσιου Πεδίου. Το Θριάσιο έχει μία δράση, λόγω της οποίας ευελπιστεί το σύνολο των κατοίκων του Λεκανοπεδίου ότι θα αποσυμφορήσει την κυκλοφορία από τα μεγάλα φορτηγά και θα καταφέρει να διακινήσει το μεγάλο όγκο των εμπορευματοκιβωτίων, που έρχονται στο λιμάνι του Πειραιά και θέλουν να πάνε προς τις χώρες της Βαλκανικής. Η διατύπωση του άρθρου λέει ότι ο ΟΣΕ ή η θυγατρική του, υπέρ των οποίων έγινε η απαλλοτρίωση στο Θριάσιο Πεδίο, μπορεί να συμμετάσχει. Κύριε Υπουργέ, όχι μπορεί, αλλά υποχρεωτικά πρέπει να συμμετάσχει, διότι το Θριάσιο έγινε ακριβώς για να ενισχύσει το σιδηρόδρομο και απαιτείται να υπάρχει η συμμετοχή του σιδηροδρόμου.
     Κυρίες και κύριοι συνάδελφοι, έρχομαι στα τελευταία άρθρα του νομοσχεδίου. Προτείνεται -και δεν αντιλαμβανόμαστε καθόλου τη σκοπιμότητα- για τους Νομούς Κυκλάδων, Δωδεκανήσων, Λέσβου, Χίου και Σάμου να επιμηκυνθεί ο χρόνος απόσυρσης των λεωφορείων των ΚΤΕΛ από τα είκοσι τρία χρόνια, στα είκοσι επτά. Μιλάμε για μερικές από τις τουριστικά πιο δυναμικές περιοχές της χώρας και σ΄ αυτές τις περιοχές λέμε στους πολίτες, στους μόνιμους κατοίκους και στους επισκέπτες, ότι εμείς ως πολιτεία θα επιτρέψουμε να κυκλοφορήσουν λεωφορεία, που στην πραγματικότητα είναι σαράβαλα, αφού θα επιμηκύνουμε κατά τέσσερα χρόνια το χρόνο της απόσυρσής τους.
     Υπάρχει και μία άλλη διάταξη, για την οποία έχει εκφραστεί η έντονη αντίδραση των εργαζομένων στα ΚΤΕΛ και την Τετάρτη υπάρχει απεργία. Μ’ αυτήν τη διάταξη στην πραγματικότητα μπαίνει πολύ βαθιά το χέρι σε κεκτημένα εργασιακά δικαιώματα και θα υπάρξουν συνάδελφοι που θα αναφερθούν αναλυτικά σ΄ αυτό το θέμα.
	Ένα εύκολο άρθρο είναι το άρθρο περί υδροπλάνων. Τα υδροπλάνα ήταν μία εξυπηρέτηση, που είχε αρχίσει να κάνει τα πρώτα της βήματα από το Σεπτέμβρη του 2003, οπότε δόθηκαν και οι πρώτες άδειες από την Υπηρεσία Πολιτικής Αεροπορίας. 
      Εδώ, όμως, διαπιστώνουμε στο νομοσχέδιο κάτι καινοφανές, ένα νεολογισμό, κάτι που δεν υπάρχει στη διεθνή εμπειρία. Υπάρχει ο όρος «αεροδρόμιο υδάτινης έκτασης» και οι ασφαλιστικές εταιρείες που θα κληθούν να ασφαλίσουν το συγκεκριμένο αντικείμενο, αναρωτιούνται και λένε: «Μα, δεν υπάρχει στην παγκόσμια βιβλιογραφία τέτοιος όρος. Τι θα ασφαλίσουμε»; Νομίζω ότι ο Υπουργός έχει κάθε λόγο να τροποποιήσει τις συγκεκριμένες ρυθμίσεις, για να είμαστε πιο προσγειωμένοι στην παγκόσμια πραγματικότητα.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω με την τροπολογία που κατατέθηκε από τους Υπουργούς για τα «παπάκια», για την απόσυρση των δικύκλων χαμηλού κυβισμού. Εμείς δεν έχουμε κανένα λόγο να μην την ψηφίσουμε. Αναρωτιόμαστε, όμως: Δεν έμαθε το Υπουργείο από το πάθημα της προηγούμενης τροπολογίας; Δεν βλέπουμε τίποτε καινούργιο. Βλέπουμε απλώς την ίδια αποτυχημένη «συνταγή», που έγινε προσπάθεια να εφαρμοστεί στα μεγάλου κυβισμού δίκυκλα και προσπαθούμε να την εφαρμόσουμε στα μικρού κυβισμού «παπάκια».
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, σας παρακαλώ, ολοκληρώστε, γιατί θα μιλήσετε και επί της τροπολογίας.
      ΙΩΑΝΝΗΣ ΜΑΝΙΑΤΗΣ: Τελειώνω, κυρία Πρόεδρε.
      Αναρωτιέμαι: Ο Υπουργός έχει εκτίμηση του μεγέθους; Δηλαδή μπορεί να μας πει: «Ξέρετε, σε έξι μήνες εκτιμώ ότι θα αποσυρθούν τόσα δίκυκλα»; 
      Τέλος οι συνάδελφοι του ΠΑΣΟΚ έχουν καταθέσει, όπως είχαμε κάνει και στην πρόταση νόμου, μία τροπολογία για την ίδρυση και τη λειτουργία νέου αεροδρομίου στο Ηράκλειο. Όλοι οι Έλληνες πολίτες γνωρίζουν την αναγκαιότητα χωροθέτησης νέου αεροδρομίου.
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, σας παρακαλώ, ολοκληρώστε και θα αναπτύξετε την τροπολογία στην ώρα της.
      ΙΩΑΝΝΗΣ ΜΑΝΙΑΤΗΣ: Επί αυτού θα τοποθετηθούν οι συνάδελφοι. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ, έχετε να κάνετε κάποια παρατήρηση για το νομοσχέδιο; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κυρία Πρόεδρε, θα ήθελα να τονίσω προς το Σώμα το εξής: Ορισμένες από τις διατάξεις του συζητούμενου σχεδίου νόμου μετά από τα όσα συζητήθηκαν στην επιτροπή, έχουν αναδιατυπωθεί. 
      Με την άδειά σας, κυρία Πρόεδρε, επιτρέψτε μου να μοιράσω στους κυρίους συναδέλφους την αναδιατύπωση διατάξεων στο παρόν σχέδιο νόμου, ούτως ώστε να κάνουν τις παρατηρήσεις τους και επ’ αυτών των νέων διατάξεων.
      (Στο σημείο αυτό ο Υφυπουργός Μεταφορών και Επικοινωνιών κ Αναστάσιος Νεράντζης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (να φωτογραφηθούν οι σελίδες 51-55)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, εμείς, το Κομμουνιστικό Κόμμα Ελλάδας, εκφράσαμε κατά τη συζήτηση που έγινε στην αρμόδια επιτροπή, την αντίθεσή μας στο υπό συζήτηση νομοσχέδιο. Η αντίθεση αυτή, όπως πολύ καλά την ανέπτυξε ο σύντροφός μου κ. Γιάννης Πατσιλινάκος στην επιτροπή, δεν οφείλεται στην άρνησή μας για τη δημιουργία αυτών των εμπορευματικών κέντρων –κάθε άλλο- αλλά οφείλεται στο πώς με βάση το νομοσχέδιο πάνε να δημιουργηθούν αυτά τα εμπορευματικά κέντρα και κυρίως από ποιους πάνε να δημιουργηθούν. 
      Επίσης θέλω να επισημάνω –έγινε βέβαια κι αυτό κατά τη συζήτηση στην επιτροπή- ότι το συγκεκριμένο νομοσχέδιο έχει δευτερεύουσες μονάχα αλλαγές, σε σχέση με το σχέδιο νόμου που περίπου πριν από δύο μήνες είχε φέρει στη Βουλή το ΠΑΣΟΚ. Όπως είναι γνωστό και αυτό το σχέδιο νόμου εμείς το είχαμε καταψηφίσει. 
      Ακόμα θέλω να τονίσω, κύριε Υπουργέ, ότι όσο και αν επιμένετε –και επιμένατε στην επιτροπή- ότι το νομοσχέδιο δεν ανήκει στη νομοθεσία των FBE, εμείς, αντίθετα, εξακολουθούμε να πιστεύουμε ότι στηρίζεται σ’ αυτήν τη νομοθεσία και αυτή η θέση μας είναι ικανή να μας οδηγήσει στην καταψήφισή του, γιατί, όπως είναι γνωστό, καταψηφίσαμε και το προηγούμενο νομοσχέδιο.
      Κυρίες και κύριοι συνάδελφοι, ιδεολογική είναι η αντίθεσή μας με το νομοσχέδιο. Αυτό τονίσαμε και στην επιτροπή. Όμως δεν είναι μονάχα αυτό. Δεν θέλουμε απλά και μόνο να βγάλουμε έξω από τη δημιουργία αυτών των κέντρων τον ιδιώτη, που για μας είναι σημαντικό και αυτό. 
      Πιστεύουμε ότι αυτά τα κέντρα θα πρέπει να τα κάνει το δημόσιο και όχι η ιδιωτική πρωτοβουλία. Και αυτό γιατί; Λόγω του υψηλού κόστους και κινδυνεύουν αυτά τα κέντρα να μη γίνουν -και είναι απαραίτητα, όπως αναφέραμε- αλλά και αν δημιουργηθούν από επιχειρηματίες ιδιώτες, τότε τα ενοίκια που θα ζητούν, θα είναι υπέρογκα και θα κάνουν ακόμα πιο δύσκολη την ήδη δύσκολη κατάσταση στην οποία βρίσκεται ο κλάδος των μεταφορών.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Είναι γνωστό, κύριε Υπουργέ, ότι ο κλάδος αυτός αντιμετωπίζει τεράστια προβλήματα. Και αυτό γιατί; Έχει υποστεί σημαντικές ζημιές τα τελευταία χρόνια, που προέρχονται από τη συμπίεση των τιμών εξαιτίας της δράσης των μονοπωλίων της Ευρωπαϊκής Ένωσης και βέβαια εξαιτίας της μεγάλης μείωσης των εξαγωγών μας. Και ενώ αυτή η κατάσταση θα επέβαλε να παρθούν μέτρα που θα ανακουφίζουν τον κλάδο, αυτό κάθε άλλο παρά θα γίνει με το να δημιουργηθούν ή να περάσουν στα χέρια του επιχειρηματία τα εμπορευματικά αυτά κέντρα. 
      Κυρίες και κύριοι συνάδελφοι, το ότι οι δυσκολίες δημιουργίας αυτών των εμπορευματικών κέντρων είναι μεγάλες -και ως εκ τούτου κινδυνεύουν να μη γίνουν- γίνεται καθαρό και από τα bonus που δίνονται στους ιδιώτες, προκειμένου να μπουν στη διαδικασία. Σχεδόν έτοιμο φαγητό τους δίνετε με το νομοσχέδιο, προκειμένου να τους πείσετε να εκδηλώσουν ενδιαφέρον σ’ αυτήν την κατεύθυνση. 
      Αναφέρω ορισμένα απ’ αυτά τα bonus, που πρέπει να σημειώσω ότι πολλές φορές είναι και απαράδεκτα και αντισυνταγματικά συνάμα. Γίνονται απαλλοτριώσεις υπέρ της ιδιωτικής πρωτοβουλίας, όμοια όπως γίνονται και με το δημόσιο. Γίνεται πολεοδόμηση, χωρίς να εφαρμόζονται οι διατάξεις που ορίζουν υποχρέωση εισφοράς σε γη και χρήμα. Επίσης, έχουμε μεγάλο συντελεστή δόμησης, 0,6%, χωρίς περιορισμό στο ύψος και παραχώρηση χρήσης αιγιαλού και παραλίας, όπως και λιμενικά έργα από ιδιωτικές εταιρείες. Υπάρχει μάλιστα και απαγόρευση χρήσης από τρίτους αυτών των έργων αν παρεμποδίζεται ο σκοπός για τον οποίο λειτουργεί η εταιρεία. Γίνεται ακόμη επιχορήγηση με τρομακτικά ποσά, της τάξης του 75% και συμμετοχή του ιδιώτη κάτω του 25%, από τα οποία τα μισά είναι σε μετρητά, σε ζεστό χρήμα και τα άλλα από Τράπεζες. 
      Εδώ πρέπει να σημειώσουμε για άλλη μια φορά ότι οι μεταφορές και οι επικοινωνίες είναι ο μοναδικός κλάδος, που επιδοτείται ουσιαστικά από την Ευρωπαϊκή Ένωση. Και αυτό όχι για κανένα άλλο λόγο, αλλά γιατί θέλει να έχουμε σαν χώρα καλές μεταφορές και επικοινωνίες, για να μπορεί να διακινεί και να πουλά τα προϊόντα της και να χτυπά το μικρομεσαίο παραγωγό και την παραγωγική βάση της χώρας μας. Και αυτή η βαθιά φιλομονοπωλιακή της συμπεριφορά και δράση έχει συνέπεια και στην αγορά με το να θέλει αυτά τα εμπορευματικά κέντρα σ’ αυτά τα τεράστια μεγέθη, που αναφέρονται μέσα στο σχέδιο νόμου. 
      Η δυσκολία αυτή για τη δημιουργία αυτών των κέντρων, αλλά και η θέλησή σας σώνει και καλά να τα φτιάξει η ιδιωτική πρωτοβουλία, εκφράζεται και με το γεγονός ότι πάτε εντελώς ανάποδα. Και εξηγούμαι: Ουσιαστικά δεν θα γίνεται προκήρυξη για την κατασκευή του έργου, αναζητώντας αναδόχους κλπ.. Αντίθετα θα κάνετε προκήρυξη εκεί που υπάρχει  ενδιαφερόμενος. Και αυτό, γιατί ξέρετε πολύ καλά ότι κανένας δεν θα βάλει ένα τεράστιο ποσό για να κάνει τις μελέτες που απαιτεί το νομοσχέδιο, ώστε να είναι υποψήφιος. Και συνεπώς η θέλησή σας αυτή να πάει στους ιδιώτες, σας οδηγεί σ’ αυτήν την κατεύθυνση, δηλαδή να υπάρξει ενδιαφέρον και μετά να γίνει η προκήρυξη. Έτσι η προκήρυξη αυτή είναι καθαρά φωτογραφική προκήρυξη.
      Θα εκδηλώσει, δηλαδή, κάποιος ενδιαφέρον και θα του αναθέσετε την κατασκευή του εμπορευματικού κέντρου. Και αυτός βέβαια που θα εκδηλώσει ενδιαφέρον –αναφέρθηκε και προηγούμενα από τον εισηγητή- θα είναι οι μεγάλες κατασκευαστικές εταιρείες, οι τραπεζικοί όμιλοι και ίσως μεταφορικές εταιρείες του εξωτερικού. Και στο να εκδηλώσουν μόνο αυτοί ενδιαφέρον, υπάρχει ένας ακόμα λόγος και μάλιστα βασικός. Είναι το κόστος κατασκευής του προβλεπόμενου πιο μικρού εμπορευματικού κέντρου των εκατό στρεμμάτων. 
      Με βάση τον υπολογισμό που έκαναν κάποιοι μεταφορείς, το κόστος αυτό της συγκεκριμένης γης και το χτίσιμο των εγκαταστάσεων απαιτούν τεράστια κονδύλια, που σε καμία περίπτωση δεν μπορούν να τα «σηκώσουν» αυτοί. Γνωρίζετε, κύριε Υπουργέ, πολύ καλά ότι το στρέμμα κοστίζει γύρω στα 10.000.000 με 15.000.000 και το κτίσιμο του τετραγωνικού στοιχίζει 130.000 δραχμές. Ποιος θα αναλάβει την κατασκευή αυτών των κέντρων, εκτός απ’ αυτούς που προαναφέραμε; Και βέβαια το κόστος αυτό θα το μετακυλίσουν, επαναλαμβάνω, στις πλάτες των ενοικιαστών-μεταφορέων, επιδεινώνοντας ακόμα περισσότερο την ήδη δύσκολη κατάσταση στην οποία βρίσκονται.
      Κύριε Υπουργέ, δεν γνωρίζω αν αυτό οφείλεται στην πρεμούρα σας ή στην πρεμούρα της Κυβέρνησης να προχωρήσει η κατασκευή αυτών των κέντρων από τους επιχειρηματίες. Όμως, όπως τονίσαμε και κατά τη συζήτηση στην επιτροπή, ο συντονισμός ανάμεσα στο Υπουργείο σας και σε διάφορους οργανισμούς, δεν βλέπουμε να σας είναι χρήσιμος. Το λέμε αυτό, γιατί εσείς βάζετε στο νομοσχέδιο το Εμπορευματικό Κέντρο του Θριασίου, ενώ είναι γνωστό ότι στις 30 Γενάρη, πρόσφατα δηλαδή, εγκρίθηκε από τον ΟΛΠ η κατασκευή τρίτης προβλήτας εμπορευματοκιβωτίων, δηλαδή να γίνει μία επιχωμάτωση γύρω στα χίλια στρέμματα. Κατά τη γνώμη μας, δεν χρειάζεται να γίνουν και τα δύο, δηλαδή να υπάρχει το διαμετακομιστικό κέντρο και με το σιδηρόδρομο από το λιμάνι και με την τρίτη προβλήτα. Είναι περιττό. Έπρεπε να υπάρχει ένας συντονισμός ανάμεσα στο Υπουργείο σας και στους διάφορους οργανισμούς.
      Κυρίες και κύριοι συνάδελφοι, εμείς είμαστε υπέρ του να παρθούν μέτρα για να βοηθηθούν οι μικρομεσαίοι επιχειρηματίες, μεταφορείς, ώστε το εμπόριο να βρει στέγη και η διαδικασία να γίνει μέσα από επιδότηση και στήριξη. Οι ελληνικές επιχειρήσεις έχουν υποστεί μεγάλες ζημιές, καθώς οι κύριοι πελάτες τους είναι τα μεγάλα μονοπώλια, που συμπιέζουν τρομακτικά τις τιμές. 
      Επίσης θεωρούμε ότι υπάρχει περιθώριο να επιδράσουμε στις συνδυασμένες μεταφορές, αλλά αυτό δεν μπορεί να γίνει με τέτοιου είδους νομοσχέδιο. Ο ενιαίος σχεδιασμός, πιστεύω ότι μπορεί να γίνει μόνο από το δημόσιο και από τους φορείς του, σε συνεταιριστική βάση και με οργάνωση των επιχειρήσεων του κλάδου. Εσείς, κύριε Υπουργέ, –και το ΠΑΣΟΚ βέβαια- εξορκίζετε με τον απήγανο, όπως είναι γνωστό, την ανάμειξη του δημοσίου. Και όλα αυτά τα αναθέτετε στην ιδιωτική πρωτοβουλία. Μάλιστα και οι δυο σας εξωραΐζετε τη δράση τους. Ξεχνάτε όμως ή μάλλον κάνετε ότι ξεχνάτε τι προβλήματα δημιούργησε αυτή η δράση στο χωροταξικό, στο περιβάλλον, στο κυκλοφοριακό κλπ.. 
      Εμείς, λοιπόν, καταψηφίζουμε τα Κεφάλαια Α΄, Β΄ και Γ΄ που αναφέρονται στη δημιουργία των εμπορευματικών κέντρων και τονίζουμε και σήμερα ότι θεωρούμε το νομοσχέδιο, πέρα από τα άλλα, καθαρά υπουργοκεντρικό. Και αυτό, γιατί τα πάντα καθορίζονται από τον εκάστοτε Υπουργό. Ο Υπουργός διορίζει τις επιτροπές, αυτός καθορίζει τους όρους ίδρυσης, χρηματοδότησης, επιχορήγησης κλπ. Και αυτό, όπως τονίσαμε και στην επιτροπή, δεν προφυλάσσει σε καμία περίπτωση τον Υπουργό από τα διάφορα προβλήματα που μπορεί να δημιουργηθούν.
      Κλείνω, κύριε Πρόεδρε, λέγοντας λίγα λόγια για το τέταρτο κεφάλαιο και πρώτα – πρώτα για το άρθρο 22. Εμείς σαν ΚΚE ζητάμε να αποσυρθεί το άρθρο 22, γιατί το θεωρούμε πέρα για πέρα απαράδεκτο. Γιατί; Γιατί καταστρατηγεί κεκτημένα δικαιώματα των εργαζομένων. Συγκεκριμένα δίνει τη δυνατότητα στα Διοικητικά Συμβούλια των ΚΤΕΛ να καταργούν και να αλλάζουν ειδικότητες των εργαζομένων. Ήθελα να ξέρω ποια είναι η γνώμη του αρμόδιου Υπουργού Εργασίας γι’ αυτό το θέμα. 
      Είναι απαράδεκτο για μας και για τους εργαζομένους, που κατεβαίνουν σε κινητοποιήσεις και γι’ αυτό ζητάμε την απόσυρσή του. 
      Όσον αφορά την ηλικία των λεωφορείων που παρατείνεται κατά τέσσερα χρόνια, είμαστε αντίθετοι.
      Επίσης ζητάμε να αποσυρθεί και το άρθρο 24, γιατί με την κατάργηση της παραγράφου 6 του άρθρου 2 του προεδρικού διατάγματος 229/94, που παρείχε σχετική προστασία στους οδηγούς, δίνεται τώρα πάλι η δυνατότητα στα Διοικητικά Συμβούλια των ΚΤΕΛ να απολύουν τους οδηγούς. Η ελάχιστη ευαισθησία επέβαλε, κύριε Υπουργέ, πριν έλθουν τα άρθρα αυτά για συζήτηση στη Βουλή, να γίνει μια συζήτηση με τους εργαζόμενους, οι οποίοι αντιδρούν, κατεβαίνουν σε κινητοποιήσεις και είναι ενάντια σ΄ αυτό το άρθρο. Ζητάμε, λοιπόν, την απόσυρση αυτού του άρθρου, γιατί πιστεύουμε ότι το προεδρικό διάταγμα 229 δεν είναι τέλειο. Ζητάμε και αυτό να έλθει για συζήτηση στη Βουλή, αφού προηγουμένως γίνει συζήτηση με τους εργαζομένους. 
      ΜΑΡΙΟΣ ΣΑΛΜΑΣ: Το άρθρο 24 έχει αποσυρθεί. 
      ΣΤΑΥΡΟΣ ΣΚΟΠΕΛΙΤΗΣ:  Με συγχωρείτε, δεν το είχα υπόψη μου. 
      Κύριε Πρόεδρε, τελειώνω εδώ, λέγοντας ότι το Κομμουνιστικό Κόμμα Ελλάδος καταψηφίζει επί της αρχής το νομοσχέδιο. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο ειδικός αγορητής του Συνασπισμού κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, σύμφωνα με την αιτιολογική έκθεση, οι εμπορευματικές μεταφορές στη χώρα μας δεν έχουν αναπτυχθεί στο βαθμό που θα έπρεπε. Υπάρχει έλλειψη διαλειτουργικότητας των μεταφορικών μέσων, χαμηλή ποιότητα και ανορθολογική κατανομή. Και σαν στόχοι τίθενται η καλύτερη οργάνωση των μεταφορικών συστημάτων, η ελαχιστοποίηση του κόστους μεταφοράς, η βελτιστοποίηση των μεταφορικών αλυσίδων, η ύπαρξη οριοθετημένων ζωνών παροχής υπηρεσιών συναφών με τις μεταφορές και υπηρεσιών εφοδιαστικών. Δεν θα μπορούσε κανείς να πει κάτι αντίθετο μ’ αυτές τις διαπιστώσεις και μ’ αυτούς τους στόχους. 
      Έρχεται τώρα αυτό το νομοσχέδιο, που είναι το πρώτο νομοσχέδιο που φέρνει το Υπουργείο Μεταφορών και Συγκοινωνιών. Υπάρχει μία δυστοκία στην παραγωγή νομοσχεδίων από πλευράς Υπουργείου Μεταφορών και θέλουμε να ελπίζουμε ότι θα αλλάξει η κατάσταση, γιατί τα προβλήματα είναι πάμπολλα στο χώρο των μεταφορών και των συγκοινωνιών. 
      Ξέρουμε όλοι ότι υπάρχει μια άναρχη και απρογραμμάτιστη ανάπτυξη στον τόπο μας, σε όλη τη χώρα, αλλά ιδιαίτερα στην Αττική. Αναφέρομαι και στην πρωτεύουσα και στη Δυτική Αττική, όπου υπάρχει μία βιομηχανική υπερσυγκέντρωση με αντίστοιχη καταστροφή του περιβάλλοντος, και στην Ανατολική Αττική, όπου υπάρχει μια οικιστική επέλαση, επιταχυνόμενη τα τελευταία χρόνια, με αντίστοιχη επίσης υποβάθμιση και καταστροφή του περιβάλλοντος. Δεν υπήρξαν χωροταξικοί σχεδιασμοί, δεν υπήρξε προσδιορισμός χρήσεων γης, δεν υπήρξαν μελέτες ούτε πρόγραμμα και δεν υπήρξαν βέβαια και υποδομές. Φτιάχνουμε πόλεις, φτιάχνουμε λιμάνια, φτιάχνουμε αεροδρόμια και μετά ψάχνουμε για τις υποδομές. Ακόμη και το αεροδρόμιο «Ελευθέριος Βενιζέλος», το καλύτερο αεροδρόμιο της Ευρώπης, όπως το είχαμε χαρακτηρίσει όταν άρχισε να λειτουργεί, δεν έχει σύστημα αποχέτευσης και δεν έχει επιλύσει πολλά άλλα προβλήματα υποδομών. 
      Πρέπει, λοιπόν, να μπει μία τάξη στο χάος που δημιουργήθηκε με το μονομερή προσανατολισμό μας προς το αυτοκίνητο αποκλειστικά και μόνο σαν μέσο μεταφοράς, με υποβάθμιση ή εξαφάνιση σχεδόν του τρένου αλλά και με υποβάθμιση του προαιώνιου τρόπου μεταφοράς στον τόπο μας, των θαλάσσιων επικοινωνιών. Το αυτοκίνητο από τη μια και το τσιμέντο από την άλλη, είναι τα δυο κύρια χαρακτηριστικά του νεοελληνικού πολιτισμού στο δεύτερο μισό του 20ου αιώνα και μέχρι σήμερα. 
    Υποτίθεται ότι αυτό το νομοσχέδιο προσπαθεί να βάλει μια τάξη στο χάος. Επιδιώκει το συντονισμό και τη συνεργασία στις μεταφορές. Ως τώρα ό,τι γίνεται, επαφίεται στον πατριωτισμό των Ελλήνων, στη βουλιμία των επιχειρηματιών και στην αδιαφορία της πολιτείας. Βασικό στοιχείο του νομοσχεδίου που τονίζεται και στην εισηγητική έκθεση και στα επί μέρους άρθρα του, είναι ότι τα εμπορευματικά κέντρα ιδρύονται και εγκαθίστανται σε εκτάσεις, που προσδιορίζονται σύμφωνα με τις κατευθύνσεις εγκεκριμένων ειδικών πλαισίων χωροταξικού σχεδιασμού και αειφόρου ανάπτυξης. 
    Πρέπει να υπάρχει, λέει, μελέτη περιβαλλοντικών επιπτώσεων και όρων προστασίας του περιβάλλοντος. Δεν παραπέμπω στα αντίστοιχα άρθρα. Δεν νομίζω ότι θα είχε ιδιαίτερη σημασία. Πρέπει να υπάρχει καταλληλότητα της προτεινόμενης θέσης από χωροταξική, περιβαλλοντική και κυκλοφοριακή άποψη. Πρέπει να υπάρχει συγκοινωνιακή μελέτη προσπέλασης του εμπορευματικού κέντρου από τα υφιστάμενα δίκτυα μεταφορών και ανάλυση των επιπτώσεων από τη λειτουργία του κέντρου. 
    Η άδεια πρέπει να εγκρίνεται μετά από γνώμη του οικείου νομαρχιακού συμβουλίου, όμως θα είναι συμβουλευτική και όχι δεσμευτική. Το τόνισε και ο κύριος Υπουργός στη συζήτηση που είχαμε στην αρμόδια επιτροπή. 
    Οι υποδομές θα καλύπτουν το 40% της συνολικής έκτασης. Το 60% μπορεί να δομηθεί. Το ύψος των οικοδομών δεν προσδιορίζεται. Για την επέκταση και τη λειτουργία του εμπορευματικού κέντρου, επιτρέπεται υπέρ και με δαπάνες της εταιρείας του εμπορευματικού κέντρου η αναγκαστική απαλλοτρίωση. Επιτρέπεται η παραχώρηση σε εταιρεία εμπορευματικού κέντρου της χρήσης αιγιαλού και παραλίας. 
    Από την άλλη πλευρά, πόσα τέτοια κέντρα χρειαζόμαστε ανά τη χώρα; Παλαιότερα το ΠΑΣΟΚ είχε πει ότι χρειαζόμαστε έξι τέτοια εμπορευματικά κέντρα: στην Αλεξανδρούπολη, Θεσσαλονίκη, Κιλκίς, Λάρισα, Βόλο, Πάτρα, Αττική και Ηράκλειο. Τα είχε προσδιορίσει το ΠΑΣΟΚ, αλλά δεν προχώρησε. Έμειναν στα χαρτιά. Δεν προχώρησε στη νομοθέτηση και στην υλοποίησή τους. Δεν πρόκαμε. Είκοσι χρόνια δεν έφτασαν, βέβαια. Και είχε και ευκαιρίες και κονδύλια άφθονα, θα έλεγα, από την Ευρωπαϊκή Ένωση τουλάχιστον. 
    Το παρόν νομοσχέδιο προσδιορίζει ένα συγκεκριμένο εμπορευματικό κέντρο. Και αυτό είναι το Εμπορευματικό Κέντρο του Ασπροπύργου. Προσδιορίζεται με ακρίβεια σε έκταση εξακοσίων στρεμμάτων, όπου συνεχίζονται οι εργασίες ανέγερσης διαφόρων εγκαταστάσεων και επίσης έχει δεσμευθεί και χώρος άλλων χιλίων διακοσίων στρεμμάτων, όπου θα μπορεί να επεκταθεί στο μέλλον. 
    Ας δούμε, όμως, ποιες από αυτές τις προϋποθέσεις που βάζει το ίδιο το νομοσχέδιο, πληρούνται στο συγκεκριμένο εμπορευματικό κέντρο. Πληρούνται μήπως οι μελέτες περιβαλλοντικών, κυκλοφοριακών ή άλλων επιπτώσεων; Από πού προκύπτουν αυτές οι μελέτες; Πότε έγιναν; Τι γίνεται στη συγκεκριμένη περίπτωση; Γίνεται ό,τι έχει γίνει και σε όλες τις άλλες περιπτώσεις, συγκεκριμένα στα ΒΙΟΠΑ και ΒΙΠΑ του Θριασίου Πεδίου. 
    Φτιάχνονται τα ΒΙΟΠΑ και ΒΙΠΑ και μετά σκεφτόμαστε ότι πρέπει να υπάρχουν και δρόμοι. Πού θα πηγαίνουν όλες αυτές οι νταλίκες και τα βαριά αυτοκίνητα; Πρέπει να υπάρξουν και χώροι στάθμευσης. Αυτό δεν το είχαμε σκεφθεί. Δεν έχουμε σκεφθεί ότι πρέπει να υπάρχουν και οδοί διαφυγής, τουλάχιστον των αυτοκινήτων που φέρνουν και παίρνουν τα διάφορα εμπορεύματα. Αυτά ούτε τα σκεφθήκαμε ούτε και εδώ, νομίζω, τα έχουμε μελετήσει. 
    Και λέω: Δεν τα έχουμε μελετήσει. Γιατί; Να φτιαχτεί το Εμπορευματικό Κέντρο, κύριε Υπουργέ, στον Ασπρόπυργο, αλλά σε πόση απόσταση, παρακαλώ, από τη χωματερή; Η απόσταση δεν είναι πάνω από δυο χιλιόμετρα. Μιλάμε για εκεί που συγκεντρώνονται όλα τα απορριμματοφόρα του Λεκανοπεδίου, όλης της Αττικής και θα συνεχίζονται και στο διηνεκές με την τακτική που ακολουθείτε και για εκεί που οι λάσπες της Ψυττάλειας πηγαίνουν και ενοχλούν τους κατοίκους. Και πολύ καλά κάνουν και διαμαρτύρονται οι κάτοικοι και οι δήμαρχοι της περιοχής γύρω από την Ψυττάλεια.
      Όταν, όμως, πάνε στη χωματερή των Άνω Λιοσίων, εκεί δεν υπάρχουν άνθρωποι. Εκεί υπάρχουν άνθρωποι ενός άλλου Θεού. Εκεί μπορούν ελεύθερα να πάνε και με απόφαση του Συμβουλίου της Επικρατείας παρακαλώ, την οποία δεν θα ήθελα να σχολιάσω, γιατί υποτίθεται ότι δεν πρέπει να σχολιάζονται οι δικαστικές αποφάσεις. Βλέπουμε, όμως, τώρα τελευταία τι γίνεται και με τη λειτουργία της δικαιοσύνης και με όλων των λογιών τις διαπλοκές.
      Υπάρχει κι ένα άλλο Εμπορευματικό Κέντρο, κύριε Υπουργέ, στη Μάνδρα. Κι αυτό μεγάλο εμπορευματικό κέντρο είναι. Και θα έλεγα ότι δυνάμει εμπορευματικά κέντρα είναι και τα κέντρα που είναι γύρω από την παραλία της Ελευσίνας, όπου κάθε μεγάλη βιομηχανία έχει καταλάβει την ακτή, έχει μπαζώσει, έχει λιμάνι και μεταφέρει εμπορεύματα. Εμπορευματικό κέντρο είναι, εφόσον γίνεται συνδυασμός δύο συγκοινωνιών. Έρχονται με τα καράβια και φεύγουν με τις νταλίκες. 
      Πού πηγαίνουν όλα αυτά; Θα πρέπει να συνειδητοποιήσουμε ότι υπάρχει κυκλοφοριακή ασφυξία στο Θριάσιο. Είναι στο «μη περαιτέρω». Και περιμένουμε την επίσκεψή σας, όπως υποσχεθήκατε, κύριε Υπουργέ. Αλλά δεν πρέπει να ξεχνάμε ότι μ΄αυτό το εμπορευματικό κέντρο ευελπιστεί –είπε ο εισηγητής της Αξιωματικής Αντιπολίτευσης, ο κ. Μανιάτης- όλο το Λεκανοπέδιο ότι θα αποσυμφορηθεί από τη βαριά κυκλοφορία. Θέλω να το ελπίζω. Αλλά πού θα πάει αυτή η βαριά κυκλοφορία, κύριε Μανιάτη; Χωράει εκεί που πάμε να τη φορτώσουμε;
      ΒΑΣΙΛΕΙΟΣ ΟΙΚΟΝΟΜΟΥ: Κύριε συνάδελφε, τρεις χιλιάδες στρέμματα…
      ΑΘΑΝΑΣΙΟΣ ΛΕΒΕΝΤΗΣ: Τα στρέμματα υπάρχουν. Οι νταλίκες από πού θα περνάνε; Από πού θα φεύγουν; Έχουμε συνειδητοποιήσει ότι αυτήν τη στιγμή η Αττική Οδός, με τα δύο μεγάλα ρεύματα κυκλοφορίας από τη μια και από την άλλη, η Εθνική Οδός Αθηνών-Κορίνθου, με τα δυο μεγάλα ρεύματα από τη μια και από την άλλη, έρχονται κάθετα και εκβάλλουν κάθετα, χωρίς καμία ανισόπεδη διάβαση, πάνω στην παλιά Εθνική Οδό Ελευσίνας-Θήβας; Έχει περάσει κανένας από τη γέφυρα της Μάνδρας για να δει αυτόν τον εφιάλτη, τους κινδύνους και τα θύματα που θρηνούμε κάθε μέρα εκεί πέρα;
      Πώς θα λειτουργήσει; Είναι δυνατόν να λειτουργήσει ένα τέτοιο εμπορευματικό κέντρο ικανοποιητικά, να καλύψει τις ανάγκες; Μπορεί να αποσυμφορηθεί ο Πειραιάς, μπορεί να αποσυμφορηθεί όλη η Αττική, όπως αποσυμφορήθηκαν από τα σκουπίδια όλες οι άλλες πόλεις; Ναι, αλλά βέβαια πήγαν όλα μαζεμένα σ’ αυτήν την περιοχή. Έτσι θα φτάσει στο αδιαχώρητο. 
      Υπάρχουν πάρα πολλά, που θα μπορούσε να πει κανείς. 
      Κύριε Υπουργέ, η εμπειρία που έχουμε –κατάγομαι απ’ αυτήν την περιοχή κι έχω την τιμή να εκλέγομαι σ’ αυτήν την περιοχή- από πολλά χρόνια τώρα, από πολλές δεκαετίες, είναι ότι κάθε Υπουργός, είτε λέγεται Βιομηχανίας είτε λέγεται Ανάπτυξης είτε λέγεται Οικονομικών είτε λέγεται Περιβάλλοντος, κάτι προσφέρει κι αυτός με την υπογραφή του, με τα νομοσχέδιά του, για να κόψουν ένα κομμάτι από το Θριάσιο και να το παραδώσουν ανεξέλεγκτα στην οποιαδήποτε εκμετάλλευση. Αυτό το εμπορευματικό κέντρο θα περικλείεται από δεκαοκτώ δραστηριότητες, που υπάγονται στην οδηγία Sevezo. Αυτό πρέπει να το συνειδητοποιήσουμε. Δεκαοκτώ δραστηριότητες είναι εκεί.
      Αυτά, λοιπόν, τα πράγματα δεν μπορούν να συνεχιστούν έτσι, όπως καταλαβαίνετε. Εμείς δεν είμαστε κατά του να μπει τάξη στο χάος. Δεν είμαστε κατά του να υπάρξουν ρυθμίσεις. Και ασφαλώς και τα εμπορευματικά κέντρα πρέπει να έχουν τέτοιες ρυθμίσεις. Δεν μπορεί, όμως, να λέμε τώρα ότι τα εξακόσια στρέμματα θα έχουν συντελεστή δόμησης και συντελεστή κάλυψης 60%. Εξακόσια στρέμματα επί 60% μας κάνει τριακόσια εξήντα στρέμματα δομημένη επιφάνεια. Και αν υπολογίσουμε τα δύο χιλιάδες στρέμματα, που είναι δυνητικά το αυριανό εμπορευματικό κέντρο, μας κάνουν χίλια διακόσια στρέμματα. Πρόκειται για ένα εκατομμύριο διακόσιες χιλιάδες τετραγωνικά μέτρα δομημένη επιφάνεια, της οποίας δεν προσδιορίζετε το ύψος.
      Καταλαβαίνετε ότι αυτό θα δημιουργήσει μια κατάσταση εφιαλτική εκεί πέρα. Δεν είναι δυνατόν να λειτουργήσουμε μ’ αυτόν τον τρόπο. Υπάρχει εκεί ένας περιορισμένος πληθυσμός από το σύνολο της πρωτεύουσας και της Αττικής. Αυτός ο περιορισμένος πληθυσμός δεν μπορεί να έχει τις δυνατότητες αντοχής και αντίδρασης, για να τα αντιπαλέψει. Αντιπαλεύει, αλλά δυστυχώς δεν ακούγεται. Όλοι οι Υπουργοί ως τώρα, λοιπόν, φιλοδωρούν με τέτοια νομοσχέδια. Μία εξαίρεση έχει υπάρξει: Το 1978-1979 –αν δεν κάνω λάθος- ο κ. Μάνος, ο οποίος δεν είπε να γίνει κάποια βιομηχανική εγκατάσταση, αλλά προσδιόρισε ότι μια συγκεκριμένη περιοχή προορίζεται για βουστάσια. Ποια ήταν αυτή η περιοχή; Εκεί που επρόκειτο να οικοδομηθεί –και είχαν προχωρήσει οι εργασίες- το Θριάσιο Νοσοκομείο.
      Μόνο τότε υπήρξε κάτι άλλο εκτός από βιομηχανική και άναρχη ανάπτυξη.
      Εμείς, επίσης, είμαστε υπέρ του να παρθούν μέτρα, για να διευκολυνθούν και να επιβιώσουν οι μικρές και μεσαίες επιχειρήσεις, οι οποίες αγκομαχούν και λυγίζουν από το βάρος και της φορολογίας και του ανταγωνισμού και των συνθηκών. 
      Όλα αυτά, όμως, θα πρέπει να γίνουν με μελέτες και σύστημα. Και αυτές οι μελέτες, κύριε Υπουργέ, δεν υπάρχουν. Ήδη το εμπορευματικό κέντρο του Ασπροπύργου έχει φτιαχτεί, σε λίγο θα λειτουργήσει και εμείς εδώ δεν έχουμε καμία μελέτη απ΄ αυτές τις οποίες λέει το νομοσχέδιο που φέρνετε.
      Πρέπει να πω, από την άλλη πλευρά, ότι πριν από λίγες μέρες κλήθηκε κατηγορούμενος ο Δήμαρχος Ελευσίνας, γιατί παρεμπόδιζε –λέει- να γίνεται η φόρτωση και μεταφόρτωση από το σιδηροδρομικό σταθμό της Ελευσίνας φορτίων που μετέφεραν νταλίκες σε δρόμους, όπου είναι αδύνατον να περάσουν μεγάλα αυτοκίνητα. Πρόκειται δε για ένα σιδηροδρομικό σταθμό που είχε κατασκευαστεί την εποχή του Τρικούπη.
      Κάτω, λοιπόν, απ΄ αυτές τις συνθήκες, πιστεύουμε ότι το νομοσχέδιο, ειδικά όσον αφορά στο Εμπορευματικό Κέντρο του Ασπροπύργου, δεν έχει μελετηθεί. Θα έπρεπε να το μελετήσουμε πολύ περισσότερο, πριν φτάσουμε σε οριστικές αποφάσεις. 
      Βέβαια πρέπει να βελτιωθούν και οι κυκλοφοριακές συνθήκες και για τη «λεωφόρο θανάτου» που περνά ξυστά από το εμπορευματικό κέντρο και για την παλαιά εθνική οδό.
      Όσον αφορά στα άλλα άρθρα στα οποία θα τοποθετηθούμε, θα ήθελα μόνο να τονίσω ότι το άρθρο 22, που θίγει κεκτημένα δικαιώματα των εργαζομένων, είναι απαράδεκτο και πρέπει να αποσυρθεί. Εμείς συμφωνούμε σ΄ αυτό με την πρόταση που ανέπτυξε ο κ. Σκοπελίτης, όπως και για το άρθρο 24, που μόλις μας πληροφόρησαν ότι αποσύρεται. 
      Για αυτούς τους λόγους, εμείς επί της αρχής το νομοσχέδιο αυτό το καταψηφίζουμε και επί των άρθρων θα τοποθετηθούμε για το καθένα ξεχωριστά στην αυριανή συζήτηση.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκαν οι παρεμβάσεις των κυρίων εισηγητών.
      Πριν εισέλθουμε στον κατάλογο των αγορητών, έχει ζητήσει το λόγο ο κ. Καστανίδης, ο Κοινοβουλευτικός Εκπρόσωπος του ΠΑΣΟΚ, για να κάνει μία δήλωση.
      Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακάλεσα -και σας ευχαριστώ γι’ αυτό- να έχω το λόγο για θέμα το οποίο είναι εξαιρετικά επείγον, αγγίζει εθνικής σημασίας προτεραιότητες και για το οποίο έχουμε να υποβάλλουμε ένα αίτημα στην Κυβέρνηση, εκφράζοντας παράλληλα με τη μεγαλύτερη δυνατή έμφαση την αγωνία μας. 
      Σύμφωνα με τις ανταποκρίσεις και τις δηλώσεις των αρμοδίων εκπροσώπων της Κομισιόν, σήμερα το κολέγιο των Επιτρόπων αποφάσισε με τη διαδικασία του κατεπείγοντος να αποσταλεί σχετική επιστολή προς την ελληνική Κυβέρνηση για το γνωστό θέμα του ν. 3310 περί «Βασικού Μετόχου». 
      Ζητείται δε από την ελληνική πλευρά να απαντήσει εντός δεκαπέντε το πολύ ημερών. Ο χρόνος, όπως αντιλαμβάνεστε, είναι εξαιρετικά σύντομος, και η διαδικασία και η προθεσμία αποπνικτική.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κάντε, όμως, τη δήλωση, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Στο χρόνο που μου δώσατε, κύριε Πρόεδρε.
      Την ίδια ώρα, πρέπει να σας πω ότι σε σχετικό ερώτημα που ετέθη τόσο στην κ. Ντανούτα Χούμπνερ που είναι η αρμόδια Επίτροπος για την Περιφερειακή Πολιτική, όσο και στον εκπρόσωπο του κ. Τσάρλι Μακ Γκρίβι, του αρμοδίου Επιτρόπου για τα θέματα του ανταγωνισμού και της εσωτερικής αγοράς, δηλώθηκε ότι κινείται η διαδικασία του άρθρου 226, ότι βρισκόμαστε στο στάδιο της προδικασίας, και ότι από τον εσωτερικό κανονισμό και τη συνθήκη προβλέπεται, σε χρόνο που θα επιλέξει η επιτροπή και εφόσον δεν αλλάξει ο νόμος, περικοπή σχετικών κονδυλίων.
      Αντιλαμβάνεστε ότι μετά απ΄ αυτές τις διευκρινίσεις εκπροσώπων της Κομισιόν, αλλά και των αρμοδίων Επιτρόπων, εγείρεται ένα σοβαρό θέμα. Η ελληνική Βουλή, όπως και ο ελληνικός λαός, πρέπει να γνωρίζει άμεσα την αντίδραση της Κυβέρνησης για το τι προτίθεται να κάνει, διότι εδώ το θέμα δεν είναι απλώς η νομοθετική μεταρρύθμιση ενός προσφάτως ψηφισθέντος νόμου. Το πρόβλημα είναι ότι μπορεί να αποτελέσει σοβαρό διακύβευμα για τη χώρα η περικοπή κονδυλίων, είτε από τα περιφερειακά είτε από τα διαρθρωτικά ταμεία.
      Επιθυμούμε, εάν όχι σήμερα, το πολύ αύριο και πριν τη λήξη των εργασιών της Βουλής αυτήν την εβδομάδα, να έχουμε ενώπιον της Εθνικής Αντιπροσωπείας μια σαφή απάντηση από την ελληνική Κυβέρνηση για το τι προτίθεται να κάνει, γιατί ανησυχούμε τα μέγιστα για ότι πρόκειται να συμβεί τις επόμενες ημέρες και εβδομάδες για θέματα που άπτονται, επαναλαμβάνω, εθνικών μας συμφερόντων. 
      Παρακαλώ να έχουμε την άμεση αντίδραση της Κυβέρνησης. 
    (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, το Προεδρείο θα διαβιβάσει το αίτημά σας στην Κυβέρνηση...
      ΧΡΗΣΤΟΣ ΠΡΩΤΟΠΑΠΑΣ: Είναι εδώ ο κ. Λιάπης.
      ΠΡΟΕΔΡΕΥΩΝ (Σωτήριος Χατζηγάκης): Σας παρακαλώ πολύ, κύριε Πρωτόπαπα. Δεν θα καθορίσετε εσείς τη διαδικασία. 
      Είμαι βέβαιος ότι η Κυβέρνηση θα αντιδράσει. Θα εξηγήσει, όπως εξήγησε ήδη από τις Βρυξέλλες ο Πρωθυπουργός. Νομίζω ότι εν ευθέτω χρόνω θα ενημερώσει και το Σώμα. Ως προς το χρόνο, εγώ δεν μπορώ να τον καθορίσω. Πάντως το αίτημά σας θα διαβιβαστεί και θα έχετε απάντηση. 
      Ο κ. Πολύδωρας έχει το λόγο. 
      ΒΥΡΩΝ ΠΟΛΥΔΩΡΑΣ: Κύριε Πρόεδρε, θέλω να επισημάνω το γεγονός ότι ο Κοινοβουλευτικός Εκπρόσωπος του ΠΑΣΟΚ με αυτό το επείγον αίτημα και τις αξιολογικές κρίσεις με τις οποίες συνόδευσε το αίτημά του, κάνει ένα τέχνασμα κοινοβουλευτικής τάξεως απαράδεκτο. Και τούτο για δύο λόγους:
      Πρώτον, διότι ουδείς λόγος προς πανικό. Θυμίζω ότι η Κομισιόν έχει στείλει επιστολές και για το Σύνταγμα και για το νόμο του ΠΑΣΟΚ. Και τώρα η Κυβέρνηση αγωνίζεται στις Βρυξέλλες για να επιφέρει εκείνη την ευρυθμία νομική, συνταγματική και με το Κοινοτικό Δίκαιο στο βαθμό ώστε να σωθεί η αξιοπρέπεια της συνταγματικής διατάξεως, επί της οποίας πρέπει να τοποθετηθεί ο Κοινοβουλευτικός Εκπρόσωπος του ΠΑΣΟΚ.
      Δεύτερον, μαζί με τα κοινοτικά κονδύλια και όλα τα συμπαρομαρτούντα η Κυβέρνηση αγωνίζεται και για τη διαφάνεια. Δηλαδή αρχή από την οποία δεν αφίσταται και η Ευρωπαϊκή Ένωση και το Ευρωπαϊκό Δίκαιο. Ο συνδυασμός όλων των ενεργειών αποσκοπεί και αποδεικνύει το γεγονός ότι η Κυβέρνηση του Κώστα Καραμανλή προασπίζεται τα ελληνικά συμφέροντα, το δημόσιο συμφέρον με αξιοπρέπεια και υπευθυνότητα στο σύνολό τους. 
      Ουδείς λόγος για πανικό και ενημέρωση θα λάβει και το Σώμα και είμαι βέβαιος και η ελληνική κοινή γνώμη. Το μόνο που μένει εκκρεμές είναι το πρόσχημα, η πρόφαση, το τέχνασμα του πανικού με το οποίο εισήγαγε το αίτημά του ο Κοινοβουλευτικός Εκπρόσωπος του ΠΑΣΟΚ. Έτσι όπως εισάγεται το αίτημα εγώ δεν μπορώ να δεχτώ ότι τελεί σε κοινοβουλευτική τάξη και σε σοβαρότητα. 
    (Χειροκροτήματα από την πτέρυγα της Νέας Δημοκρατίας)
       ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Καστανίδη. Να μην ανοίξουμε κουβέντα γι’ αυτό. Να ακουστεί και η άποψη της Κυβερνήσεως. Νομίζω ότι το θέμα έχει κλείσει. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μπορεί να χρειαστεί κάποια διευκρίνιση. 
      ΠΡΟΕΔΡΕΥΩΝ (Σωτήρης Χατζηγάκης): Το μήνυμα έχει δοθεί. Θα ακουστεί η Κυβέρνηση και νομίζω ότι κλείνει το θέμα. 
      Ο κ. Λιάπης έχει το λόγο. 
      (Διαμαρτυρίες από την πτέρυγα του ΠΑΣΟΚ)
    Παρακαλώ, κύριοι συνάδελφοι.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Επιχειρήσατε σήμερα να δημιουργήσετε εντυπώσεις. Είναι γνωστό ότι πολιτική βούληση της σημερινής Κυβέρνησης είναι να διαφυλάξει τους κανόνες και τις προϋποθέσεις για τη διαφάνεια. Θέλω να σας διαβεβαιώσω ότι η Κυβέρνηση θα κάνει ό,τι είναι δυνατόν για να τα διαφυλάξει και να προασπίσει το εθνικό συμφέρον. 
      Μην ανησυχείτε, λοιπόν. Και τα μέτρα μας θα λάβουμε και έγκαιρα θα ενημερώσουμε το Εθνικό Κοινοβούλιο. Σε κάθε περίπτωση η σημερινή Κυβέρνηση θα κάνει ό,τι χρειάζεται για να διατηρηθεί η έννομος, συνταγματική τάξη της ελληνικής πολιτείας. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο, για τη γνώση του Σώματος. Θα είμαι πολύ σύντομος. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη θα ανοίξουμε κύκλο συζητήσεων. Θέσατε ένα θέμα. Σας απάντησε το Προεδρείο. Σας απάντησε ο Κοινοβουλευτικός Εκπρόσωπος της Νέας Δημοκρατίας. Σας απάντησε η Κυβέρνηση. Αν δευτερολογήσετε εσείς, θα δευτερολογήσουν και οι άλλοι. Θα ανοίξουμε και άλλο κύκλο συζητήσεων και θα είναι σε βάρος της διαδικασίας. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Θα είχα τελειώσει τώρα, κύριε Πρόεδρε. 
    ΠΡΟΕΔΡΕΥΩΝ (Σωτήρης Χατζηγάκης):  Δεν θα είχατε τελειώσει γιατί θα συνεχίσουν και οι άλλοι. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Να διευκολύνω τη συζήτηση θέλω, κύριε Πρόεδρε. 
    (Θόρυβος από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης):  Σας παρακαλώ, κύριοι συνάδελφοι. Συζήτηση πολιτισμένων γίνεται εδώ. Σας παρακαλώ, κύριε Σαλμά. 
    Κύριε Καστανίδη, σας παρακαλώ μην επιμένετε. Άλλωστε μετά από τους ομιλητές θα έχετε την ευκαιρία να μιλήσετε. Ας μπούμε στον κατάλογο. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Ο Κοινοβουλευτικός Εκπρόσωπος της Νέας Δημοκρατίας μου ζήτησε να πάρω θέση για συγκεκριμένο θέμα. 
    ΠΡΟΕΔΡΕΥΩΝ (Σωτήρης Χατζηγάκης):  Δεν έχετε το λόγο. Και επί του Κανονισμού δεν τον έχετε. Το Προεδρείο δεν θέλει να αντιδικήσει με κανέναν. Θέλει να γίνει σωστή συζήτηση. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό επιθυμώ και εγώ. 
    ΠΡΟΕΔΡΕΥΩΝ (Σωτήρης Χατζηγάκης):  Ναι, αλλά τώρα κάνετε κατάχρηση. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Ένα λεπτό μόνο, κύριε Πρόεδρε. 
    ΕΝΑΣ ΒΟΥΛΕΥΤΗΣ (Από την πτέρυγα της Νέας Δημοκρατίας): Είναι κρίμα…
    ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο για ένα λεπτό. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Θέλω να σας διαβεβαιώσω ότι το κρίμα σας δεν το ανέχομαι και σας το επιστρέφω.
    ΠΡΟΕΔΡΕΥΩΝ (Σωτήρης Χατζηγάκης):  Σε ποιον αναφέρεστε; 
    ΧΑΡΑΛΑΜΠΟΣ ΚΑΣΤΑΝΙΔΗΣ: Δεν αναφέρομαι σε σας. 
    (Θόρυβος από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Νομίζω ότι δυσκολεύουμε τη συζήτηση που θα είχε λήξει. 
    ΓΕΩΡΓΙΟΣ ΒΛΑΧΟΣ: Τροφοδοτούμε τα «παράθυρα». 
    ΠΡΟΕΔΡΕΥΩΝ (Σωτήρης Χατζηγάκης): Τα «παράθυρα» θα έχουν και άλλες απόψεις. Δεν θα έχουν μονομερώς…
    (Θόρυβος – Διαμαρτυρίες από την πτέρυγα της Νέας Δημοκρατίας)
    ΧΑΡΑΛΑΜΠΟΣ ΚΑΣΤΑΝΙΔΗΣ: Η συζήτηση στο Κοινοβούλιο δεν είναι συζήτηση «παραθύρου». Είναι υπεύθυνη κατάθεση απόψεων μέσα στην Εθνική Αντιπροσωπεία. 
    (Θόρυβος -  Διαμαρτυρίες από την πτέρυγα της Νέας Δημοκρατίας)
      Σας παρακαλώ πολύ. Όταν υπάρχει μείζον πρόβλημα ενδιαφερόμαστε όλοι για την επίλυσή του. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, πείτε την άποψή σας. 
    (Διαμαρτυρίες από την πτέρυγα της Νέας Δημοκρατίας)
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, επί δύο χρόνια δεν εφαρμόσθηκε το άρθρο 226. Κινείται τώρα η διαδικασία σε βάρος της χώρας. Το έχετε κατανοήσει; 
    (Θόρυβος -  Κωδωνοκρουσίες)
      Έχει κινηθεί, κύριοι συνάδελφοι, η προδικασία σε βάρος της χώρας. Το έχετε αντιληφθεί; 
    ΠΡΟΕΔΡΕΥΩΝ (Σωτήρης Χατζηγάκης):  Σας παρακαλώ, κύριε συνάδελφε, φέρνετε εμπόδια. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Θα είχα τελειώσει, κύριε Πρόεδρε. 
    Δεν υπάρχει κοινοβουλευτικό τέχνασμα. Θέλω να το διευκρινίσω αυτό. 
    ΠΡΟΕΔΡΕΥΩΝ (Σωτήρης Χατζηγάκης):  Ολοκληρώστε την άποψή σας. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Μα, δεν ξεκίνησα καν. Δεν υπάρχει κανένα κοινοβουλευτικό τέχνασμα. Υπάρχει αυθεντική αγωνία και ενδιαφέρον για το τι θα συμβεί. Εξηγούμαι, κύριε Πρόεδρε. Θέλω να ξέρουν οι κύριοι συνάδελφοι τη δήλωση της κ. Χούμπνερ που λέει ότι αν ναυαγήσει …
    ΠΡΟΕΔΡΕΥΩΝ (Σωτήρης Χατζηγάκης):  Το είπατε αυτό. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Μισό λεπτό, για να το ξέρουν ακριβώς. 
    Εάν ναυαγήσουν οι προσπάθειες θέτει θέμα. 
    (Θόρυβος στην Αίθουσα)
    Κύριοι συνάδελφοι, ενδιαφέρεστε για το τι συμβαίνει αυτήν την ώρα; 
    (Διαμαρτυρίες από την πτέρυγα της Νέας Δημοκρατίας)
    Επιμένω, κύριε Πρόεδρε, με μία φράση να διευκρινίσω. Όχι μόνο δεν είναι κοινοβουλευτικό τέχνασμα, αλλά καλούμε την Κυβέρνηση να κάνει σύντομη ενημέρωση για έναν πολύ απλό λόγο. Ο κ. Τσάρλι Μακ Γκρίβι διά του εκπροσώπου του λέει ότι εφαρμόζεται το άρθρο 226 της Συνθήκης των Ευρωπαϊκών Κοινοτήτων, η δε κ. Χούμπνερ προειδοποιεί ότι θα ληφθούν μέτρα. Παρακαλώ να γίνει κατανοητό ότι δεν εκδηλώνουμε διάθεση κοινοβουλευτικής αντιπολίτευσης. Είναι η αυθεντική αγωνία να υπάρξει σύντομα ενημέρωση για να γνωρίζουμε τι ακριβώς θα πράξει η Κυβέρνηση έναντι των προειδοποιήσεων της Ευρωπαϊκής Επιτροπής. 
    (Θόρυβος από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ησυχία παρακαλώ!
      Ορίστε, κύριε Πολύδωρα. Έχετε το λόγο.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, στην επιμονή του να διευκρινίσει κάτι ο κύριος συνάδελφος δεν διευκρίνισε τίποτα, παρά μόνο έκανε σαφές σε όλους μας ότι ο Κοινοβουλευτικός Εκπρόσωπος του ΠΑΣΟΚ κινείται εκτός Κανονισμού και εντός της περιοχής τού να προκαλεί! 
      (Χειροκροτήματα από την πτέρυγα της Νέας Δημοκρατίας)
    Δεν είναι κόσμιο για τον κοινοβουλευτισμό η Βουλή των Ελλήνων να αντιδρά υπό το κράτος πανικού και από την Αξιωματική Αντιπολίτευση επιβάλλεται μεγαλύτερη σοβαρότητα!
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Φροντίστε να την κρατήσετε για τον εαυτό σας, κύριε συνάδελφε!
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στον κατάλογο των ομιλητών.
      Πρώτος εγγεγραμμένος ομιλητής είναι ο κ. Δημήτριος Σαμπαζιώτης, ο οποίος έχει το λόγο. 
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θα ήθελα και εγώ το λόγο επί του συγκεκριμένου θέματος.
      ΠΡΟΕΔΡΕΥΩΝ (Σωτήρης Χατζηγάκης): Δεν μου τον ζητήσατε προηγουμένως, κύριε Σκοπελίτη.
      Κύριε Σαμπαζιώτη, θα μου επιτρέψετε για δύο λεπτά να δώσουμε το λόγο στον κ. Σκοπελίτη. 
      Ορίστε, κύριε Σκοπελίτη, έχετε το λόγο.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, εκείνο που θέλω να πω είναι ότι το κόμμα μας απορρίπτει κατηγορηματικά ως απαράδεκτη την απόφαση της Ευρωπαϊκής Ένωσης να σταλεί επιστολή στην ελληνική Κυβέρνηση, με την οποία θα ζητούνται πρόσθετες εξηγήσεις για το θέμα του «Βασικού Μετόχου». Πρόκειται για μια ωμή, κατ’ εμάς, επέμβαση στα εσωτερικά της χώρας, που πρέπει να βρει αντίθετο κάθε εργαζόμενο. 
      (Χειροκροτήματα από την πτέρυγα της Νέας Δημοκρατίας)
      Η αντίθεση του ΚΚΕ στο νόμο για το «Βασικό Μέτοχο» έχει εκφραστεί με σαφήνεια. Ωστόσο, το Κομμουνιστικό Κόμμα Ελλάδας δεν νομιμοποιεί την Ευρωπαϊκή Ένωση να βάζει στην άκρη το Σύνταγμα της χώρας. Εκεί είμαστε κατηγορηματικοί. Θεωρούμε εξίσου απαράδεκτη τη δική σας θέση να εναρμονίζονται οι νόμοι με το δίκαιο της Ευρωπαϊκής Ένωσης. Το θεωρώ απαράδεκτο, κύριοι συνάδελφοι. Αυτή είναι η θέση μας. Το Κομμουνιστικό Κόμμα Ελλάδας καλύπτει την εργατική τάξη και τα λαϊκά στρώματα στην απειθαρχία και σε αποφάσεις της Ευρωπαϊκής Ένωσης για όλα τα προβλήματα που αντιμετωπίζουν. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σκοπελίτη.
      Ορίστε, κύριε Σαμπαζιώτη.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κύριοι Υπουργοί, κυρίες και κύριοι συνάδελφοι, την υποβολή του σχεδίου νόμου που συζητάμε την προκάλεσαν τα προβλήματα και οι δυσλειτουργίες των εμπορευματικών μεταφορών στη χώρα μας. Τα κυριότερα απ΄ αυτά είναι η ανορθολογική κατανομή της εμπορευματικής κίνησης, η ανυπαρξία τερματικών σταθμών συνδυασμένων μεταφορών, οι χαμηλοί δείκτες πληρότητας των μεταφορικών μέσων, η έλλειψη διαλειτουργικότητας ανάμεσα στα μεταφορικά μέσα και η αναξιοπιστία και η ανασφάλεια στις μεταφορές.
      Όλα αυτά έχουν ως επακόλουθο την αύξηση του κόστους μεταφοράς των εμπορευμάτων, την αύξηση της τιμής πώλησης των διακινούμενων αγαθών, τη μείωση της ανταγωνιστικότητας των ελληνικών προϊόντων στις διεθνείς αγορές και την ελαχιστοποίηση των διερχομένων διεθνών εμπορευματικών ροών μέσα στην ελληνική επικράτεια.
      Επίσης το γεγονός ότι στη χώρα μας οι εμπορευματικές μεταφορές γίνονται κυρίως οδικώς  από τη μία προκαλεί σοβαρή περιβαλλοντική υποβάθμιση, ενώ από την άλλη δημιουργεί σοβαρότατους κινδύνους για την οδική ασφάλεια και, βεβαίως, αύξηση των τροχαίων στα εθνικά και επαρχιακά δίκτυα. 
      Είναι προφανής, επομένως, η αναγκαιότητα νομοθετικής ρύθμισης για τη συγκρότηση εμπορευματικών κέντρων. Σε αυτά θα γίνεται οργάνωση και συγκέντρωση φορτίων, η αλλαγή μέσων μεταφοράς, η αναδιανομή και ομαδοποίηση φορτίων, η συσκευασία και η αποσυσκευασία προϊόντων, ο συντονισμός των αφίξεων και των αναχωρήσεων, καθώς επίσης και άλλες δραστηριότητες σχετικά με τις υπηρεσίες εφοδιαστικής, τα γνωστά «logistics». 
      Σε ό,τι αφορά την παρατήρηση του εισηγητή του ΠΑΣΟΚ, του αγαπητού συναδέλφου του κ. Μανιάτη, ότι υπάρχει, επιτέλους, Υπουργείο Μεταφορών -διότι «να, έφερε αυτό το νομοσχέδιο»- έχω να πω ότι η προϊστορία που υπάρχει δείχνει ποια ήταν η πολιτεία του ΠΑΣΟΚ στα χρόνια που πέρασαν στο συγκεκριμένο ζήτημα. 
      Θα θυμίσω ότι το 1997 παραδόθηκε μια μελέτη στρατηγικού σχεδιασμού ενός δικτύου εμπορευματικών κέντρων και φθάσαμε στις 26 Ιανουαρίου 2004, δηλαδή, μία εβδομάδα πριν κλείσει η Βουλή, για να κατατεθεί εσπευσμένα ένα αντίστοιχο νομοσχέδιο. Πρόκειται για ένα νομοθέτημα ασαφές, γεμάτο κενά που ουδέποτε ψηφίστηκε. 
      Όμως, και το ΠΑΣΟΚ ως Αντιπολίτευση ακολούθησε παρόμοια πολιτική. Στις 19 Ιανουαρίου 2005 και ενώ γνώριζε ότι η Κυβέρνηση και το αρμόδιο Υπουργείο είχαν έτοιμο το σχέδιο νόμου που συζητούν, κατέθεσε πρόταση νόμου, που δεν ήταν τίποτα άλλο παρά αντιγραφή αυτού του νομοσχεδίου του 2004.


      Μας δήλωναν δε οι συνάδελφοι του ΠΑΣΟΚ ότι αυτό που δεν έκαναν αυτοί τόσα χρόνια, θα όφειλε να το κάνει η νέα Κυβέρνηση στους μόλις δέκα μήνες της διακυβέρνησής της και ότι κατέθεσαν την πρόταση νόμου, προτάσσοντας δήθεν σαν επιχείρημα την απώλεια των κοινοτικών κονδυλίων. Αυτά για να θυμόμαστε πώς έχουν τα πράγματα.
      Κυρίες και κύριοι συνάδελφοι, με το σχέδιο νόμου που συζητάμε προβλέπεται η κατηγοριοποίηση των εμπορευματικών κέντρων. Δημιουργούνται μεγάλα, που υποχρεωτικά διαθέτουν τερματικό σταθμό διασύνδεσης μέσων μεταφοράς, αλλά και μικρά και μεσαία, που βρίσκονται σε λογική απόσταση από τον τερματικό σταθμό.
      Με τη διάταξη αυτή πετυχαίνουμε την ισόρροπη ανάπτυξη σε ολόκληρη τη χώρα και όχι μόνο σε συγκεκριμένες περιοχές. Έτσι, δημιουργούμε ένα εργαλείο για την τόνωση της τοπικής και περιφερειακής ανάπτυξης, με δημιουργία εισοδήματος και νέων θέσεων απασχόλησης, καταπολεμώντας την ανεργία.
      Ως Βουλευτής Μεσσηνίας θεωρώ ότι και στην Καλαμάτα, με την ταυτόχρονη συνύπαρξη αεροδρομίου, σιδηροδρόμου και εμπορικού λιμανιού, έχουμε τη δυνατότητα να αναπτύξουμε ένα σημαντικό εμπορευματικό κέντρο. Αυτό μπορεί να συγκεντρώσει, εκμεταλλευόμενο τα παραπάνω πλεονεκτήματα, τις εμπορευματικές ροές των όμορων νομών και να αυξήσει τις προοπτικές ανάπτυξης της Περιφέρειας Πελοποννήσου, που δεν πρέπει ποτέ να ξεχνάμε ότι είναι η δεύτερη πιο φτωχή περιφέρεια της Ευρώπης.
      Κυρίες και κύριοι συνάδελφοι, βάζοντας ελάχιστο όριο εκτάσεως την οποία θα χρησιμοποιήσουν τα εμπορευματικά κέντρα, εξασφαλίζουμε την εύρυθμη λειτουργία τους και την περιβαλλοντική συμβατότητα με τα δεδομένα της περιοχής.
      Θεσπίζουμε επίσης ελάχιστο όριο μετοχικού κεφαλαίου για τους φορείς που θα ασχοληθούν με αυτού του είδους τις επιχειρήσεις και έτσι απευθυνόμαστε μόνο σε σοβαρούς επιχειρηματίες, δυσκολεύοντας τους καιροσκόπους και τους ευκαιριακούς επενδυτές.
      Διαφοροποιούμε την αδειοδότηση για ίδρυση και εγκατάσταση ενός εμπορευματικού κέντρου από την επιχορήγηση. Έτσι δίνουμε τη δυνατότητα και σε φορείς που δεν θέλουν να επιδοτηθούν, γιατί διαθέτουν από μόνοι τους κεφάλαια, να μπορέσουν και αυτοί να δραστηριοποιηθούν σ΄ αυτόν το χώρο.
      Εμπιστευόμαστε την ιδιωτική πρωτοβουλία, γιατί αυτή είναι η λογική της φιλελεύθερης ιδεολογίας, που υιοθετεί η Νέα Δημοκρατία. Είμαστε εναντίον της λογικής «κράτος-επιχειρηματίας», γιατί δεν θέλουμε άλλα ελλείμματα, αλλά ούτε κι άλλες προβληματικές επιχειρήσεις.
      Επίσης, δεν ορίζουμε το χώρο που θα ιδρυθεί το εμπορευματικό κέντρο. Αφήνουμε τον ιδιώτη επιχειρηματία, με τις γνώσεις του, την εμπειρία του, να έχει την πρωτοβουλία, αλλά και το επιχειρηματικό ρίσκο να εντοπίσει αυτός τους χώρους, να αναζητήσει τη χρηματοδότηση, αλλά και να επιτύχει τις απαραίτητες κοινωνικές συμμαχίες.
      Θέτουμε όμως όρους δόμησης και ορίζουμε ότι οι χώροι των υποδομών του εμπορευματικού κέντρου, συμπεριλαμβανομένων και των χώρων πρασίνου, που προορίζονται για κοινή χρήση, πρέπει να καλύπτουν τουλάχιστον 40% της συνολικής έκτασης και ότι ο συντελεστής δόμησης δεν πρέπει να υπερβαίνει το 0,6. Έτσι, πετυχαίνουμε στον ίδιο χώρο να συνυπάρχουν αρμονικά άνθρωποι, φορτηγά, εμπορεύματα και πράσινο, εξασφαλίζοντας τη βιωσιμότητα της επένδυσης και μειώνοντας στο ελάχιστο όλες τις πιθανές αρνητικές επιδράσεις στο περιβάλλον.
      Ρυθμίζονται για πρώτη φορά θέματα δημιουργίας και λειτουργίας αεροδρομίων σε θάλασσες και λίμνες. Με τη ρύθμιση αυτή γίνεται μια πολύ μεγάλη τομή στο συγκοινωνιακό χάρτη της χώρας. Η δημιουργία τους είναι απαραίτητη, λόγω της γεωγραφικής ιδιομορφίας της χώρας μας, αν αναλογιστούμε την ανάγκη μεταφοράς εκτάκτων περιστατικών από ακριτικά νησιά, αλλά και τα προβλήματα που εξακολουθούν να υφίστανται στη συγκοινωνιακή σύνδεση των νησιών, και ιδιαίτερα των μικρών, με την υπόλοιπη χώρα.
      Η Νέα Δημοκρατία πήρε εντολή από τον ελληνικό λαό να προχωρήσει στην αναδιάρθρωση της οικονομίας, στην εξυγίανση και στην εξωστρέφεια, να προσελκύσει επενδύσεις, που θα έχουν σαν άμεση επίπτωση την ενδυνάμωση της οικονομικής ανάπτυξης της χώρας. Κυρίες και κύριοι συνάδελφοι, πιστεύω ότι το νομοσχέδιο αυτό, που εντάσσεται στη δέσμη των μέτρων, που ακολουθούν την ολοκλήρωση του νέου αναπτυξιακού νόμου, η Κυβέρνηση ανταποκρίνεται πλήρως σ΄ αυτήν την εντολή.
      Είμαι βέβαιος ότι η υλοποίηση του παρόντος σχεδίου νόμου θα έχει ιδιαίτερα θετικές επιπτώσεις στην ενδυνάμωση της εθνικής αναπτυξιακής προσπάθειας και θα αποτελέσει εργαλείο, το οποίο θα ενισχύσει το αναπτυξιακό πλαίσιο της χώρας. Έτσι και επενδύσεις θα προσελκύσουμε και την περιφερειακή ανάπτυξη βοηθάμε και αυξάνουμε πάνω απ’ όλα την απασχόληση.
      Θεωρώ, λοιπόν, ότι έχουν προβλεφθεί όλα όσα απαιτούνται, ώστε και η ποιότητα των μεταφορικών υπηρεσιών να αναβαθμιστεί και το κόστος μεταφοράς να ελαχιστοποιηθεί. Θεωρώ ότι έχουν τεθεί υγιείς όροι οικονομικής ανταγωνιστικότητας και έχει ληφθεί η απαραίτητη μέριμνα για το περιβάλλον.
      Γι’ αυτό ψηφίζω ανεπιφύλακτα το παρόν νομοσχέδιο.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)


     ΠΡΟΕΔΡΕΥΩΝ (Σωτήρης Χατζηγάκης): Ο κ. Βερελής έχει το λόγο.
     ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, δεν ανήκω στους Βουλευτές που κρίνουν το έργο μιας Κυβέρνησης ή ενός Υπουργείου από τον αριθμό και την πυκνότητα των νομοσχεδίων, ανήκω σε αυτούς που  κρίνουν το έργο. 
     Επειδή μιλάμε γι’ αυτό το έργο, πρέπει να σας πω –και επειδή έρχεται πρώτη φορά η ευκαιρία να συζητήσουμε στην Αίθουσα αυτή ένα νομοσχέδιο του Υπουργείου Μεταφορών- ότι είμαστε υπερήφανοι στο ΠΑΣΟΚ για το έργο που αφήσαμε στο Υπουργείο Μεταφορών. 
     Αφήσαμε ένα έργο, όπου αναδιατάξαμε όλο το χάρτη των συγκοινωνιών της χώρας.
     Αφήσαμε ένα έργο που δημιουργήσαμε περίπου δέκα πέντε νέα αεροδρόμια, ανάμεσα σε αυτά και το αεροδρόμιο «Ελευθέριος Βενιζέλος».
     Αφήσαμε ένα έργο, όπου αλλάξαμε επιτέλους την άθλια μορφή που είχαν τα ΚΤΕΛ, τα μέσα μεταφοράς της άλλης Ελλάδας, όπου εκατόν πενήντα εκατομμύρια άνθρωποι το χρόνο μεταφέρονταν σε άθλιες συνθήκες. Σήμερα υπάρχει  ένας εντελώς ανανεωμένος στόλος λεωφορείων. Δεν υπάρχουν πλέον παλαιά ταξί σ’ αυτήν τη χώρα. Υπάρχει μία βελτίωση των σιδηροδρομικών συγκοινωνιών και μετά από πολλές δεκαετίες υπήρξε για πρώτη φορά μία παρέμβαση στον κρίσιμο αυτόν τομέα λειτουργίας των συγκοινωνιών. Υπάρχει στην Αθήνα ο καλύτερος στόλος αστικών συγκοινωνιών, τα πιο σύγχρονα λεωφορεία, τα πιο σύγχρονα τρόλεϊ, τα πιο σύγχρονα μέσα σταθερής τροχιάς. 
     Αυτό είναι ένα έργο, το οποίο είναι συγκεκριμένο, και εγώ κάθε φορά που υπάρχει μία προσπάθεια συνέχισης αυτού του έργου, είμαι υποχρεωμένος να την επικροτώ. Κάθε φορά όμως που υπάρχει μία προσπάθεια αφαίρεσης, συσκότισης, παραχάραξης αυτής της ιστορίας, είμαι υποχρεωμένος να διαμαρτύρομαι, είμαι υποχρεωμένος να το λέω δημόσια. Πρέπει να πω εδώ ότι πολλές φορές έχει κάνει προσπάθειες ο σημερινός Υπουργός και πολλές φορές έχει περιπέσει στο λάθος να προσπαθεί να παραχαράξει αυτήν την ιστορία. 
     Να έρθουμε και να πούμε δύο λόγια γι’ αυτό το σχέδιο νόμου, το οποίο ήρθε σήμερα προς συζήτηση.
     Υπήρχε ένα σχέδιο νόμου, το οποίο φέραμε πριν από ένα και πλέον έτος. Φέραμε αυτό το σχέδιο νόμου, διότι έπρεπε προηγουμένως να έχει γίνει μία συγκεκριμένη μελέτη χωροθέτησης των εμπορευματικών κέντρων. Και θα δείτε, αγαπητέ Υπουργέ και αγαπητέ κύριε Υφυπουργέ, ότι το πλέον δύσκολο, το πλέον κρίσιμο, το πλέον καθοριστικό σημείο, προκειμένου να δημιουργηθούν εμπορευματικά κέντρα, είναι η χωροθέτησή τους, διότι η νομοθεσία, οι δυσκολίες που υπάρχουν καθιστούν την άσκηση αυτή πολλές φορές αδύνατη. Και αν κάναμε μία συγκεκριμένη προσπάθεια να χωροθετήσουμε τα κέντρα αυτά, ήταν ακριβώς αυτός ο λόγος. Και το κάναμε, δίνοντάς τους και μία απολύτως συγκεκριμένη νομοθεσία, αυτή των ΒΕΠΕ. Εδώ είναι και η μόνη ίσως διαφορά που έχουμε ανάμεσα στα δύο σχέδια νόμων.
      Αυτό το οποίο δεν πρέπει να υπάρξει ούτε προς στιγμή σαν εντύπωση είναι ότι η δική μας λογική ήταν αυτά τα εμπορευματικά κέντρα να γίνουν από το κράτος. Το κράτος, δηλαδή, θα έπρεπε να δώσει συγκεκριμένους χώρους, θα έπρεπε να εξασφαλίσει αυτούς τους χώρους και αυτός θα ήταν κατά την άποψή μας –και εξακολουθεί να είναι η άποψή μας αυτή- ο μοναδικός τρόπος, προκειμένου να πραγματωθούν αυτά τα εμπορευματικά κέντρα. Εσείς, κύριε Υπουργέ, έχετε άλλη αντίληψη. Θα δούμε ποιος θα δικαιωθεί. 
     Εγώ μία φράση θέλω να σας πω από αυτό το οποίο σήμερα μας διανείματε και έχετε κάνει τις αλλαγές που κάνατε στην παράγραφο 2 του άρθρου 2. Λέτε, λοιπόν, εδώ: «υποχρεούται κανείς να κατασκευάσει υποδομές σιδηροδρομικές αν κάνει ένα κέντρο το οποίο θα είναι των πεντακοσίων στρεμμάτων». Και βεβαίως έχετε αντιληφθεί, πιστεύω, ότι στις έξι αυτές περιοχές, που είχαμε επιλέξει, είναι απολύτως απαραίτητη η δημιουργία εμπορευματικών κέντρων. Και βεβαίως δεν μπορεί σε μία χώρα σαν την Ελλάδα να χωροθετήσει κανείς πενήντα ή εκατό εμπορευματικά κέντρα, όταν στη Γερμανία, στη  Γαλλία –ελπίζω ότι έχετε ενημερωθεί-  σε άλλες χώρες, που έχουν δεκαπλάσιο πληθυσμό απ’ ό,τι η Ελλάδα είναι λίγες δεκάδες. 
     Λέτε, λοιπόν, εδώ ότι αυτός ο ιδιώτης υποχρεούται να κατασκευάσει τις υποδομές και ότι με απόφαση του Υπουργού Μεταφορών και Επικοινωνιών καθορίζονται οι όροι και οι προϋποθέσεις σύνδεσης με την εθνική σιδηροδρομική υποδομή, καθώς και με άλλο σχετικό θέμα. Δηλαδή, περιβαλλοντικοί όροι δε θα υπάρξουν, κύριε Υπουργέ;


      Δεν θα υπάρξει μία διαδικασία, όπου αυτή ακριβώς η διαδικασία είναι που κάθε φορά ακυρώνει αντίστοιχες προσπάθειες; Πιστεύω ότι υπάρχει χρόνος ενδεχομένως να κάνετε κάποιες αλλαγές. Πιστεύω ότι υπάρχει χρόνος να υιοθετήσετε τη νομοθεσία των ΒΕΠΕ. 
      Αυτό το οποίο είναι αναγκαίο είναι να δει κανείς ότι τα εμπορευματικά κέντρα θα πρέπει να έχουν μία συγκεκριμένη οικονομική ενίσχυση, μία συγκεκριμένη ενίσχυση η οποία είχε εξασφαλιστεί από το Γ΄ Κοινοτικό Πλαίσιο Στήριξης. Γνωρίζετε ότι οι περιφερειάρχες με πολύ μεγάλη άνεση προσπαθούν τα χρήματα αυτά να τα αποσπάσουν από το συγκεκριμένο σκοπό, προκειμένου να τα τοποθετήσουν σε άλλα πιο «δημοφιλή έργα», διότι τα εμπορευματικά κέντρα έχουν σαν στόχο μακροπρόθεσμα να δημιουργήσουν θετικές προϋποθέσεις για τις μεταφορές στη χώρα.
      Υπάρχει ένα μεγάλο εμπορευματικό κέντρο στη χώρα που είναι το Θριάσιο. Η υποδομή έχει ολοκληρωθεί. Θέλω να ρωτήσω το εξής: Εδώ και ένα χρόνο από τότε που ολοκληρώθηκε αυτή η υποδομή, γιατί δεν έχει προχωρήσει; Αφήσαμε μία εταιρία, τη «ΘΡΙΑΣΙΟ ΑΕ» και από τότε μέχρι σήμερα το μόνο που διαπιστώνω ότι έχει γίνει είναι ένα τοπογραφικό, προκειμένου να έχετε από εδώ και πέρα την πρόθεση –και ελπίζω να πάνε καλά τα πράγματα- να αναπτύξετε στο χώρο αυτό εμπορευματικό κέντρο που είναι το πιο κρίσιμο της χώρας, ένα εμπορευματικό κέντρο στο οποίο να μην κάνετε το λάθος, κύριε Υπουργέ, να αποκόψετε τον ΟΣΕ. Αυτό θα είναι πολύ μεγάλο λάθος. Βάλτε μέσα την υποχρέωση να μετέχει και ο ΟΣΕ.
      Επίσης, στο νομοσχέδιο που είχαμε κάνει εμείς, είχαμε βάλει μία αναγκαία διάταξη, αναγκαία όσο καμία άλλη στις αεροπορικές συγκοινωνίες, να δημιουργηθεί άμεσα η προϋπόθεση για νέο αεροδρόμιο στην περιοχή του Ηρακλείου. Δεν γνωρίζω γιατί την απαλείψατε.
      Παρακολούθησα αυτά που είπατε στην επιτροπή διαβάζοντας την ομιλία σας, ότι θα πάτε κάποια στιγμή στην Κρήτη σύντομα προκειμένου να δείτε την κατάσταση. Η κατάσταση είναι αυτή και θα κάνετε, πιστεύω, ένα πολύ θετικό βήμα εάν υιοθετήσετε την τροπολογία που σας έχουν καταθέσει οι Βουλευτές του Νομού Ηρακλείου και την οποία προσυπογράφουμε και άλλοι δύο συνάδελφοι. Αυτή θα είναι μία εξαιρετικά θετική πράξη.
      Ακολουθήσαμε το μοντέλο του αεροδρομίου «Ελευθέριος Βενιζέλος», ένα μοντέλο συγχρηματοδότησης, με μία διαδικασία η οποία είναι άψογη και θα ξεκινήσει άμεσα και όλη η Κρήτη θα χειροκροτήσει αυτήν την ενέργεια. Το αεροδρόμιο του Ηρακλείου είναι το δεύτερο σε κίνηση στη χώρα αυτήν τη στιγμή, με προοπτική να ανεβάσει την κυκλοφορία του το επόμενο διάστημα.
      Έχετε μέσα μία διάταξη με την οποία αυξάνετε την ηλικία στα ΚΤΕΛ σε κρίσιμες τουριστικά περιοχές. Μην το κάνετε και αυτό. Δώσαμε μάχη προκειμένου να σταματήσει να υπάρχει αυτή η άθλια κατάσταση στις μεταφορές, όπου έρχονται τουρίστες στη Ρόδο, στην Κω, στην Μύκονο και  βλέπουν λεωφορεία που είναι σε απαράδεκτη κατάσταση. Δεν υπάρχει λόγος, δώσαμε αρκετά κίνητρα. Αν θέλετε ενισχύστε τα κίνητρά τους, προκειμένου να κάνουν καινούργια λεωφορεία, όχι να πάμε στα είκοσι επτά χρόνια, όχι να είμαστε σε μία τριτοκοσμική κατάσταση η οποία προσβάλλει τη χώρα.
       Κύριε Υπουργέ, πιστεύω ότι είναι καλή η πρωτοβουλία με τα αεροπλάνα. Γνωρίζετε ότι την είχαμε ξεκινήσει στη δική μου περίοδο. Κάνετε πολύ καλά, προωθήστε την. Είναι μία εξαιρετικά μεγάλης σημασίας ενέργεια, ιδιαίτερα για νησιά τα οποία δεν θα αποκτήσουν αεροδρόμιο για πάρα πολλές δεκαετίες.
      Θέλω να τελειώσω λέγοντας δύο λέξεις για το θέμα του «Βασικού Μετόχου». Κυρίες και κύριοι συνάδελφοι της Πλειοψηφίας, τα κυβερνητικά σας στελέχη γνώριζαν ότι ο νόμος αυτός θα εγκαταλειφθεί ταχύτατα. Όμως πρέπει και εσείς να γνωρίζετε ότι στο μεσοδιάστημα υπήρξε μία ανακατάταξη στην αγορά. 
      Ρωτήστε και μάθετε πώς έχει μεταβληθεί το υπόλοιπο, το ανεκτέλεστο των έργων σημαντικών εργολάβων και ποιος εργολάβος ευνοήθηκε. Τυχαίνει να είναι ένας εργολάβος τον οποίο ξέρει η παράταξή σας πάρα πολύ καλά. Τώρα τελειώνει αυτή η διαδικασία. Ο παρών σήμερα Υπουργός έχει διαχωρίσει τη θέση του –το λέω εγώ, δεν έχει ο ίδιος την ευθύνη- και πιστεύω ότι πολύ καλά έκανε, προκειμένου να ολοκληρωθεί η διαδικασία της διακωμώδησης με το «Βασικό Μέτοχο» η οποία μας έχει διασύρει στην Ευρώπη.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βερελή.
      Ο συνάδελφος κύριος …
      ΠΑΝΑΓΙΩΤΗΣ ΑΔΡΑΚΤΑΣ:…(Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε! 
      ΠΑΝΑΓΙΩΤΗΣ ΑΔΡΑΚΤΑΣ: Συγγνώμη, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο συνάδελφος κ. Κελέτσης έχει το λόγο.
      ΣΤΑΥΡΟΣ ΚΕΛΕΤΣΗΣ: Κύριε Πρόεδρε, θα μιλήσω από τη θέση μου γιατί δεν πρόκειται άλλωστε να εξαντλήσω το χρόνο.
      Επρόκειτο να ξεκινήσω διαφορετικά, αλλά νομίζω ότι ο τρόπος με τον οποίο έκλεισε ο συνάδελφος του ΠΑΣΟΚ με αναγκάζει να πω κάποια πράγματα πάνω σ΄ αυτά που είπε, πως διακρίνουμε από την πλευρά του ΠΑΣΟΚ ένα άγχος για την τύχη εργολάβων και διαφόρων άλλων προσώπων.


	Η Νέα Δημοκρατία, κύριοι συνάδελφοι, δεν νομοθετεί με βάση την τύχη εργολάβων είτε της μίας είτε της άλλης πλευράς. Νομοθετεί με βάση τη διαφάνεια στο δημόσιο  βίο –αυτό είναι που μας ενδιαφέρει- και την αποκατάσταση  της ορθής λειτουργίας του δημοκρατικού πολιτεύματος. Και αυτή είναι η διαφορά μας. Εμείς ενδιαφερόμαστε για το πολίτευμα και τους θεσμούς. Εσείς ενδιαφερόσαστε για συγκεκριμένα πρόσωπα και αυτό φάνηκε από το άγχος σας να φέρετε μέσα στη Βουλή σήμερα, σε άσχετη συζήτηση, το θέμα αυτό.
      Κύριε Πρόεδρε, αναμφισβήτητα ο νόμος τον οποίο συζητάμε είναι ένας νόμος αναπτυξιακός, έχει αναπτυξιακή διάσταση. Και αυτό διότι εισάγει δύο τομείς άγνωστους στη σύγχρονη επιχειρηματική και οικονομική ζωή της χώρας μας. Ο πρώτος είναι η δημιουργία και η λειτουργία εμπορευματικών κέντρων και ο δεύτερος είναι η θεσμοθέτηση αεροδρομίων επί υδάτινης επιφάνειας και η θεσμοθέτηση της συγκοινωνίας με υδροπλάνα. Είναι δύο τομείς καινοτόμοι που μέχρι σήμερα δεν έχουν αναπτυχθεί στη χώρα μας. 
      Υπάρχει και η άποψη που λέει: Μα, είναι ανάγκη να ψηφιστεί νόμος για να δημιουργηθούν εμπορευματικά κέντρα; Δυστυχώς αποδείχθηκε ότι στη χώρα μας, όπου υπάρχει ένα πολύπλοκο νομικό πλαίσιο, υπάρχει πράγματι ανάγκη να υπάρξει θεσμοθέτηση και νομική οριοθέτηση του τρόπου λειτουργίας των εμπορευματικών κέντρων. Είναι χαρακτηριστικό ότι στις είκοσι πέντε ευρωπαϊκές χώρες λειτουργούν ήδη περίπου εκατό εμπορευματικά κέντρα. Στην Ελλάδα δεν λειτουργεί ούτε ένα. Άρα, λοιπόν, πολύ ορθά το Υπουργείο Μεταφορών και Επικοινωνιών έφερε αυτόν το νόμο προς ψήφιση στη Βουλή.
      Ο νόμος αναμένεται μετά την ψήφισή του να δώσει ώθηση στην οικονομία, να φέρει επενδύσεις στους δύο αυτούς τομείς, στους οποίους αναφέρθηκα, και να βελτιώσει όλα όσα αφορούν τις μεταφορές στη χώρα, μειώνοντας το κόστος της μεταφοράς και διευκολύνοντας τις εξαγωγές, στις οποίες όλοι ξέρουμε ότι υστερούμε.
      Όλοι μιλούσαμε μέχρι σήμερα –και μιλάμε- για κομβική θέση της Ελλάδας ανάμεσα στην Ανατολή και τη Δύση. Όλοι μιλούσαμε και μιλάμε για τη δεσπόζουσα θέση της ανάμεσα στην Ευρώπη και την Ασία. Πλην όμως μέχρι σήμερα δεν φαίνονται τα αποτελέσματα αυτής της θέσης. Και αυτό γιατί δεν υπήρξε συγκεκριμένη πολιτική, που να δίνει ώθηση στην ανάπτυξη αυτών των τομέων της οικονομικής δραστηριότητος. Ο νόμος αυτός, λοιπόν, πιστεύουμε ότι θα φέρει αυτά τα αποτελέσματα. 
      Εάν ζήτησα να λάβω το λόγο δεν είναι κυρίως για να επαινέσω την πλευρά του Υπουργείου που φέρνει αυτόν το νόμο, ούτε βέβαια για να ψέξω την πλευρά του ΠΑΣΟΚ που καθυστέρησε να ψηφίσει έναν τέτοιο νόμο. Και μάλιστα πριν από λίγες μέρες, εντελώς βιαστικά, οι συνάδελφοι του ΠΑΣΟΚ –και είναι η δεύτερη φορά που το κάνουν αυτό- μας έφεραν στη Βουλή σχέδιο νόμου με περίπου παρόμοιο περιεχόμενο, προκειμένου να το ψηφίσουμε. Αυτό το άγχος και αυτή την αγωνία θα πρέπει επιτέλους οι συνάδελφοι του ΠΑΣΟΚ να την αποβάλουν. Δεν ψήφισαν τόσα χρόνια που ήταν κυβέρνηση νόμους που έπρεπε να τους έχουν ψηφίσει. Νομίζω ότι δεν είναι πολιτικά ορθό -αντιθέτως θα έλεγα ότι είναι μικροπολιτική- το να προλαβαίνουν τους Υπουργούς και τα Υπουργεία όταν πρόκειται να φέρουν κάποια νομοσχέδια προς ψήφιση και να καταθέτουν λίγες μέρες πριν σχέδια νόμου με παρόμοιο περιεχόμενο, για να δείξουν ότι και αυτοί έχουν πρόταση σ’ αυτά τα συγκεκριμένα μεγάλα ζητήματα. 
      Είπα όμως ότι δεν ζήτησα το λόγο ούτε για να επαινέσω το Υπουργείο ούτε για να ψέξω τους συναδέλφους του ΠΑΣΟΚ. Κυρίως τον ζήτησα για να τοποθετηθώ και με την τοποθέτησή μου αυτή πιστεύω ότι μπορώ να συμβάλω στην εποικοδομητική συζήτηση που πρέπει να γίνει στο νομοσχέδιο αυτό. Ήθελα, λοιπόν, να κάνω μια επισήμανση, κύριε Υπουργέ, στο άρθρο 15, που αφορά την επιχορήγηση των εμπορευματικών κέντρων, και συγκεκριμένα στην παράγραφο 2. Η τροποποίηση βέβαια, την οποία ήδη μας διανείματε, νομίζω ότι εν μέρει απαντά στη δική μου παρατήρηση, δεν απαντά όμως ολοκληρωτικά.


    Λοιπόν, στο άρθρο 15 και στην παράγραφο 2 ουσιαστικά αποκλείεται μια μεγάλη μερίδα πιθανών επενδύσεων με εμπορευματικά κέντρα. Αποκλείονται δηλαδή, αυτά τα οποία εξασφαλίζουν πρόσβαση σε λιμένες, σε σιδηροδρομικούς σταθμούς και σε αεροδρόμια. Αντιθέτως επιχορηγούνται εμπορευματικά κέντρα –λέει εδώ η τροποποίηση- «… που περιλαμβάνουν, εφάπτονται με ή προβλέπεται να κατασκευάσουν …». 
    Θα έλεγα ότι έτσι αδικούμε περιπτώσεις όπου μπορεί να μην εφάπτονται τα εμπορευματικά κέντρα με λιμένες, αεροδρόμια ή σιδηροδρομικούς σταθμούς, να είναι όμως πάρα πολύ κοντά. Άλλωστε η νομική έννοια του «εφάπτονται» είναι σχετική. Δηλαδή, αν από ένα εμπορευματικό κέντρο και ένα λιμάνι περνά ανάμεσα ένας δρόμος και τέμνει τους δύο αυτούς χώρους, εφάπτονται ή δεν εφάπτονται; Ή αν περνάει ένα ρέμα, εφάπτονται ή δεν εφάπτονται; Δηλαδή, είναι και θέμα ερμηνείας πια νομικής για το εάν ένα τέτοιο εμπορευματικό κέντρο μπορεί να περιληφθεί σ’ αυτήν τη διάταξη ή όχι.
    Νομίζω ότι θα πρέπει να δώσουμε τη δυνατότητα και σε εμπορευματικά κέντρα τα οποία γειτνιάζουν χωρίς να εφάπτονται με λιμένες, με αεροδρόμια, με σιδηροδρομικούς σταθμούς να μπορούν να επιχορηγηθούν. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Και με το δεδομένο –είπα, κύριε Πρόεδρε, ότι δεν θα εξαντλήσω το χρόνο, αλλά απ’ ό,τι φαίνεται θα τον εξαντλήσω- ότι οι επιδοτήσεις είναι κονδύλια κυρίως της Ευρωπαϊκής Ένωσης και αυτό συμβαίνει –και το ξέρουμε- κυρίως για την περιφέρεια, πιστεύω ότι δεν πρέπει να αδικήσουμε περιοχές της περιφέρειας που έχουν θέση –η οποία είναι ενδιαφέρουσα απ’ αυτής της πλευράς- και που μπορούν πραγματικά σ’ αυτές τις περιοχές να υπάρξουν διαμετακομιστικά, εμπορευματικά κέντρα. 
    Θα δώσω το παράδειγμα της Αλεξανδρούπολης. Η Αλεξανδρούπολη διαθέτει ένα πολύ μεγάλο λιμάνι, το οποίο μάλιστα αυτήν την ώρα βρίσκεται στην τρίτη φάση της ανάπτυξής του. Μάλιστα στο σιδηροδρομικό της σταθμό αυτήν την ώρα γίνονται έργα αναβάθμισής του. Στο αεροδρόμιό της είναι σε εξέλιξη έργα, τα οποία το αναβαθμίζουν. Έχουμε, λοιπόν, και αεροδρόμιο και σιδηροδρομικό σταθμό και λιμάνι. Έχουμε όμως, μια στενότητα χώρου γύρω απ’ αυτές τις περιοχές. 
    Γιατί να μη μπορεί να επιδοτηθεί με ευρωπαϊκά κονδύλια ένα εμπορευματικό κέντρο που μπορεί να είναι παραπλήσιο σε μια πόλη, όπως είναι η Αλεξανδρούπολη η οποία βρίσκεται, θα έλεγα, σε ένα κομβικό σημείο ανάμεσα στις χώρες της Ασίας, την Τουρκία και την Ευρώπη, αλλά και τις βόρειες χώρες, δεδομένου ότι στην Αλεξανδρούπολη πρόκειται να καταλήξει, όπως ξέρουμε, ο αυτοκινητόδρομος Ε-9 –νομίζω έτσι είναι χαρακτηρισμένος- που ξεκινάει από το Όσλο και καταλήγει στην Αλεξανδρούπολη.
    Νομίζω, λοιπόν, ότι θα πρέπει να τροποποιήσετε το άρθρο αυτό και να περιλάβετε και τα εμπορευματικά κέντρα, τα οποία γειτνιάζουν σε τέτοιους σταθμούς, σε λιμάνια και αεροδρόμια. Στο άρθρο 15, δηλαδή, που δίνει τη δυνατότητα της επιχορήγησης σε αυτές τις επενδύσεις. 
    Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κελέτση. Τελειώσατε.
    ΣΤΑΥΡΟΣ ΚΕΛΕΤΣΗΣ: Κύριε Πρόεδρε, γλιτώσαμε το χρόνο της ανόδου και καθόδου από το Βήμα τουλάχιστον!
    ΠΡΟΕΔΡΕΥΩΝ (Σωτήρης Χατζηγάκης): Ο κ. Καΐσερλης έχει το λόγο.
    ΚΩΝΣΤΑΝΤΙΝΟΣ ΚΑΙΣΕΡΛΗΣ: Σας ευχαριστώ, κύριε Πρόεδρε.
    Κυρίες και κύριοι συνάδελφοι, αισθάνομαι την ανάγκη να κάνω κάποιες γενικές παρατηρήσεις επί του σχεδίου που εισηγείται ο κύριος Υπουργός Μεταφορών και Επικοινωνιών.
    Αναφερόμαστε στη δημιουργία σύγχρονων εμπορευματικών κέντρων που απ’ ό,τι αντιλαμβάνομαι, έχουν ως στόχο αφ’ ενός τη χωροταξική διευθέτηση των διάσπαρτων εμπορικών διαμετακομιστικών αποθηκών, που συσσωρεύονται κυρίως σε πυκνοδομημένες περιοχές και αφ’ ετέρου τη μείωση του κόστους των διακινουμένων εμπορευμάτων. 
    Τα κίνητρα που προσφέρει αυτό το σχέδιο στους ιδιώτες επενδυτές είναι ιδιαίτερα σημαντικά ως και προκλητικά, θα έλεγα, κυρίως αυτά που αναφέρονται στην παραχώρηση του αιγιαλού και της παραλίας ή στην αναγκαστική απαλλοτρίωση εκτάσεων υπέρ των ιδιωτών, πράγμα που με υποχρεώνει να αναρωτηθώ εάν, τουλάχιστον, ωφελείται το δημόσιο συμφέρον και κυρίως οι μικρές και οι οικογενειακές εμπορικές επιχειρήσεις και οι καταναλωτές.
      Τα γεγονότα που παρακολουθούμε τον τελευταίο χρόνο δεν με πείθουν. Η ακρίβεια των καταναλωτικών προϊόντων που αφορούν την επιβίωση των πολιτών, έχει φθάσει στα ύψη και κάθε μέρα που περνά βλέπουμε το μισθωτό και το συνταξιούχο να βρίσκεται σε συνεχή απόγνωση, γιατί ούτε τον άρτον τον επιούσιο δεν μπορεί να εξοικονομήσει.
      Παράλληλα, βλέπουμε τις μικρές και οικογενειακές εμπορικές και βιοτεχνικές επιχειρήσεις να συνθλίβονται από την ανεξέλεγκτη επέλαση των πολυεθνικών εταιρειών της ένδυσης, των επίπλων, των τροφίμων και όλων των άλλων.
      Και διερωτώμαι το εξής: Αλήθεια, ποιους ενισχύουμε οικονομικά και με άλλα μέτρα να φτιάξουν αυτά τα εμπορευματικά κέντρα και ποιους σκοπούς θα εξυπηρετήσουν; Μήπως τα φτιάχνουμε για να μειωθεί ακόμα περισσότερο το κόστος των κρασιών που εισάγουμε από τη Χιλή και τις ανατολικές χώρες, όπως έγινε φέτος και διαλύθηκαν οι οινοπαραγωγοί μας; Μήπως τα φτιάχνουμε για να μειωθεί ακόμα περισσότερο το κόστος της πατάτας που εισάγεται από την Αίγυπτο ή της τομάτας που έρχεται από την Κίνα και μένουν απούλητες οι δικές μας;
      Αναρωτιέμαι και ζητώ μία απάντηση. Γιατί να επιδοτήσει το Υπουργείο Μεταφορών από λεφτά των ελληνικών επιχειρήσεων και του Έλληνα φορολογούμενου τα έργα των εμπορευματικών κέντρων; Γιατί να τους παραχωρήσει αιγιαλό και παραλία, να μην πάρουν οι δήμοι εισφορά σε χρήμα από τη ρυμοτόμηση και εξαιτίας αυτών των κέντρων να μειώνεται ακόμα περισσότερο το κόστος των κινέζικων προϊόντων και όλων εκείνων που πλήττουν οικονομικά τα ελληνικά προϊόντα;
      Μιλάμε έπειτα για τη δημιουργία εμπορευματικών κέντρων στα νησιά. Μα εδώ και ένα χρόνο, οι νησιώτες κάνουν δεήσεις στο Θεό να περάσει κανένα καράβι για να πάρει κάποιον άρρωστο, αφού πλέον το Υπουργείο Εμπορικής Ναυτιλίας τους έχει ξεχάσει. Και φαντάζομαι ότι είναι κατανοητό ότι χωρίς καράβια, τα εμπορευματικά κέντρα στα νησιά δεν λειτουργούν, εκτός και αν προνοούμε για τη δημιουργία αποθηκών τροφίμων και άλλων ειδών για να καλύπτονται οι ανάγκες των νησιωτών από τη μακρόχρονη απουσία των πλοίων.
      Κυρίες και κύριοι συνάδελφοι, στα χαρτιά όλα φαντάζουν ωραία και στα λόγια γίνονται ακόμα πιο όμορφα. Η πραγματικότητα, όμως, είναι σκληρή και είναι άλλη. Οι ελληνικές μικρές και οικογενειακές επιχειρήσεις δεν θα χρειάζονται εμπορευματικά κέντρα, γιατί δεν θα υπάρχουν σε λίγο. Οι τιμές των καταναλωτικών προϊόντων κάθε μέρα αυξάνουν και θα συνεχίσουν, δυστυχώς, να αυξάνουν όσα κέντρα και αν φτιάξουμε, αφού ο έλεγχος της αγοράς είναι ανύπαρκτος. 
      Ένα χρόνο τώρα, τα νησιά δεν γνωρίζουν ποια δρομολόγια πλοίων θα γίνονται το καλοκαίρι και άρα τα εμπορευματικά κέντρα που σχεδιάζουμε τους είναι περιττά. Και όλα αυτά, εξαιτίας της πολιτικής ακινησίας μίας κυβέρνησης που θα καυχάται για τη σύνταξη και ψήφιση αυτού του νόμου, ενώ τα πράγματα στην τσέπη και το στομάχι των πολιτών θα χειροτερεύουν.
      Αυτά με πειράζουν. Γι’ αυτό, αγαπητοί συνάδελφοι, δεν θα ψηφίσω αυτό το σχέδιο. Με πειράζει να βλέπετε ένα ολόκληρο σύγχρονο αεροδρόμιο να εγκαινιάζεται και ως αντιπολίτευση να επιμένετε και να ωρύεστε ότι οι πολίτες θα ταλαιπωρούνται δύο ώρες για να πάνε στο αεροδρόμιο και μετά από λίγο, ως Κυβέρνηση, να οδηγείτε με καμάρι το μετρό που έφτιαξε το ΠΑΣΟΚ και να πηγαίνετε στο αεροδρόμιο σε μισή ώρα.
      Αγαπητοί συνάδελφοι, βεβαίως στα ευρωπαϊκά κράτη υπάρχουν εμπορευματικά κέντρα, αλλά πριν απ’ αυτά είχαν γίνει οι αυτοκινητόδρομοι, οι γέφυρες, οι αερογέφυρες, οι σύγχρονες σιδηροδρομικές τροχιές, τα λιμάνια, τα αεροδρόμια.
     Και φυσικά με πειράζει, αγαπητέ συνάδελφε, όταν δεν λέτε ούτε ένα ευχαριστώ σε εκείνους τους διαπλεκόμενους ΠΑΣΟΚους που έφτιαξαν όλες αυτές τις πρωτόγνωρες υποδομές, εξ αιτίας των οποίων σήμερα εσείς μπορείτε, έστω και να σχεδιάζετε, γιατί δεν ξέρουμε αν θα γίνουν τα κέντρα  του παρόντος σχεδίου νόμου. 
     Και κάτι προσωπικό, κύριε Υπουργέ, με όλο το σεβασμό. Αυξάνετε τα όρια κυκλοφορίας των λεωφορείων στα νησιά από είκοσι τρία στα είκοσι επτά χρόνια με ό,τι τραγικό συνεπάγεται για την ποιοτική αναβάθμιση και ανάπτυξη του τουρισμού στα νησιά αυτά. 
     Δύο τινά μπορούν να συμβαίνουν. Το πρώτο είναι εύκολο. Μπορώ να το πω. Μπορεί να είστε Κυβέρνηση παλαιών υλικών. Το δεύτερο, όμως, που θα πω με λυπεί ιδιαίτερα. Μπορεί να υπηρετείτε προσωπικά οικονομικά συμφέροντα σε βάρος της ζωής και της ανάπτυξης των πολιτών. 
     Παράκληση, κύριε Υπουργέ, να αποσύρετε αυτή τη διάταξη. 
     Σας ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Καΐσερλη. 
     Ο κ. Λέγκας έχει το λόγο.
     ΝΙΚΟΛΑΟΣ ΛΕΓΚΑΣ: Κυρίες και κύριοι συνάδελφοι, οφείλω να πω ότι είμαι, ιδιαίτερα, μπερδεμένος μετά την προηγούμενη τοποθέτηση. Δεν ξέρω αν ο προηγούμενος συνάδελφος γνωρίζει ότι η παράταξή του ψήφισε επί της αρχής το συγκεκριμένο νομοσχέδιο. Και με μπέρδεψε περαιτέρω και το χειροκρότημα των συναδέλφων του ΠΑΣΟΚ που χειροκρότησαν τις απόψεις για τα εμπορευματικά κέντρα, όπως τις εξέφρασε ο συνάδελφος, όταν το ίδιο το ΠΑΣΟΚ είχε εισηγηθεί πριν από λίγο καιρό ένα αντίστοιχο νομοσχέδιο, όταν σήμερα ο εισηγητής της Αντιπολίτευσης έκανε ιδιαίτερη προσπάθεια για να αποδείξει ότι το νομοσχέδιο που φέρνει αυτή η Κυβέρνηση, η Κυβέρνησή μας είναι πιστή αντιγραφή, όπως είπε, του νομοσχεδίου του ΠΑΣΟΚ. Δεν ξέρω πως θα το επιλύσουν το πρόβλημα. Νομίζω ότι υπάρχουν διαδικασίες για να το επιλύσουν. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Έχουμε και προσωπικές απόψεις, κύριε συνάδελφε.
     ΝΙΚΟΛΑΟΣ ΛΕΓΚΑΣ: Κυρίες και κύριοι συνάδελφοι, παρ’ όλες τις σημαντικές προόδους που έχουν γίνει σε πανευρωπαϊκό επίπεδο στον τομέα μεταφορών είναι σαφές ότι θα πρέπει να γίνουν επιπλέον βήματα. 
     Ενδεικτικά αναφέρονται, η αντιμετώπιση του προβλήματος της ασφάλειας των μεταφορών, τόσο με την έννοια του safety, όσο και με την έννοια του security. Με συγχωρείτε που χρησιμοποιώ αυτήν την ξένη ορολογία. Νομίζω ότι η απόδοση στα ελληνικά θα αδικούσε αυτές τις εκφράσεις. Επίσης η ανάπτυξη των διευρωπαϊκών δικτύων και των συνδυασμένων μεταφορών, η άνιση κατανομή χρήσης των μέσων μεταφοράς και η σημαντική και συντριπτική επικυριαρχία των οδικών μεταφορών έναντι των σιδηροδρομικών μεταφορών. 
     Είναι ενδεικτικό αυτό που υποστηρίζουν αυτοί που ασχολούνται με τις μεταφορές ότι η μέση ταχύτητα των διεθνών εμπορευματικών μεταφορών στην Ένωση είναι γύρω στα είκοσι χιλιόμετρα την ώρα -για την ακρίβεια οι στατιστικές δίνουν δεκαοκτώ χιλιόμετρα την ώρα- δηλαδή κάτω από την ταχύτητα ενός παγοθραυστικού στη Βαλτική. 
     Αντίστοιχα προβλήματα και μάλιστα με μεγαλύτερες στρεβλώσεις εμφανίζονται στη χώρα μας, γεγονός που κάνει επιτακτική την ανάγκη να υιοθετήσουμε νέες πετυχημένες πολιτικές στον τομέα των μεταφορών. Υπ’ αυτήν την έννοια, τόσο η υιοθέτηση της λογικής που έχει να κάνει με τη δημιουργία εμπορευματικών κέντρων, όσο και η ένταξη των εμπορευματικών κέντρων στο Γ΄ Κοινοτικό Πλαίσιο  Στήριξης ήταν σε σωστή κατεύθυνση. Ωστόσο χάθηκε πολύτιμος χρόνος, με αποτέλεσμα από τα μέσα του 2003 να έχει κριθεί προβληματική η υλοποίηση των εν λόγω μεταφορικών δράσεων. 
     Ενδεικτικά για την ιστορία αναφέρω χαρακτηριστικά –γιατί έγινε λόγος για το αν υπάρχουν ευθύνες και ποιοι έχουν τις ευθύνες- τα εξής: Το 1977 παραδίδεται μια μελέτη στρατηγικού σχεδιασμού ενός δικτύου εμπορευματικών κέντρων με χρηματοδότηση μάλιστα από το Ταμείο Συνοχής. Τέσσερα χρόνια αργότερα τα εμπορευματικά κέντρα, εν απουσία του οποιουδήποτε χωροταξικού σχεδιασμού, αλλά και του απαραίτητου θεσμικού πλαισίου, εντάσσονται στο Γ΄ Κοινοτικό Πλαίσιο Στήριξης. Τον Οκτώβριο του 2003 –προσέξτε, δυόμισι χρόνια μετά- εντοπίζονται οι δυσκολίες ενεργοποίησης της δράσης και όπως αναφέρεται στις οριστικές εκθέσεις ενδιάμεσης αξιολόγησης των περιφερειακών προγραμμάτων –αναφέρω χαρακτηριστικά και επί λέξει τι αναφερόταν- θα πρέπει να γίνει άμεσα συνεκτίμηση της υπάρχουσας κατάστασης για να ληφθεί οριστική απόφαση για την παραμονή ή όχι της δράσης στα περιφερειακά προγράμματα. 
      Τέλος, στις 13-1-2004 υπογράφεται ένα σχέδιο νόμου και μοιράζεται στις 21-1-2004, για να συζητηθεί άρον-άρον -επειδή προφανώς δεν χωρούσε σε άλλη επιτροπή- στην Επιτροπή Παραγωγής και Εμπορίου στις 26-1-2004.
      Tην ίδια περίοδο και ενώ η κεντρική διαχειριστική επιτροπή κρίνει τις δεσμευμένες πιστώσεις στα ΠΕΠ ως υποεκτιμημένες, αρχίζουν οι διεργασίες για την περικοπή των δεσμευμένων πιστώσεων και τη μεταφορά τους σε άλλα προγράμματα. Αυτή είναι η αλήθεια και είναι καλό να λέγεται.
      Επίσης δεν μπορεί να λέγεται ότι η Νέα Δημοκρατία φταίει, επειδή σε ένα χρόνο επιλύει το θέμα του θεσμικού πλαισίου των εμπορευματικών κέντρων, θέμα που δεν επέλυσε το ΠΑΣΟΚ στα επτά προηγούμενα χρόνια.
      Ωστόσο, επειδή δεν είμαστε μηδενιστές, παρ΄όλες τις καθυστερήσεις, πρέπει να πούμε ότι το σχέδιο νόμου του ΠΑΣΟΚ, το σχέδιο Βερελή, όπως λέγεται, είχε αρκετές σωστές κατευθύνσεις τις οποίες και κρατάμε στο συζητούμενο νομοσχέδιο. 
      Ποια, όμως, είναι τα καινοτόμα στοιχεία, αλλά και οι διαφορές με το προηγούμενο σχέδιο νόμου του σημερινού συζητούμενου νομοσχεδίου; Πρώτον, αφήνει κατ’ αρχήν ανοιχτό –και αυτό είναι πάρα πολύ σημαντικό- το θέμα της ίδρυσης εμπορευματικών κέντρων σε όλη την επικράτεια. Αποφεύγει, έτσι, την κατευθυνόμενη χωροταξία, δίδοντας ευκαιρίες στις δυνάμεις της αγοράς να συνεκτιμήσουν τις συνθήκες, να αναλάβουν τους επιχειρηματικούς κινδύνους, αλλά και να κινητοποιήσουν τα ιδιωτικά κεφάλαια στην κατεύθυνση της δημιουργίας εμπορευματικών κέντρων.
      Δεύτερον, είναι ένα σχέδιο νόμου αυτοτελές, αλλά και άμεσης εφαρμογής, αφού δεν χρειάζεται παρά μόνο ελάχιστες υπουργικές αποφάσεις για να κινητοποιηθεί.
      Τρίτον, είναι σημαντικό ότι αποδεσμεύει την ίδρυση των εμπορευματικών κέντρων από τις κοινοτικές ή άλλες επιχορηγήσεις, πολύ περισσότερο όταν παραδείγματος χάρη από το Γ΄ Κοινοτικό Πλαίσιο Στήριξης υπάρχουν τέτοιες δεσμεύσεις που κάνουν απαγορευτική σήμερα τη χρησιμοποίηση πόρων για τα εμπορευματικά κέντρα. 
      Τέταρτον, δίνει κίνητρα και για τη δημιουργία μικρών εμπορευματικών κέντρων σε εκτάσεις μικρότερες των εκατό στρεμμάτων, χωρίς να είναι απαραίτητο σε αυτές τις εκτάσεις να υπάρχει τερματικός σταθμός διασύνδεσης μέσων μεταφοράς. Έτσι, δίνεται η ευκαιρία σε αυτά τα εμπορευματικά κέντρα να συγκεντρωθούν οι μεταφορικές επιχειρήσεις και να αναδιοργανωθεί το σύστημα των εμπορευματικών μεταφορών.
      Πέμπτον, απλουστεύει σημαντικά σε σχέση με το προηγούμενο σχέδιο νόμου τη διαδικασία αδειοδότησης που είναι και το πιο σημαντικό πράγμα. Είναι η πρώτη φορά που σε νόμο, που απευθύνεται σε επενδυτές, δημιουργείται μία τέτοια υπηρεσία μίας τάσης. 
      Ωστόσο, θα μου επιτρέψετε να καταθέσω και κάποιους προβληματισμούς. Έχουμε τη μεγάλη κατηγορία των εμπορευματικών κέντρων, αυτά που έχουν έκταση μεγαλύτερη από τα πεντακόσια στρέμματα. Αυτά είναι και τα εμπορευματικά κέντρα που, σύμφωνα με το νομοσχέδιο, δικαιούνται κοινοτικές επιχορηγήσεις. Το ερώτημα, κύριε Υπουργέ, είναι το εξής: Γιατί να μη δικαιούνται και τα μικρότερα εμπορευματικά κέντρα, όπως για παράδειγμα ένα εμπορευματικό κέντρο ογδόντα στρεμμάτων, επιχορήγηση, όχι κατ’ ανάγκην από το Γ΄ Κοινοτικό Πλαίσιο Στήριξης, αλλά από κάποια κοινοτική πρωτοβουλία, ίσως από κάποιο leader. Ίσως, θα πρέπει να δώσουμε αυτήν την ευκαιρία να υπάρχει δυνατότητα επιχορήγησης και των μικρότερων εμπορευματικών κέντρων από κοινοτικούς πόρους. 
      Η δεύτερη παρατήρηση αφορά το κατώτατο όριο των εκατό στρεμμάτων. Μα προλάβατε, το κατεβάσατε στα ογδόντα και πολύ ορθώς πράξατε, ικανοποιώντας ένα αίτημα και επιλύοντας το ιδιαίτερο πρόβλημα ανεύρεσης της κατάλληλης γης, πολύ περισσότερο όταν η τοπογραφία ή τα ιδιοκτησιακά προβλήματα δεν το επιτρέπουν. 
      Η τρίτη παρατήρηση αφορά τη χωροθέτηση των μικρών εμπορευματικών κέντρων. Κύριε Υπουργέ, νομίζω ότι είναι υπερβολικό να ζητείται να προβλέπεται η χωροθέτηση αυτών των κέντρων από τα ειδικά χωροταξικά πλαίσια σχεδιασμού. Άλλωστε, αυτά τα σχέδια δεν κατεβαίνουν σε τέτοια εξειδίκευση.
	Θα πρότεινα να εξεταστεί αν μπορούν να εξαιρεθούν ή τουλάχιστον να μπορούν να ιδρύονται, εφόσον προβλέπεται η ίδρυσή τους είτε στα γενικά πολεοδομικά σχέδια είτε στα ΣΚΟΑΤ είτε ακόμη και σε τοπικά αναπτυξιακά προγράμματα τα οποία έχουν εγκριθεί.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λέγκα.
	Ο κ. Αντωνακόπουλος έχει το λόγο.
	ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, πράγματι το Υπουργείο Μεταφορών απουσιάζει σε παραγωγή νομοθετικού έργου, αλλά αυτό, όπως είπε και ο συνάδελφος κ. Βερελής, θα μπορούσε να μην ήταν τραγικό αν συνοδευόταν από παραγωγή έργου σε άλλα επίπεδα. 
      Δυστυχώς ούτε σε επίπεδο κανενός κανονιστικού πλαισίου δεν έχουμε δει αποτέλεσμα ούτε στην παραγωγή έργου. Μάλιστα, φαίνεται ότι αντιλήφθηκαν αυτήν την απουσία και γι’ αυτό έφεραν αυτό το νομοσχέδιο για το οποίο έχουν αλλάξει στάση από την ημέρα που ανέλαβαν τη διακυβέρνηση της χώρας. 
      Ο Υπουργός απαντώντας τον Ιούνιο που μας πέρασε σε ερώτηση Βουλευτών την οποία είχα υπογράψει κι εγώ και συνάδελφος από τη Νέα Δημοκρατία απαντά σχετικά με τις προθέσεις του Υπουργείου για τα εμπορευματικά κέντρα. Οι απαντήσεις αυτές που φέρουν την υπογραφή του έρχονται σε αντίθεση με τη θεμελίωση του σημερινού νομοσχεδίου. 
	Τι απαντούσε τότε ο Υπουργός; Θα τα καταθέσω και στα Πρακτικά. «Πρώτον, στα πλαίσια της προώθησης των συνδυασμένων μεταφορών, το Υπουργείο Μεταφορών και Επικοινωνιών έχει εντάξει δίκτυο έξι εμπορευματικών κέντρων για συγχρηματοδότηση στο περιφερειακό σκέλος του Γ΄ Κοινοτικού Πλαισίου Στήριξης για την περίοδο 2000-2006 κι έχει προβλεφθεί χρηματοδότηση από τα ΠΕΠ Κεντρικής Μακεδονίας, Ανατολικής Μακεδονίας και Θράκης, Ηπείρου, Θεσσαλίας, Δυτικής Ελλάδας και Κρήτης». Άρα, λοιπόν, παραδέχεστε ότι υπήρχε η χρηματοδότηση στα ΠΕΠ. Εσείς το υπογράφετε αυτό. Δεν το αμφισβητείτε, το θεωρείτε δεδομένο. 
	Δεύτερη παράγραφος της απάντησής σας: «Η εκπόνηση της μελέτης σκοπιμότητας για την ανάπτυξη κόμβων συνδυασμένων μεταφορών κατά μήκος του ελληνικού διευρωπαϊκού δικτύου μεταφορών, την οποία προκήρυξε το Υπουργείο και η οποία χρηματοδοτήθηκε από το Ταμείο Υποδομών Μεταφορών των διευρωπαϊκών δικτύων της Ευρωπαϊκής Ένωσης διακόπηκε λόγω μεταβολής στο στρατηγικό σχεδιασμό του Υπουργείου –δηλαδή από σας- όσον αφορά στον τρόπο προσδιορισμού και οριοθέτησης των κέντρων». Δηλαδή, αλλάξατε στρατηγική. 
	Λέτε στη συνέχεια: «Παρ΄ όλα αυτά, τα παραδοτέα της μελέτης –δηλαδή η μελέτη που είχε εκπονηθεί, το δεύτερο χειροπιαστό έργο που έχει γίνει στην κατεύθυνση αυτή- α΄ και β΄ φάση, έχουν αποδώσει στο Υπουργείο Μεταφορών και Επικοινωνιών το επιθυμητό επίπεδο στρατηγικού και χωροταξικού σχεδιασμού εμπορευματικών κέντρων. Συγκεκριμένα, προσδιόρισαν α΄ τους εμπορευματικούς φόρτους τους απαραίτητους για το σχεδιασμό του εθνικού δικτύου και β΄ τις περιφέρειες της χώρας και εναλλακτικές προτάσεις εντός αυτών, όπου είναι βέλτιστη η τοποθέτηση των κέντρων αυτών». Μα στο νόμο αυτά τα έχετε αγνοήσει εντελώς.
	Τι άλλαξε ενδιάμεσα; Ενώ στην απάντησή σας το Μάιο λέτε ότι, πράγματι, βρήκατε χρήματα στα ΠΕΠ, ότι βρήκατε μελέτη που σας βοήθησε –δικαίωμά σας να έχετε άλλη στρατηγική- σήμερα έρχεστε εδώ χωρίς καμία στρατηγική, θεωρώντας ότι τίποτα δεν έχει γίνει, δηλαδή εκεί που σας πείσαμε κάποιους μήνες για πράγματα που υπήρχαν κι εσείς κάνοντας μία αντιπολίτευση στην αντιπολίτευση ουσιαστικά λέγατε ότι δεν υπάρχουν, εδώ αλλάζετε. Ενώ στην αρχή τα παραδέχεστε, το δικό σας Υπουργείο στη συνέχεια λέει ότι δεν υπάρχουν. Εσείς το έχετε υπογράψει αυτό, κύριε Υπουργέ, στις 10/6. 
	(Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
	Βεβαίως, στον περιφερειακό σχεδιασμό σε κάθε περιφέρεια, που διαμορφώθηκε μετά από διάλογο με όλους τους κοινωνικούς εταίρους, υπάρχει πρόβλεψη για εμπορευματικά κέντρα και δεν ήταν μία υπηρεσιακή δουλειά ο χωροταξικός σχεδιασμός. 
      Στη δική μου περιφέρεια στη Δυτική Ελλάδα έγιναν συσκέψεις στους νομούς με νομαρχιακά συμβούλια, με το Τεχνικό Επιμελητήριο κι έγιναν τρεις συνεδριάσεις του Περιφερειακού Συμβουλίου. Έγιναν αυτές οι διαδικασίες, άρα λοιπόν υπάρχει η κοινωνική συναίνεση σ’ αυτές τις προτάσεις.
	Βέβαια, υπάρχει και μία τρίτη παράγραφος στην απάντησή σας που λέει ότι το Υπουργείο, πράγματι, είχε ετοιμάσει σχέδιο νόμου για τη ρύθμιση του θεσμικού πλαισίου λειτουργίας των εμπορευματικών κέντρων, το οποίο όμως λόγω προκήρυξης των εθνικών εκλογών δεν πρόλαβε να ψηφιστεί από τη Βουλή. 
	Η υλοποίηση των κέντρων, παρ΄ότι έχει καθυστερήσει, θεωρείται ακόμα εφικτή μέσα στα πλαίσια του Γ΄ Κοινοτικού Πλαισίου Στήριξης. Αυτό το είπατε το Μάιο. Λέτε το Μάιο: «Κοιτάξτε, μπορεί και να προλαβαίνουμε, μπορεί και να μην προλαβαίνουμε» και παρ΄όλα αυτά δε φέρατε το νόμο και το φέρνετε το Μάρτιο.
     Δηλαδή αυτό εσάς δεν σας ανησύχησε καθόλου; Και βέβαια, λέτε, γιατί ανησυχούμε. Μα πώς να μην ανησυχούμε; Όλες οι προβλέψεις σας, όλες οι αναλύσεις σας ανατρέπονται προς το κακό του τόπου. 
     Είπατε απόψε στον κ. Καστανίδη, να μην ανησυχούμε για το «βασικό μέτοχο». Εδώ σε πιο μικρότερης σημασίας θέματα δεν έχετε τη δυνατότητα πρόβλεψης.
     Πιστεύω, λοιπόν, κύριε Υπουργέ, ότι καλά κάνατε και φέρατε αυτό το νομοσχέδιο και το ψηφίζουμε επί της αρχής. Έχει όμως μεγάλες αποκλίσεις από το νομοσχέδιο που είχε διαμορφώσει το ΠΑΣΟΚ. Και το ότι προσεγγίζετε με μια προχειρότητα το θέμα φαίνεται και από το γεγονός ότι μία σωρεία θεμάτων που τρέχουν με ιλιγγιώδη ταχύτητα στο χώρο των συγκοινωνιών και των επικοινωνιών, σας έχουν αφήσει αδιάφορους, δεν κάνετε καμία παρέμβαση. Ευρυζωνικά ψηφιακά δίκτυα, ψηφιακή τηλεόραση, κοινωνία της πληροφορίας. Μιλάτε για το «βασικό μέτοχο», αλλά βασικά είστε αμέτοχοι για το τι θα γίνει στις ραδιοτηλεοπτικές συχνότητες που θα μπορούσατε να βελτιώσετε την κατάσταση μέσω της ψηφιακής τεχνολογίας.
     Σήμερα, λοιπόν,  που ζούμε στην εποχή που απαιτούνται καλύτερες μεταφορές -και καλύτερες σημαίνει ασφαλέστερες, ταχύτερες, ποιοτικές, φθηνότερες, ποιοτικές για το περιβάλλον και για τον καταναλωτή- από την πλευρά σας δεν δίδεται η απαραίτητη σημασία σ’ αυτόν τον τομέα. Πιστεύω ότι είχατε μια δικαιολογία που δεν φέρνατε αυτόν το νόμο. Είστε ένα Υπουργείο εξαρτημένο κατά κάποιον τρόπο από το ΥΠΕΧΩΔΕ και το Υπουργείο Οικονομίας σε σχέση με τα μεγάλα δίκτυα. Και εδώ πράγματι μ΄ αυτήν την αργοπορία ομολογείτε μία ανεπάρκεια στο να διαμορφώσετε πολιτική για τα μεγάλα δίκτυα της χώρας. Έτσι, λοιπόν, μια και τον ΟΣΕ τον έχετε εσείς ως πολιτικός προϊστάμενος, ακυρώσατε τις μελέτες για το δυτικό άξονα, που είναι μέρος των διευρωπαϊκών δικτύων. Στην πορεία πήγατε και αναθέσατε τις μισές μελέτες που είναι στη βόρεια Ελλάδα. Και ό,τι έχει να κάνει με τη νότια Ελλάδα εκκρεμούν ακόμη. Και μέχρι το 2012 προβλέπεται απορροφητικότητα όσον αφορά αυτά τα προγράμματα. Δηλαδή δεν σας βιάζει ο χρόνος; Δεν σας ενδιαφέρει; Γιατί; Σας ενδιέφερε μόνο να αλλάξουν οι εταιρείες που θα πάρουν τις μελέτες; Γιατί αυτό έγινε επί της ουσίας.
     Για την Ιόνια Οδό. Άλλος μεγάλος άξονας. Γιατί εάν μιλάτε για κόμβους στις μεταφορές, πρέπει να τους τοποθετήσετε πάνω σε άξονες. Για την Ιόνια Οδό, λοιπόν, σας λέγαμε επί ένα χρόνο ότι υπάρχει σύμβαση παραχώρησης, ότι έχει γίνει η πρώτη φάση του διαγωνισμού και εσείς λέγατε ότι δεν υπάρχει τίποτε. Μετά από πολλές πιέσεις ήρθε ο κ. Σουφλιάς στην Πάτρα, είπε ότι θα πάω μέχρι τον Πύργο την Ιόνια Οδό και μετά από λίγο καιρό είπε ότι θα την πάω μέχρι την Κάτω Μεσσηνία. Έχει πολύ μεγάλη σημασία εάν αυτός ο άξονας δεν θα είναι τυφλός στο μέσον ή θα φτάσει μέχρι το λιμάνι της Καλαμάτας. Και για να κάνεις κάπου κόμβο σ’ αυτές τις διαδρομές, πρέπει αυτοί οι άξονες να οδηγούν σε περιοχές που έχουν ζωή. Έτσι, λοιπόν και εσείς δεν ξέρατε τι θα γίνει. Προφανώς δεν υπάρχει στην Κυβέρνησή σας συνεννόηση, δεν υπάρχει στρατηγική και ο καθένας προσπαθεί να διασωθεί.
     Κάτι επίσης που έχει να κάνει με το νομοτεχνικό μέρος. Οι αναδιατυπώσεις που έγιναν στην επιτροπή θα μπορούσαν να ενταχθούν στο νομοσχέδιο. Κρατήσατε το άρθρο 24 προκειμένου να κάνετε παζάρι με τους εργαζόμενους στα ΚΤΕΛ και να περάσετε το 22. Δηλαδή, κάνατε την παραχώρηση, αφαιρέσατε το 24 που ήταν μονομερείς απολύσεις και τους πάτε στο 22, όπου εκεί, βεβαίως, η διοίκηση του ΚΤΕΛ θα μπορεί να τους ανεβάζει και να τους κατεβάζει στα λεωφορεία, να τους κάνει ό,τι θέλει και λέτε ότι δεν θα έχουν κανένα μισθολογικό πρόβλημα. Μα πώς είναι δυνατόν να μην έχουν; Και άλλη δουλειά θα κάνουν και μείωση αποδοχών θα έχουν από τις υπερωρίες αναλόγως την ειδικότητα που είχαν. Και βέβαια, ξεχνάτε κάτι. Ότι έχετε μία πολύ άσχημη εμπειρία με τις συγκοινωνίες. Με τις αλλαγές εργασιακών σχέσεων, έχετε μία πολύ άσχημη εμπειρία από την περίοδο 1990-1993. Ξεκινάτε από τον ΟΤΕ. Πάτε τώρα και στα ΚΤΕΛ. Δεν θα περάσουν αυτά. Αυτές οι αλλαγές των εργασιακών σχέσεων είναι βαθιά θεμελιωμένες στην ελληνική συνείδηση και δεν ανατρέπονται ούτε με ψίχουλα ούτε με εξαγορές. Το νομοσχέδιο αυτό βεβαίως το στηρίζουμε, διότι φέρει τον πυρήνα της σκέψης της παράταξης του ΠΑΣΟΚ. Εσείς ο ίδιος ομολογείτε στη γραπτή απάντηση που δώσατε το Μάιο, ότι, πράγματι, είχαν γίνει αυτά τα βήματα. Μένει σε σας, λοιπόν, μια και υπήρχε το νομοσχέδιο στο συρτάρι, ενώ εσείς δεν είχατε δικό σας νόμο, να τα προχωρήσετε.
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Χριστιάνα Καλογήρου έχει το λόγο.
    Παράκληση, κυρία Καλογήρου, να κινηθείτε στο οκτάλεπτο, διότι είναι πολλοί οι εγγεγραμμένοι και θα αδικηθούν αυτοί που είναι τελευταίοι στον κατάλογο.
    ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, θα ξεκινήσω την ομιλία μου με την αναφορά που έκανε ο Κοινοβουλευτικός Εκπρόσωπος κ. Καστανίδης σχετικά με το θέμα του «Βασικού Μετόχου». Και έχω να διατυπώσω ένα ερώτημα προς τους συναδέλφους της Αξιωματικής Αντιπολίτευσης.
    Κύριοι συνάδελφοι, αγωνιάτε, πράγματι, για το τι απόφαση θα βγάλει το Ευρωπαϊκό Δικαστήριο ή μήπως αγωνιάτε για την ανακολουθία του κόμματός σας, «του σοσιαλιστικού κόμματος, που αντιπολιτευόμενο την Κυβέρνηση υπερασπίζεται τα μεγάλα συμφέροντα, δηλαδή τα διαπλεκόμενα…
    ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Την Ελλάδα υπερασπιζόμαστε. Αφήστε την καραμέλα!
    ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε, κύριε Αντωνακόπουλε. 
    ΧΡΙΣΤΙΑΝΑ ΚΑΛΟΓΗΡΟΥ: … ενώ αντίθετα η Κυβέρνηση της Νέας Δημοκρατίας βρίσκεται στον αντίποδα, βρίσκεται αντιμέτωπη με τα συμφέροντα τα οποία αντιδρούν στους νόμους κατά της διαπλοκής». Αυτό ακριβώς είναι απόσπασμα από τη σημερινή «ΕΛΕΥΘΕΡΟΤΥΠΙΑ» στην κεντρική της άποψη και θέση πάνω στο θέμα του «Βασικού Μετόχου».
    Και ας περάσω τώρα στο νομοσχέδιο. Είναι πραγματικά θετικό το ότι ο εισηγητής της Αξιωματικής Αντιπολίτευσης εισηγήθηκε την υπερψήφισή του. Παρά τις αντιπολιτευτικές κορώνες που ακούσαμε, και που δεν ήταν λίγες, τελικώς αποδείχτηκε ότι πραγματικά μπορεί σε ορισμένα θέματα να υπάρχει συναίνεση και να βρούμε ένα κοινό παρονομαστή για να μπορέσουμε να λύσουμε τα χρόνια προβλήματα της καθημερινότητας των Ελλήνων. Και βέβαια θα μου πείτε τι σχέση έχει η καθημερινότητα με τα εμπορευματικά κέντρα που εισηγείται αυτό το νομοσχέδιο. Και όμως έχει και μάλιστα άμεση. 
    Όλοι συμφωνούμε ότι το υπ’ αριθμόν ένα θέμα της καθημερινότητας είναι η ακρίβεια. Και το μεταφορικό κόστος, το κόστος αποθήκευσης, το κόστος διανομής είναι βασικοί συντελεστές του τελικού κόστους των προϊόντων. Όταν, λοιπόν, καταφέρουμε και μειώσουμε το κόστος αυτό, τότε θα έχουμε μειώσει και την τελική τιμή των προϊόντων. Και όταν ειδικά αυτά τα προϊόντα προορίζονται να πάνε ή να έλθουν από απομακρυσμένες περιοχές και αν οι περιοχές αυτές είναι και νησιωτικές και άρα έχουμε συνδυασμένες μεταφορές, μεταφορές μέσω θάλασσας και ξηράς, τότε, πραγματικά, μπορεί με μια σωστή οργάνωση να μειώσουμε την τελική τιμή του προϊόντος. 
    Επίσης, έχουν τα τελευταία χρόνια διαμορφωθεί εντελώς διαφορετικές συνθήκες στις ελληνικές επιχειρήσεις. Οι ελληνικές επιχειρήσεις πλέον δεν αποθηκεύουν, δεν συσσωρεύουν αποθέματα, δεν συσσωρεύουν πρώτες ύλες, δεν συσσωρεύουν τελικά προϊόντα. Έχουν περάσει πλέον από την πολιτική των αποθεμάτων στην πολιτική των ροών που στόχο έχει την ελαχιστοποίηση του αποθέματος, την παράδοση στον κατάλληλο χρόνο και με το χαμηλότερο κόστος. 
    Αυτή είναι η παρούσα κατάσταση στις επιχειρήσεις και το νομοσχέδιο αυτό έρχεται με συγκεκριμένο νομοθετικό πλαίσιο να δημιουργήσει εμπορευματικά κέντρα ώστε αυτά να αντιμετωπίσουν όχι μόνο αυτήν την ανάγκη των επιχειρήσεων, αλλά και μία ανάγκη την οποία έχουμε εμείς ως χώρα, ως Ελλάδα, που είμαστε ανάμεσα σε τρεις ηπείρους και έχουμε μία τέτοια γεωγραφική θέση που, πραγματικά, μπορεί να μας μετατρέψει σε ένα διεθνές εμπορευματικό κέντρο, σε ένα διεθνές κέντρο μεταφορών. Τη θέση μας αυτή δεν την αξιοποιήσαμε τόσα χρόνια. Και έρχεται αυτό εδώ το νομοσχέδιο να δώσει τη δυνατότητα, με συγκεκριμένο νομοθετικό πλαίσιο για να μπορέσουμε να αξιοποιήσουμε και τη γεωγραφική μας θέση στον τομέα των μεταφορών.
    Ιδρύονται, λοιπόν, με το παρόν νομοσχέδιο εμπορευματικά κέντρα, Logistics. Ποιες δραστηριότητες αυτά αναπτύσσουν, έτσι για να μιλήσουμε και λίγο απλά; Συγκεντρώνουν φορτία, οργανώνουν μεταφορές, αναδιανέμουν και ομαδοποιούν φορτία από διαφορετικές προελεύσεις που έχουν κοινούς προορισμούς, κάνουν συντονισμένες αφίξεις και αναχωρήσεις των φορτίων όταν αλλάζουν μέσα μεταφοράς, συσκευάζουν και ανασυσκευάζουν προϊόντα, κάνουν εξειδικευμένες και υψηλής ποιότητας αποθηκεύσεις. Τελικά, δηλαδή, οργανώνουν τις διανομές. 
      Και όταν αυτές οι αποθηκεύσεις και οι διανομές είναι οργανωμένες, τότε έχουμε συνέργιες και μείωση του κόστους. Και το απτό αποτέλεσμα αυτής της λειτουργίας είναι πρώτες ύλες λιγότερο ακριβές για τις επιχειρήσεις και αγαθά πιο φθηνά για τον καταναλωτή.
      Κυρίες και κύριοι συνάδελφοι, παρεμπιπτόντως, θα ήθελα να αναφέρω ότι το παρόν νομοσχέδιο καταφέρει και ένα ακόμα χτύπημα στη γραφειοκρατία, καθώς προβλέπει ότι υποβολή του φακέλου για τη λειτουργία αυτών των εμπορευματικών κέντρων γίνεται σ’ ένα μόνο σημείο, που εν προκειμένω είναι το Υπουργείο Μεταφορών και Επικοινωνιών, και έτσι οι ενδιαφερόμενοι αποφεύγουν να γίνονται ένας σύγχρονος Οδυσσέας, ο οποίος περιπλανάται από Υπουργείο σε Υπουργείο.
      Ας επανέλθουμε όμως στο συζητούμενο νομοσχέδιο. Παρέχει τη δυνατότητα σ’ όσες εταιρείες πληρούν τις προϋποθέσεις να ζητήσουν άδεια ίδρυσης σε οποιαδήποτε περιοχή της χώρας, εφόσον σ’ αυτήν επιτρέπονται αυτές οι δραστηριότητες για την εξυπηρέτηση συνδυασμένων μεταφορών και περιλαμβάνουν ή συνδέονται με σιδηροδρομικό σταθμό, λιμάνι ή αεροδρόμιο. Διαχωρίζονται με σαφήνεια εκείνα τα εμπορευματικά κέντρα η ίδρυση των οποίων επιτυγχάνεται μέσω κρατικών επιχορηγήσεων. Διασφαλίζεται η σοβαρότητα του επενδυτή, αλλά και η βιωσιμότητα της επένδυσης, καθώς γίνεται συγκεκριμένος καθορισμός των ελάχιστων ορίων του απαιτούμενου κεφαλαίου. Δίνεται το πλαίσιο για την ανάπτυξη των ιδιωτικών επενδυτικών πρωτοβουλιών για εμπορευματικά κέντρα. Και είναι πρωτοβουλίες που θα αποβούν ωφέλιμες για τις εμπορευματικές μεταφορές της χώρας μας, τους απασχολούμενους μ’ αυτές, τους απασχολούμενους σ’ αυτές, πρωτοβουλίες που θα αποβούν τελικά ωφέλιμες για τους Έλληνες πολίτες.
      Κυρίες και κύριοι συνάδελφοι, θα μου επιτρέψετε να επικεντρώσω το ενδιαφέρον μου και σ’ ένα άλλο θέμα του νομοσχεδίου, στο οποίο με πολύ μεγάλη έκπληξη διαπίστωσα την αντίρρηση και την αντίδραση των συναδέλφων της Αξιωματικής Αντιπολίτευσης. Είναι το άρθρο 22 που αφορά τα λεωφορεία των ΚΤΕΛ των νησιωτικών περιοχών. Πραγματικά, δεν καταλαβαίνω την αντίρρησή σας. Τα νησιά μας είναι μικρά. Οι αποστάσεις είναι λίγες. 
      Θα σας φέρω ένα παράδειγμα. Στη Λήμνο η μεγαλύτερη απόσταση είναι τριάντα πέντε χιλιόμετρα. Ένα λεωφορείο λοιπόν, που έχει κυκλοφορήσει στη Λήμνο για παράδειγμα, στα είκοσι τρία χρόνια της κυκλοφορίας του έχει κάνει πολύ λιγότερα χιλιόμετρα απ’ ό,τι ένα άλλο που κυκλοφορεί στην ηπειρωτική Ελλάδα και έχει ηλικία δεκαπέντε ετών.
      Τι παθαίνουν, λοιπόν, οι νησιώτες μας που έχουν λεωφορεία των ΚΤΕΛ; Αναγκάζονται να αντικαταστήσουν αυτό το λεωφορείο με ένα άλλο από την ηπειρωτική Ελλάδα, το οποίο είναι μηχανολογικά σαφώς περισσότερο γερασμένο. Άρα, δεν καταλαβαίνω για ποιον λόγο υπάρχει αυτή η αντίδραση σ’ αυτό που είναι τόσο σημαντικό και ήταν και πάγιο αίτημα των νησιωτών. Και εδώ ως εκπρόσωπος νησιωτικού νομού θα ήθελα να ευχαριστήσω τον Υπουργό και τον Υφυπουργό Μεταφορών, διότι ικανοποιούν αυτό το πάγιο αίτημα των λεωφοριούχων των νησιών μας, για την απόσυρση στα είκοσι επτά χρόνια.
      ΒΥΡΩΝ ΠΟΛΥΔΩΡΑΣ: Και είναι πνεύμα οικονομίας.
      ΧΡΙΣΤΙΑΝΑ ΚΑΛΟΓΗΡΟΥ: Τελειώνοντας, και επανερχόμενη επί της αρχής, θα ήθελα να τονίσω ότι οι ελληνικές επιχειρήσεις, οι Έλληνες πολίτες χρειάζονται τα εμπορευματικά κέντρα. Και γι’ αυτόν το λόγο, εισηγούμαι την υπερψήφισή τους. Τα εμπορευματικά κέντρα ανοίγουν την πόρτα των επενδύσεων, διευκολύνουν τις εξαγωγές και όχι μόνο τις εισαγωγές, όπως ακούστηκε λίγο πριν. Έτσι, λοιπόν, εισηγούμαι την υπερψήφισή επί της αρχής. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μελάς.
      ΠΑΝΑΓΙΩΤΗΣ ΜΕΛΑΣ: Κυρίες και κύριοι συνάδελφοι, το νομοσχέδιο που συζητάμε καλύπτει νομοθετικά κενά και συμβάλλει αφ΄ ενός μεν στην ίδρυση και λειτουργία των εμπορευματικών κέντρων στη χώρα μας, αφ΄ετέρου στην ίδρυση και λειτουργία αεροδρομίων σε υδάτινες επιφάνειες. Οι εμπορευματικές μεταφορές αποτελούν ένα από τους σημαντικότερους παράγοντες της οικονομικής ανάπτυξης της χώρας μας. Αναβαθμίζονται και εξελίσσονται με τη δημιουργία των εμπορευματικών κέντρων μέσω των οποίων η χώρα μας θα συμμετέχει στις διεθνείς μεταφορές που τόσο πολύ μπορούν να συνεισφέρουν στην οικονομική ανάπτυξη.
     Στόχος λειτουργίας των εμπορευματικών κέντρων είναι να μειωθεί στο ελάχιστο το κόστος διατήρησης και μεταφοράς των αποθεμάτων με συνέπεια τη συρρίκνωση του κόστους των εμπορευμάτων από τον προμηθευτή μέχρι τον καταναλωτή. Τα εμπορευματικά κέντρα θα συμβάλλουν στην καλύτερη οργάνωση των μεταφορών, στη βελτίωση της μεταφορικής αλυσίδας με παροχή υψηλής ποιότητας υπηρεσιών. Και θα υπάρξει προσαρμογή σε ευνοϊκές διεθνείς συνθήκες για την ανάπτυξη των συνδυασμένων μεταφορών. 
     Για να επιτευχθούν όλα αυτά, πέραν των απαραιτήτων κτηριακών εγκαταστάσεων, απαιτείται σύγχρονος εξοπλισμός μεταφόρτωσης στα διάφορα μεταφορικά μέσα, καθώς και διάφορες άλλες υπηρεσίες πληροφορικής και τηλεματικής που θα συμβάλλουν στην αποτελεσματική οργάνωση των μεταφορών. 
     Με το νομοσχέδιο αυτό καθορίζονται οι προϋποθέσεις δημιουργίας των εμπορευματικών κέντρων. Ορίζεται, παραδείγματος χάριν, η ελάχιστη απαιτούμενη έκταση που πρέπει να έχει ένα εμπορευματικό κέντρο ανάλογα με τις εγκαταστάσεις. 
     Ορίζεται το ελάχιστο μετοχικό κεφάλαιο της εταιρείας που θα αναλάβει τη δημιουργία του εμπορευματικού κέντρου ανάλογα με την έκτασή του. Αυτό γίνεται για να εξασφαλιστεί η απαιτούμενη οικονομική επιφάνεια και φερεγγυότητα του χρηματοδότη. Καθορίζεται η ελαχίστη έκταση την οποία θα πρέπει να καταλαμβάνουν τα εμπορευματικά κέντρα καθώς και οι ελάχιστες υποδομές και η προσβασιμότητα σε οδικό δίκτυο. 
     Προβλέπεται με το νομοσχέδιο αυτό, η απόσταση ανάλογα με το εμπορευματικό κέντρο να κυμαίνεται από πενήντα έως εκατό χιλιόμετρα από τις ήδη υφιστάμενες υποδομές μεταφορών, δηλαδή σταθμούς τρένων, λιμάνια και αεροδρόμια. Και αυτό γίνεται για να μειώνεται το κόστος της επένδυσης. 
     Κατά την ίδρυση των εμπορευματικών κέντρων προστατεύεται και το περιβάλλον –δίνουμε ιδιαίτερη προσοχή στην προστασία του περιβάλλοντος- αφού το 40% της έκτασης θα είναι χώρος πρασίνου. 
     Στην ίδρυση των εμπορευματικών αυτών κέντρων μπορούν να συμμετέχουν φυσικά πρόσωπα, νομικά πρόσωπα ιδιωτικού και δημοσίου δικαίου του ευρύτερου δημόσιου τομέα και επιχειρήσεις του ΟΤΑ πρώτου και δεύτερου βαθμού. Και μπορούν να ζητήσουν όλη αυτήν τη δημιουργία ενός εμπορευματικού κέντρου εφόσον πληρούνται οι ανάλογες προϋποθέσεις. 
     Είναι γεγονός ότι για τη δημιουργία των εμπορευματικών κέντρων συμφωνεί και η Αξιωματική Αντιπολίτευση, εκτός μιας μεμονωμένης περίπτωσης ενός συναδέλφου. Αυτόν το δρόμο ακολουθούν και οι ευρωπαϊκές χώρες και συμβάλλουν, όπως είπα, τα κέντρα αυτά στην ανάπτυξη της εμπορευματικής κίνησης. Το ΠΑΣΟΚ είχε φέρει τελευταία, πριν από τις εκλογές, ένα νομοσχέδιο καθώς και μια πρόταση νόμου το χρόνο που κατασκευαζόταν ή ετοιμαζόταν το νομοσχέδιο από το αρμόδιο υπουργείο. Εμείς πάντως χαιρόμαστε που και το ΠΑΣΟΚ στο θέμα αυτό έχει μια παράλληλη κατεύθυνση, με μικρές διαφοροποιήσεις. 
     Θέλω να τονίσω όμως εδώ ότι το νομοσχέδιο αυτό εκτός από τη μεγάλη συμβολή του στην οικονομική ανάπτυξη της χώρας μας και τη δημιουργία των εμπορευματικών κέντρων συμβάλλει πάρα πολύ στην τουριστική και οικονομική ανάπτυξη των μικρών νησιών μας με τη λειτουργία των αεροδρομίων σε υδάτινες επιφάνειες. Πιστεύω ότι με τη λειτουργία των αερομεταφορών αυτών οι κάτοικοι των μικρών νησιών θα ευγνωμονούν την Κυβέρνηση για τη μεγάλη προσφορά της. Γιατί θα τους δοθεί η δυνατότητα να βελτιώσουν τη κίνησή τους, να βελτιώσουν την ποιότητα της ζωής τους. Λόγω της γεωγραφικής ιδιομορφίας της χώρα μας οι κάτοικοι των μικρών νησιών στα οποία δεν  υπάρχουν αεροδρόμια, σήμερα ταλαιπωρούνται πάρα πολύ στις μετακινήσεις τους.  Αισθάνονται πολλές φορές ότι είναι αποκομμένοι από το κέντρο και η αντιμετώπιση ακόμη και εκτάκτων περιστατικών μεταφοράς ασθενών καθίσταται πολλές φορές προβληματική και με δυσάρεστα αποτελέσματα που τα γνωρίζουμε όλοι. 
     Τα πλεονεκτήματα της δημιουργίας των αεροδρομίων σε υδάτινη επιφάνεια είναι ότι το κόστος είναι πολύ πιο χαμηλό από το κόστος που υπάρχει για τη δημιουργία των αεροδρομίων στην ξηρά. Ακόμη, η παρέμβαση στο περιβάλλον είναι πάρα πολύ μικρή. Υπάρχουν τέτοιες αερομεταφορές και σε άλλες χώρες, όπως στον Καναδά, στη Δανία, στην Ιταλία, οι οποίες έχουν λειτουργήσει με αποτελεσματικότητα και αποδοτικότητα.
     Με το νομοσχέδιο αυτό και με την έκδοση του ανάλογου προεδρικού διατάγματος θα καθορίζονται οι προϋποθέσεις λειτουργίας των αεροδρομίων αυτών, σε ποιο σημείο δηλαδή του νησιού θα πρέπει να δημιουργείται ώστε να μην υπάρχει πρόβλημα με τις καιρικές συνθήκες ή ακόμη για να υπάρχει μια ασφαλής και ομαλή λειτουργία των αεροδρομίων αυτών στις νησιωτικές περιοχές.
     Κυρίες και κύριοι συνάδελφοι, τελειώνοντας θέλω να τονίσω ότι με το νομοσχέδιο αυτό η Κυβέρνηση υλοποιεί απραγματοποίητες υποσχέσεις του παρελθόντος, δηλαδή απραγματοποίητες υποσχέσεις του ΠΑΣΟΚ. Ανταποκρίνεται η Κυβέρνηση πλήρως, με ρεαλισμό και αποτελεσματικότητα, σε πάγια αιτήματα της νησιωτικής Ελλάδας για καλύτερη διασύνδεση με το κέντρο. Και αυτή η διασύνδεση θα συμβάλλει όχι μόνο στην εύκολη, άνετη μετακίνηση των κατοίκων της, αλλά και στην τουριστική και οικονομική τόνωση και ανάπτυξη των νησιών αυτών. Με τον τρόπο αυτό η Κυβέρνηση και το αρμόδιο Υπουργείο δείχνει ουσιαστικό ενδιαφέρον για τα μικρά αυτά νησιά. Δείχνουμε ουσιαστικό ενδιαφέρον γενικά με το νομοσχέδιο, αφ΄ ενός μεν για την οικονομική ανάπτυξη στη χώρα μας και αφ΄ ετέρου για τη βελτίωση των ανθρώπων εκείνων που ζουν κάτω από δύσκολες συνθήκες. Γι αυτό φυσικά υπερψηφίζω αυτό το νομοσχέδιο.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μελά.
     Το λόγο έχει ο Υπουργός Μεταφορών και Επικοινωνιών κ. Μιχάλης Λιάπης.
     ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, με μεγάλη προσοχή άκουσα τους εισηγητές του παρόντος νομοσχεδίου, αλλά και τους άλλους συναδέλφους ομιλητές που παρουσίασαν τις θέσεις τους. Έγινε πράγματι μια γόνιμη συζήτηση, φωτίστηκαν πολλές διατάξεις του νομοσχεδίου, υποβλήθηκαν αρκετές προτάσεις βελτίωσης. Επιτρέψτε μου όμως κατ’ αρχήν ορισμένες σκέψεις επί της αρχής του νομοσχεδίου.
     Η ανάπτυξη, η καινοτομία και ο εκσυγχρονισμός είναι τρεις από τους βασικούς άξονες, πάνω στους οποίους στηρίζεται η πολιτική πρακτική της Κυβέρνησής μας. Σήμερα παρουσιάζουμε στο Κοινοβούλιο ένα νομοσχέδιο, το οποίο ακριβώς φέρει τον εκσυγχρονισμό, καινοτομεί και εγγυάται την ανάπτυξη των μεταφορών. Αυτού του πολύ σημαντικού, αλλά και αρκετά παραμελημένου πυλώνα της ελληνικής οικονομίας. 
     Όπως γνωρίζετε, οι εμπορευματικές μεταφορές και μάλιστα οι συνδυασμένες μεταφορές στερούνταν στη χώρα μας του απαραίτητου θεσμικού πλαισίου, του πλαισίου που θα επέτρεπε την ίδρυση, την αποτελεσματική ανάπτυξη, αλλά και τη λειτουργία εμπορευματικών κέντρων με τρόπο ώστε να ενισχύονται οι συνδυασμένες μεταφορές. Το νομοσχέδιο αναγνωρίζει και καλύπτει τις ανάγκες των σύνθετων πρακτικών εφοδιαστικής διαχείρισης που έχουν αναπτυχθεί διεθνώς. Θέτει ακριβώς αυτό το πλαίσιο, το οποίο απαιτείται και χαράσσει τους βασικούς άξονες για την ίδρυση, εγκατάσταση και λειτουργία των εμπορευματικών κέντρων, ενθαρρύνοντας την, όσο το δυνατόν ευρύτερη, συμμετοχή των ιδιωτών. 
     Η προώθηση της λειτουργίας των εμπορευματικών κέντρων αποτελεί κομβικό σημείο της σύγχρονης διεθνούς πολιτικής για τις μεταφορές.
Αποτελεί μία εκ των πρώτων ευρωπαϊκών προτεραιοτήτων σε αυτόν τον τομέα, καθώς μετά την πρόσφατη διεύρυνση της Ευρωπαϊκής Ένωσης έχει αυξηθεί σημαντικά το μεταφορικό έργο. Και μάλιστα έχει αυξηθεί ανισομερώς, δηλαδή σημαντικά υπέρ των οδικών, επιβαρύνοντας έτσι το ευρωπαϊκό οδικό δίκτυο. 
      Οι τελευταίες γεωπολιτικές εξελίξεις στην περιοχή μας έχουν αναβαθμίσει εκ των πραγμάτων το δίκτυο της χώρας σε ένα εκ των βασικών διεθνών μεταφορικών αξόνων. Με το επόμενο κύμα της διεύρυνσης, με την ένταξη των γειτονικών χωρών, της Βουλγαρίας και της Ρουμανίας, οι μεταφορικές ανάγκες αναμένεται να αυξηθούν ακόμα περισσότερο, όπως και ο ανταγωνισμός στον τομέα των μεταφορών, ιδιαίτερα μάλιστα για τις σχετικά μικρές αγορές, όπως είναι η ελληνική.
      Όλα αυτά, την ώρα που στη χώρα μας παρατηρούνται χαμηλοί δείκτες πληρότητας των μεταφορικών μέσων και περιορισμένη διαλειτουργικότητα, ένα φαινόμενο που έχει άμεση επίπτωση στο μοναδιαίο κόστος μεταφοράς των εμπορευμάτων, δηλαδή, τελικά, στην τιμή που πληρώνει ο καταναλωτής γι’ αυτά τα προϊόντα. Έχει, όμως, και επίπτωση στη μείωση της ανταγωνιστικότητας των ελληνικών εξαγώγιμων προϊόντων στις διεθνείς αγορές.
      Κυρίες και κύριοι συνάδελφοι, είναι γνωστό ότι στην Ευρώπη λειτουργούν περισσότερα από εκατό εμπορευματικά κέντρα, συμβάλλοντας καθοριστικά στην ορθολογική οργάνωση της μεταφορικής εφοδιαστικής αλυσίδας. Στην Ελλάδα λειτουργούν μόνο μεμονωμένοι εμπορευματικοί σταθμοί, κατά πλειοψηφία οδικοί, που δημιουργούνται από ιδιώτες και καλύπτουν περιορισμένες ανάγκες. 
      Με βάση, λοιπόν, τις νέες εθνικές ανάγκες και το απαιτούμενο κεντρικό σχεδιασμό των συνδυασμένων μεταφορών, το νομοσχέδιο αυτό για τα εμπορευματικά κέντρα αντιμετωπίζει την ανάγκη αναβάθμισης των μεταφορών, κυρίως με τη χρήση των θαλάσσιων και σιδηροδρομικών αξόνων της χώρας, που βρίσκονται ήδη σε τροχιά γρήγορης ανάπτυξης.
      Κυρίες και κύριοι συνάδελφοι, ο συνδυασμός των μέσων μεταφοράς έχει διττή σημασία, αφ’ ενός περιβαλλοντική, καθώς περιορίζονται οι εκπομπές ρύπων και επιταχύνεται η αποσυμφόρηση των αστικών κέντρων και των εθνικών οδών από ένα σημαντικό κομμάτι μεταφορικής δραστηριότητας. Και αφ’ ετέρου οικονομική, καθώς διευκολύνεται η ανάπτυξη του εμπορίου, αλλά και μειώνεται ταυτόχρονα το κόστος των μεταφορών. 
      Αυτό συμβαίνει, διότι ο συνδυασμός και η χρήση θαλάσσιων και σιδηροδρομικών μέσων με μικρό μοναδιαίο κόστος και μεγάλη μεταφορική ικανότητα, δημιουργεί ένα ιδιαίτερα ελκυστικό και οικονομικό μοντέλο διακίνησης των εμπορευμάτων. Είναι ενδεικτικό ότι οι διεθνείς εκθέσεις αναφέρουν πως η λειτουργία των εμπορευματικών κέντρων έχει ως αποτέλεσμα τη μείωση έως και 20% του κόστους μεταφορών. 
      Επιπροσθέτως, η τυποποίηση των μονάδων φόρτισης θεωρείται διεθνώς ως αποφασιστικής σημασίας για τη βελτίωση των εμπορευματικών μεταφορών. Με ένα δίκτυο εμπορευματικών κέντρων σωστά ενταγμένο στους άξονες των διευρωπαϊκών δικτύων, η χώρα μας θα αποτελέσει την πύλη των Βαλκανίων προς την Ευρωπαϊκή Ένωση, αλλά και της Ευρώπης προς την Ανατολή.
      Μιλώντας για την οικονομική και κοινωνική αξία των εμπορευματικών κέντρων, νομίζω ότι είναι προφανής η σημασία που θα έχει η λειτουργία τους στην ανάπτυξη της περιφέρειας, αλλά ασφαλώς και στην ενίσχυση της απασχόλησης. 
      Δεν πρέπει, τέλος, να παραγνωρίσουμε τη δυνατότητα που δίνουμε για καλύτερη και αποτελεσματικότερη αξιοποίηση των σημαντικών συγκοινωνιακών υποδομών, που ήδη διαθέτει η χώρα μας. 
      Σε αυτές, λοιπόν, τις σκέψεις, αγαπητοί συνάδελφοι, ουδείς νομίζω μπορεί να διαφωνεί. Όλοι πιστεύουμε στον πρωταγωνιστικό ρόλο που πρέπει να διαδραματίζει η χώρα μας στη Βαλκανική Χερσόνησο, αλλά και στην ευρύτερη περιοχή. Όλοι θεωρούμε ως πρώτη προτεραιότητα την ανάπτυξη της περιφέρειας, που, πράγματι, υστερεί έναντι της πρωτεύουσας σε υποδομές.
     Όπως όλοι συμφωνούμε στην ανάπτυξη του εμπορίου, ως πρώτη πηγή ανάπτυξης και ευημερίας, που ως βασική προϋπόθεση απαιτεί σύγχρονες και φτηνές μεταφορές. 
     Γιατί λοιπόν η σημερινή κριτική για το νομοσχέδιο; Γιατί τα μισόλογα ειδικά εκ μέρους ομιλητών από την Αξιωματική Αντιπολίτευση, που από τη μία χαμηλόφωνα συμφωνεί επί της αρχής, από την άλλη φωνασκεί για δευτερεύοντα θέματα; Όπως όλοι παρατηρήσαμε, άλλοι το ψηφίζουν από το ΠΑΣΟΚ και άλλοι δεν το ψηφίζουν. Αυτές όμως είναι αντιφάσεις.
     Θα ήθελα μιλώντας λίγο πολιτικά –καιρό έχω να το κάνω- να σας πω και μία προσωπική άποψη για τη συναίνεση που όλοι επικαλούμαστε. 
     Η συναίνεση, αγαπητές φίλες και αγαπητοί φίλοι, δεν είναι πολιτική κενή περιεχομένου. Αντίθετα είναι μία μεγαλόθυμη στάση, μια υπεύθυνη πολιτική συμπεριφορά που εδράζεται στην αλήθεια και εξυπηρετεί το γενικότερο συμφέρον. Δεν νοείται συναίνεση ούτε αυτή υπηρετείται, όταν τη διακηρύττουμε μεν δημόσια με μεγάλα λόγια και περίσσιο πάθος, στην πράξη όμως την υπονομεύουμε με μικρόψυχες αντιρρήσεις, με κομματικές υστεροβουλίες, με αβάσιμες επιφυλάξεις για αντιπολιτευτικές και μόνο σκοπιμότητες.
     Επιτρέψτε μου να εκφράσω και μία άποψη προς τους αγαπητούς συναδέλφους του ΠΑΣΟΚ, που μπορεί να γίνει και κανόνας δημοκρατίας για όλους μας. Για να ασκείς γόνιμη αντιπολίτευση επ’ ωφελεία και της κοινωνίας, αλλά και του κόμματος που εκπροσωπείς, χρειάζεται πάνω απ’ όλα αξιόπιστη αντιπολίτευση. Και για να κάνεις αξιόπιστη αντιπολίτευση χρειάζεται σε ορισμένα θέματα να συναινείς. Να έχεις τη γενναιότητα να συμφωνείς με τον αντίπαλό σου, όταν δεν έχεις λόγο να διαφωνείς. Να του πιστώνεις επιτυχίες, όταν πράγματι υπάρχουν. Έτσι μόνο η κριτική σου, όταν γίνεται έχει αξία, αλλά και πολιτικό όφελος. Αλλιώς, η συνεχής άρνηση, η διαφοροποίηση στα πάντα, αποδομεί την αξιοπιστία σου. Και φοβάμαι την αξιοπιστία όλου του πολιτικού κόσμου συνολικά. 
     Είναι λοιπόν γεγονός ότι τα δύο μεγάλα κόμματα συμφωνούν στο ότι πρέπει να γίνουν εμπορευματικά κέντρα, γιατί είναι νομοτέλεια, γιατί έτσι γίνεται σε όλες τις μεγάλες ανεπτυγμένες χώρες της Ευρωπαϊκής Ένωσης. Το έχει ανάγκη και η οικονομία μας, το έχει ανάγκη και το εμπόριο.
     Εμείς, λοιπόν, σαν Κυβέρνηση επιλέξαμε ένα συγκεκριμένο τρόπο δημιουργίας εμπορευματικών κέντρων, διότι υπήρχαν δύο δρόμοι: Υπήρχε ο δρόμος να συνεργαστούν οι ιδιώτες με το δημόσιο, αλλά το δημόσιο να έχει τον πρωταγωνιστικό ρόλο στην επένδυση, όπως γίνεται στη Γαλλία, όπως κατατέθηκε και στην πρόσφατη πρόταση νόμου του ΠΑΣΟΚ. Υπάρχει, όμως, και μία άλλη αντίληψη, που εμείς σήμερα υιοθετούμε. Ότι, δηλαδή, η ιδιωτική πρωτοβουλία να έχει πραγματικά και αποκλειστικά την πρωτοβουλία της ίδρυσης, της λειτουργίας και της ανάπτυξης των εμπορευματικών κέντρων. Αυτή, με άλλα λόγια, να αναλαμβάνει το επιχειρηματικό ρίσκο, αν δεν πάει καλά η επιχείρηση.
     Ο λόγος που επιλέξαμε αυτήν την πολιτική είναι ότι δεν θέλουμε άλλα ελλείμματα, δεν θέλουμε άλλα χρέη, δεν θέλουμε άλλες προβληματικές επιχειρήσεις. Είναι ξεκάθαρη αυτή η άποψη, στην οποία μάλιστα συνετάχθη πρόσφατα και ο Αρχηγός του ΠΑΣΟΚ όταν μίλησε στο συνέδριό σας για φιλελεύθερη πολιτική και για υιοθέτηση των κανόνων της αγοράς. 
     Εμείς -και το λέμε και το υπογραμμίζουμε και το εφαρμόζουμε- εμπιστευόμαστε την ιδιωτική πρωτοβουλία. Τελεία και παύλα. Αυτή είναι η λογική της φιλελεύθερης ιδεολογίας που, αυθεντικά, σήμερα εκφράζει η Κυβέρνηση της Νέας Δημοκρατίας. 
     Γιατί όλα αυτά; Γιατί η ιδιωτική πρωτοβουλία είναι η μόνη κινητήρια δύναμη για την οικονομική ανάπτυξη. Και όχι μόνο συμβάλλει στην ανάπτυξη του εμπορίου, των συγκοινωνιών και των εμπορευματικών μεταφορών κατ’ ακολουθία, αλλά και στη ρεαλιστική αντιμετώπιση της ανεργίας.
     Και θα ήθελα να πω ότι μερικές φορές οι αγαπητοί συνάδελφοι από το ΠΑΣΟΚ οχυρώνονται πίσω από ιδεοληψίες του παρελθόντος και δεν βλέπουν ξεκάθαρα πού οδηγείται η ανθρωπότητα και η σύγχρονη διεθνής οικονομία.
     Η ατμομηχανή που σέρνει πλέον την ανάπτυξη δεν είναι το κράτος. Είμαστε εναντίον της λογικής του κράτους-επιχειρηματία. Και σ’ αυτό το νομοσχέδιο είχαμε τη δυνατότητα να το καταδείξουμε έμπρακτα και με σαφήνεια.
      Με άλλα λόγια ο ιδιώτης επιχειρηματίας θα έχει αποκλειστικά την επενδυτική πρωτοβουλία. Θα εντοπίσει τους χώρους, θα αναλάβει το επιχειρηματικό ρίσκο, θα αναζητήσει τη χρηματοδότηση, θα σφυρηλατήσει τις συμμαχίες του σε τοπικές κοινωνίες. Δική του είναι η ευθύνη, δικές του και οι πρωτοβουλίες. 
      Από την άλλη πλευρά, το κράτος θα ελέγχει τους κανόνες υλοποίησης της επένδυσης και εφαρμογής της νομιμότητας. Θα συνδράμει δε την επένδυση με οικονομικές επιχορηγήσεις, όταν αυτό είναι απαραίτητο και έχει εξασφαλιστεί η βιωσιμότητα του έργου. 
      Κυρίες και κύριοι συνάδελφοι, ως εμπορευματικό κέντρο ορίζεται στο νομοσχέδιο ένα οργανικό ολοκληρωμένο σύνολο, ένας κόμβος υπηρεσιών και υποδομών, διαφορετικών μέσων μεταφοράς για εξυπηρέτηση συνδυασμένων μεταφορών, που περιλαμβάνει ή συνδέεται υποχρεωτικά με σιδηροδρομικό τερματικό σταθμό ή με λιμάνι ή με αεροδρόμιο. Το εμπορευματικό κέντρο εγκαθίσταται, ιδρύεται και λειτουργεί με τη μορφή ανώνυμης εταιρείας σε προσδιορισμένη περιοχή, ανάλογα με το μέγεθός του, προκειμένου να πληρούνται οι απαραίτητες τεχνικές προδιαγραφές που ορίζει το νομοσχέδιο.
      Στο εμπορευματικό κέντρο προβλέπεται η δυνατότητα εγκατάστασης επιχειρήσεων με δραστηριότητες σχετικές με τη μεταφορά, αποθήκευση, διαχείριση, διανομή αγαθών παρέχοντας πολλών ειδών εμπορικές υπηρεσίες. Δεν θα τις αναλύσω. Το νομοσχέδιο τις περιγράφει λεπτομερειακά. 
      Τα εμπορευματικά κέντρα είναι στην ουσία ένας ζωντανός οργανισμός, όπου επιτελούνται συμπληρωματικές λειτουργίες μεταφοράς, διευκολύνεται η οργάνωση και η σύνθεση φορτίων, επιτυγχάνοντας την καλύτερη δυνατή πληρότητα των φορτίων και μειώνοντας το μοναδιαίο κόστος μεταφοράς. Ταυτόχρονα, υπάρχει η δυνατότητα εγκατάστασης επιχειρήσεων υποστηρικτικών υπηρεσιών, όπως ξενοδοχείων, ταχυδρομείων, εστιατορίων, τραπεζών, μονάδων παροχής τεχνικής βοήθειας και άλλων υπηρεσιών, απαραιτήτων για τη λειτουργία και την ανάπτυξη αυτών των κέντρων. 
      Στόχος αυτού του νομοσχεδίου είναι η εξασφάλιση γρήγορων και απλουστευμένων διαδικασιών για την έκδοση της σχετικής άδειας λειτουργίας που όμως, εκτός από τις σχετικές οικονομοτεχνικές μελέτες που θα αποδεικνύουν τη βιωσιμότητα της επένδυσης, θα πρέπει να περιλαμβάνει και πολεοδομικές, συγκοινωνιακές και φυσικά περιβαλλοντικές μελέτες για τον καθορισμό των επιπτώσεων από τη λειτουργία αυτών των κέντρων. Και όλα αυτά με διαφάνεια και διασφάλιση του ελεύθερου ανταγωνισμού. 
      Πάνω απ’ όλα, όμως, με λιγότερη γραφειοκρατία. Αυτό θέλω να το τονίσω. Το νομοσχέδιο καινοτομεί σ’ αυτό το σημείο, καθώς είναι η πρώτη φορά που σε νόμο που απευθύνεται σε επενδυτές, δημιουργείται ένα είδος «υπηρεσίας μιας στάσης», διεθνώς αποκαλούμενης «one stop shop», όπου διευκολύνονται οι επενδυτές με τη μείωση της γραφειοκρατίας και με την υποβολή όλων των απαραιτήτων εγγράφων σε ένα και μοναδικό σημείο, που στη συγκεκριμένη περίπτωση είναι το Υπουργείο Μεταφορών και Επικοινωνιών, το οποίο θα έχει και την ευθύνη και θα μεριμνά για τη λήψη των απαιτούμενων εγκρίσεων απ’ όλα τα άλλα συναρμόδια Υπουργεία. Έτσι, μόλις δοθεί η άδεια ίδρυσης και εγκατάστασης με κοινή υπουργική απόφαση, με την ίδια απόφαση πολεοδομείται και η έκταση του εμπορευματικού κέντρου, γεγονός που αποτελεί σημαντικό κίνητρο για τους επενδυτές. 
      Ωστόσο, το νομοσχέδιο αναγνωρίζει τις ιδιαιτερότητες που έχει η χώρα μας και προβλέπει, εκτός από τη λειτουργία μεγάλων εμπορευματικών κέντρων και τη λειτουργία μεσαίων και μικρότερων κέντρων, με συγκεκριμένες αποστάσεις των διασυνδέσεων με τους μεταφορικούς άξονες, δηλαδή πενήντα χιλιόμετρα για τους μεσαίους και εκατό για τους μικρούς. Με αυτόν τον τρόπο μειώνεται το κόστος της επένδυσης, αφού είναι δυνατή η χρήση υφισταμένων υποδομών, σταθμών τρένων, λιμανιών και αεροδρομίων για τη συνδυασμένη μεταφορά.
      Σε τοπικό επίπεδο δίνονται κίνητρα να δημιουργηθούν και μικρά εμπορευματικά κέντρα, στα οποία θα συγκεντρωθούν οι μεταφορικές επιχειρήσεις και θα αναδιοργανωθεί όλο το σύστημα εμπορευματικών μεταφορών. Αυτό προβλέπεται στο νομοσχέδιο, προκειμένου να καλυφθούν οι ανάγκες και να εξασφαλιστούν τα συμφέροντα, αλλά και οι επενδύσεις των μικρών και μεσαίων επιχειρηματιών του χώρου. Το φροντίζουμε, το προβλέπουμε, το εξασφαλίζουμε. 
      Ιδιαίτερο σημαντικό είναι, επίσης, το γεγονός ότι το  νομοσχέδιο δεν προβλέπει -όπως και εδώ μας εγκαλεί το ΠΑΣΟΚ- συγκεκριμένο αριθμό και χωροθέτηση των εμπορευματικών κέντρων, παρά μόνο σε μια περίπτωση -αυτή του Θριασίου. Και αυτό για να υπάρξει μια υγιής ανάπτυξη, με κριτήριο τις απόλυτες ανάγκες της αγοράς και χωρίς κρατικό παρεμβατισμό. Ιδού μια ιδεολογική μας διαφορά! Αυτό φυσικά είναι στο πλαίσιο της φιλελεύθερης πολιτικής της Κυβέρνησής μας, η οποία δεν θέλει το κράτος να παρεμβαίνει παραπάνω από τον ορισμό των κανόνων και τον έλεγχο της τήρησής τους. Δεν θέλει τη χειραγώγηση και το στραγγαλισμό της αγοράς!
      Επίσης, μας εγκαλέσατε ότι δεν οριοθετήσαμε τα έξι σημεία, πράγμα που κάνατε εσείς στη δική σας πρόταση νόμου. Τι λέμε εμείς; Εμείς λέμε το αυτονόητο, που ξέρει όλος ο κόσμος και ασφαλώς οι επιχειρηματίες: Ότι εκεί όπου υπάρχουν οι κόμβοι, οι τερματικοί σταθμοί, τα λιμάνια και τα αεροδρόμια, εκεί θα γίνουν και τα εμπορευματικά κέντρα. Εκεί, δηλαδή, που υπάρχει δυνατότητα ανάπτυξης. Ανάλογα με την εμπορική σημασία τους θα γίνουν μικρότερα ή μεγαλύτερα εμπορευματικά κέντρα. Πρέπει, λοιπόν, εμείς να τα ορίσουμε δια νόμου; Ή όλα αυτά τα κάνουμε, για να χαϊδέψουμε τα αφτιά σε ορισμένες περιοχές για μικροκομματικές σκοπιμότητες; Δηλαδή θα σας φέρω εκεί εμπορευματικό κέντρο και δεν θα πάω αλλού; 
      Είναι γνωστό πού υπάρχουν μεγάλοι οδικοί και σιδηροδρομικοί κόμβοι και πού υπάρχει εμπορευματική κίνηση. Στην Αθήνα, στη Θεσσαλονίκη. Ξέρουμε ποια είναι η εμπορική πύλη εξ ανατολών. Ξέρουμε από πού διέρχονται και διακινούνται τα εμπορεύματα προς τη δύση. Θέλετε να ορίσουμε τις περιοχές εξειδικευμένα και ονομαστικά, αφού είναι ήδη γνωστές; Υπάρχει λόγος; Νομίζω ότι αν κάνουμε αυτό που προτείνετε, θα βάζαμε περιορισμούς. 
      Αφήνουμε, λοιπόν, τον επιχειρηματία με τις γνώσεις του,  τις εμπειρίες του, το επιχειρηματικό του δαιμόνιο και σε συνεννόηση με τις τοπικές κοινωνίες, να επιλέξει το χώρο. Να είστε σίγουροι ότι αυτός δεν θα επιλέξει το χειρότερο, αλλά το πλέον προσοδοφόρο... 
      Επίσης, κόντρα στον άκρατο κρατισμό και παρεμβατισμό είναι και η πρόβλεψή μας για χρηματοδότηση. Στο νομοσχέδιο δεν προβλέπεται ως προϋπόθεση η απαραίτητη συγχρηματοδότηση από κρατικά κονδύλια, αλλά αφήνεται ελεύθερη η αγορά και οι δυνατότητές της,  σύμφωνα με τις ανάγκες της. Ταυτόχρονα, όμως, παρέχεται και η δυνατότητα κρατικής επιχορήγησης με ελάχιστη συμμετοχή ιδιωτικών πόρων κατά 25% για την ενίσχυση σημαντικών επενδυτικών προγραμμάτων. 
      Ωστόσο, διαχωρίζονται με σαφήνεια τα εμπορευματικά κέντρα, των οποίων η ίδρυση επιτυγχάνεται μέσα από κρατικές επιχορηγήσεις, από αυτά που μπορούν να ιδρύσουν ιδιώτες μόνοι τους, στο νομοθετικό πλαίσιο που δημιουργούμε με το παρόν νομοσχέδιο. Αυτό γίνεται, διότι η Κυβέρνησή μας έχει εμπιστοσύνη στην ιδιωτική επιχειρηματικότητα και στα ιδιωτικά κεφάλαια. 
      Το μόνο που θα ήθελα να πω, τελειώνοντας, κύριε Πρόεδρε, είναι δύο κουβέντες για το Θριάσιο, για το οποίο έγινε ειδικός σχολιασμός εκ μέρους του κ. Λεβέντη και ακούστηκαν μερικές ενστάσεις. Μοναδική εξαίρεση της συγκεκριμένης πρόβλεψης του νομοσχεδίου είναι το Θριάσιο Πεδίο. Πρόκειται για μια έκταση που έχει ήδη απαλλοτριωθεί από τον ΟΣΕ για δημόσια ωφέλεια περίπου εξακοσίων στρεμμάτων. Χαρακτηρίζεται εμπορευματικό κέντρο και μετατρέπεται ως ο βασικός κόμβος διατροπικών μεταφορών στην Ελλάδα. 
      Η επιλογή μιας συγκεκριμένης περιοχής έγινε με κριτήριο την κομβικότητά της, η οποία συνεπάγεται σημαντικά πλεονεκτήματα για την ανάπτυξη σιδηροδρομικών και μεταφορικών, εν γένει, υποδομών. Κατά γενική ομολογία, το Θριάσιο Πεδίο βρίσκεται στον καταλληλότερο χώρο, για να προσφέρει τις υπηρεσίες του στην επιχειρηματική κοινότητα. Έχει προνομιακή χωροθέτηση στην ευρύτερη περιοχή της Αθήνας, κοντά στα μεγαλύτερα παραγωγικά και καταναλωτικά κέντρα της περιοχής της Αττικής. 
      Μεγάλης σπουδαιότητας είναι η άμεση σιδηροδρομική πρόσβαση με τον εμπορευματικό λιμένα του Νέου Ικονίου, συνεισφέροντας έτσι τα μέγιστα στις δραστηριότητες των συνδυασμένων μεταφορών. Έχει άμεση πρόσβαση σε ολόκληρο το σιδηροδρομικό δίκτυο, μέσω του σιδηροδρομικού κέντρου των Αχαρνών, το γνωστό ΣΚΑ, και με το νέο αεροδρόμιο των Αθηνών, μέσω της γραμμής του προαστιακού. Επίσης, συνδέεται με την Αττική Οδό και μέσω αυτής με την Εθνική Οδό Αθηνών-Θεσσαλονίκης και με την Εθνική Οδό Αθηνών-Πατρών.
      Εξασφαλίζουμε, με άλλα λόγια, τρεις βασικούς μεταφορικούς άξονες σε ένα κέντρο. Δημιουργούμε σύγχρονες μεταφορικές υποδομές στο λεκανοπέδιο, εφάμιλλες με αυτές των μεγάλων ευρωπαϊκών χωρών. Και τέλος, συντελούμε και συμβάλουμε στην αποσυμφόρηση της κυκλοφορίας –σας το είπα και στην Επιτροπή- σε όλη την ευρύτερη περιοχή.
      ΑΘΑΝΑΣΙΟΣ ΛΕΒΕΝΤΗΣ: Όχι του Θριασίου πάντως.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Δεν προλαβαίνω να πω για τα υδροπλάνα, θα πω μόνο δυο κουβέντες τελειώνοντας. 
      Με το νομοσχέδιο μπαίνουν τα απαραίτητα θεμέλια, για τα υδροπλάνα προκειμένου να δοθεί ώθηση σε ένα νέο μέσο μεταφοράς στη χώρα μας, που σε πολλές χώρες του εξωτερικού είναι ιδιαίτερα δημοφιλές. Ανοίγει επίσης ένα νέο κεφάλαιο επιχειρηματικότητας στον τομέα αυτών των μεταφορών, προς όφελος πάντα του επιβατικού κοινού, που αποκτά περισσότερες δυνατότητες επιλογής.
      Το νομοσχέδιο για τη δημιουργία των εμπορευματικών κέντρων, κυρίες και κύριοι συνάδελφοι, είναι ένα καινοτόμο νομοσχέδιο, σχεδόν αμέσου εφαρμογής, που όχι μόνο καλύπτει τα νομοθετικά κενά του παρελθόντος, αλλά και προετοιμάζει τη χώρα για τις μελλοντικές προκλήσεις. Ενισχύει την εθνική ανταγωνιστικότητα, αλλά και δίνει κίνητρα στη νέα επιχειρηματικότητα. Αντιμετωπίζει τις σύγχρονες και πολύπλοκες απαιτήσεις των χρηστών των μεταφορικών δικτύων.
      Σύμφωνα με τις εκτιμήσεις της Ευρωπαϊκής Ένωσης, οι οδικές μεταφορές θα αυξηθούν κατά 95% την επόμενη 15ετία, επιτείνοντας τα ήδη οξυμένα προβλήματα στον τομέα. Πρέπει, λοιπόν, να είμαστε έτοιμοι να αντιμετωπίσουμε τις προκλήσεις του ορατού μέλλοντος, ξεπερνώντας τις αγκυλώσεις του παρελθόντος.
      Εύκολες, οικονομικές, ασφαλείς και φιλικές προς το περιβάλλον συνδυασμένες μεταφορές είναι η πρόκληση του μέλλοντος σε αυτό τον τομέα. Είναι αυτές που οδηγούν στο θεσμικό εκσυγχρονισμό και την ανάπτυξη της ελληνικής οικονομίας και γι’ αυτό το λόγο ζητώ να υπερψηφίσετε το νομοσχέδιο για τα εμπορευματικά κέντρα. Και το ζητώ απ’ όλες τις πλευρές του Κοινοβουλίου, καθώς η οικονομική ανάπτυξη είναι μια εθνική υπόθεση, για την οποία πιστεύω ότι όλοι συμφωνούμε.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      Και να συγχαρώ και την κ. Ζήση, που είναι η σκιώδης μας Υπουργός.
      ΠΡΟΕΔΡΕΥΩΝ (Γεώργιος Σούρλας): Ναι, πρέπει να συγχαρούμε την κ. Ζήση. Άλλωστε, εμείς οι καταγόμενοι από τη Μαγνησία έχουμε κάθε λόγο να την συγχαρούμε.
      Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      (Θόρυβος στην Αίθουσα)
      Παρακαλώ, ησυχία.
      ΧΑΡΑΛΑΜΠΟΣ ΚΑΣΤΑΝΙΔΗΣ: Το χειροκρότημα είναι ισχυρό, ανεξαρτήτως ιδιότητος, υποθέτω, οπότε εντάξει για την κα Ζήση.
      ΠΡΟΕΔΡΕΥΩΝ (Γεώργιος Σούρλας): Ξύπνησαν πολλές φιλοδοξίες υπουργοποίησης.
      ΡΟΔΟΥΛΑ ΖΗΣΗ: Το Υπουργείο Περιβάλλοντος…
      ΒΥΡΩΝ ΠΟΛΥΔΩΡΑΣ: Εδώ είναι η αλληλεγγύη του Στρασβούργου. Τους ξέρω αυτούς τους δύο.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, κύριε Πρόεδρε. Όμως απολαμβάνω τη στιχομυθία και γι’ αυτό ακριβώς περιμένω να ολοκληρωθεί.
      Κυρίες και κύριοι συνάδελφοι, οι συνδυασμένες μεταφορές και η ίδρυση εμπορευματικών κέντρων είναι μια γνωστή και εφαρμοσμένη πολιτική σε άλλες χώρες της Ευρώπης, όπως και στις Ηνωμένες Πολιτείες, εδώ και πολλά χρόνια. Είναι μια δοκιμασμένη και εφαρμοσμένη πολιτική, που έχει οδηγήσει σε θετικές συνέπειες οικονομικές, αλλά και σε ό,τι αφορά το κόστος των μεταφορών.
      Με τις συνδυασμένες μεταφορές και τα εμπορευματικά κέντρα στη χώρα μας, δυστυχώς, αρχίσαμε να ασχολούμαστε κυρίως τα τελευταία χρόνια, παρά τις επιμέρους μελέτες, που είτε υπό την εποπτεία του Υπουργείου Μεταφορών είτε και από ανεξάρτητους φορείς κατά καιρούς παραδόθηκαν.
      Πάντως, η αλήθεια είναι ότι τα τελευταία χρόνια αρχίσαμε να ασχολούμαστε με το θέμα των εμπορευματικών κέντρων και των συνδυασμένων μεταφορών, διεξάγεται μια συζήτηση, η οποία πήρε τα χαρακτηριστικά συγκεκριμένων ιδεών και προετοιμασίας την τελευταία περίοδο της δικής μας διακυβέρνησης και σήμερα η Κυβέρνηση εισηγείται, με βάση την προηγούμενη εργασία και εμπειρία, το νομοσχέδιο που συζητούμε.
      Οι συνδυασμένες μεταφορές και τα εμπορευματικά κέντρα δημιουργούν συνθήκες οικονομικής ανάπτυξης, μπορούν υπό προϋποθέσεις να εξασφαλίσουν μείωση του κόστους μεταφοράς και  γενικότερα να οργανώσουν καλύτερα τις μεταφορές.
      Άρα, κάθε πρωτοβουλία νομοθετική ή άλλη που κατατείνει στην οικονομική ανάπτυξη, στη μείωση του κόστους μεταφοράς και τελικά σε μία καλύτερη οργάνωση των μεταφορών, είναι ιδέες και πολιτικές που δεν μπορούν,παρά να έχουν και τη στήριξη της Μείζονος Αντιπολίτευσης. Γι’ αυτό ακριβώς, άλλωστε, το νομοσχέδιο που εισηγείται σήμερα η Κυβέρνηση κατ’ αρχήν εξασφαλίζει τη θετική ψήφο του κόμματος της Αξιωματικής Αντιπολίτευσης που έχω την τιμή να εκπροσωπώ. 
      Μιλώντας για τα εμπορευματικά κέντρα και τις συνδυασμένες μεταφορές, μπορεί κανείς να σκεφθεί με δύο τρόπους: 
      Ο πρώτος τρόπος είναι να προηγηθεί η ίδρυση των εμπορευματικών κέντρων. Τα εμπορευματικά κέντρα δεν είναι ένα ολοκληρωμένο σύστημα που στηρίζεται μόνο στις συνδυασμένες μεταφορές, είναι και άλλες διαρθρωμένες υπηρεσίες. Μπορεί, λοιπόν, κανείς να σκεφθεί ότι ιδρύει πρώτα τα εμπορευματικά κέντρα ως κίνητρο, ως προϋπόθεση για τη διαμόρφωση των συνδυασμένων μεταφορών. 
      Ο άλλος τρόπος είναι να σκεφθεί κανείς ότι πρέπει πρώτα να εξασφαλίσει τη διαλειτουργικότητα των συστημάτων μεταφοράς, δηλαδή υποδομές συνδυασμένων μεταφορών και μετά να ιδρύσει εμπορευματικά κέντρα, προκειμένου να έχουν εξ αρχής καλύτερη απόδοση.
      Όταν μιλάμε για εμπορευματικά κέντρα, κυρίως πρέπει να έχουμε στο μυαλό μας ότι εξασφαλίζουμε ή προϋποθέτουμε τις υποδομές των συνδυασμένων μεταφορών και έπονται τα logistics και τα υπόλοιπα. 
      Ανήκω στη δεύτερη κατηγορία των ανθρώπων, που σκεφτόμενοι γι’ αυτό το θέμα, ισχυρίζονται ότι το προτιμότερο θα ήταν να εξασφαλίσουμε πρώτα σοβαρές υποδομές για συνδυασμένες μεταφορές και μετά να θεσμοθετήσουμε την ίδρυση των εμπορευματικών κέντρων. 
      Η Κυβέρνηση επιλέγει την πρώτη σκέψη. Δεν συμφωνώ μ’ αυτή, αλλά δεν σημαίνει ότι δεν είναι θετική η παρούσα πρωτοβουλία. Πιστεύω ότι η κυβερνητική δραστηριότητα θα συναντήσει στην πράξη πολλά προβλήματα, επειδή προτάσσει τη διαμόρφωση των εμπορευματικών κέντρων, χωρίς, όπως είναι σαφές, να έχουν εξασφαλιστεί άνετες υποδομές για συνδυασμένες μεταφορές. 
      ΜΑΡΙΟΣ ΣΑΛΜΑΣ: Το ΠΑΣΟΚ πού ανήκει;
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας απάντησα ήδη προηγουμένως, αλλά υποθέτω ότι δεν παρακολουθήσατε ακριβώς. 
      Επειδή, προφανώς, αντιλαμβάνεται το πρόβλημα ο Υπουργός Μεταφορών, δεν είναι τυχαίο ότι στο κείμενο με τις αναδιατυπώσεις προτείνει, τουλάχιστον για τα εμπορευματικά κέντρα που αξιοποιούν έκταση πεντακοσίων στρεμμάτων, να έχουν πάντοτε επαφή είτε με σιδηροδρομικούς είτε με λιμενικούς χώρους, αλλά δεν αρκεί. 
      Το πρόβλημα, που θα αντιμετωπίσει οργανωτικά αυτή η πολιτική επιλογή, της ίδρυσης δηλαδή πρώτα των εμπορευματικών κέντρων, είναι ότι θα απαιτηθούν πολλές δαπάνες και πολύ προσπάθεια για να διαμορφωθούν υποδομές συνδυασμένων μεταφορών. Αυτό ελπίζω να μην οδηγήσει σε απογοητεύσεις. 
      Για να δώσω ένα παράδειγμα, κύριε Υπουργέ των Μεταφορών. Πριν από μερικά χρόνια είχα την ευθύνη να υπογράψω ένα μνημόνιο συνεργασίας με την Ιταλική Κυβέρνηση. 
      Η προτεραιότητα τότε ήταν να διαμορφωθεί ένα σύστημα συνδυασμένων μεταφορών με τον τίτλο «Αδριατικός Διάδρομος». Ξεκινούσαμε από τις χερσαίες και ποτάμιες μεταφορές στον κύριο όγκο της Ιταλίας, περνούσαμε από τις θαλάσσιες μεταφορές της Αδριατικής και του Ιονίου φτάναμε στον δυτικό άξονα της Ελλάδας και με εγκάρσια τομή –σιδηροδρομική κυρίως, προς το Βόλο- θα μπορούσαμε να συνδέουμε τη χώρα από τη δύση προς την ανατολή και βεβαίως προς τη Μέση Ανατολή. 
      Έχετε υπόψη σας ότι τα εμπορευματικά κέντρα και οι συνδυασμένες μεταφορές δεν πρέπει να λειτουργούν με κριτήριο το εσωτερικό της χώρας. 
      ΠΑΝΑΓΙΩΤΗΣ ΑΔΡΑΚΤΑΣ: Δεν προχώρησε όμως αυτό. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Το ξέρω ότι δεν προχώρησε. Δεν προχώρησε παρά το γεγονός ότι υπήρξε Μνημόνιο Συνεργασίας. Θεωρώ ότι ήταν ατυχής επιλογή στη συνέχεια να μην προχωρήσει αυτό. Με βάση αυτό το Μνημόνιο Συνεργασίας, είχε γίνει συζήτηση υπό τη σκέπη της Ευρωπαϊκής Επιτροπής για την εξασφάλιση κονδυλίων και είχαν ουσιαστικά εξασφαλιστεί αυτά τα κονδύλια.
      Θα πρέπει να έχουμε υπόψη μας ότι στη χωροθέτηση των εμπορευματικών κέντρων, στην προσπάθεια ανάπτυξης των συνδυασμένων μεταφορών, δεν πρέπει να σκοπείται μόνο η σύνδεση αγορών στο εσωτερικό της χώρας, αλλά πως η χώρα εξυπηρετεί, ως πύλη διασύνδεσης, μεγάλες αγορές της δύσης και της ανατολής. 
      Ανήκω, λοιπόν, σε αυτούς που ισχυρίζονται ότι θα έπρεπε να έχει γίνει μια προσπάθεια αντίστροφη της σημερινής νομοθετικής πρωτοβουλίας, να εξασφαλιστούν δηλαδή πρώτα οι υποδομές συνδυασμένων μεταφορών. 
      Γίνεται σήμερα ένα βήμα. Εκφράζω, πραγματικά, την ευχή να πετύχει. Δεν θα μείνω περισσότερο σε λεπτομέρειες, γιατί αυτά θα συζητηθούν στα άρθρα. Με ενδιαφέρει όμως, επειδή άκουσα και τον Υπουργό Μεταφορών, να κάνω ευρύτερα πολιτικά σχόλια για θέματα που έθιξε. 
      Άκουσα τις σκέψεις του για τη συναίνεση. Κυρίες και κύριοι συνάδελφοι, η συναίνεση δεν είναι αναγκαία πολιτική ούτε αναγκαία πολιτική συνθήκη. Η συναίνεση είναι χρήσιμη πολιτική, είναι χρήσιμη πολιτική συνθήκη. Τα κόμματα μπορεί να έχουν οξύτατες διαφωνίες μεταξύ τους. Τα κόμματα οφείλουν να υπερασπίζονται διακριτές ιδεολογικές γραμμές. Αυτό δεν είναι κακό. Είναι προς όφελος της δημοκρατίας. 
      Εκείνο που έχει σημασία είναι ότι η συναίνεση δεν μπορεί να είναι αποτέλεσμα μιας επίκλησης ή εξαναγκασμού. Η συναίνεση είναι αποτέλεσμα της κατανόησης, ότι πιο αποτελεσματικά ασκείται μια πολιτική που προωθεί τα συμφέροντα της κοινωνίας και των πολιτών, όταν στηρίζεται σε αυτήν. 
      Ο κύριος Υπουργός των Μεταφορών είπε ότι η συναίνεση προϋποθέτει την αξιοπιστία. Θα ήθελα να του παρατηρήσω ότι προϋπόθεση της συναίνεσης δεν είναι η αξιοπιστία. Μπορείς να διαφωνείς και να έχεις απόλυτη αξιοπιστία στο λόγο και τις επιδιώξεις σου. 
      Προϋπόθεση της συναίνεσης είναι η κατανόηση του εθνικού συμφέροντος, όχι η αξιοπιστία. Εάν δεν συνειδητοποιήσουμε ότι προϋπόθεση της συναίνεσης είναι η κατανόηση του εθνικού συμφέροντος, δεν θα υπάρξει ούτε αξιοπιστία ως παράγωγο. 
      Η κατανόηση του εθνικού συμφέροντος δεν είναι πάντοτε κάτι εύκολο και αυτονόητο για όλους μας. Εκεί μεσολαβεί το κομματικό πρίσμα που συνήθως διαθλά τις ακτίνες του ηλίου. Έχω πει και με αφορμή τη συζήτηση άλλων νομοσχεδίων, ότι πολλά στην πολιτική δεν είναι διακηρύξεις, αλλά στάση ζωής και εφαρμοσμένη πολιτική. Ακούω με ενδιαφέρον τις διακηρύξεις περί συναίνεσης. 
      Θέλω να σας επισημάνω, κύριε Υπουργέ των Μεταφορών, ότι σήμερα έχετε θετική ψήφο από την πλευρά της Αξιωματικής Αντιπολίτευσης. Λίγες μέρες πριν είχατε επίσης θετική ψήφο σε άλλο νομοσχέδιο του Υπουργείου Παιδείας, που αφορούσε την αναγνώριση των τίτλων πανεπιστημίων του εξωτερικού. Ακόμη, με αίσθημα ευθύνης το ΠΑΣΟΚ ανεγνώρισε ότι θα πρέπει να συνδράμει τον εθνικό διάλογο για την παιδεία και συμμετέχει. 
      Θέλετε να σας πω τι κάνατε εσείς, ως Αντιπολίτευση; Το 1988, όταν η τότε κυβέρνηση του ΠΑΣΟΚ εισηγήθηκε τη σύσταση διακομματικών επιτροπών για τη δημόσια διοίκηση, την εξωτερική πολιτική και την παιδεία και παρά τις συνεχείς εκκλήσεις της να συμμετάσχετε σε αυτές, κατά αντιστροφή αυτών που λέτε σήμερα και σε ευθεία αντίθεση με αυτό που πράττει σήμερα το ΠΑΣΟΚ, αρνηθήκατε οποιαδήποτε συμμετοχή. 
      Όταν το 1997 ο ομιλών είχε την ευθύνη του Υπουργείου Μεταφορών, αξιοποιώντας διάταξη του ν. 2286 και προκειμένου να προχωρήσουμε χωρίς αμφισβητήσεις σε προμήθειες για τα τρόλεϊ που σήμερα βλέπετε να κυκλοφορούν στους δρόμους, για τα νέα αυτοκίνητα της ΕΘΕΛ, για βαγόνια του ΟΣΕ, με εισήγησή μου στο Υπουργικό Συμβούλιο είχαμε αποφασίσει τη σύσταση διακομματικών επιτροπών, οι οποίες θα είχαν τη σύνολη ευθύνη, μακριά από αμφισβητήσεις, της διαχείρισης αυτών των προμηθειών.
      Στην αρχή, το σύνολο των κομμάτων απεδέχθη την πρόταση. Στην πρώτη συνεδρίαση απεχώρησε η Νέα Δημοκρατία, για να έχει τη δυνατότητα να φιλολογεί, ενώ τα υπόλοιπα κόμματα, πιστά στην αρχή της συναίνεσης, έμειναν και πήραν ομόφωνες αποφάσεις για τη διαχείριση των προμηθειών. 
      Όταν μιλούμε, λοιπόν, για συναίνεση και κατανόηση του εθνικού συμφέροντος, οφείλουμε να μην παρασυρόμαστε στις γνωστές πολιτικές φιλολογίες που ανέξοδα διεξάγονται σ’ αυτό τον τόπο. Είναι απόδειξη, που κάθε πολιτικό κόμμα και κάθε πολιτικός πρέπει να εισφέρει. Γι’ αυτό και είπα προηγουμένως ότι πολλές αρχές που διακηρύσσονται στην πολιτική μας συζήτηση, στη δημόσια ζωή, πρέπει να αποτελούν στάση ζωής, να μην είναι ωραίοι λόγοι, που όμως έρχονται σε ευθεία αντίθεση με την πολιτική πρακτική μας. 
      Τέλος, κυρίες και κύριοι συνάδελφοι, ένα στόλιο σχετικά με το εάν το κράτος είναι ισχυρός επιχειρηματίας ή όχι. Είπε, ο κύριος Υπουργός, ότι το κράτος δεν είναι η ατμομηχανή της ανάπτυξης και της οικονομίας. Μπορώ να συμφωνήσω μαζί του, με μία κρίσιμη παρατήρηση όμως: ότι το κράτος είναι αυτός που τροφοδοτεί με ηλεκτρική ενέργεια την ατμομηχανή. Ειδάλλως, η ατμομηχανή δεν θα πάει πουθενά.
      Είναι ενδιαφέρουσα η συζήτηση που έχει γίνει, ας πούμε, στο εσωτερικό των Ηνωμένων Πολιτειών συζήτηση ανάμεσα σε ορισμένους υπέρμαχους του νεοφιλελευθερισμού και άλλους οι οποίοι εδιδάχθησαν από τις οδύνες του νεοφιλελευθερισμού. Σε κάθε χρηματιστηριακή κρίση στις Ηνωμένες Πολιτείες, κατά περίεργο τρόπο, όλοι αυτοί που αποθέωναν την αγορά εστρέφοντο στην ομοσπονδιακή Κυβέρνηση των Ηνωμένων Πολιτειών για να πάρει μέτρα, για να μπορέσουν να λειτουργήσουν οι αγορές. Όταν, μετά την κρίση και το τρομοκρατικό χτύπημα της 11ης Σεπτεμβρίου, υπήρξε μεγάλη αναστάτωση στον τομέα των μεταφορών διεθνώς -κυρίως των αεροπορικών μεταφορών- και υπήρξαν παταγώδεις αποτυχίες και συνέπειες βαρύτατες για πολλούς διεθνείς αερομεταφορείς, αμέσως οι περισσότεροι από αυτούς εστράφησαν -όχι μόνο στις Ηνωμένες Πολιτείες, αλλά και σε άλλες χώρες- προς τα κράτη ώστε να λάβουν σοβαρά μέτρα ενίσχυσής τους. Είναι πολύ ενδιαφέρουσα η παρατήρηση ενός ανθρώπου, ο οποίος έχει θητεύσει με πολλές θητείες σε διεθνείς οικονομικούς οργανισμούς, όπως είναι ο Τζόζεφ Στίγκλιτς, ο οποίος παρατηρεί ότι ο νεοφιλελευθερισμός αποδέχεται να λειτουργεί η αγορά μόνο όσο κερδίζει. Όταν χάνει, πρέπει να στραφεί στο κράτος για να ξαναγυρίσει στα κέρδη. 
      Όλες αυτές οι ιδεολογικές αναζητήσεις είναι πάρα πολύ χρήσιμες, κύριε Υπουργέ των Μεταφορών, αλλά θα πρέπει να γίνονται με γνώση των όσων συμβαίνουν διεθνώς και με σωστή αποτίμηση των εγχώριων δεδομένων.
      Εν πάση περιπτώσει, επειδή ο χρόνος μου έληξε, –μάλιστα σκεπτόμουν ότι θα μιλούσα πολύ λιγότερο- θα ήθελα να πω ότι θα επανέλθουμε στο θέμα των εμπορευματικών κέντρων. Θα δούμε στη συνέχεια πώς η εξαγγελθείσα σήμερα πολιτική υλοποιείται και ασφαλώς θα κρίνουμε τις επόμενες ενέργειες της Κυβέρνησης.
      Ευχαριστώ πολύ. 
    (Χειροκροτήματα από την Πτέρυγα του ΠΑ.ΣΟ.Κ )
       ΠΡΟΕΔΡΕΥΩΝ (Γεώργιος Σούρλας): Φαίνεται, κύριε Καστανίδη, ότι όταν συμφωνούμε ο χρόνος περνάει γρήγορα. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, χαιρετίζω αυτή τη νομοθετική πρωτοβουλία του Υπουργείου Μεταφορών, της Κυβέρνησής μας. 
      Είναι καινοτόμος και πρωτοποριακή και κατά τη σύλληψη των θεμάτων - δηλαδή, εμπορευματικά κέντρα και υδροπλάνα, αυτά τα δύο κυρίως είναι ο κορμός και η ουσία του νομοσχεδίου- και κατά το γεγονός ότι αποδέχεται τα καλά της προεργασίας από την προηγούμενη κυβέρνηση με αποτέλεσμα να συναντώμεθα στην υπερψήφιση του νομοσχεδίου, ΠΑΣΟΚ και Νέα Δημοκρατία και το χαιρετίζω όλως ιδιαιτέρως.
      Θα ήθελα να εκθέσω μερικές σκέψεις μου στην Ολομέλεια και φυσικά στην κρίση σας, για να αποτελέσουν αυτές οι σκέψεις το ιστορικό προηγούμενο και δεδομένο -το βαθύτατα ιστορικό, όχι το εφήμερα ιστορικό- για την έννοια του εμπορίου και την εξέλιξη του εμπορίου. Είμαστε ένας εμπορικός λαός, από τον Ιάσονα μέχρι σήμερα. Είμαστε πρωτοπόροι στο εμπόριο. 
      Θυμίζω για τους νομικούς και ζητώ από τους μη νομικούς να σημειώσετε τον ορισμό του εμπορίου. Ο ορισμός του εμπορίου είναι η δραστηριότητα της μεταφοράς αγαθών στο χώρο και στη μονάδα του χρόνου, με δύο πρόσθετα στοιχεία. Η έννοια του διαμετακομιστικού, δηλαδή, είναι ουσιώδες στοιχείο του εμπορίου. Σ’ ένα μικρό χωριουδάκι δεν έχεις εμπόριο, έχεις ανταλλακτική οικονομία στην καλύτερη των περιπτώσεων. Χρειάζεσαι χώρο και μονάδα χρόνου: Η έννοια του διαμετακομιστικού. 
      Και ύστερα έχουμε και δύο άλλα πρόσθετα στοιχεία. Να σας τα θυμίσω και αυτά. Είναι η ριψοκινδύνευση και η προσδοκία του κέρδους. Αυτά δεν είναι πολιτικοί ορισμοί, ούτε καν νομικοί. Είναι λογικές συλλήψεις. Ερμηνείες της ζωής της ίδιας. 
      Θέλω, εκθέτοντας το ιστορικό υπόβαθρο της συζητήσεώς μας, να σας σημειώσω ότι αυτός ο εμπορικός λαός, ο ελληνικός λαός που έρχεται από τον Ιάσονα είναι και σήμερα πρωταθλητής με τη ναυτιλία, προπαντός τη ποντοπόρο ναυτιλία. Όταν παρακολουθούμε τις χερσαίες μεταφορές –και είναι σκαπανέας το νομοσχέδιο- πρέπει να αναλάβουμε το χαμένο έδαφος των χερσαίων μεταφορών του ελληνικού λαού. 
      Να σας θυμίσω τις χερσαίες μεταφορές; Από την Κοζάνη ή τα Γιάννενα στο 19ο αιώνα μέχρι τη Μόσχα καραβάνια χερσαίων μεταφορών. Και πρέπει να ξέρετε –έτσι το θυμίζω, δηλαδή- ότι δύο ήταν οι βραχίονες του αραβικού πληθυσμού στην Πετρέα Αραβία και στη Μέση Ανατολή, οι ποιμένες και οι μερκαντιλιστές. Ο Μωάμεθ, παραδείγματος χάριν, το 620, όταν παντρεύτηκε τη χήρα, ήταν αρχηγός και οδηγός καραβανιών συνολικού αριθμού καμηλών έξι χιλιάδων. Δηλαδή, φαντάζεστε τι υπερδύναμη στις χερσαίες μεταφορές. 
      Να θυμηθούμε ακόμα σ’ αυτή την αναζήτηση της ιστορίας του εμπορίου και της παρουσίας της Ελλάδος σε αυτό το ιστορικό γίγνεσθαι του εμπορίου, ότι ο Δούναβης ήταν αυλή ή λίμνη ή θάλασσα των Ελλήνων τον 19ο αιώνα. Ήταν οι παρίστριες ηγεμονίες και με διοίκηση από Έλληνες. Πράγματα, τα οποία αποτελούν σήμερα ένα ιστορικό κεκτημένο. Όταν στρεφόμαστε προς βορρά, στρεφόμαστε για την αναβίωση των παλαιών συνεργασιών. Δεν είμαστε ούτε αξιοποιούντες το πλεονέκτημα της Ευρώπης και το πλεονέκτημα ότι είμαστε συντεταγμένη χώρα μέσα στη συμμαχία κι αυτά που λένε οι πολιτικές ρητορικές. Ουσιαστικά, συναντώμεθα με την Βλαχομπογδανία, τη Μολδοβλαχία και τις παρίστριες ηγεμονίες, αν θέλετε να είμαστε ιστορικοί νόες και αν θέλετε να δείτε τις γραμμές της κοινωνικής, ψυχολογικής και εμπορικής προσπελάσεως με τις οποίες περνούν οι Έλληνες σήμερα, αν θέλουν να πάνε σε εκείνα τα μέρη.
    Εν παρενθέσει, σημειώνω ότι έχουμε τον όρο «μπουρζουά», την τρίτη τάξη, να γεννάται από τους εμπόρους, οι οποίοι ήσαν γύρω από τα κάστρα και πουλούσαν την πραμάτεια την οποία μετέφεραν με το εμπορικό, το εμπόριο, δηλαδή περνούσαν από τα περάσματα, από τους πόρους. 
    Έτσι γεννήθηκε η έννοια του αστισμού, της «μπουρζουαζίας» που λέει ο Μαρξ, του «μπουρζουά», από την έννοια του μπουργκ και των εμπόρων που με ελληνικά μέσα πολιορκούσαν και τη «δέσποινα των λογισμών», που ήταν μέσα στο κάστρο και τους πολεμιστές της αγροτικής οικονομίας που ήσαν, επίσης, μέσα στο κάστρο. 
    Των πραγμάτων ούτως εχόντων, κυρίες και κύριοι συνάδελφοι, φθάνουμε σε ένα αξίωμα της Οθωμανικής Αυτοκρατορίας, το αξίωμα του δερβέναγα –δερβέναγας είναι ο φύλακας των περασμάτων, ο αξιωματικός της φυλακής, της φρουράς των περασμάτων- με το οποίο ευδοκίμησε κατ’ εξοχήν ο Αλή Πασάς και υπήρχε στίχος που έλεγε «στου Αλή τα χρόνια, εχόρευε ο λύκος με το αρνί». Τόσο δυναστική ειρήνη επεβάλετο στα περάσματα, στα δερβένια και σε όλο το βιλαέτι του Αλή Πασά. 
    Γιατί τα είπα  όλα αυτά; Τα είπα γιατί ερχόμαστε από πολύ μακριά, δεν είμαστε κάποιοι εφευρέτες είτε των εμπορευματικών κέντρων είτε των χερσαίων και θαλασσίων μεταφορών του 2005. Εάν θέλουμε να έχουμε μία ενότητα πολιτικού και οικονομικού λόγου, κυρίες και κύριοι συνάδελφοι, σας λέω –και εξήρα την πρωτοβουλία του Υπουργείου Μεταφορών- ότι τα εμπορευματικά κέντρα, για να έχουν μία αρτιότητα στη διαχείριση των αγαθών και τη μεταφορά, θέλουν για την ολοκλήρωση τους από τα συναφή Υπουργεία, συσκευαστήρια, ψυγεία, μονάδες συντηρητήρια, logistics, δηλαδή μονάδες επιμελητείας και φυσικά αυτό το οποίο οργανώνεται τώρα, δηλαδή εμπορευματικά κέντρα με συνδυασμένες ή μη μεταφορές. 
    Άκουσα όλη την κριτική που άσκησε για τις συνδυασμένες μεταφορές ο κ. Καστανίδης, αλλά τα πράγματα δεν είναι τόσο υπόθεση σχεδιασμού –γιατί είναι αναγκαιότητα οι συνδυασμένες μεταφορές- όσο αξιοποίηση του παραδείγματος που είπε ο Μιχάλης ο Λιάπης για το Θριάσιο. Εκ των πραγμάτων, από τη γλώσσα της γης ή της τοπογραφίας, διαμορφώνεται αυτή η χωροταξική κατανομή χωρίς να απασχολήσουμε –βεβαίως χρειάζεται και η μελέτη και τα σχέδια κλπ.- τα σχεδιαστήρια της χερσαίας ή της θαλάσσιας μεταφοράς. 
    Η τοπογραφία ομιλεί από μόνη της. Για τη στροφή προς Βορρά, δηλαδή για την ενδοχώρα της Βαλκανικής ή της Νοτιοανατολικής Ευρώπης, λέμε πολύ συγκεκριμένα ότι η Εγνατία Οδός μαζί με την Ιόνιο ως κάθετη από τα Δυτικά και μαζί με τις γραμμές των θαλασσίων μεταφορών για το Αιγαίο και τη Μεσόγειο, έχουν δώσει το περίγραμμα των μεταφορικών σχεδιασμών για τα έξι ή τα δέκα –είναι εύστοχη η παρατήρηση, νομίζω ότι την είπε ο κ. Βερελής- όχι πολλά. Οπότε αποδυναμώνεται και πηγαίνει σε ένα στυλ πρόχειρης εγκατάστασης που θα ικανοποιήσει τις τοπικές απαιτήσεις εκείνων που δεν ξέρουν. 
    Το άρτιο εμπορευματικό κέντρο, σε συνδυασμό με αυτές τις χωροταξικές αναπτύξεις, τις μεταφορικές, τις αναπτύξεις των συνδυασμένων μεταφορών, προϋποθέτει ένα μέγεθος. Πρέπει να είναι μεγάλο για να έχουμε μείωση του κόστους, για να  μπούμε στη γραμμή της ανταγωνιστικότητας και της πληρότητας. Αυτό είναι ποιοτικό.
     Έτσι, λοιπόν, χαιρετίζω αυτήν την πρωτοποριακή νομοθετική πρωτοβουλία της Κυβέρνησης για τα εμπορευματικά κέντρα και είμαστε σε καλό δρόμο.
     (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Θέλω να σημειώσω μία παρατήρηση ακόμη για την εξίσου πρωτοποριακή πολιτική που θεσπίζουμε για τα υδροπλάνα και τις μεταφορές με αεροπορικά μέσα μικράς κλίμακας, δηλαδή όχι με αεροδρόμια, αλλά με προσθαλάσσωση ή προσλίμνωση ή με ειδικά συστήματα υδάτινης αξιοποίησης των προσγειώσεων – απογειώσεων.
     Είναι, πράγματι, πρωτοποριακό. Οι ανάγκες το απαιτούν. Η νομοθεσία αυτή τη φορά προέτρεξε της πίεσης της ανάγκης, περιμένει δηλαδή όχι την πίεση, αλλά την ιδιωτική πρωτοβουλία, τη λογική των αναγκών και των επειγουσών καταστάσεων γι’ αυτές τις μεταφορές. Έχουμε το πλαίσιο, έτσι ώστε να ανταποκριθούμε καθώς πρέπει σ’ αυτήν τη νέα πραγματικότητα των μεταφορών, η οποία είναι πολύ επιτακτική και αναγκαία για την ελληνική γεωγραφική φυσιογνωμία.
     Αυτές είναι οι σκέψεις μου, το ιστορικό μέρος και μερικές αξιολογικές παρατηρήσεις για τα δύο κεφάλαια, δηλαδή τα εμπορευματικά κέντρα και τα υδροπλάνα, τις υδρομεταφορές.
     Θέλω να κάνω μία παρατήρηση πολιτικής τάξεως, ίσως και ιδεολογικής τάξεως. Εγώ χαιρετίζω και την ανάλυση που έκανε ο κ. Καστανίδης για την ιδιωτική πρωτοβουλία σε σχέση με το κράτος. Η ιδιωτική πρωτοβουλία, έτσι όπως είναι συντεταγμένος ο πλανήτης σε κρατικές οντότητες και μονάδες, λειτουργεί μέσα στο πλαίσιο των κρατικών οντοτήτων. Αλλά δεν πρέπει να συγχέουμε τον ελεγκτικό ρόλο ή και παρεμβατικό. Αξιοποιώ το παράδειγμα του κ. Καστανίδη για τις αερομεταφορές και την κρίση που δοκίμασαν οι αερομεταφορές, μετά το χτύπημα της 11ης Σεπτεμβρίου 2001. Ναι, παρενέβη το κράτος και παρενέβη ώστε να σώσει καταστάσεις. Και παρεμβαίνει για να ελέγχει καταστάσεις. Αλλά αυτό δεν σημαίνει ότι το κράτος αναλαμβάνει να κάνει τον αερομεταφορέα. Η ιδιωτική πρωτοβουλία είναι στη θέση της. Χαιρετίζω το ΠΑΣΟΚ για τις μεταλλαγές του. Έχει εξελιχθεί πολύ καλά. 
     Σε μια άλλη περίσταση θα σας φέρω απόδειξη του τι εννοώ. Δηλαδή, δεν αναγνωρίζεστε τα σημερινά στελέχη και η πολιτική σχολή του ΠΑΣΟΚ του σήμερα, όταν τη συγκρίνει κανείς με τη σχολή, την πολιτική σκέψη του ΠΑΣΟΚ το 1975, όταν κατέθετε τις γραφές του και τις απόψεις του στο σχέδιο Συντάγματος, που οι μεταφορές ήταν κρατικές, τα μέσα μαζικής παραγωγής επίσης κρατικά και το εξωτερικό εμπόριο ήταν και αυτό στα χέρια του κράτους. 
     Τα κείμενα σε άλλη περίπτωση....
     ΧΑΡΑΛΑΜΠΟΣ ΚΑΣΤΑΝΙΔΗΣ:  Σκέπτομαι να φέρω και εγώ τους λόγους του Παναγή Παπαληγούρα για να τους συγκρίνω με αυτά που λέτε εσείς.
     ΒΥΡΩΝ ΠΟΛΥΔΩΡΑΣ: Σας λέω πάντως ότι υπάρχει πρόοδος. Το εκτιμώ, σας αποδίδω τα εύσημα από του Βήματος αυτού. Χαιρετίζω το νομοσχέδιο και μπορούμε να προχωρήσουμε τώρα χωρίς ιδεοληψίες. Σε ποια γραμμή; Στη γραμμή του να εκμεταλλευθούμε την ιστορία της χώρας, τα φυσικά πλεονεκτήματα και να συναντηθούμε στο δρόμο της επιδίωξης των βέλτιστων αποτελεσμάτων. Και πολλές εγγυήσεις μας φέρνει σ’ αυτό η ιδιωτική πρωτοβουλία, με ένα κράτος το οποίο λειτουργεί θαυμάσια, φέρνοντας τέτοια νομοσχέδια σαν τα εμπορευματικά κέντρα και δρώντας μέσα στο ευρωπαϊκό πλαίσιο με μια προοπτική ανάπτυξης και αποτελεσματικότητας. Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Εύσημα μεν σε μας, αλλά ένσημα σε εσάς.
     ΠΡΟΕΔΡΕΥΩΝ (Ιωάννης Τραγάκης): Μαζεύει ένσημα.
     Κυρίες και κύριοι συνάδελφοι, θα ήθελα να σας γνωρίσω ότι υπάρχουν ακόμη είκοσι πέντε ομιλητές. Αντιλαμβάνεστε ότι θα πρέπει να περιορίσουμε λίγο το χρόνο. 
     Θα ήθελα, λοιπόν, να ζητήσω, με τη συναίνεση του Σώματος, να περιορίσουμε...
     ΔΗΜΗΤΡΙΟΣ ΚΟΥΣΕΛΑΣ: Αύριο, κύριε Πρόεδρε.
     ΠΑΝΑΓΙΩΤΗΣ ΑΔΡΑΚΤΑΣ: Αύριο. 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Θα έλεγα να περιορίσουμε το χρόνο στο εξάλεπτο με κάποια ανοχή, όπως το έχουμε κάνει πάρα πολλές φορές και οι συνάδελφοι οι οποίοι δεν θα προλάβουν να μιλήσουν σήμερα....
     ΠΑΝΑΓΙΩΤΗΣ ΑΔΡΑΚΤΑΣ:  Αύριο επί των άρθρων.
      ΠΡΟΕΔΡΕΥΩΝ (Ιωάννης Τραγάκης): Κύριε Αδραχτά, εσείς θα μιλήσετε αύριο.
      Οι συνάδελφοι, που δεν θα προλάβουν να μιλήσουν σήμερα, θα μιλήσουν αύριο ως προτασσόμενοι για να μπορέσουμε να ψηφίσουμε αύριο το νομοσχέδιο. Δεν υπάρχει αντίρρηση και το Σώμα συναινεί. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, να ορίσουμε μέχρι που θα φθάσει ο κατάλογος σήμερα.
      ΠΡΟΕΔΡΕΥΩΝ (Ιωάννης Τραγάκης): Κύριε Αδραχτά, αυτό θα κριθεί από τη συμπεριφορά μας. 
      Το λόγο έχει ο κ. Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, είμαι τυχερός, διότι διαδέχομαι ένα διάλογο με την ουσιώδη κοινοβουλευτική πολιτική διαλεκτική του κ. Καστανίδη και την ιστορική διαδρομή, την οποία έκανε ο δικός μας Κοινοβουλευτικός Εκπρόσωπος κ. Πολύδωρας. Ως εκ τούτου, πιστεύω ότι είμαι διπλά τυχερός, γιατί είχα κατά νου να ομιλήσω ούτως ή άλλως σε αυτό το κλίμα.
      Κύριε Πρόεδρε, αγαπητοί συνάδελφοι, πιστεύω ότι με το παρόν νομοσχέδιο έχουμε κατ’ ουσίαν ένα θεσμικό πλαίσιο για τη διαμετακόμιση του εμπορίου και χρησιμοποιώ έναν όρο συνθετικό, διότι υπάρχουν και δύο έννοιες που πρέπει να διακριθούν. Το νομοσχέδιο έρχεται πολύ ορθώς και οριοθετεί αυτά που χαρακτηρίζουμε μεγάλα, όπως είπε και ο Κοινοβουλευτικός μας Εκπρόσωπος, τα λεγόμενα εθνικά διαμετακομιστικά κέντρα και τη δυνατότητα ίδρυσης και λοιπών εμπορευματικών κέντρων. 
      Στο σημείο αυτό θα ήθελα την προσοχή του κυρίου Υπουργού. Όσον αφορά τα ονομαζόμενα μεγάλα ή εθνικά ή όποιον άλλο δόκιμο όρο και αν χρησιμοποιήσουμε κέντρα που έχουν προσανατολισμό να υπηρετήσουν όχι μόνο την ενδοχώρα, αλλά και να κάνουν την εμπορευματική διαδικασία πιο εξωστρεφή υπάρχει μεγάλη προϊστορία και συζήτηση. 
      Εγώ ποτέ δεν αναγόρευσα το Νομό Κιλκίς, την ιδιαίτερη εκλογική μου πατρίδα, ως ομφαλό της γης, ούτε καν της Ελλάδος, αλλά έτυχε σ’ αυτό το νομοσχέδιο, σ’ αυτήν τη διαδικασία να περιπλέκεται και να εμπλέκεται με τη θετική έννοια του όρου περιπλοκή. 
      Κατά συνέπεια δεν μπορεί κανείς να ακυρώσει μία διαδρομή συζητήσεων και ωρίμων σκέψεων που προϋπήρξαν. Σας μεταφέρω ότι αυτές οι απόψεις και οι αντιλήψεις έχουν μεταδοθεί και μάλιστα έχουν γίνει κοινωνοί και οι νυν περιφερειάρχες σε αυτό το έτος της νέας διακυβέρνησης. Θα πρέπει τούτο να ληφθεί σοβαρώς υπ’ όψιν, διότι μία αλλαγή πλεύσεως στη μέχρι τούδε συζήτηση αναιτιολόγητη, όταν ομιλούμε για μία εθνική πολιτική, για μία δημιουργία διαμετακομιστικών κέντρων με εθνικά χαρακτηριστικά, θα είναι άκρως επικίνδυνη και πολύ φοβούμαι ότι τότε θα δημιουργήσει αντιδράσεις πολύ μεγαλύτερες από αυτές που πιθανόν οι συνθέσεις της αγοράς θα μπορούσαν να δημιουργήσουν, έτσι όπως θέλουμε να δούμε αυτό το θέμα, με τα γενικά χαρακτηριστικά της δημιουργίας εμπορευματικών κέντρων. 
      Έτσι, λοιπόν, σε αυτές τις σκέψεις θα προσθέσω -και συνηγορεί η όλη φιλοσοφία και προϊστορία- ότι ο προσανατολισμός για το σεβασμό του αιγιαλού θα πρέπει να είναι προς τα σύνορα, όσον αφορά τα μεγάλα διαμετακομιστικά κέντρα. Η πολιτική μας για λόγους εξωστρέφειας πρέπει να στοχεύει σύνορα, είτε θαλάσσια είτε χερσαία. Θα πρέπει να ληφθεί πολύ σοβαρώς υπ’ όψιν η ύπαρξη λιμανιού, σιδηροδρόμου, αεροδρομίου, όσον αφορά τη χωροθέτηση αυτών των εθνικών διαμετακομιστικών κέντρων. Έτσι νομίζω ότι θα υπηρετηθεί καλύτερα ο σκοπός που ούτως ή άλλως με τόσο εύστοχο τρόπο έρχεται να υπηρετήσει το παρόν νομοσχέδιο.
      Στις δε οδηγίες και ερμηνευτικές εγκυκλίους, που είθισται να ακολουθούν, αυτός ο προσανατολισμός πρέπει να είναι καίριος και να προκύψει η συνθετική διαδικασία της αναγκαιότητος και της αγοράς, αλλά πάνω απ’ όλα και μίας εθνικής στρατηγικής και κατ’ ουσίαν αναπτυξιακής διαδικασίας στην περιφέρεια και όχι κροκοδείλια συνήθη δάκρυα που χύνουν οι πολιτικοί και, δυστυχώς, έχουν ακυρώσει εν πολλοίς την πολιτική στους πολίτες.
      Εγώ θα σταματήσω όμως και στο θέμα των συνδυασμένων μεταφορών. Είχα την τύχη και κατά το παρελθόν να πω, για να επιβεβαιώσω και κάποιες σκέψεις που ακούστηκαν εδώ μέσα, ότι είμαστε σε πρωτόγονο επίπεδο, κύριε Υπουργέ. Έχω καταγγείλει, επανειλημμένως, λειτουργίες συνδυασμένης δήθεν κατ’ όνομα μεταφοράς στη Θεσσαλονίκη στο σιδηροδρομικό σταθμό, κάτι που καταστρατηγεί κάθε έννοια συνδυασμένης μεταφοράς. Όχι μόνο δεν έχουμε θετικές δράσεις, αλλά δεν μπορούμε να συμμαζέψουμε τις παράνομες δράσεις, κύριε Υπουργέ. Αυτό πρέπει να μας προβληματίσει έντονα τώρα που τίθεται αυτό το θεσμικό πλαίσιο. 
      Επικροτώ και χαίρομαι που βγαίνουν τα διαμετακομιστικά κέντρα και τα εμπορευματικά κέντρα μέσα από τις βιομηχανικές μονάδες. Το έλεγα χρόνια ολόκληρα. Εγώ το επικροτώ, διότι πιστεύω ότι έτσι θα προκύψει καλύτερη διαδικασία. 
      Θα σταματήσω λίγο στη συμπαθή τάξη και στο συμπαθές μέσον που μας μεγάλωσε, τα ΚΤΕΛ, διότι πέρασε κάπως απαρατήρητο το ότι συγχαίρω και επικροτώ τις λειτουργίες του Υπουργείου σ’ αυτό το νομοθέτημα, διότι ήταν πάγιο αίτημα αυτός ο εκσυγχρονισμός των χερσαίων επιβατικών μεταφορών που είναι κατεξοχήν τα ΚΤΕΛ, να βρουν πράγματι, εκείνη τη δυνατότητα του εκσυγχρονισμού τους. 
      	Θέλω να πω και προς τους φίλους της Αριστεράς σχετικά με τους ιδιοκτήτες των ΚΤΕΛ ότι δεν πρόκειται περί κάποιων μεγιστάνων. Αν αναλογιστεί κανείς ότι η σύνταξή τους είναι μικρότερη αυτών που εργάζονται στα ΚΤΕΛ και παρέχουν υπηρεσίες, τότε θα είμαστε ακόμη πιο συμπαθείς προς τα μέτρα τα οποία ζητούν. 
      Επειδή είναι των ημερών, κύριε Υπουργέ, σας επισημαίνω και μία άλλη παράμετρο με τα γνωστά ατυχήματα που έχουν συμβεί στις εθνικές οδούς. Εδώ και τώρα, κύριε Υπουργέ, ό,τι ισχύει για τους οδηγούς των ΚΤΕΛ που στα εξήντα πέντε τους καταθέτουν τα επαγγελματικά διπλώματα, θα είναι εγκληματούσα η πολιτεία αν δεν το εφαρμόσει κατά ένα γενικό χαρακτήρα. Πολλά από τα τροχαία συνέβησαν από ανθρώπους που εκεί και ως έλαχε έτυχε να έχουν επαγγελματικά διπλώματα, δεν ήταν στα ΚΤΕΛ εργαζόμενοι, δεν τους πήρε η πολιτεία τα διπλώματα στα εξήντα πέντε και αφήνονταν στους δρόμους γιατί έκαναν άλλο επάγγελμα. Είναι τραγικό, θα τολμούσα δε να πω κωμικό αυτό να εφαρμόζεται σε επαγγελματίες οδηγούς και να μην εφαρμόζεται σε ερασιτέχνες που έτυχε να έχουν επαγγελματικό δίπλωμα. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Χωματάς έχει το λόγο.
      ΙΩΑΝΝΗΣ ΧΩΜΑΤΑΣ: Κυρίες και κύριοι συνάδελφοι, με το υπό συζήτηση σχέδιο νόμου του Υπουργείου Μεταφορών και Επικοινωνιών θεσπίζονται οι προϋποθέσεις για τη δημιουργία των εμπορευματικών κέντρων και τίθενται οι βάσεις για την ανάπτυξη εμπορευματικών μεταφορών στην Ελλάδα. 
      Ο στόχος του Υπουργείου, που έχει δεσμεύσει περίπου 30.000.000 ευρώ για το σκοπό αυτόν, είναι ο καθορισμός του απαραίτητου θεσμικού πλαισίου για την ανάπτυξη σημαντικών επενδυτικών πρωτοβουλιών στον τομέα αυτόν, που θα συμβάλουν στη δημιουργία ενός δικτύου βιώσιμων εμπορευματικών κέντρων και θα αποτελέσουν «μοχλό» ανάπτυξης για τη χώρα μας. 
      Σήμερα λειτουργούν ήδη στο χώρο της Ευρωπαϊκής Ένωσης πάνω από εκατό περίπου εμπορευματικά κέντρα. Νομίζω ότι ο αριθμός ανέρχεται γύρω στα εκατόν δέκα.
      Δυστυχώς στη χώρα μας δεν υπάρχει μέχρι σήμερα κανένα εμπορευματικό κέντρο, παρά το γεγονός ότι η ύπαρξη, ο συντονισμός και η καλή λειτουργία αυτών των κέντρων θα έφερναν μία μείωση του κόστους γύρω στο 20%. Αυτό βέβαια θα έκανε και τα προϊόντα μας πιο ανταγωνιστικά.
      Παρά το γεγονός επίσης ότι ο κλάδος αυτός συνεισφέρει στο Ακαθάριστο Εθνικό Προϊόν γύρω στο 9%, εν τούτοις μέχρι σήμερα στην Ελλάδα δεν υπάρχουν εμπορευματικά κέντρα και δεν υπάρχει νομικό πλαίσιο.
      Η έλλειψη αυτή είχε ως αποτέλεσμα το να επικρατεί ένα «θολό» και αβέβαιο καθεστώς όσον αφορά την ίδρυση, τη λειτουργία και τη χρηματοδότηση των εμπορευματικών κέντρων, γεγονός που λειτουργούσε ανασταλτικά για την ανάπτυξη του κλάδου αυτού στη χώρα μας.
      Αυτήν την κατάσταση επιχειρεί να «θεραπεύσει» το παρόν σχέδιο νόμου ξεκινώντας από το ύψος της χρηματοδότησης των αντίστοιχων επενδυτικών προτάσεων μέσω του αναπτυξιακού νόμου, το οποίο μπορεί να φτάσει μέχρι και 75%.
      Εκτός όμως από τη γενναία χρηματοδότηση, καθοριστικής σημασίας για την ταχεία και επιτυχή ανάπτυξη των εμπορευματικών κέντρων στη χώρα μας είναι και η απρόσκοπτη και ευχερής αδειοδότηση. Έτσι λύνεται και ένα πρόβλημα της γραφειοκρατίας στον τόπο μας.
    Και για πρώτη φορά υπάρχει σε νομοσχέδιο αυτού του είδους η εξυπηρέτηση σε ανθρώπους οι οποίοι προηγούμενα εταλαιπωρούντο επί πολλά έτη για να πάρουν μια άδεια. Τώρα, αρκεί μόνο μια αίτηση προς τον αρμόδιο Υπουργό Μεταφορών για να δοθεί αυτή η άδεια. 
    Οφείλω να επισημάνω ότι το υπό συζήτηση σχέδιο νόμου δεν περιορίζεται στις σημαντικές ρυθμίσεις για τα εμπορευματικά κέντρα, αλλά ανοίγει και μια καινούργια σελίδα για τις μεταφορές στη χώρα μας, δημιουργώντας μια αεροπορική γέφυρα με υδροπλάνα μεταξύ ηπειρωτικής Ελλάδας και νησιών.
    Για μας, οι οποίοι ζούμε σε νησιωτικές και απομονωμένες περιοχές, νομίζω ότι η δημιουργία μιας τέτοιας επικοινωνίας με υδροπλάνα θα βοηθήσει σε πάρα πολλούς τομείς τους κατοίκους των νησιών και ιδιαίτερα στο θέμα των επειγουσών αερομεταφορών. Έτσι λοιπόν, προστίθεται και ένας άλλος τρόπος με τον οποίο μπορούμε να βοηθήσουμε τους κατοίκους των νησιών μας για να αντιμετωπίσουν τέτοιου είδους προβλήματα. 
    Θα ήθελα τώρα να αναφερθώ και σε ένα άλλο θέμα το οποίο ρυθμίζει το παρόν νομοσχέδιο και αυτό είναι η παράταση του χρόνου της λειτουργίας και ανανέωσης των λεωφορείων των ΚΤΕΛ των νησιωτικών περιοχών. Κύριε Υπουργέ, πολύ σωστά ψηφίζεται αυτή η διάταξη, παρατείνοντας το χρόνο της ανανέωσης μέχρι τα είκοσι επτά χρόνια αντί των είκοσι τριών. Και ειλικρινά λυπούμαι γιατί ορισμένοι συνάδελφοι της Αξιωματικής Αντιπολίτευσης, αυτό δεν μπόρεσαν να το καταλάβουν. Εγώ θα ήθελα να το στηρίξουν, όχι επειδή είμαι νησιώτης, αλλά επειδή αυτή είναι η αλήθεια.
    Κύριοι συνάδελφοι, ένα αυτοκίνητο μπορεί να φθείρεται, ανάλογα με τη χρήση του, την καλή ή κακή μεταχείρισή του. Στα νησιά οι δρόμοι είναι λίγοι, τα χιλιόμετρα που κάνουν τα λεωφορεία είναι πολύ λιγότερα απ’ αυτά που κάνουν τα λεωφορεία που κινούνται στην ηπειρωτική Ελλάδα και κάνουν διανομαρχιακές διαδρομές. Έτσι λοιπόν, αφού δεν κάνουν τα χιλιόμετρα που κάνουν τα λεωφορεία της ηπειρωτικής Ελλάδας, δικαιολογημένα θα πρέπει να υπάρξει αυτή η εξαίρεση, αναγνωρίζοντας έτσι και την ιδιαιτερότητα των νησιών. Αν δεν την αναγνωρίζετε και σ’ αυτό το σημείο, πού την αναγνωρίζετε;
    Επιπλέον θα ήθελα, κύριε Υπουργέ, να πω ότι όχι μόνο να υπάρξει η παράταση αυτή μέχρι τα είκοσι επτά χρόνια, αλλά και γι’ αυτούς που έχουν λήξει ήδη οι άδειες να δώσετε μια παράταση μέχρι τέλος του έτους για οικονομικούς λόγους. Επίσης να αυξήσετε την επιδότηση στην ανανέωση μέχρι 50% για καινούργια λεωφορεία και αυτοί που παίρνουν μεταχειρισμένα λεωφορεία από ευρωπαϊκές χώρες, ο χρόνος να μην είναι στα έντεκα ή δώδεκα χρόνια, αλλά να πάει γύρω στα δεκαπέντε χρόνια. Και η επιδότηση εκεί να αυξηθεί από τα δεκαπέντε στα είκοσι χρόνια. Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Κόρκα.
    ΑΘΗΝΑ ΚΟΡΚΑ-ΚΩΝΣΤΑ: Κυρίες και κύριοι συνάδελφοι, συζητάμε το νομοσχέδιο για την ίδρυση και λειτουργία εμπορευματικών κέντρων και κατ’ ουσίαν, αυτό το νομοσχέδιο αποτελεί ένα θεσμικό πλαίσιο το οποίο εισάγει το Υπουργείο Μεταφορών στην προσπάθεια της Κυβέρνησης να συνεισφέρει στη διευκόλυνση και τον εκσυγχρονισμό των μεταφορών και κατά συνέπεια στην οικονομική ανάπτυξη.
    Εντάσσεται δε στο σύνολο της δέσμης των μέτρων που αποβλέπουν στην τόνωση της περιφέρειας, στη μείωση της ανεργίας και αύξηση της απασχόλησης. Μαζί δε με τον αναπτυξιακό νόμο, τα εμπορευματικά κέντρα, θα τονώσουν την εθνική οικονομία, διότι θα πετύχουν τη μείωση του κόστους μεταφοράς στη διακίνηση των εμπορευμάτων από και προς τη χώρα μας και μέσα σ’ αυτή και ιδιαίτερα σε δύσκολες περιοχές, ορεινές και κυρίως νησιωτικές περιοχές. Θα διευκολύνει τις εξαγωγές των προϊόντων μας γιατί θα μειωθεί το κόστος μεταφοράς και αυτό θα έχει θετική επίπτωση στην ανταγωνιστικότητα των προϊόντων στις εξωτερικές αγορές.
     Θα μειωθεί επίσης η επιβάρυνση των προϊόντων που εισάγουμε και φθάνουν σήμερα στον έλληνα καταναλωτή σε πάρα πολύ υψηλά κόστη λόγω της μεταφοράς. Αν δε, λάβουμε υπ’ όψιν τη γεωγραφική θέση της χώρας μας που βρίσκεται στο επίκεντρο προς τις χώρες της Ευρωπαϊκής Ένωσης και προς τις τρίτες χώρες και τις ανατολικές χώρες σε Ασία και Αφρική, θεωρούμε ότι οι μεταφορές θα αποτελέσουν έναν σημαντικό παράγοντα οικονομικής ανάπτυξης, γιατί θα εξυγιανθεί και θα αναδιαρθρωθεί η οικονομία μας. Θα προσελκυσθούν στη χώρα μας νέες επενδύσεις. Στο σχέδιο νόμου αυτό είναι πολύ βασικό ότι θεσμοθετείται η ιδιωτική επενδυτική πρωτοβουλία για τα εμπορευματικά κέντρα και αναλύεται το πλαίσιο της. 
     Αναφέρονται αναλυτικά οι προϋποθέσεις ίδρυσης και λειτουργίας εμπορευματικών κέντρων. Οι όροι για να διασφαλίζεται η βιωσιμότητά τους. Οι κανονισμοί λειτουργίας οι οποίοι εγκρίνονται από το Υπουργείο Μεταφορών και Επικοινωνιών. Βασικό σημείο αποτελεί η απαιτούμενη ελαχίστη έκταση για υποδομές, καθώς επίσης και η ελαχίστη χιλιομετρική απόσταση για πρόσβαση προς το μεταφορικό δίκτυο της χώρας είτε σε σιδηροδρομικό σταθμό είτε σε λιμενικές εγκαταστάσεις. Και πολύ σωστά ο κύριος Υπουργός μείωσε αυτήν την ελαχίστη επιφάνεια στα ογδόντα στρέμματα καθ’ ότι σε πάρα πολλές περιοχές της χώρας είναι πάρα πολύ δύσκολο να ευρεθεί μια τέτοια έκταση ελεύθερη και με τις προδιαγραφές που απαιτούνται λόγω του χαρακτηριστικού ανάγλυφου που έχει το ελληνικό έδαφος με μικρές εκτάσεις. 
     Επίσης είναι σημαντική η χωροθέτηση του εμπορευματικού κέντρου δηλαδή η θέση, η έκταση και τα όρια με ειδικές προδιαγραφές, με έγκριση μελέτης περιβαλλοντικών επιπτώσεων κα περιβαλλοντικών όρων και μέτρα για την προστασία του περιβάλλοντος. Με έγκριση της πολεοδομικής μελέτης και των οικονομοτεχνικών μελετών, με υποδομές καθώς και με χώρο πρασίνου. Είναι πάρα πολύ βασικό ότι δίνεται 40% κάλυψη για τα κτήρια και για τις λοιπές εγκαταστάσεις, ούτως ώστε να υπάρχει αυτός ο χώρος πρασίνου και ο χώρος κοινής χρήσης ταυτόχρονα που απαιτείται, καθώς επίσης και ο συντελεστής δόμησης που είναι στο 0,6.
     Θέλω να σταθώ σε ένα σημείο ακόμα: Πάρα πολύ σωστά δεν προβλέπεται για αυτούς τους χώρους εισφορά αντίστοιχα σε γη και χρήμα. Γιατί άλλωστε οι χώροι αυτοί οι οποίοι διαμορφώνονται προορίζονται για την κοινή χρήση, για τη χρήση όλων. Και αυτό θεωρείται ότι είναι η εισφορά σε γη. Η δε εισφορά σε χρήμα είναι τα ίδια αντίστοιχα κτήρια και τα ίδια έργα υποδομής τα οποία γίνονται μέσα στο χώρο του εμπορευματικού κέντρου. 
     Επιχορηγείται η ιδιωτική επενδυτική πρωτοβουλία με αυτό το σχέδιο νόμου, η οποία πληροί τα κριτήρια βάσει της μελέτης σκοπιμότητας και της οικονομικής βιωσιμότητας του προτεινόμενου κέντρου. 
     Κυρίες και κύριοι συνάδελφοι, θα ήθελα να σταθώ σε δυο τρία ζητήματα ακόμα. Στο σύνολο των επιχειρήσεων που επιτρέπεται να εγκατασταθούν και να δραστηριοποιηθούν σε ένα εμπορευματικό κέντρο είναι αυτές που αφορούν μεταφορά, αποθήκευση, διανομή αγαθών, οργάνωση, συγκρότηση φορτίων, ομαδοποίηση, αποθήκευση, συσκευασία, μεταφόρτωση και σημαντικές επίσης επιχειρήσεις που παρέχουν υποβοηθούμενες υπηρεσίες, τράπεζες, εστιατόρια, ξενοδοχεία κλπ.. Θα σταθώ όμως στο νομό μου. Ο Νομός Κορινθίας έχει κύρια προϊόντα τα αγροτικά, εσπεριδοειδή, βερίκοκα και, ιδιαίτερα, τη γνωστή κορινθιακή σουλτανίνα η οποία είναι γνωστή σε χώρες της Ευρωπαϊκής Ένωσης και κυρίως στην Αγγλία και στη Γερμανία. Σε αυτό το προϊόν θα πω ότι στηρίζεται η οικονομία του νομού, αν όχι εξ ολοκλήρου, κατά το μεγαλύτερο ποσοστό.
     Ευπαθή, λοιπόν, νωπά προϊόντα που απαιτούν ψύξη και συντήρηση, ειδάλλως θα πρέπει να προωθηθούν στην αγορά σε πάρα πολύ λίγο χρόνο προς κατανάλωση. Και γνωρίζουμε ότι αυτά τα προϊόντα μπορούν να διατηρηθούν δύο, τρεις και τέσσεις μήνες υπό κατάλληλες συνθήκες. Γι’ αυτό θέλω να ρωτήσω αν υπάρχει περίπτωση να συμπεριληφθούν και τα ψυγεία (ψυκτικές μονάδες) στα εμπορευματικά κέντρα, ώστε να διευρυνθεί ο χρόνος διατήρησης των προϊόντων πριν φθάσουν στον καταναλωτή. Καθώς επίσης να μην υφίστανται αυτά τα προϊόντα τις οικονομικές επιπτώσεις όταν υπάρχει υπερπαραγωγή όπως έγινε το προηγούμενο καλοκαίρι και έτσι να έχουμε μείωση των τιμών πωλήσεων.
     Επίσης θα ήθελα να σταθώ και σε ένα άλλο σημείο, στην αποσυμφόρηση που μπορεί να γίνει από το κυκλοφοριακό χάος μέσα από τις πόλεις. Για παράδειγμα η Κόρινθος, η πρωτεύουσα του νομού μου: Βαριά οχήματα σε καθημερινή βάση, διασχίζουν την πόλη σε σύνδεση με το εμπορικό λιμάνι με τις αντίστοιχες επιπτώσεις στο κυκλοφοριακό της πόλης στις φθορές του οδοστρώματος, στην ασφάλεια των κατοίκων.
     Όσον αφορά την παραχώρηση χρήσης αιγιαλού και παραλίας για είκοσι πέντε χρόνια για την εκτέλεση έργων, είναι πολύ σημαντικό αυτό καθώς και το απαγορεύεται η χρήση από τρίτους, ώστε να εκπληρούται ο σκοπός για τον οποίον γίνεται η παραχώρηση. Επίσης βασικό είναι και η απλούστευση των διαδικασιών. Μία άδεια από ένα φορέα, το Υπουργείο Μεταφορών.
     Εν κατακλείδι, πιστεύω ότι με αυτό το σχέδιο νόμου θα βοηθηθούν οι επενδύσεις, και θα γίνει σωστά η απορρόφηση ευρωπαϊκών πόρων και ότι η περιφερειακή ανάπτυξη και ιδιαίτερα προβληματικών νησιωτικών περιοχών και οι μικρομεσαίες επιχειρήσεις και οι μικρομεσαίοι επενδυτές θα δημιουργήσουν αύξηση απασχόλησης και ευκαιρία για να αναπτυχθούν οι επιχειρήσεις και να γίνουν ανταγωνιστικές. Γι’ αυτό το λόγο υπερψηφίζουμε αυτό το σχέδιο νόμου.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Τσαντούλας.
     ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, είμαι και εγώ ευτυχής που μιλάω σε μία ώρα κοινοβουλευτικής ηρεμίας και βέβαια, μετά από τόσους ομιλητές που έχουν μιλήσει γι’ αυτό το νομοσχέδιο με τα τόσα πλεονεκτήματα, σχεδόν όλοι οι υπόλοιποι έχουμε καλυφθεί. Και θα ήταν πλεονασμός να πω και εγώ ότι η διεθνοποίηση του εμπορίου και ο νέος χάρτης μεταφορών που διαμορφώνεται έχουν δημιουργήσει αυξημένες απαιτήσεις διαχείρισης των εμπορευμάτων και στη χώρα μας. 
     Και αυτό βέβαια είναι αλήθεια, όπως αλήθεια είναι ότι έχουμε καθυστερήσει αρκετά -«δυστυχώς» είπε ο κ. Καστανίδης και το παραδέχθηκε- παρ’ ότι, όπως είπαν και άλλοι ομιλητές, ήδη από το 1997 υπήρχαν μελέτες για τα εμπορευματικά κέντρα στη χώρα μας. Και θα έλεγα ότι έχουμε καθυστερήσει σε σύγκριση με άλλες χώρες, όπως η γειτονική μας Ιταλία, όπου από τη δεκαετία του ’80 είχε γίνει φανερή η ιδιαίτερη σημασία που θα είχε για την οικονομία της χώρας η ανάπτυξη ενός δικτύου εμπορευματικών κέντρων συνδυασμένων μεταφορών, που σήμερα είναι από τα μεγαλύτερα και τα πιο σύγχρονα στην Ευρώπη. Θα ήθελα να επισημάνω επίσης ότι στην Ιταλία και σε πολλές άλλες ευρωπαϊκές χώρες τα τοπικά εμποροβιομηχανικά επιμελητήρια ήταν και είναι από τα ιδρυτικά μέλη των φορέων διαχείρισης, γεγονός που δείχνει τη σημαντικότητα συμμετοχής και στη χώρα μας αυτών των φορέων που εκπροσωπούν, στην περιοχή τους, την ιδιωτική επιχειρηματική δραστηριότητα, που σήμερα είναι ο σπουδαιότερος παράγοντας για αύξηση της απασχόλησης, τόνωση της τοπικής οικονομίας και αντιμετώπιση της ανεργίας.
     Από την άλλη πλευρά θα πρέπει να υπάρξει προσοχή, ώστε να μην καταφέρουν μεμονωμένα επιχειρηματικά σχήματα διεθνών μεταφορέων να μονοπωλήσουν την έγκριση ίδρυσης, λήψης επιδότησης και λειτουργίας «ιδιωτικοποιημένων» εμπορευματικών κέντρων που θα δημιουργήσουν ολιγοπωλιακές συνθήκες σε βάρος του οφέλους που μπορούν να αποκομίσουν οι μεσαίες εμπορικές και παραγωγικές επιχειρήσεις από τη λειτουργία των κέντρων.
     Κυρίες και κύριοι συνάδελφοι, η δημιουργία αλλά και η φροντίδα για τη σωστή λειτουργία ενός εμπορευματικού κέντρου εκφράζει και τη βούληση μιας κυβέρνησης να σεβαστεί και να προστατεύσει, πέραν των άλλων, τις συνθήκες ζωής μέσα και γύρω από μία πόλη από πλευράς κυκλοφοριακού αλλά και το περιβάλλον, με τη συγκέντρωση της αποθηκευτικής και μεταφορικής δραστηριότητας σε ένα σημείο. Η προοπτική της ανάπτυξης των συνδυασμένων μεταφορών στην Ελλάδα με την πληθώρα των νησιών και των λιμένων στις παράκτιες περιοχές είναι ιδιαίτερα σημαντική.
     Κυρίες και κύριοι συνάδελφοι, σ’ αυτήν τη βάση το νομοσχέδιο κινείται και μέσα στο πλαίσιο της κυβερνητικής πολιτικής για περιφερειακή ανάπτυξη και αποκέντρωση. Και μιλάω βέβαια σαν Βουλευτής περιφέρειας σε ένα νομό που μπορεί να επωφεληθεί από τις διατάξεις αυτού του νομοσχεδίου, εφόσον εκδηλωθεί τοπικό ενδιαφέρον. Και αναφέρομαι στη δυνατότητα που δίνει το νομοσχέδιο για δημιουργία πέρα από τα λίγα μεγάλα εμπορευματικά κέντρα που χρειάζεται η χώρα, και μικρότερων σε περιοχές που διαθέτουν κατάλληλες υποδομές, όπως λιμάνια και αεροδρόμια. Τα κέντρα αυτά είναι ικανά να τονώσουν ιδιαίτερα την τοπική οικονομία υποστηρίζοντας σημαντικά τη διαδικασία αποθήκευσης και μεταφοράς των εμπορευμάτων που θα γίνεται ταχύτερα, οικονομικότερα και ασφαλέστερα. Και αυτό αφορά ακόμη και την ποιότητα των μεταφερομένων εμπορευμάτων, όπως ακόμα και τη διακίνηση πρώιμων προϊόντων στις περιοχές που τα παράγουν.
    Θα ήθελα, κύριε Υπουργέ, να υποστηρίξω και εγώ την ανάγκη να μειωθεί η απαιτούμενη έκταση, αλλά ήδη το κάνατε. Γενικά νομίζω ότι η σημερινή  πρόταση νόμου είναι περισσότερο πρακτική και θα μπορούσα να πω ίσως και περισσότερο δίκαιη από αυτή του νομοσχεδίου του ΠΑΣΟΚ, που είχε αρκετά θετικά στοιχεία τα οποία κρατούνται και σε αυτό το νομοσχέδιο. Και αυτό δεν είναι καθόλου κακό. 
    Κυρίες και κύριοι συνάδελφοι, θα έλεγα ότι είναι σημαδιακό ότι ένα νομοσχέδιο σαν το σημερινό έρχεται στη χρονιά που χαρακτηρίζεται χρονιά για την ανταγωνιστικότητα. Γιατί αληθινά δημιουργεί και στηρίζει προϋποθέσεις αναγκαίες για να γίνουν τα προϊόντα μας ανταγωνιστικά, για να γίνει η χώρα μας ανταγωνιστική στο ευρωπαϊκό και το παγκόσμιο περιβάλλον. Γι’ αυτό και το υπερψηφίζω.
    Ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Ο συνάδελφος, κ. Βασιλείου, έχει το λόγο. 
     ΓΕΩΡΓΙΟΣ ΒΑΣΙΛΕΙΟΥ: Κυρίες και κύριοι συνάδελφοι, θα πρέπει να ομολογήσω ότι σ’ αυτήν την Αίθουσα σήμερα εδόθησαν πραγματικά μηνύματα δημοκρατίας και συναίνεσης, τόσο από τον Κοινοβουλευτικό Εκπρόσωπο  της Νέας Δημοκρατίας, τον κ. Πολύδωρα, όσο και από τον Κοινοβουλευτικό Εκπρόσωπο του ΠΑΣΟΚ, τον κ. Καστανίδη. 
     Θα μου επιτρέψετε όμως, ως νέος πολιτικός σ’ αυτό το χώρο, ορισμένα πράγματα να τα αντιλαμβάνομαι με τη δική μου τακτική και με τη δική μου πολιτική έκφραση. Επιτρέψτε μου λοιπόν να αναφερθώ για λίγο στην αυθεντική αγωνία του Κοινοβουλευτικού Εκπροσώπου του ΠΑΣΟΚ, άρα και συνεπώς ολοκλήρου του ΠΑΣΟΚ, για τη δίλεπτη παρέμβασή του σχετικά με το «Βασικό Μέτοχο» και την πιθανή περικοπή κοινοτικών κονδυλίων. 
     Θα μας πείθατε περισσότερο, κυρίες και κύριοι συνάδελφοι του ΠΑΣΟΚ, για την ευαισθησία σας αν κατά την περίοδο που κυβερνούσατε είχατε, ή τουλάχιστον δείχνατε, την ανάλογη ευαισθησία και αυθεντική αγωνία και για την απορρόφηση των κονδυλίων την οποία στα πάνω από τέσσερα χρόνια που την διαχειριστήκατε, μας την παραδώσατε στο ύψος μόλις του 21%. Και πώς την παραδώσατε; Κουτσουρεμένη, με τις αραχνιασμένες στοίβες μελετών επί μελετών που μας κληροδοτήσατε, κύριοι συνάδελφοι του ΠΑΣΟΚ. Και θα μας πείθατε δε ακόμα περισσότερο για την αυθεντική σας αγωνία αν δείχνατε ακριβώς την ίδια αυθεντική αγωνία και για τις παραπομπές της χώρας μας από την Ευρωπαϊκή Κοινότητα για δύο θέματα. Για το σκουπιδαριό Κουρουπητού, κυρίες και κύριοι συνάδελφοι. Για το σκουπιδαριό Κουρουπητού και για τα τεράστια πρόστιμα που πλήρωσε και εξακολουθεί να πληρώνει η χώρα μας στο βωμό των ατασθαλιών σας. Αυτά τα ολίγα, όσον αφορά στην δίλεπτη παρέμβαση του κ. Καστανίδη. 
     Η σύγχρονη οργάνωση, κυρίες και κύριοι συνάδελφοι, του διεθνούς εμπορίου ιδίως μετά το άνοιγμα των κοινοτικών συνόρων επέφερε ριζικές αλλαγές στον τομέα των διεθνών μεταφορών. Βασικό κεφάλαιο του διεθνούς εμπορίου, δε, αποτελούν οι εμπορευματικές μεταφορές, η βελτίωση των οποίων έχει άμεση σχέση με την ευρύτερη οικονομική αλλά και κοινωνική ανάπτυξη.
     Ειδικότερα το σύστημα διανομής του εμπορίου, ιδίως, σε ένα διεθνοποιημένο μοντέλο αποτελεί τη βασικότερη, ίσως, παράμετρο ομαλής ανάπτυξης και οργάνωσης των επιχειρήσεων όλων των κλάδων. Η διεθνής εμπειρία κατέδειξε ότι ένα βέλτιστο μοντέλο εμπορευματικών μεταφορών συνιστά μοχλό βιωσιμότητας και ανάπτυξης του εμπορίου. Σε πολλές χώρες παρουσιάστηκε η ανάγκη να οργανωθούν οι εμπορευματικές μεταφορές και να δημιουργηθούν κέντρα που θα αναλαμβάνουν και θα παρέχουν συναφείς υπηρεσίες. 
     Τα αποτελέσματα από την ίδρυση εμπορευματικών κέντρων με σκοπό την οργάνωση των μεταφορών ήταν θετικά και σε πολλά επίπεδα: στην οικονομία, στην ανάπτυξη, στο εμπόριο, στο περιβάλλον, στις συγκοινωνίες και στην απασχόληση. Ιδίως όμως απεδείχθη ότι χώρες οι οποίες, λόγω της γεωγραφίας τους, κατέχουν θέση κλειδί στις διεθνείς μεταφορές ωφελήθηκαν πολύπλευρα από την εισαγωγή τέτοιων κέντρων όταν βέβαια εκμεταλλεύθηκαν σωστά και αποτελεσματικά αυτό το προσόν.
      Και για να έρθουμε στα εν οίκω και στο ερώτημα: Ποια χώρα της Ευρώπης θα μπορούσε να εκμεταλλευθεί στο έπακρο και πλεονεκτεί με τη γεωγραφική της θέση στο χάρτη των διεθνών μεταφορών; Νομίζω ότι όλοι θα απαντούσαμε: «Η Ελλάδα». Η συνεχής διεθνοποίηση του εμπορίου και η παγκοσμιοποιημένη πλέον κοινωνία των εθνών συνιστά μια συνεχώς εξελισσόμενη διαδικασία. Κεντρικό κομμάτι του παζλ αυτού είναι οι μεταφορές.
      Αυτές τις νέες και προοδευτικά αναπτυσσόμενες εξελίξεις η χώρα μας δεν μπορούσε να παρακολουθήσει διότι είμαστε και αδιάβαστοι και απροετοίμαστοι και μακροπρόθεσμα και βραχυπρόθεσμα. Καμία πρόβλεψη και κανένα μοντέλο δημιουργίας ενός οργανωμένου συστήματος εμπορευματικών μεταφορών και υπηρεσιών δεν είχε προβλεφθεί. Και βέβαια θα μπορούσε κάποιος να ισχυριστεί ότι αυτά τα θέματα είναι πολύ προχωρημένα για τη χώρα μας ή ότι δεν υπήρχαν οι κατάλληλες υποδομές ή ότι ήταν άκαιρα. Να όμως που η Κυβέρνηση της Νέας Δημοκρατίας επιδεικνύει για μια ακόμα φορά πολιτικό και οργανωτικό οραματισμό και παρακολουθεί το διεθνές γίγνεσθαι και το επεξεργάζεται. Και τι καταφέρνει; Να είναι, αν όχι μπροστά, παράλληλα με το διεθνές γίγνεσθαι και το νέο μοντέλο εμπορικών συναλλαγών και μεταφορών και όχι να σέρνεται στο άρμα των διεθνών εξελίξεων.
      Κυρίες και κύριοι συνάδελφοι, το σχέδιο νόμου που το Υπουργείο Μεταφορών φέρνει προς ψήφιση συνιστά, ομολογουμένως, μια οργανωμένη πρώτη προσέγγιση του φαινομένου των εμπορευματικών κέντρων και υπηρεσιών. Δεν επιθυμώ να υπεισέλθω σε λεπτομέρειες του νομοτεχνικά και οικονομετρικά άρτιου σχεδίου και στις επιμέρους διατάξεις του, αλλά θέλω να τονίσω ορισμένα στοιχεία:
      Όσον αφορά τα εμπορευματικά κέντρα εισάγεται ένα νομοθετικό ρυθμιστικό πλαίσιο με σαφείς όρους και προϋποθέσεις και καταγράφεται μια εύρυθμη και λειτουργική διοικητική διαδικασία, στην οποία η αρχή της νομιμότητας κατέχει περίοπτη θέση. Οι ασφαλιστικές δικλίδες τόσο για το περιβάλλον όσο και για την ουσία της ίδρυσης των εμπορευματικών κέντρων είναι ιδιαίτερα εμφανείς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Η συναπόφαση των αρμοδίων Υπουργών, που οδηγεί στην έκδοση της σχετικής άδειας, αποτελεί απόσταγμα ενδελεχούς ελέγχου τήρησης των διαγραφόμενων όρων. Η Κυβέρνηση προωθεί για άλλη μια φορά την ιδιωτική πρωτοβουλία και επιλέγει λύσεις που προάγουν την ανάπτυξη, το συνεχώς βομβαρδιζόμενο εμπόριο της χώρας μας και την απασχόληση. 
      Παράλληλα το νομοσχέδιο προωθεί καινοτόμες προσπάθειες της Κυβέρνησης στον τομέα των μεταφορών. Και αναφέρομαι στην απόσυρση των δικύκλων και στην εισαγωγή στο ελληνικό μεταφορικό status των υδροπλάνων. Η εκμετάλλευση αυτής της μορφής των μεταφορών έλειπε από τη χώρα μας, η οποία έχει τόσα ακριτικά νησιά όπου μπορεί να οργανωθεί ένα τέτοιο μοντέλο μεταφορών. Όσον αφορά το θέμα της απόσυρσης των δικύκλων, όλοι θα συμφωνήσουμε ότι πρόκειται για μια προσπάθεια, ομολογουμένως, απαραίτητη με πολλά οφέλη τόσο ποσοτικά όσο και ποιοτικά. Διάβασα μάλιστα τις προάλλες ότι ο μισός αριθμός δικύκλων ρυπαίνει πολύ περισσότερο την ατμόσφαιρα σε διπλάσιο αριθμό αυτοκινήτων.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΓΕΩΡΓΙΟΣ ΒΑΣΙΛΕΙΟΥ: Τελείωσα, κύριε Πρόεδρε.
    Αυτή την εξαγγελία της η Κυβέρνηση του Κώστα Καραμανλή τήρησε και έκανε πράξη, πιστή στο καθήκον της για αντιμετώπιση των προβλημάτων της καθημερινότητας του Έλληνα και την ανανέωση του στόλου των δικύκλων. Πιστεύω ότι το δημόσιο συμφέρον, που το παρόν νομοσχέδιο καλείται να προστατεύσει, υπηρετείται με τον καλύτερο και πλέον αποτελεσματικό τρόπο, με ένα πλαίσιο διαφανών κανόνων και όρων που στοχεύουν στη δημιουργία ενός ορθολογικού και έξυπνου τρόπου διαχείρισης των εμπορευματικών μεταφορών με μακρόπνοη προοπτική και βέβαια επιτυχία.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Ο κ. Στρατάκης έχει το λόγο.
    ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
    Θέλω να πω στον αγαπητό συνάδελφο κ. Βασιλείου ότι η ελλιπής απορροφητικότητα, όπως τουλάχιστον μας είπε προ ολίγου από του Βήματος, οδήγησε τη χώρα στο να κατασκευάσει χιλιάδες μικρά και μεγάλα έργα. Δεν έχει παρά να κάνει μια βόλτα στην ελληνική περιφέρεια, αλλά και στο κέντρο, για να τα δει. Σήμερα παρακολουθούμε ότι τα έργα, που ήταν σχεδόν στην τελική φάση ολοκλήρωσης, έχουν σταματήσει και δεν μπορούν να παραδοθούν. Αυτό δείχνει την απορροφητικότητα και την ταχύτητα υλοποίησης των όποιων έργων γίνονται στην ελληνική επικράτεια.
      Θέλω να μπω στο νομοσχέδιο και να πω δύο κουβέντες. Θα συμφωνήσω με την άποψη που εκφράστηκε από τον κύριο Υπουργό ότι είμαστε στον ίδιο δρόμο.
      Μπορεί να είμαστε στον ίδιο δρόμο και ακολουθώντας τη ρήση του κ. Πολύδωρα μπορεί να πούμε ότι ερχόμαστε από πολύ μακριά. Το θέμα, όμως, είναι ότι είμαστε στον ίδιο δρόμο και όσο γίνονταν οι εγκαινιασμοί των έργων, που ήταν έτοιμα, ασφαλώς υπήρχε μία ταχύτητα. Φαίνεται, όμως, ότι με την έλευση του καλοκαιριού, αυτή η ταχύτητα τελείωσε και υπήρξε στάση. 
      Έπρεπε να περάσει ολόκληρος ο χειμώνας για να έρθουμε την άνοιξη και να φέρουμε ένα έτοιμο νομοσχέδιο, που βέβαια είναι στην ίδια λογική και αντίληψη που είχε και το δικό μας σχέδιο νόμου όταν το φέραμε στη Βουλή πριν από ένα χρόνο, αλλά διαφοροποιείται σε κάτι πολύ ουσιαστικό, όχι σε σχέση με το στόχο, που είναι η κατασκευή των εμπορευματικών κέντρων και η διαμόρφωση άλλων δεδομένων, τα οποία έχουμε ανάγκη ως χώρα, τα οποία έχει ανάγκη η σύγχρονη εξέλιξη, τα οποία έχει ανάγκη το σύγχρονο εμπόριο, αλλά κυρίως, ως προς το ότι οι διαδικασίες που επιλέγει για να φθάσει το στόχο, φοβάμαι πάρα πολύ ότι δεν θα αποδώσουν τα αναμενόμενα ή τουλάχιστον δεν θα υπηρετήσουν το στόχο στο βαθμό που εκτιμούμε ότι θα υπηρετούσε η δική μας λογική, η δική μας αντίληψη.
      Το λέω αυτό, κύριε Πρόεδρε, γιατί εμείς, διαβλέποντας το μείζον πρόβλημα που υπάρχει σε σχέση με τα εμπορευματικά κέντρα, που είναι το θέμα της χωροταξίας, είχαμε φροντίσει με κόπο, με προσπάθεια, μετά από μελέτες, να φτάσουμε σε ένα σημείο να έχουμε προσδιορίσει κάποιες θέσεις και μέσα από συγκεκριμένες χρηματοδοτήσεις του Γ΄ Κοινοτικού Πλαισίου Στήριξης να μπορέσουμε να δημιουργήσουμε αυτά τα έξι, επτά εμπορευματικά κέντρα, που θεωρούμε ότι είναι εντελώς απαραίτητα, ώστε να δώσουμε λύση σε αυτό το πρόβλημα που έχουν ανάγκη οι σύγχρονες μεταφορές.
      Και όταν λέω ότι έχουν ανάγκη, αυτό σημαίνει ότι έχουν ανάγκη τον εξορθολογισμό, έχουν ανάγκη να υπάρξουν κριτήρια αξιοπιστίας και ασφάλειας. Όλα αυτά, από τη μία πλευρά, θα δώσουν τη δυνατότητα να ικανοποιηθεί η ζήτηση και από την άλλη να έχουμε τη μείωση του κόστους μεταφοράς.
      Ερχόμαστε, όμως, σήμερα εδώ και αναπτύσσουμε μία λογική, όχι μόνο στα πλαίσια κάποιου ιδεαλισμού, όπως ειπώθηκε από κάποιους, που στην πράξη αποδείχθηκε ότι δεν ωφέλησε. Δηλαδή βλέπουμε ότι ολόκληρη η Ευρώπη σήμερα, οι είκοσι πέντε χώρες, έχουν περίπου εκατό εμπορευματικά κέντρα. Οι χώρες που είχαν την αντίληψη που εμείς προσπαθούσαμε να περάσουμε με το σχέδιο νόμου που φέραμε στη Βουλή, ήταν ακριβώς αυτή των χωρών που δημιούργησαν κάποια κέντρα με γρήγορους ρυθμούς, σύγχρονα και τα οποία, εν πάση περιπτώσει, κάλυπταν τις πραγματικές ανάγκες, σε αντίθεση με τις άλλες χώρες που ακολούθησαν την αντίθετη λογική, την οποία επικαλείται η Κυβέρνηση, στις οποίες βλέπουμε το μειωμένο αριθμό των εμπορευματικών κέντρων που έχουν δημιουργηθεί. 
      Για παράδειγμα ολόκληρο το Ηνωμένο Βασίλειο έχει οκτώ εμπορευματικά κέντρα, σε αντίθεση με τη Γερμανία που ακολούθησε την αντίθετη τακτική και έχει είκοσι επτά εμπορευματικά κέντρα. Βλέπουμε να αναπτύσσεται μια τέτοια κατάσταση στο χώρο της Ευρώπης, που μας δημιουργεί όχι μόνο τις υποψίες, αλλά κυρίως, τους φόβους ότι ενδεχομένως αυτή η προσπάθεια δεν θα ευοδωθεί. 
      Εγώ έχω και ένα παράδειγμα. Στην ιδιαίτερη πατρίδα μου προσπαθήσαμε να δημιουργήσουμε ένα βιομηχανικό πάρκο. Πήγαν διακόσιοι επιχειρηματίες, ορισμένοι από αυτούς αγόρασαν κάποια οικόπεδα και όταν ήταν να γίνει το πάρκο, η γη είχε ανέβει πολύ ψηλά και υπήρχε αδυναμία να καλυφθεί η έκταση που έπρεπε να καλυφθεί για να δημιουργηθεί το πάρκο.
      Το αποτέλεσμα; Μη θέλοντας, ούτε και η δική μας κυβέρνηση, αλλά ούτε και η σημερινή να δώσει τη δυνατότητα της υποχρεωτικής απαλλοτρίωσης που προβλέπει αυτό το σχέδιο νόμου, δεν έγινε το βιομηχανικό πάρκο.
      Φοβάμαι ότι παρόμοια φαινόμενα θα παρακολουθήσουμε και στην υλοποίηση του προγράμματος αυτού για τα εμπορευματικά κέντρα, ακριβώς γιατί υπάρχει πρόβλημα χωροταξίας, ακριβώς γιατί στις περιοχές που προβλέπεται να ιδρυθούν αυτά τα εμπορευματικά κέντρα, το κόστος της γης είναι πάρα πολύ υψηλό.
      Άρα στο τέλος ξέρετε τι θα γίνει, αγαπητοί συνάδελφοι; Κάποιες μεγάλες πολυεθνικές εταιρείες, που έχουν ανάγκη να κάνουν αυξημένες μεταφορές, θα δημιουργήσουν σε κάποιους περιορισμένους χώρους κάποιους αποθηκευτικούς χώρους για δική τους εξυπηρέτηση και μόνο και αυτά θα τα βαφτίσει η Κυβέρνηση -πιθανώς να τους δώσει και κάποιες επιδοτήσεις μέσα από τον αναπτυξιακό νόμο- εμπορευματικά κέντρα.
      Όμως, δεν θα έχουμε λειτουργήσει προς την κατεύθυνση που πρέπει, δηλαδή, να υλοποιήσουμε το στόχο του πώς θα δημιουργήσουμε πραγματικά εμπορευματικά κέντρα, στα οποία θα εντάξουμε το σύνολο των επιχειρήσεων μιας περιφέρειας, ώστε να προωθηθεί το εμπόριο, να προωθηθούν οι εξαγωγές, που πολύ καλά επεσήμανε ο κύριος Υπουργός ότι αντιμετωπίζουν πρόβλημα. 
      Εμείς, λοιπόν, αν και είμαστε θετικοί σε αυτήν τη φιλοσοφία του σχεδίου νόμου, πρέπει να επισημάνουμε τα προβλήματα που βλέπουμε, όπως τα είχαμε επισημάνει και στην επιτροπή.
      Χαίρομαι που σήμερα έρχεται το Υπουργείο και αποσύρει το άρθρο 24, που αφορά στους οδηγούς των ΚΤΕΛ, τους οποίους απέλυε και δεν τους άφηνε καμία δυνατότητα να βρουν δουλειά στα σαράντα και στα πενήντα χρόνια τους.
      Αυτό είναι μια θετική εξέλιξη, όμως, πρέπει να πούμε και τις αδυναμίες που ενδεχόμενα διαβλέπουμε ότι θα προκύψουν στο μέλλον, γιατί υπάρχει και ένα άλλο πρόβλημα. Το πρόβλημα είναι να μη χαθούν χρήματα από το Γ΄ Κοινοτικό Πλαίσιο Στήριξης. Φοβόμαστε πάρα πολύ ότι με τις διαδικασίες που ακολουθούνται, για πάρα πολλές περιφέρειες -για να μην πω και για τις έξι, επτά που έχουν επιλεγεί- θα χαθούν τα χρήματα από τα ΠΕΠ.
     Και αυτό είναι μια κατάσταση που πρέπει να επισημάνουμε και την οποία θα πρέπει έγκαιρα η Κυβέρνηση να λάβει υπ’ όψιν της. Να μην έλθουμε μετά από ένα χρόνο με τροπολογίες για να αλλάξουμε τα δεδομένα, προκειμένου να μπορέσουμε να κάνουμε ένα ή δύο εμπορευματικά κέντρα πέραν αυτού του Θριάσιου Πεδίου που είναι θεσμοθετημένο και προβλέπεται ακριβώς στο νομοσχέδιο. 
     Να πω μια κουβέντα ακόμη σε σχέση με τα αεροδρόμια επί υδάτινης επιφάνειας. Είναι μία καλή και θετική εξέλιξη. Θέλω όμως η Κυβέρνηση –και προειδοποιούμε από τώρα- να προσέξει ότι δεν θα λύσει με τα αεροδρόμια αυτά και με τα υδροπλάνα το πρόβλημα των μικρών νησιών στο σύνολό του. Γιατί σε  περιοχές που έχουμε πρόβλημα ανέμων, αυτά τα αεροπλάνα δεν μπορούν να πετάνε σε αέρηδες των δεδομένων αυτών με αποτέλεσμα να μην κάνουν συνολική εξυπηρέτηση. Αυτό θα πρέπει να το λάβει υπ’ όψιν της η Κυβέρνηση και να μην αφεθεί μόνο σε αυτόν το σχεδιασμό και να νομίζει ότι έτσι θα εξυπηρετήσει τα μικρά νησιά που αντιμετωπίζουν πρόβλημα. 
     Μία κουβέντα μόνο σε σχέση με την τροπολογία που έχουμε καταθέσει και που βέβαια θα συζητηθεί αύριο. Νομίζω, κύριε Πρόεδρε, ότι είναι ανάγκη -και ο Υπουργός το αποδέχεται- έστω μέχρι αύριο να δει και να σκεφτεί ότι πρέπει να δεχτεί αυτήν την τροπολογία, γιατί υπάρχει αδιέξοδο. Οφείλουμε να ειδοποιήσουμε γι’ αυτό την Κυβέρνηση, οφείλουμε να την ενημερώσουμε, γιατί κάποια στιγμή θα το βρει μπροστά της.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο συνάδελφος κ. Κουσελάς έχει το λόγο.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
     Κάλλιο αργά παρά ποτέ, λέει ο λαός μας, κύριε Υπουργέ. Έστω και μετά από έναν χρόνο το Υπουργείο σας κατάφερε να φέρει το πρώτο νομοσχέδιο για τη δημιουργία των εμπορευματικών κέντρων. Είναι λοιπόν θετικό ότι σήμερα συζητάμε για σοβαρές και σημαντικές υποδομές που μπορεί και πρέπει να παίξουν έναν αναπτυξιακό ρόλο ιδιαίτερα για την περιφέρεια. 
     Όμως μη μας αδικείτε ότι δεν κάναμε τίποτα, γιατί τα βρήκατε όλα έτοιμα. Βρήκατε έτοιμο ένα σχέδιο νόμου, το οποίο είχε περάσει και από τη σχετική επιτροπή της Βουλής. Βρήκατε έτοιμη μια ολόκληρη μελέτη.
     Όμως εγώ εκείνο που φοβάμαι είναι ότι η μη εξασφάλιση, όπως τόνισαν πολλοί ομιλητές, των χωροταξικών νομιμοποιήσεων, αλλά και άλλων λεπτομερειών, όπως είναι για παράδειγμα τα ογδόντα στρέμματα που περιγράφετε στην τροπολογία που κάνατε, δεν θα βοηθήσουν, προκειμένου το νομοσχέδιο αυτό να εφαρμοστεί, να υλοποιηθεί στην πράξη. Πολύ φοβάμαι ότι αν δεν ρυθμιστούν μια σειρά από σημαντικές λεπτομέρειες θα μείνει γράμμα κενό περιεχομένου.
     Όμως, μπορούν να γίνουν εμπορευματικά κέντρα και ιδιαίτερα στην περιφέρεια για την ανάπτυξή της, χωρίς τη δημιουργία των ανάλογων δικτύων; Χωρίς για παράδειγμα την ύπαρξη και τη λειτουργία του δυτικού σιδηροδρομικού άξονα που είναι ενταγμένος στα δυτικοευρωπαϊκά δίκτυα;
     Κύριε Υπουργέ, έχετε δικαίωμα να κρατάτε επτακόσιες χιλιάδες πολίτες από τα Γιάννενα μέχρι την Καλαμάτα μακριά από το σιδηρόδρομο;
     Δεν πρέπει να λάβετε υπ’ όψιν σας τις περιφερειακές ανισότητες που σήμερα υπάρχουν σχετικά με τη δημιουργία των εμπορευματικών κέντρων; Και όταν μιλάμε για περιφερειακές ανισότητες είναι γνωστό -για παράδειγμα η περιφέρεια της Πελοποννήσου και ο Νομός Μεσσηνίας, από τον οποίο προσωπικά προέρχομαι- ότι βρίσκονται πολύ πίσω σε σχέση με την ανάπτυξή τους. Το σύνθημα ή το σλόγκαν «ήλθε η ώρα της περιφέρειας» πρέπει έμπρακτα να αποδειχθεί και να ισχύσει.
     Σε σχέση με το υπόλοιπο νομοσχέδιο, ευτυχώς που κάτω από την πίεση των εργαζόμενων αλλά και του συνδικαλιστικού κινήματος απεσύρθη το άρθρο 24 που αφορούσε τους οδηγούς των ΚΤΕΛ. Μένει όμως το άρθρο 22 που είναι ακόμα χειρότερο. Γιατί με το άρθρο 22 δίνεται η δυνατότητα στο διοικητικό συμβούλιο του ΚΤΕΛ να μεταβάλλει τις θέσεις εργασίας του προσωπικού, να αλλάζει δηλαδή μονομερώς και κατά το δοκούν την ειδικότητα στην οποία δουλεύει και από την οποία προέρχεται ο κάθε εργαζόμενος. Και σημειώνει βέβαια δεν θα θίγεται μισθολογικά ο εργαζόμενος. Αυτό το ότι δεν θα θίγεται μισθολογικά ο εργαζόμενος είναι ψευδές και ανυπόστατο. Γιατί απλά κάθε κατηγορία με βάση το προεδρικό διάταγμα 229/1994 έχει τη δική της μισθολογική εξέλιξη. Αν αλλάξει δηλαδή κατηγορία σε έναν εργαζόμενο, δεν θα έχει τη μισθολογική εξέλιξη την οποία θα προσδοκούσε.
      Και κάθε ειδικότητα έχει σαφείς και διακριτούς ρόλους. Τι ρυθμίζεται αλήθεια με αυτήν τη διάταξη, την οποία θέλετε να βάλετε; Γιατί θέλετε να καταργήσετε κάθε έννοια προσόντων, κανόνων εξέλιξης και προαγωγής; Ποιους θέλετε να βολέψει αυτό το αυθαίρετο ανακάτεμα κατηγοριών και ειδικοτήτων του προσωπικού; Γιατί παρεμβαίνετε μονομερώς σε ζητήματα που αφορούν τον κανονισμό ή τους κανονισμούς εργασίας; Γιατί ανοίγετε δύσκολους δρόμους και πάρα πολύ άσχημους; Τα θέματα που αφορούν το προσωπικό και τους κανονισμούς εργασίας ρυθμίζονται διμερώς είτε μέσα από συλλογικές συμβάσεις είτε μέσα από διαπραγματεύσεις. Γιατί θέλετε εδώ να παρέμβετε μονομερώς και να αλλάξετε τον κανονισμό εργασίας; Ζηλώσατε μήπως τις νεοφιλελεύθερες επιλογές και τις λογικές της περιόδου του κ. Μητσοτάκη πριν δεκαπέντε χρόνια σχετικά με αυτό το ζήτημα; Ζητάμε την απόσυρση συνολικά του άρθρου 22 και γι’ αυτό το ζήτημα αλλά και για ένα άλλο θέμα που εθίγη από τον εισηγητή του κόμματός μας.
      Το ζήτημα αυτό έχει σχέση με την παράταση κατά τρία χρόνια της λειτουργίας των λεωφορείων σε ορισμένες περιοχές. Είχα την εντύπωση ότι προσπαθούμε να απαλλαγούμε από εκατοντάδες σαράβαλα που δυσφημίζουν τη χώρα μας στους τουρίστες και απειλούν την ασφάλεια μετακίνησης των κατοίκων  και ιδιαίτερα των μαθητών μας στα νησιά. Από πότε η λογική του κέρδους μπαίνει πάνω από την ποιότητα και την ασφάλεια των μεταφορών; Αν τα νησιωτικά ΚΤΕΛ θέλουν κίνητρα να αντικαταστήσουν το γηρασμένο στόλο τους, να δώσετε απλόχερα τα κίνητρα που χρειάζονται. Όχι όμως να παίζουμε ρώσικη ρουλέτα με την ασφάλεια και τη ζωή των κατοίκων, των μαθητών και των τουριστών.
      Σας ζητάμε να αποσύρετε συνολικά το άρθρο 22. Αν δεν το κάνετε, επιφυλάσσομαι αν θα ψηφίσω το νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Ο κ. Αδρακτάς έχει το λόγο. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, πιστεύω ότι σ’ αυτό το νομοσχέδιο έχασε η Βουλή την ευκαιρία να δείξει έναν πολιτικό πολιτισμό  διαφορετικό. Το λέω αυτό, γιατί από τη μια μεριά υπήρχε η πολιτική ηγεσία του Υπουργείου, που πραγματικά έδωσε ένα μάθημα πολιτικού πολιτισμού και ουσιαστικής συζήτησης σ’ αυτό το νομοσχέδιο. Απεδέχθη το τι έχει γίνει μέχρι σήμερα. Απεδέχθη αλλαγές που προτάθηκαν. Ως πρόεδρος της επιτροπής, που παρακολούθησα τη συζήτηση, πρέπει να πω ότι έγινε ένας ουσιαστικός διάλογος. 
      Δυστυχώς, όμως, οι συνάδελφοι του ΠΑΣΟΚ δεν ανταποκρίθηκαν. Πρέπει να πω όμως ότι ο Κοινοβουλευτικός Εκπρόσωπος του ΠΑΣΟΚ θέλησε να διορθώσει αυτά που ακούστηκαν από τους συναδέλφους του. Μίλησε και ο εισηγητής τους για αντιγραφές, για σπατάλες, σε ποιους; Στη Νέα Δημοκρατία; Μίλησε για σπατάλες ο εισηγητής, ο κ. Μανιάτης, ο οποίος είχε ασκήσει και διοίκηση. Είπε ότι παίρνει 3.000 ευρώ ο διευθύνων σύμβουλος που έγινε και πρόεδρος! Μεγάλες σπατάλες. Καλά, με ποιους μιλάτε, κύριοι συνάδελφοι; Θέλετε να αναφέρω εδώ μία ολόκληρη λίστα με το τι κάνατε και ποιες σπατάλες δημιουργήσατε στο ελληνικό δημόσιο; Μιλάτε εσείς για σπατάλες; Για όνομα του Θεού! Μιλάτε εσείς για κακοδιαχείριση; Είναι δυνατόν; Νομίζετε ότι έχει χάσει τη μνήμη του ο ελληνικός λαός; Λίγο σεβασμό προς το Κοινοβούλιο!
      Ο ίδιος ο Κοινοβουλευτικός Εκπρόσωπος μίλησε για την αδριατική γραμμή. Πολλοί συνάδελφοι μπορεί να μην τη γνωρίζουν. Ξέρετε πόσο σπουδαία, όπως είπε ο κ. Καστανίδης, θα ήταν η αδριατική γραμμή; Δεν προχώρησε και το απεδέχθη. Και όχι μόνο δεν προχώρησε αλλά χάθηκαν και τα δισεκατομμύρια.
      Χάθηκαν δισεκατομμύρια με τα οποία θα είχε ενισχυθεί και ο δυτικός άξονας. Ποιοι ομιλούν για το δυτικό άξονα; Πού βρίσκεται ο δυτικός άξονας που τον είχατε προγραμματίσει; Είκοσι χρόνια σχεδιάζατε. Μιλούσατε, κύριε Κουσελά, για μελέτες. Μα, δισεκατομμύρια φαγώθηκαν στις μελέτες και έμειναν μελέτες. Βρήκαμε στοίβες από μελέτες! Στοίβες βρήκαμε από μελέτες αλλά εφαρμογή καμία! Υλοποίηση καμία!
      Έτσι και η αδριατική γραμμή θα μπορούσε να είχε βοηθήσει το δυτικό άξονα. Τι έγινε, όμως, με το δυτικό άξονα και την ιόνιο οδό; Πέντε στάδια έχει, για να πάει προς δημοπράτηση. Τη βρήκαμε στο νηπιακό πρώτο στάδιο. Δεν είχε την οριστική χάραξη. Και έρχεται σήμερα η Κυβέρνηση και, βεβαίως, μιλώντας τη γλώσσα της αλήθειας ο κύριος Υπουργός του ΠΕΧΩΔΕ είπε ότι πράγματι μπορεί να είναι από τον Πύργο μέχρι την Τσακώνα προβληματική, παρ’ όλη τη συνεισφορά, κυρίως των κυβερνητικών Βουλευτών. Γιατί ακούμε και παράλογα πράγματα, όπως ότι πιέστηκε από την Αντιπολίτευση ο Σουφλιάς. 
      Ε, όχι, κύριοι συνάδελφοι! Συνομίλησε με τους κυβερνητικούς Βουλευτές και της Ηλείας και της Μεσσηνίας και, βεβαίως, θετική είναι και η δική σας συμβολή. Δεν την αρνούμεθα. Γίνεται η καινούργια χάραξη: Κόρινθος-Πάτρα- Τσακώνα. Αυτή είναι η ουσία. Το έργο πάει προς δημοπράτηση. Τρία ολόκληρα χρόνια, επειδή μίλησαν για σπατάλες οι συνάδελφοι, πλήρωναν όλους τους τεχνοκράτες, αλλά δουλειά καμία δεν είχε βγει. Αυτή είναι η προσφορά σας. 
      Μίλησε για σπατάλες ο κ. Μανιάτης, ενώ δεν θα έπρεπε. Σας ακούω να λέτε ότι πήραμε σήμερα στην ΕΘΕΛ χίλια αυτοκίνητα, τριακόσια τρόλεϊ. Ε, δεν κατάλαβα; Έπρεπε να τα έχετε φάει όλα; Η διαφωνία μας δεν είναι στα χίλια αυτοκίνητα. Η διαφωνία μας είναι ότι τα πεντακόσια που παρήγγειλε τούτη η Κυβέρνηση έπρεπε να είχαν ήδη παραληφθεί. Η διαφωνία μας δεν είναι ότι τα φάγατε όλα, αλλά ότι δεν ήταν μεγάλο το έργο που παραγάγατε στα είκοσι δύο χρόνια, με τις οικονομικές δυνατότητες που είχε η χώρα, με τα τρία κοινοτικά πλαίσια στήριξης που πήρε, όταν εσείς αποχωρούσατε από τούτη τη Βουλή, ενώ εμείς και ο αείμνηστος Κωνσταντίνος Καραμανλής τη βάζαμε στην Ευρωπαϊκή Ένωση. Τα Κοινοτικά Πλαίσια Στήριξης δεν τα εκμεταλλευτήκατε εις όφελος τούτου του τόπου!
      ΔΗΜΗΤΡΙΟΣ ΚΟΥΣΕΛΑΣ: …
      ΠΑΝΑΓΙΩΤΗΣ ΑΔΡΑΚΤΑΣ: Κύριε Κουσελά, εδώ δεν κάνουμε συνδικαλισμό! Ξεχάστε την προηγούμενη ιδιότητά σας. Εδώ είναι Κοινοβούλιο και μιλούμε πολιτικά. Απολογούμεθα στον ελληνικό λαό.
      Σας πληροφορώ, λοιπόν, ότι έξοδα καθημερινής κίνησης μόνο στην ΕΘΕΛ έχουμε μείον 25%. Κατασπατάληση ανταλλακτικών: μείον 35%. Θέλετε να σας δώσω όλα τα στοιχεία, για να δείτε ποιος μιλάει για κατασπατάληση; Δεν μου το επιτρέπει ο χρόνος.
      Μιλάτε για ένα νομοσχέδιο που πραγματικά έρχεται να δώσει μια μεγάλη εμπορική ώθηση και ανάπτυξη στον τόπο. Δεν άκουσα ούτε μόνο μία καλή κουβέντα για τα υδροπλάνα που από μόνα τους αποτελούν πόλο ανάπτυξης για τα νησιά μας. Μόνο τα υδροπλάνα. 
      Τι κάνατε τόσα χρόνια; Σχεδιάζατε, σκεφτόσαστε. Πού είναι τα αποτελέσματα; Έρχεστε τώρα να μας προβάλετε ότι είχατε στη σκέψη το νομοσχέδιο και ότι το βρήκαμε έτοιμο και το αντιγράψαμε και ότι κακώς το αντιγράψαμε; Αυτά, κύριε συνάδελφε, ισχύουν στο δημοτικό σχολείο. Γιατί πλέον στο γυμνάσιο δεν αντιγράφουν. Όχι σε εμάς! Μαθήματα τέτοιου ήθους όχι σε εμάς! Και αν θέλετε περαιτέρω στοιχεία -γιατί δεν μου το επιτρέπει ο χρόνος- να σας δώσω τα στοιχεία και να σας δώσω την κακοδιαχείριση και από την ΕΘΕΛ και από τα τραμ και από τον προαστιακό και από όλα! Να έρθετε να τα δούμε.
      Αυτή είναι η πραγματικότητα, κύριοι συνάδελφοι. Σπατάλες, κύριε Μανιάτη…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, ολοκληρώστε.
      ΠΑΝΑΓΙΩΤΗΣ ΑΔΡΑΚΤΑΣ: Να σας πω πόσες σπατάλες υπάρχουν, πόση μείωση σπαταλών έχει γίνει…
      ΠΡΟΕΔΡΕΥΩΝ (Ιωάννης Τραγάκης): Κύριε Αδρακτά, κύριε Αδρακτά…
      ΠΑΝΑΓΙΩΤΗΣ ΑΔΡΑΚΤΑΣ: Αφού ήρθε και ο κ. Μανιάτης τώρα, να τα ακούσει και ο κ. Μανιάτης.
      ΠΡΟΕΔΡΕΥΩΝ (Ιωάννης Τραγάκης): Παρακαλώ.
      ΠΑΝΑΓΙΩΤΗΣ ΑΔΡΑΚΤΑΣ: Μείωση σπαταλών –να σας πούμε πόσο τοις εκατό- από ανταλλακτικά, από καθημερινή κίνηση. Και αν τα πετρέλαια δεν είχαν την αύξηση που πήραν, θα σας έλεγα και στα πετρέλαια πόσες σπατάλες έγιναν και πόσα περνούσαν και έκαναν βόλτες.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Μπέζας έχει το λόγο.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Δεν έχετε το λόγο.
      ΙΩΑΝΝΗΣ ΜΑΝΙΑΤΗΣ: Μα, κύριε Πρόεδρε…
      ΑΘΑΝΑΣΙΟΣ ΜΠΟΥΡΑΣ: Μα ποιο προσωπικό τώρα; Αφού δεν ήταν εδώ, κύριε Πρόεδρε.
      ΠΑΝΑΓΙΩΤΗΣ ΑΔΡΑΚΤΑΣ: Ποιο είναι το προσωπικό; Ήσασταν εδώ;
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, επί προσωπικού!
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό. Έχω δώσει το λόγο.
      Κύριε Μπέζα, σας έχω δώσει το λόγο.
      ΙΩΑΝΝΗΣ ΜΑΝΙΑΤΗΣ: Δεν μου δίνετε το λόγο επί προσωπικού;
      ΠΡΟΕΔΡΕΥΩΝ (Ιωάννης Τραγάκης): Κύριε Μπέζα, έχετε το λόγο, αρχίστε.
      Σας παρακαλώ, κύριε συνάδελφε, δεν έχετε το λόγο. Δεν υπάρχει προσωπικό.
      ΙΩΑΝΝΗΣ ΜΑΝΙΑΤΗΣ: Δεν υπάρχει;
      ΠΡΟΕΔΡΕΥΩΝ (Ιωάννης Τραγάκης): Η αναφορά στο όνομά σας δεν συνιστά προσωπικό.
      Κύριε Μπέζα, γιατί δεν αρχίζετε;
      ΑΝΤΩΝΙΟΣ ΜΠΕΖΑΣ: Ναι, αλλά θέλω και να ακούγομαι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Αρχίστε, παρακαλώ.
      ΠΡΟΕΔΡΕΥΩΝ (Ιωάννης Τραγάκης): Εσείς έχετε μικρόφωνο. Αρχίστε, παρακαλώ!
      ΙΩΑΝΝΗΣ ΜΑΝΙΑΤΗΣ: Έγινε άμεση αναφορά δύο φορές στο όνομά μου.
      ΑΝΤΩΝΙΟΣ ΜΠΕΖΑΣ: Κύριε συνάδελφε, καθίστε κάτω.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό.
      Καθίστε, κύριε Μανιάτη. Δεν υπάρχει προσωπικό. Δεν υπήρχε.
      ΙΩΑΝΝΗΣ ΜΑΝΙΑΤΗΣ: Δεν έγινε αναφορά στο όνομά μου;
      ΠΡΟΕΔΡΕΥΩΝ (Ιωάννης Τραγάκης): Η αναφορά στο όνομά σας δεν ήταν προσωπικό θέμα.
      ΙΩΑΝΝΗΣ ΜΑΝΙΑΤΗΣ: Πώς δεν είναι προσωπικό, κύριε Πρόεδρε; Ήταν σαφέστατα προσωπικό, γιατί είχε να κάνει με τη διαχείριση χρημάτων της ΕΘΕΛ.
      ΠΡΟΕΔΡΕΥΩΝ (Ιωάννης Τραγάκης): Αρχίστε, παρακαλώ, κύριε Μπέζα. Ο χρόνος σας έχει ξεκινήσει.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, συζητάμε σήμερα ένα πολύ σημαντικό νομοσχέδιο.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, θέλετε να πείτε ότι…
      ΑΝΤΩΝΙΟΣ ΜΠΕΖΑΣ: Κύριε συνάδελφε, σας παρακαλώ να μας σεβαστείτε. Περιμένουμε τόση ώρα για να μιλήσουμε.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ηρεμήστε.
      Ορίστε, κύριε Μπέζα, παρακαλώ.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, συζητάμε σήμερα ένα πολύ σημαντικό νομοσχέδιο. Εγώ θα αναφερθώ μόνο στο σκέλος εκείνο του νομοσχεδίου, που έχει σχέση με την ίδρυση και τη λειτουργία εμπορευματικών κέντρων. Είναι ένα θέμα, το οποίο πρέπει να πω ότι παρακολουθώ προσωπικά εδώ και χρόνια.
      Δυστυχώς, και στον τομέα αυτόν, όπως και σε άλλους τομείς της παραγωγικής και της οικονομικής δραστηριότητας, βρισκόμαστε πίσω, ενώ όλες σχεδόν οι άλλες χώρες της Ευρωπαϊκής Ένωσης έχουν κάνει πολλά βήματα μπροστά.
      Άκουσα πριν τους συναδέλφους του ΠΑΣΟΚ, άκουσα και τον πρώην Υφυπουργό κ. Στρατάκη. Δεν υπήρχε χωροθέτηση εμπορευματικών κέντρων, όπως δεν είναι αληθές ότι τα παραλάβαμε όλα έτοιμα. Όχι μόνο δεν τα παραλάβαμε όλα έτοιμα αλλά εντελώς αντίθετα, μέχρι πρότινος υπήρχε ένα θολό τοπίο, στο οποίο θολό τοπίο προσπαθεί να βάλει τάξη η συγκεκριμένη νομοθετική πρωτοβουλία του Υπουργείου Μεταφορών.
      Η ιστορία είναι γνωστή. Το 1997 υπήρξε η αρχική μελέτη από τον Ελληνικό Επιμελητηριακό Σύνδεσμο Μεταφορών, που πρότεινε έντεκα εμπορευματικά κέντρα στη χώρα. Ένα χρόνο μετά από αυτήν τη μελέτη, το Υπουργείο Μεταφορών, σε συνεργασία με το Εθνικό Μετσόβιο Πολυτεχνείο, ανέθεσε άλλη μελέτη, η οποία πρότεινε σε πρώτη φάση την ανάπτυξη ενός δικτύου έξι μεγάλων εμπορευματικών κέντρων. Στη συνέχεια, το δίκτυο αυτό αποφασίστηκε να χρηματοδοτηθεί και δεσμεύτηκαν πόροι στα αντίστοιχα Περιφερειακά Επιχειρησιακά Προγράμματα.
      Ενώ, λοιπόν, είχαν δεσμευτεί πόροι στα αντίστοιχα Περιφερειακά Επιχειρησιακά Προγράμματα, ξαφνικά το 2001 το Υπουργείο Μεταφορών διαπίστωσε ότι δεν υπάρχει εθνικός σχεδιασμός –τώρα βέβαια πώς είναι δυνατόν να δεσμεύτηκαν πόροι στα Περιφερειακά Επιχειρησιακά Προγράμματα, ενώ δεν υπήρχε εθνικός σχεδιασμός, αυτό είναι άλλο ζήτημα- και ανέθεσε νέα μελέτη σκοπιμότητας. Και επειδή ειπώθηκε πριν από συναδέλφους του ΠΑΣΟΚ για σπατάλες, η συγκεκριμένη μελέτη είχε προϋπολογισμό 1.100.000 ευρώ, χωρίς τον ΦΠΑ.
      Αφού, λοιπόν, ξεκίνησε η μελέτη και ετοιμάστηκαν και η πρώτη και η δεύτερη φάση της μελέτης, πάλι ξαφνικά το Υπουργείο Μεταφορών, το 2003, διαπίστωσε ότι πρέπει να αλλάξει ο στρατηγικός σχεδιασμός προσδιορισμού αυτών των εμπορευματικών κέντρων. Σταματάει, λοιπόν, τη μελέτη και αρχίζει να κάνει λόγο για την ανάγκη ύπαρξης συγκεκριμένου θεσμικού πλαισίου.
      Και όλα αυτά, βέβαια, συνέβαιναν, ενώ το Υπουργείο Μεταφορών διαβεβαίωνε μέχρι την τελευταία στιγμή ότι δεν χρειάζεται εξειδικευμένο θεσμικό πλαίσιο. Όλα αυτά συνέβαιναν, ενώ ο τότε Υπουργός Μεταφορών διαβεβαίωνε ότι ορισμένα εμπορευματικά κέντρα μπορούν να προχωρήσουν κατ’ εξαίρεση, κατά προτεραιότητα, διότι έχουν ωριμότητα από απόψεως μελετών. Όλα αυτά συνέβαιναν, ενώ αφήνατε, κύριοι της Αξιωματικής Αντιπολίτευσης, τους τοπικούς φορείς να αυτοσχεδιάζουν, αναθέτοντας αποσπασματικές μελέτες και ενώ τους βάζατε ακόμη και να συστήσουν αναπτυξιακές εταιρείες ίδρυσης και λειτουργίας εμπορευματικών κέντρων.
      Αυτή είναι η πραγματικότητα. Από τη μια, δηλαδή, δεν υπήρχε εθνικός σχεδιασμός και αναθέτατε μελέτες, για να κάνετε συγκεκριμένο αυτόν τον εθνικό σχεδιασμό και από την άλλη, καθαρά για ψηφοθηρικούς λόγους, κλείνατε το μάτι δίνοντας το πράσινο φως σε τοπικούς φορείς, που εσείς θέλατε να προχωρήσουν, ενώ την ίδια ώρα ανακαλύπτατε την ανάγκη να υπάρξει συγκεκριμένο θεσμικό πλαίσιο για την προώθηση των εμπορευματικών κέντρων.
Το αποκορύφωμα βέβαια ήταν το νομοσχέδιο που φέρατε λίγες εβδομάδες πριν κλείσει η Βουλή. 
      Είναι επομένως φανερό ότι στα πλαίσια μιας αναξιόπιστης και αναποτελεσματικής πολιτικής του παρελθόντος δεν μπορέσαμε να προωθήσουμε το στόχο της δημιουργίας των εμπορευματικών κέντρων. Και φθάσαμε δυστυχώς στο σημείο να υφιστάμεθα σήμερα και κριτική -και εγώ στο νομό μου συγκεκριμένα- για καθυστερήσεις στην υλοποίηση του δικτύου των εμπορευματικών κέντρων και για πιθανές απεντάξεις έργων, όταν έχουν συμβεί τόσες παλινωδίες, τόσες καθυστερήσεις και τόσες προχειρότητες από εσάς στο παρελθόν. 
      Έρχομαι τώρα σε δύο βασικές επισημάνσεις σε σχέση με το συζητούμενο σχέδιο νόμου. Διάβασα, κύριε Υπουργέ, την τροποποίηση που φέρατε. Θα μου επιτρέψετε να πω ότι δεν συμφωνώ με τις απόψεις που εκφράστηκαν από πολλούς συναδέλφους και της Συμπολίτευσης και της Αντιπολίτευσης, οι οποίοι ζητούσαν να μειωθεί η ελάχιστη απαιτούμενη έκταση για τα εμπορευματικά κέντρα. 
      Νομίζω ότι δεν πρέπει να πάμε κάτω από τα ογδόντα στρέμματα. Είναι αρκετό. Η εισηγητική έκθεση μιλάει για εκατό περίπου εμπορευματικά κέντρα και στις είκοσι πέντε χώρες της Ευρωπαϊκής Ένωσης. Σε ολόκληρη τη Γαλλία υπάρχουν μόνο εννέα διεθνή εμπορευματικά κέντρα και δεκαέξι μικρότερα. 
      Πολύ φοβάμαι λοιπόν ότι αν πάμε σε μια μεγάλη διάσπαση και πολύτιμοι πόροι θα χαθούν και τελικά θα καταλήξουμε σε αποθηκευτικούς χώρους και όχι σε σοβαρές επενδύσεις για οργάνωση και συγκέντρωση φορτίων, για αναδιανομή και για ομαδοποίηση φορτίων και παροχή υψηλής ποιότητας υπηρεσιών, που είναι η φιλοσοφία των εμπορευματικών κέντρων. Αν είχαμε ανάγκη από αποθήκες δεν θα υπήρχε λόγος να φέρουμε το συγκεκριμένο θεσμικό πλαίσιο. Εκείνο το οποίο έχουμε ανάγκη σαν χώρα είναι να δημιουργήσουμε ένα βιώσιμο δίκτυο μεγάλων εμπορευματικών κέντρων. 
      Θα πω και κάτι άλλο. Η δυνατότητα την οποία δίνει ο νέος αναπτυξιακός νόμος, να επιχορηγούνται δράσεις εμπορευματικών κέντρων, μπορεί να ανοίξει την όρεξη σε αλυσίδες μεγάλων σούπερ μάρκετ να έλθουν και να δημιουργήσουν αποθηκευτικούς χώρους ή χώρους πώλησης των προϊόντων τους, βαφτίζοντας τις συγκεκριμένες περιοχές σαν εμπορευματικά κέντρα. Αρκετά λοιπόν μέχρι τα ογδόντα στρέμματα. Έχουμε ανάγκη από ένα δίκτυο μεγάλων εμπορευματικών κέντρων στη χώρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η δεύτερη επισήμανση είναι η εξής: Το σχέδιο νόμου του ΠΑΣΟΚ δεν ονομάτιζε τα έξι μεγάλα εμπορευματικά κέντρα ούτε και το συγκεκριμένο σχέδιο νόμου τα ονοματίζει. Εγώ αντιλαμβάνομαι βέβαια ότι η λογική του συγκεκριμένου νομοσχεδίου είναι η ορθή. Αντιλαμβάνομαι ότι ο ιδιωτικός τομέας θα πρέπει να πάρει το επιχειρηματικό ρίσκο. Ο ιδιωτικός τομέας είναι εκείνος ο οποίος θα πρέπει να αναζητήσει σχήματα χρηματοδότησης και να προωθήσει τις τοπικές συμμαχίες. 
      Υπάρχει όμως και ο εθνικός σχεδιασμός και νομίζω ότι η ιδιωτική πρωτοβουλία θα πρέπει να κατευθυνθεί προς τέτοιες επιλογές που να ικανοποιούν και να εξυπηρετούν τον εθνικό σχεδιασμό. Δεν χρειαζόμαστε σαν χώρα ένα μεγάλο διαμετακομιστικό κέντρο στην αρχή της Εγνατίας, που είναι η Θεσπρωτία και που είναι ταυτόχρονα και γειτονιά, γειτονεύει, με το θαλάσσιο διάδρομο Ιονίου-Αδριατικής που έχει ενταχθεί στα διευρωπαϊκά δίκτυα μεταφορών;
      Δεν χρειαζόμαστε ένα μεγάλο εμπορευματικό κέντρο, για παράδειγμα στο τέλος της Εγνατίας, που είναι η Αλεξανδρούπολη; Δεν χρειαζόμαστε ένα μεγάλο εμπορευματικό κέντρο στο δρόμο από την Αφρική στη Δύση δηλαδή στην Κρήτη; Υπάρχουν επομένως προτεραιότητες οι οποίες εξυπηρετούν και τους εθνικούς σχεδιασμούς και ταυτόχρονα προάγουν και την περιφερειακή ανάπτυξη. 
      Θα μιλήσω πιο συγκεκριμένα. Κύριε Πρόεδρε, θα μου δώσετε ένα λεπτό. Είναι πολύ σημαντικό θέμα και αφορά και την εκλογική μου περιφέρεια. 
      ΠΡΟΕΔΡΕΥΩΝ (Ιωάννης Τραγάκης): Το έχετε πάρει ήδη το λεπτό. 
      ΑΝΤΩΝΙΟΣ ΜΠΕΖΑΣ: Άλλο ένα λεπτό, κύριε Πρόεδρε. 
      Το νομοσχέδιο προβλέπει ότι εκδίδεται πρόσκληση ενδιαφέροντος για την επιλογή επενδυτικού σχεδίου. Στην πρόσκληση αναφέρεται και η ευρύτερη περιοχή. Πώς διασφαλίζεται λοιπόν ότι τέτοιου είδους κρίσιμες περιοχές, σαν αυτές που ανέφερα πριν, θα προκηρυχθούν κατά προτεραιότητα, ώστε να προλάβουμε να αξιοποιήσουμε τους πόρους που είναι δεσμευμένοι στα Περιφερειακά Προγράμματα;
      Πώς διασφαλίζεται ότι αυτές οι περιοχές προηγούνται στην αξιολόγηση, αφού δεν υπάρχει κάποιο κριτήριο το οποίο να παραπέμπει σε τέτοιου είδους περιοχές; Μέχρι πού μπορεί να φθάσει η ευρύτερη περιοχή; Ποια δηλαδή μπορεί να είναι τα όρια της ευρύτερης περιοχής;
      Πρέπει να σας πω -και τελειώνω με αυτό- ότι ο Πρωθυπουργός και στην προεκλογική του ομιλία στα Γιάννενα και στην πρώτη μετεκλογική του επίσκεψη στην περιφέρεια, δηλαδή στην Ήπειρο, δεσμεύθηκε για τη δημιουργία ενός μεγάλου εμπορευματικού κέντρου στην περιοχή της Θεσπρωτίας, ενός εμπορευματικού κέντρου του οποίου η λειτουργία θα ενισχύσει τις συνδυασμένες μεταφορές. Αυτή λοιπόν η πρωθυπουργική δέσμευση θα πρέπει να διασφαλιστεί μέσα από το συγκεκριμένο νομοσχέδιο. 
      Κατά τα άλλα, σε κάθε περίπτωση, πιστεύω ότι η συγκεκριμένη νομοθετική πρωτοβουλία είναι και καινοτόμος και πρωτοποριακή και δημιουργεί τις δυνατότητες να αποκτήσει η χώρα το μερίδιο που της αναλογεί στις συνδυασμένες μεταφορές.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Κύριε Μανιάτη, αφού τελείωσε ο ομιλητής, θέλετε να μας πείτε τώρα σε ένα λεπτό σε τι συνίσταται το προσωπικό σας θέμα;
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, κατά τη διάρκεια της ολιγόλεπτης απουσίας μου δυστυχώς προλαλήσας συνάδελφος αναφέρθηκε, δεν ξέρω με ποιον τρόπο συσχετίζοντας το όνομά μου, με κατά τη γνώμη του σπατάλες σε κάποιες εταιρείες του ελληνικού δημοσίου. 
      ΠΡΟΕΔΡΕΥΩΝ (Ιωάννης Τραγάκης): Όχι.
      ΙΩΑΝΝΗΣ ΜΑΝΙΑΤΗΣ: Αφήστε με να ολοκληρώσω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Αν ανατρέξετε στα Πρακτικά, θα δείτε ότι δεν υπάρχει κάτι τέτοιο.
      ΙΩΑΝΝΗΣ ΜΑΝΙΑΤΗΣ: Αφήστε με να ολοκληρώσω. 
      Πέρα από το ότι νομίζω –με επιεικέστατο χαρακτηρισμό- ότι ήταν εξαιρετικά άστοχο εν τη απουσία μου να γίνεται αναφορά στο όνομά μου, πέρα από αυτό…
      ΑΘΑΝΑΣΙΟΣ ΜΠΟΥΡΑΣ: Δεν μπορεί να κάνει κριτική; Προσωπικό θέμα είναι το να ελέγχει τις σπατάλες; Ο εισηγητής…
	ΙΩΑΝΝΗΣ ΜΑΝΙΑΤΗΣ: Ο εισηγητής δεν μπορεί να παρευρίσκεται στην Αίθουσα, κύριε συνάδελφε, επί οκτάωρο. Πέρα όμως από αυτό…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε τη σκέψη σας.
      ΙΩΑΝΝΗΣ ΜΑΝΙΑΤΗΣ: Πέρα όμως από αυτό, θεωρώ ότι αν ο οποιοσδήποτε συνάδελφος θεωρεί ότι γνωρίζει οτιδήποτε δεν γνωρίζει η υπόλοιπη Αίθουσα -και γι’ αυτό καλώ τον παριστάμενο Υπουργό να λάβει τα μέτρα- να καλέσει τον εισαγγελέα. Άλλως, οφείλει να ζητήσει συγγνώμη. 
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει τέτοιο θέμα. Δεν υπήρξε προσωπικό. Δεν ανεφέρθη έτσι όπως το εκλάβατε.
      ΙΩΑΝΝΗΣ ΜΑΝΙΑΤΗΣ:  Κύριε Πρόεδρε, είμαι απολύτως σαφής. 
      ΠΑΝΑΓΙΩΤΗΣ ΑΔΡΑΚΤΑΣ: Μα, δεν έκανα αναφορά…
      ΠΡΟΕΔΡΕΥΩΝ (Ιωάννης Τραγάκης): Δεν εννοούσατε αυτό. Το ξέρω.
    Κύριε Μανιάτη, δεν εννοούσε αυτό. Έληξε το προσωπικό θέμα. Η συνάδελφος κ. Μαρία Κόλλια - Τσαρουχά έχει το λόγο.
      ΠΑΝΑΓΙΩΤΗΣ ΑΔΡΑΚΤΑΣ: Για δική του σπατάλη είπα; Μίλησα για σπατάλη γενικώς. Για διαχείριση του κ. Μανιάτη είπα; Δεν μίλησα προσωπικά. Έτσι παραπληροφορείτε, κύριε Κουσελά, το συνάδελφο;
      ΔΗΜΗΤΡΙΟΣ ΚΟΥΣΕΛΑΣ: Μα, κι εσείς εν τη απουσία του να λέτε….
      ΠΡΟΕΔΡΕΥΩΝ (Ιωάννης Τραγάκης): Έληξε το θέμα.
      ΠΑΝΑΓΙΩΤΗΣ ΑΔΡΑΚΤΑΣ: Δεν μίλησα προσωπικά. Σας παρακαλώ! Να προσαρμοστείτε στο Κοινοβούλιο.
      ΠΡΟΕΔΡΕΥΩΝ (Ιωάννης Τραγάκης): Κύριε Αδρακτά, παρακαλώ! Έληξε το θέμα.
    Κυρία Τσαρουχά, έχετε το λόγο.
      ΜΑΡΙΑ ΚΟΛΛΙΑ - ΤΣΑΡΟΥΧΑ: Κύριε Πρόεδρε, κυρίες και κύριοι συνάδελφοι, όχι μόνο για να ηρεμήσω τα πνεύματα, να ηρεμήσω το Κοινοβούλιο, πρέπει να σας πω, κύριε Μανιάτη, ότι εγώ δεν το εξέλαβα ως προσωπικο ζήτημα για σας. 
      ΠΡΟΕΔΡΕΥΩΝ (Ιωάννης Τραγάκης): Κανένας δεν το εξέλαβε έτσι.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Και να είστε σίγουρος ότι δεν έγινε έτσι. Ο κ. Αδρακτάς μίλησε όπως μίλησε ως συνάδελφος…
      ΠΡΟΕΔΡΕΥΩΝ (Ιωάννης Τραγάκης): Έληξε το θέμα. Υπήρξε παρανόηση.
      Σας βάζω το χρόνο από την αρχή.
      ΜΑΡΙΑ ΚΟΛΛΙΑ - ΤΣΑΡΟΥΧΑ: Είναι παρανοήση. Να είστ σίγουρος γι’ αυτό.
      Εγώ θα έλεγα όμως από την άλλη μεριά ότι θα ήμασταν πολύ χαρούμενοι αν βρίσκαμε εμπορευματικά κέντρα ήδη στην περιφέρεια, κύριοι του ΠΑΣΟΚ, οι οποίοι από την αρχή της εισήγησης αυτού του νομοσχεδίου μέσα στη Βουλή -και της συζήτησης και στην επιτροπή και σήμερα μας μιλούσατε ότι είχατε έτοιμο το σχέδιο νόμου. Εμείς πιστεύουμε ότι το είχατε -το είδαμε- όμως δεν είδαμε πράξη. Επομένως καλώς το φέρνει η Κυβέρνηση τώρα, έστω και αν πήρε και στοιχεία -και αναγνωρίζω ότι πήρε και στοιχεία και από το δικό σας σχέδιο νόμου, το οποίο είχε και ορθά στοιχεία.
      Και στην επιτροπή μίλησα κύριοι συνάδελφοι, κύριε Πρόεδρε, γιατί πιστεύω ότι το νομοσχέδιο αυτό πραγματικά είναι ένα σημαντικό εργαλείο στην προσπάθεια της Κυβέρνησης για την ενδυνάμωση της οικονομικής ανάπτυξης της χώρας μας, και εντάσσεται μέσα στο πακέτο των μέτρων που ακολουθούν στην ολοκλήρωση του νέου αναπτυξιακού νόμου. 
      Όμως παίρνω το λόγο για ένα άλλο ακόμη λόγο. Γιατί πραγματικά στις Σέρρες εδώ και χρόνια λειτουργεί ένα εμπορευματικό κέντρο που δεν είναι μέσα ας το πούμε, στο μοτίβο που προσπαθεί με το σχέδιο νόμου να υλοποιηθεί ένα όραμα αυτής της Κυβέρνησης για την ανάπτυξη τέτοιων κέντρων στην περιφέρεια, επειδή συμβαίνει να υπάρχουν και σε πολλές άλλες χώρες της Ενωμένης Ευρώπης. Οι Σέρρες, οι Σερραίοι εκείνο το εμπορευματικό κέντρο που βρίσκεται στην έξοδο της χώρας μας, στον Προμαχώνα, το στήριξαν με πολύ ενδιαφέρον και πολύ αγωνία για την ανάπτυξη του τόπου και τη μείωση της ανεργίας, για δημιουργία θέσεων εργασίας και ανάπτυξη στην περιφέρεια και στις Σέρρες, όμως μέχρι στιγμής δεν το είδαμε αυτό. 
      Άρα κύριε Υπουργέ, πρέπει να διασφαλιστεί η λειτουργία των εμπορευματικών κέντρων ότι δεν θα είναι απλώς μεγάλα σούπερ μάρκετ. Πρέπει να είναι πραγματικά κέντρα διαμετακόμισης και κέντρα αποθήκευσης εμπορευμάτων.
      Το παρόν νομοσχέδιο λοιπόν έρχεται να διευκρινίσει με μεγάλη σαφήνεια τις προϋποθέσεις για την άμεση ενεργοποίηση της σχετικής πρότασης του νέου αναναπτυξιακού νόμου, όπως είπα, και για την αδρή επιχορήγηση των αναφερόμενων ιδιωτικών επενδύσεων. Ιδιαίτερα, αποβλέπει στην ανάπτυξη και στην τόνωση της οικονομικής δραστηριότητας στις περιφέρειες, όπως το είπαν πολλοί συνάδελφοι, καθώς και ο Υπουργός και ο εισηγητής της Πλειοψηφίας- στην αύξησης της απασχόλησης, στη μείωση του κόστους μεταφοράς και του κόστους διατήρησης των εμπορευμάτων και στη βελτιστοποίηση της εμπορευματικής κίνησης στον τόπο που θα υπάρχει αυτό και όχι μόνο.
      Θέση της Κυβέρνησής μας είναι ότι με τη δημιουργία δικτύου εμπορευματικών κέντρων ενδυναμώνουμε την εθνική αναπτυξιακή προσπάθεια, διευκολύνοντας τις εξαγωγές, μειώνοντας την επιβάρυνση των εισαγωγών, αποκεντρώνοντας τις μεταφορικές επιχειρήσεις και, τέλος, μειώνοντας την όχληση του περιβάλλοντος από τη συγκέντρωση αυτών.
      Στο επίκεντρο αυτής της προσπάθειάς μας είναι να διαμορφώσουμε ένα δίκτυο εμπορευματικών κέντρων σωστά ενταγμένο στους άξονες των διευρωπαϊκών δικτύων, έτσι ώστε η χώρα μας να αποτελέσει την πύλη των Βαλκανίων τόσο προς όσο και από την Ευρωπαϊκή Ένωση αλλά και τις τρίτες χώρες. Για την Κυβέρνησή μας αυτός ο στόχος αποτελεί κεντρικό στρατηγικό στόχο της εθνικής μας οικονομίας αξιοποιώντας έτσι με τον καλύτερο δυνατό τρόπο το βαλκανικό προσανατολισμό της επιχειρηματικής και επενδυτικής προσπάθειας, ο οποίος ακόμα βρίσκεται στα σπάργανα.
      Βελτιστοποιούμε ακόμα έτσι το συγκριτικό πλεονέκτημα της θέσης της χώρας μας στη Βαλκανική και θα χαρώ πολύ, κύριε Υπουργέ, να είναι και ο Νομός Σερρών.
      Ένα σημαντικό, επίσης, θέμα είναι ότι αυτή η ιδιωτική επενδυτική πρωτοβουλία μπορεί να επιχορηγηθεί δίνοντας έτσι ένα σημαντικό κίνητρο στην άμεση υλοποίησή της στους ενδιαφερόμενους επενδυτές. Παράλληλα βέβαια στο σχέδιο νόμου προβλέπεται κάτι εντελώς καινούργιο, το οποίο εμένα προσωπικά με εντυπωσίασε και με χαροποίησε, για τα ελληνικά μας δεδομένα. Είναι η δημιουργία αεροδρομίων σε υδάτινες επιφάνειες για την εξυπηρέτηση των πτήσεων δημοσίων αερομεταφορών, καθώς και πτήσεων γενικής αεροπορίας.
      Βεβαίως υπάρχουν ζητήματα που πρέπει να λυθούν, όμως το σχέδιο νόμου θέτει τα θεμέλια και είμαι βέβαιη ότι θα υπάρξει ανταπόκριση από τον ιδιωτικό τομέα. Το Υπουργείο Μεταφορών πάντως σε συνεργασία με το Υπουργείο Εμπορικής Ναυτιλίας πρέπει να προχωρήσουν σύντομα στην επεξεργασία των τελικών λεπτομερειών για την υλοποίηση της πρωτοβουλίας. 
      Πρέπει να σημειώσω στο σημείο αυτό ότι οι παρεμβάσεις που γίνονται με το παρόν νομοσχέδιο, κύριε Υφυπουργέ, σε ό,τι έχει να κάνει με τα ΚΤΕΛ είναι προς τη σωστή κατεύθυνση και πιστεύω ότι η αγωνία των ιδιοκτητών και των εργαζομένων των ΚΤΕΛ είναι βέβαια να παράγουν το κοινωνικό έργο που παρήγαγαν, αλλά και προς όφελος και των τοπικών κοινωνιών και του θεμιτού κέρδους τους.
      Κυρίες και κύριοι συνάδελφοι, είμαστε βέβαιοι ότι η υλοποίηση του παρόντος σχεδίου νόμου μπορεί να έχει ιδιαίτερα θετικές επιπτώσεις στην εθνική μας οικονομία και στο δείκτη οικονομικής ανάπτυξης. Παράλληλα με τον τρόπο αυτό προωθούνται σημαντικές επενδύσεις στην περιφέρεια –κάτι το οποίο λείπει δυστυχώς από αυτή- με στόχο την τόνωση της τοπικής οικονομίας, τη μείωση της απομόνωσης των ευαίσθητων και κρίσιμων περιοχών μας, τη βελτιστοποίηση της προσπελασιμότητας των περιοχών αυτών και την αύξηση της ανταγωνιστικότητας των επιχειρήσεών μας. 
      Για τους λόγους αυτούς, κύριε Πρόεδρε, κύριε Υφυπουργέ, κυρίες και κύριοι συνάδελφοι, η προσπάθεια αυτή της Κυβέρνησης πρέπει να τύχει της ευρύτερης δυνατής στήριξης από όλα τα κόμματα και οπωσδήποτε την προσυπογράφω.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      Ο συνάδελφος κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Κυρία και κύριοι συνάδελφοι, είναι πολύ σημαντικό αυτό το σχέδιο νόμου που συζητάμε σήμερα για την ανάπτυξη και τον εκσυγχρονισμό της χώρας. 
      Εγώ, κύριε Υπουργέ, πρέπει να πω ότι το θεωρώ ένα από τα βασικότερα εργαλεία με τα οποία ετούτη η Κυβέρνηση κτίζει τη νέα της οικονομική πολιτική για μία ανάπτυξη παντού και ανάπτυξη για όλους. Δυστυχώς οι εμπορευματικές μεταφορές στην Ελλάδα δεν έχουν αναπτυχθεί όπως στις υπόλοιπες ευρωπαϊκές χώρες και έτσι το επίπεδο εξυπηρέτησης στον τομέα αυτόν είναι πολύ χαμηλό.
      Βέβαια ακούμε ώρες τώρα από τους συναδέλφους του ΠΑΣΟΚ ότι αυτό ήρθε με πολύ καθυστέρηση και προχειρότητα. Και το λέω εγώ αυτό μετά λόγου γνώσεως προς τους συναδέλφους που είναι νεότεροι, γιατί η κυβέρνηση του ΠΑΣΟΚ την προτελευταία εβδομάδα, λίγο πριν κλείσει η περασμένη Βουλή για τις εκλογές του 2004, είχε φέρει αυτό –που πιπιλίζετε διαρκώς- το σχέδιο νόμου, πρόχειρα και τυχαία. Έτυχε μάλιστα να οριστώ εισηγητής, γιατί εισηγητής δεν υπήρξα, γιατί κουβέντα δεν έγινε. Ας μην τα πούμε ξανά τώρα.
      Είχατε πάλι πριν από ένα μήνα την πρωτοβουλία να καταθέσετε ξανά εκείνο το ίδιο σχέδιο και να μας εγκαλείτε, εσείς που επί είκοσι χρόνια καθυστερήσατε την ανάπτυξη της χώρας σ’ αυτόν το σημαντικό τομέα, γιατί εμείς καθυστερούμε μερικούς μήνες.
      Είπαν αναλυτικά πολλοί συνάδελφοί μου και ο εισηγητής μας κ. Σαλμάς ότι από το 1997 είχε δοθεί σχετική μελέτη από τον Ελληνικό Επιμελητηριακό Σύνδεσμο Μεταφορών, τον ΕΣΥΜ, χωρίς να δοθεί η δέουσα σημασία και, αντί σήμερα να μας κάνετε κριτική, εγώ θα περίμενα το λιγότερο μία λέξη αυτοκριτικής, γιατί είκοσι χρόνια αφήσατε τη χώρα πίσω σ’ αυτό το σημαντικό κομμάτι. 
      Με αυτό το νομοθέτημα που συζητάμε -για να έρθω στα θετικά- επιδιώκεται να μειωθεί στο ελάχιστο το κόστος των υπηρεσιών μεταφορών, με αντίστοιχη άνοδο της ποιότητας των μεταφορών, να βελτιωθούν οι οδικές μεταφορές και να εκχωρηθούν σε άλλα μεταφορικά μέσα, αφού είναι γνωστό ότι η ραγδαία αύξησή τους έχει ως συνέπεια σοβαρές περιβαλλοντικές επιπτώσεις και πύκνωση των τροχαίων ατυχημάτων.
      Η δημιουργία εμπορευματικών κέντρων έχει σαν σκοπό τη μείωση του κόστους και την καλύτερη ανταπόκρισή του με τον τελικό αποδέκτη, τη βελτίωση των μεταφορικών αλυσίδων, προκειμένου να αποφεύγονται καθυστερήσεις κατά τη μεταφορά των φορτίων και με την παράδοση σε καθορισμένο χρόνο, την προσαρμογή στις ευνοϊκές διεθνείς συνθήκες για την ανάπτυξη των συνδυασμένων μεταφορών που αποτελεί και πρωταρχική πολιτική της Ευρωπαϊκής Ένωσης.
      Τα εμπορευματικά κέντρα αναπτύσσονται σε οριοθετημένες ζώνες παροχής υπηρεσιών, συναφών με τις μεταφορές και ειδικότερα με τις συνδυασμένες αλλά και τις υπηρεσίες εφοδιαστικής. Έτσι, ένα ολοκληρωμένο σύνολο δομών, υπηρεσιών και υποδομών διαφορετικών μέσων που ιδρύεται και λειτουργεί σε προσδιορισμένη περιοχή, θα εξυπηρετεί τις συνδυασμένες μεταφορές, διαθέτοντας τερματικό σταθμό που συνδυάζει περισσότερα από ένα μέσα μεταφοράς.
      Όλα αυτά απατούν κατάλληλες κτηριακές εγκαταστάσεις, σύγχρονο εξοπλισμό μεταφόρτωσης σε διάφορα μεταφορικά μέσα, αλλά και υπηρεσίες πληροφορικής για αποτελεσματική οργάνωση των μεταφορών. 
      Και εδώ θα διαφωνήσω με το συνάδελφό μου και εκλεκτό φίλο, το συντοπίτη μου Βουλευτή κ. Λεβέντη. Εγώ πιστεύω ότι η ανάπτυξη αυτού του κέντρου στο Θριάσιο αναβαθμίζει την περιοχή, δίνει θέσεις εργασίας, είναι καθαρή η δουλειά η οποία θα γίνεται, δεν στήνονται καινούργιες καμινάδες, αλλά γίνεται ένα σύγχρονο εμπορικό κέντρο, ένα μεταφορικό κέντρο το οποίο θα δώσει πολλές θέσεις εργασίας.
      Τελειώνοντας, θέλω να πω ότι η δημιουργία αυτών των εμπορευματικών κέντρων, υπαγορευμένη από τις ανάγκες συντονισμού του σχεδιασμού των μεταφορών και της χωροταξικής ανάπτυξής τους, προωθεί τις επενδύσεις για το δημόσιο συμφέρον με τη συμμετοχή της ιδιωτικής πρωτοβουλίας.
      Επίσης, είναι σημαντική σ’ αυτό το νομοσχέδιο η καθιέρωση των υδροπλάνων, τα οποία για τις γεωγραφικές συνθήκες που επικρατούν στη χώρα μας με την τόσο μεγάλη νησιωτική περιοχή, θα δώσουν λύση και ανακούφιση σε πάρα πολλές χιλιάδες συμπολιτών μας.
      Συμπερασματικά το συζητούμενο νομοσχέδιο καλύπτει ένα κενό που υπήρχε στη νομοθεσία μας σε σχέση με τις άλλες ευρωπαϊκές χώρες και παράλληλα αναδιοργανώνει το όλο σύστημα εμπορευματικών μεταφορών στη χώρα μας. Γι’ αυτό και θα υπερψηφίσω αυτό το νομοσχέδιο. 
      Σας ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
      Ο συνάδελφος κ. Κουτσούκος έχει το λόγο, με τον οποίο θα κλείσουμε τη σημερινή συνεδρίαση. 
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κύριοι συνάδελφοι, συζητούμε σήμερα ένα νομοσχέδιο που υποτίθεται ότι θα διευκολύνει τη διακίνηση του εμπορίου, θα μειώσει το κόστος των εμπορευμάτων, την ταχύτητα διακίνησής τους και κατά συνέπεια, θα οδηγήσει σε ανάπτυξη και ευημερία. Και νομίζω ότι είναι κοινό το ενδιαφέρον και για την ανάπτυξη και για την ευημερία και δεν χρειάζονται οξύτητες, ούτε ανταλλαγή κατηγοριών, εκτός και εάν με αυτό τον τρόπο κανείς στοχεύει να καλύψει τις πολιτικές του αδυναμίες.
      Κυρίες και κύριοι συνάδελφοι, ο στόχος της Κυβέρνησης είναι θεμιτός και δεν θα είχε κανείς λόγο να διαφωνήσει, εάν δεν έβλεπε το περιβάλλον μέσα στο οποίο η Κυβέρνηση αναλαμβάνει αυτήν τη νομοθετική πρωτοβουλία, ένα περιβάλλον με μία προσδοκώμενη ανάπτυξη πολύ χαμηλού επιπέδου, με έναν προϋπολογισμό που έχει μειώσει τις δαπάνες των δημοσίων επενδύσεων -και άρα με λιγότερες υποδομές- με μια ανασφάλεια και αβεβαιότητα που επικρατεί στην οικονομία, με κατάρρευση των εσόδων και με μια Ελλάδα που τις τελευταίες μέρες διασύρεται σε διεθνές και ευρωπαϊκό επίπεδο. Και νομίζω ότι δεν είναι καθόλου τυχαία αυτά που συνέβησαν σήμερα, χθες και προχθές είτε αφορούν το Δ΄ Κοινοτικό Πλαίσιο Στήριξης είτε αφορούν τις εξελίξεις στο «Βασικό Μέτοχο» είτε αφορούν το Σκοπιανό. 
      Ακόμα, θα μπορούσε κανείς να προσθέσει για τη συγκυρία ότι η Κυβέρνηση, για να ξεπεράσει τις δυσκολίες στον οικονομικό τομέα και στη διαχείριση του δημόσιου χρήματος, αυτήν τη στιγμή δανείζεται χρήματα από τους μισθωτούς και τους συνταξιούχους. Είναι πρωτοφανές αυτό που συμβαίνει. 
      Σ’ αυτό, λοιπόν, το πλαίσιο έρχεται το νομοσχέδιο για να οργανώσει καλύτερα τη διακίνηση των εμπορευμάτων μέσω των συνδυασμένων μεταφορών. Και είναι αλήθεια ότι χρειάζεται μία τέτοια καλύτερη οργάνωση, γιατί άλλαξαν πολύ γρήγορα τα δεδομένα στο διεθνές εμπόριο. Η ταχύτητα και το κόστος των εμπορευμάτων καθορίζουν πλέον τις αποφάσεις των επιχειρήσεων. 
      Έγινε πολλή συζήτηση προηγουμένως, εάν είχε σχέδιο ή δεν είχε σχέδιο η κυβέρνηση του ΠΑΣΟΚ. Επιτρέψτε μου να πω ότι, παρά τις όποιες κριτικές γίνονται για την καθυστέρηση με την οποία έφερε το νομοσχέδιο, είχε όμως ένα σχέδιο. Είχε ένα σχέδιο που έχει δύο μεγάλες διαφορές από την πρόταση της Κυβέρνησης. 
      Ποιες είναι οι δύο μεγάλες διαφορές; Οι δύο μεγάλες διαφορές είναι ότι εκείνο το σχέδιο της κυβέρνησης του ΠΑΣΟΚ είχε μια αναφορά στη χωροθέτηση και προσδιόριζε τη δημιουργία των εμπορευματικών κέντρων και βεβαίως αναγνώριζε τον παρεμβατικό και ρυθμιστικό ρόλο του κράτους, ενώ το συγκεκριμένο νομοσχέδιο δεν έχει καμία αναφορά στη χωροθέτηση και βεβαίως δίνει όλες τις πρωτοβουλίες στον ιδιωτικό τομέα, στο ιδιωτικό κεφάλαιο. 
      Η Κυβέρνηση λέει ότι φέτος διανύουμε το έτος της ανταγωνιστικότητας. Φυσικά εννοεί την ανταγωνιστικότητα των πολυεθνικών σε βάρος των μικρομεσαίων επιχειρήσεων. Χαρακτηριστικό παράδειγμα είναι το ωράριο, χαρακτηριστικό παράδειγμα είναι και ο τρόπος με τον οποίο σκέπτεται να αναπτύξει τα εμπορευματικά κέντρα. Γιατί με τον τρόπο που νομοθετεί είναι βέβαιο ότι κάποιες μεγάλες πολυεθνικές εταιρείες θα επιλέξουν εκεί που νομίζουν ότι εξυπηρετούνται τα συμφέροντά τους, θα κάνουν χρήση όλων αυτών των ευεργετικών διατάξεων, θα τύχουν της χρηματοδότησης του κράτους, θα κάνουν αναγκαστικές απαλλοτριώσεις, θα κάνουν χρήση αιγιαλού και το εθνικό κράτος, η Κυβέρνηση, δεν θα έχει καμία δυνατότητα με βάση τις αναπτυξιακές και κοινωνικές προτεραιότητες κάθε περιοχής να προσδιορίσει τους χώρους και βεβαίως δεν θα έχει καμία δυνατότητα η ίδια η τοπική κοινωνία. Είναι πολύ χαρακτηριστικό ότι το νομαρχιακό συμβούλιο έχει απλή γνώμη και δεν έχει καν σύμφωνη γνώμη.
    Κατά συνέπεια είναι βέβαιο ότι τα συμφέροντα των εταιρειών θα εξυπηρετηθούν, χωρίς να λαμβάνεται υπ’ όψιν εάν αυτό το εμπορευματικό κέντρο θα ενισχύσει, παραδείγματος χάριν την εξωστρέφεια ή την εσωστρέφεια της ελληνικής οικονομίας.
    Επίσης, μπορώ να αναφέρω ένα πολύ χαρακτηριστικό παράδειγμα. Η δυτική Ελλάδα έχει έναν αναβαθμισμένο ρόλο από τις εξελίξεις. Τα τρία λιμάνια, η Πάτρα, η Κυλλήνη, το Κατάκωλο, η γέφυρα Ρίου - Αντιρρίου, ο εκσυγχρονισμός του υπάρχοντος σιδηροδρομικού δικτύου την καθιστούν σημαντικό κέντρο για τις μεταφορές από την Ευρώπη προς τη Μέση Ανατολή, αλλά και πύλη της Ελλάδας από τη Δυτική Ευρώπη. Πώς και με ποια κριτήρια θα αποφασίσει ένας επενδυτής; Αν δεν βρεθεί αυτός ο επενδυτής, τι θα κάνουμε εμείς ως οργανωμένο κράτος και ως οργανωμένη κοινωνία; Εγώ άκουσα με ευχαρίστηση τους προβληματισμούς των συναδέλφων της πτέρυγας της Νέας Δημοκρατίας από άλλες περιοχές που έθεσαν αυτά τα ερωτήματα. Νομίζω ότι αυτό είναι μία σημαντική αδυναμία του νομοσχεδίου.
    Αγαπητοί συνάδελφοι, στο βαθμό που το κράτος δεν ασκεί την εξουσία του και δεν παίζει κανένα ρυθμιστικό πλέον ρόλο, η επιλογή του ιδιώτη θα εξαρτηθεί από τις υποδομές, εάν δηλαδή θα έχουμε ολοκληρωμένα δίκτυα και υποδομές. Δυστυχώς έχουμε σημαντικές καθυστερήσεις με τη μετάθεση του χρόνου για τις μελέτες στο δυτικό σιδηροδρομικό άξονα, την αλλαγή του χρονοδιαγράμματος στην Ιόνια Οδό, την αναβολή της δημοπράτησης του αεροδρομίου της Ανδραβίδας. 
    Κύριε Πρόεδρε, θα ήθελα να αναφερθώ στις διατάξεις που αφορούν τα ΚΤΕΛ. Όπως γνωρίζετε, τα ΚΤΕΛ έχουν χρηματοδοτηθεί για τον εκσυγχρονισμό τους από την πολιτεία με χρήματα του ελληνικού λαού. 
    Κατά συνέπεια οφείλουν να έχουν κανονισμό προσωπικού και να υπόκεινται σε ορισμένους ελέγχους. Ποιος σας ζήτησε να αλλάξετε τον κανονισμό προσωπικού; Αλλάξατε τον κανονισμό με παραταξιακά κριτήρια. Καλέσατε για διαβούλευση τα σωματεία και την ομοσπονδία των εργαζομένων; Επιτρέπεται να κάνετε αλλαγές συμβάσεων μονομερώς; 
    ΜΑΡΙΟΣ ΣΑΛΜΑΣ: Απεσύρθη αυτό.
    ΓΙΑΝΝΗΣ ΚΟΥΤΣΟΥΚΟΣ: Αγαπητέ συνάδελφε, δεν απεσύρθη, αλλά είναι το άρθρο 22 που αλλάζει τον κανονισμό εργασίας και δίνει τη δυνατότητα να πάει το προσωπικό της διοίκησης στην κίνηση και αντίστροφα. Νομίζω ότι είναι μία σημαντική βλαπτική μεταβολή των εργασιακών όρων και σας προειδοποιώ, κύριε Υπουργέ, ότι θα πέσει στα δικαστήρια αυτή η διάταξη. Θα πρέπει να αποσύρετε αυτήν τη διάταξη μαζί με τις άλλες, διότι διαφορετικά θα σας αποδώσουμε την κατηγορία ότι εξυπηρετείτε συγκεκριμένα συμφέροντα. 
    Κλείνοντας, θα έλεγα ότι η διάταξη, με την οποία δίνεται παράταση χρόνου για την απόσυρση των λεωφορείων στα είκοσι επτά χρόνια σε τουριστικές περιοχές, είναι λάθος. Κανείς δεν μπαίνει σε κανένα σαράβαλο. Δυστυχώς έτσι δυσφημείται η χώρα μας. Αν δεν φθάνουν τα κίνητρα, δώστε τους και άλλα, αλλά επιτέλους προφυλάξτε την εικόνα της χώρας και να ευχηθούμε ότι από αυτά τα σαράβαλα κάποια στιγμή δεν θα βρεθούμε αντιμέτωποι με τραγικά γεγονότα. Νομίζω ότι απ’ όλες τις πτέρυγες τέθηκε το ζήτημα ότι αυτή η διάταξη είναι σε λανθασμένη κατεύθυνση και σας καλώ να την ξαναδείτε. 
    Σας ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις» έγινε δεκτό επί της αρχής κατά πλειοψηφία.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.55’ λύεται η συνεδρίαση για αύριο ημέρα Τετάρτη 23 Μαρτίου 2005 και ώρα 10.30’ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Ίδρυση και λειτουργία Εμπορευματικών Κέντρων και άλλες διατάξεις», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ





4
Συνεδρίαση     22-3-05                σελ.   

