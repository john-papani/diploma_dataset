ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΙΗ΄
Πέμπτη 25 Οκτωβρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Θ. Δραγωνά, Γ. Ορφανού και Α. Διαμαντοπούλου. σελ.
2. Ανακοινώνεται ότι τη συνεδρίαση παρακολουθούν μαθητές από το 8ο Δημοτικό Σχολείο Αργυρούπολης, το 2ο Δημοτικό Σχολείο Περιστερίου και το 7ο Γυμνάσιο Γλυφάδας. σελ.
3. Επί Διαδικαστικού Θέματος. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης, σχετικά με τα Κέντρα Πόνου κ.λπ. σελ.
β) Προς τον Υπουργό Αγροτικής Ανάπτυξης και Τροφίμων σχετικά με τη μετατροπή των εργοστασίων ζάχαρης σε εργοστάσια παραγωγής βιοαιθανόλης κ.λπ. σελ.
γ) Προς τον Υπουργό Οικονομίας και Οικονομικών:
i) σχετικά με την αύξηση της τιμής των καυσίμων κ.λπ. σελ.
ii) σχετικά με την αύξηση της τιμής των καυσίμων κ.λπ. σελ.
δ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με το Μητροπολιτικό Πάρκο Ελληνικού, κ.λπ. σελ.
ε) Προς τον Υπουργό Μεταφορών και Επικοινωνιών, σχετικά με δημοσιεύματα του Τύπου αναφερόμενα στην αποστολή μηνυμάτων από εταιρεία κινητής τηλεφωνίας των Σκοπίων σε κατοίκους του Νομού Σερρών κ.λπ. σελ.
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Αντιμετώπιση της φοροδιαφυγής και άλλες διατάξεις». σελ.
2. Κατάθεση Εκθέσεων Διαρκών Επιτροπών.
α) Η Διαρκής Επιτροπή Οικονομικών Υποθέσεων καταθέτει την έκθεση της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου Ελευσίνα- Κόρινθος- Πάτρα- Πύργος- Τσακώνα και ρύθμιση συναφών θεμάτων». σελ.
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου αρμοδιότητας του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών». σελ.

ΟΜΙΛΗΤΕΣ
Α. Επί Διαδικαστικού Θέματος:
ΚΑΡΑΤΖΑΦΕΡΗΣ Γ. σελ.
ΜΗΤΣΟΤΑΚΗΣ Κ. σελ.
ΣΟΥΡΛΑΣ Γ. σελ.

Β. Επί των επικαίρων ερωτήσεων:
ΑΒΡΑΜΟΠΟΥΛΟΣ Δ. σελ.
ΔΑΜΑΝΑΚΗ Μ. σελ.
ΕΞΑΡΧΟΣ Β. σελ.
ΚΑΝΕΛΛΗ Λ. σελ.
ΚΟΝΤΟΣ Α. σελ.
ΛΑΦΑΖΑΝΗΣ Π. σελ.
ΛΕΓΚΑΣ Ν. σελ.
ΠΟΛΑΤΙΔΗΣ Η. σελ.
ΣΟΥΦΛΙΑΣ Γ. σελ.
ΧΑΛΒΑΤΖΗΣ Σ. σελ.
ΧΑΤΖΗΔΑΚΗΣ Κ. σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ. σελ.
ΒΟΡΙΔΗΣ Μ. σελ.
ΓΚΑΤΖΗΣ Ν. σελ.
ΔΡΑΓΑΣΑΚΗΣ Ι. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΑΡΑΟΓΛΟΥ Θ. σελ.
ΚΑΡΑΤΖΑΦΕΡΗΣ Γ. σελ.
ΚΟΡΚΑ- ΚΩΝΣΤΑ Α. σελ.
ΚΟΥΤΜΕΡΙΔΗΣ Ε. σελ.
ΜΑΓΚΡΙΩΤΗΣ Ι. σελ.
ΜΗΤΣΟΤΑΚΗΣ Κ. σελ.
ΜΠΕΖΑΣ Α. σελ.
ΜΠΕΚΙΡΗΣ Μ. σελ.
ΠΑΠΑΝΔΡΕΟΥ Β. σελ.
ΡΟΝΤΟΥΛΗΣ Α. σελ.
ΣΓΟΥΡΙΔΗΣ Π. σελ.
ΣΟΥΡΛΑΣ Γ. σελ.

    
    ΠΡΑΚΤΙΚΑ ΒΟΥΛΗΣ
    Η΄ ΑΝΑΘΕΩΡΗΤΙΚΗ ΒΟΥΛΗ
    ΙΒ΄ ΠΕΡΙΟΔΟΣ 
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ 
    ΣΥΝΟΔΟΣ Α΄
    ΣΥΝΕΔΡΙΑΣΗ IΗ΄
    Πέμπτη 25 Οκτωβρίου 2007
    
    Αθήνα, σήμερα στις 25 Οκτωβρίου 2007, ημέρα Πέμπτη και ώρα 10.33΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
    Παρακαλείται ο κύριος Γραμματέας να ανακοινώσει τις αναφορές προς το Σώμα. 
    (Ανακοινώνονται προς το Σώμα από τον κ. Αστέριο Ροντούλη, Βουλευτή Λάρισας, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία Γραφεία  Τελετών Τρίπολης ζητούν τη στελέχωση  της Ιατροδικαστικής Υπηρεσίας Ναυπλίου και την ανέγερση σύγχρονου κτηρίου.
    2) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Εργατοϋπαλληλικό Κέντρο Νομού Κοζάνης ζητεί την αναγνώριση συνταξιοδοτικού δικαιώματος στον Ασφαλιστικό Φορέα της Δ.Ε.Η., εργαζομένων, στα Μεταλλεία Αμιάντου της Βορείου Ελλάδος.
    3) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία  η Ένωση Αγροτικών Συνεταιρισμών Κοζάνης – Σερβίων ζητεί τη ρύθμιση των χρεών των Αγροτικών Συνεταιρισμών.
    4) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η κ. Παρθενίδου Σοφία ζητεί να της χορηγηθεί η ελληνική ιθαγένεια.
    5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Αλεβιζάτος Παναγιώτης, Εκ/πος της Ανεξάρτητης Κίνησης Οικονομολόγων Ελλάδος ζητεί την κατάργηση του άρθρου 38 ν. 3873/2000 κ.λπ..
    6) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Αργολίδας διαμαρτύρεται για την αποδυνάμωση της Αστυνομικής Διεύθυνσης Αργολίδας λόγω απόσπασης προσωπικού.
    7) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Πανελλήνια Ομοσπονδία Συλλόγων Πτυχιούχων Εργοδηγών Τ.Ε. του Δημοσίου – Ν.Π.Δ.Δ. και Ο.Τ.Α. ζητεί την αναπροσαρμογή της εκτός έδρας αποζημίωσης των μελών της.
    8) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ζητεί την αναπροσαρμογή των συντάξεων του Τ.Σ.Μ.Ε.Δ.Ε..
    9) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία το Σωματείο Συνταξιούχων Τ.Ε.Β.Ε. Ο.Α.Ε.Ε. Ν. Τρικάλων ζητεί τη ρύθμιση οικονομικού ζητήματος στον Ο.Α.Ε.Ε..
    10) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Αθανάσιος Τριπολιτσιώτης ζητεί να ενταχθεί σε πρόγραμμα επιχορήγησης του ΟΑΕΔ.
    11) Ο Βουλευτής Β΄ Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ένωση Σχολικών Συμβούλων επισημαίνει τα προβλήματα των σχολείων και των σχολικών συμβούλων για το διδακτικό έτος 2007 – 2008 και ζητεί την ουσιαστική στήριξη του θεσμού του Σχολικού Συμβούλου από την Πολιτεία.
    12) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο Σύλλογος Δικαστικών Υπαλλήλων Πρωτοδικείου Καλαβρύτων ζητεί την πλήρωση των κενών οργανικών θέσεων Δικαστικών Υπαλλήλων στο Πρωτοδικείο Καλαβρύτων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό  139/1-10-07 ερώτηση του Βουλευτή κ. Ιωάννου Μαγκριώτη  δόθηκε με το υπ’ αριθμ. 7017/4/7470/23-10-07  έγγραφο από τον Υφυπουργό Εσωτερικών η ακόλουθη απάντηση:
    «Σε απάντηση της ανωτέρω ερώτησης, που κατέθεσε ο Βουλευτής κ. Γ. Μαγκριώτης, σας γνωρίζουμε ότι, για το αντικείμενο αυτής, ενημερώθηκε η Εθνική Αντιπροσωπεία από τον Υπουργό Δημόσιας Τάξης την 27-11-2006, κατά τη συζήτηση της 95/ 21-11-2006 επίκαιρης ερώτησης, που κατέθεσε ο Βουλευτής κ. Φ. Κουβέλης. Επίσης στο περιστατικό του τραυματισμού του φοιτητή αναφέρθηκε και ο Πρωθυπουργός την 24-11-2006 στο Κοινοβούλιο, κατά τη συζήτηση προ ημερησίας διατάξεως με θέμα την Παιδεία. Στην αναφορά του αυτή ο Πρωθυπουργός αποδοκίμασε και καταδίκασε απεριφράστως τη συμπεριφορά των συγκεκριμένων αστυνομικών στη Θεσσαλονίκη.
    Πέραν αυτών σας πληροφορούμε ότι, με βάση το πόρισμα της Ένορκης Διοικητικής Εξέτασης (Ε.Δ.Ε.), που διενεργήθηκε για την αναφερόμενη υπόθεση, παραπέμφθηκαν στα αρμόδια πειθαρχικά συμβούλια οι εμπλακέντες αστυνομικοί (ένας Αστυνομικός Διευθυντής, ένας άλλος αξιωματικός και έξι αστυνομικοί κατωτέρων βαθμών). Η υπόθεση, σύμφωνα με τις ισχύουσες διατάξεις, διαχωρίστηκε ως προς τον Αστυνομικό Διευθυντή και ήδη εκδικάσθηκε σε πρώτο βαθμό από το αρμόδιο πειθαρχικό συμβούλιο, το οποίο επέβαλε σε αυτόν ανώτερη πειθαρχική ποινή. Για τους λοιπούς παραπεμπόμενους επίκειται η εκδίκαση της υπόθεσης από άλλο πειθαρχικό συμβούλιο, στο οποίο παραπέμπονται ενιαία με το ερώτημα της αργίας με απόλυση και της απόταξής.
    Για την ενημέρωσή σας, σας διαβιβάζουμε φωτοαντίγραφα των πρακτικών της συζητήσεως της ανωτέρω επίκαιρη ς ερώτησης, καθώς και απόσπασμα των πρακτικών της αναφερόμενης, προημερησίας, διατάξεως συζητήσεως.
    Ο Υφυπουργός
    ΠΑΝΑΓΙΩΤΗΣ ΧΗΝΟΦΩΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      2. Στην με αριθμό 399/8-10-07 ερώτηση του Βουλευτή κ. Παναγιώτου Μπεγλίτη δόθηκε με το υπ’ αριθμ. 128494/25-10-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
    «Απαντώντας στην με αρ. 399/8-10-2007 ερώτηση που κατατέθηκε στη Βουλή από το Βουλευτή κ. Π. Mπεγλίτη σχετικά με την οικονομική ενίσχυση του «Ευθύμειου» Κέντρο Αποθεραπείας και Αποκατάστασης Ατόμων με Ειδικές Ανάγκες, σας γνωρίζουμε τα ακόλουθα:
    Το Υπουργείο Υγείας και Κοινωνικής Αλληλεγγύης αναγνωρίζοντας το έργο που προσφέρουν οι Σύλλογοι και τα Σωματεία ΑΜΕΑ καταβάλλει κάθε δυνατή προσπάθεια να εξυπηρετηθούν οι ανάγκες όσο το δυνατόν περισσοτέρων φορέων, καλύπτοντας συμπληρωματικά με έκτακτες επιχορηγήσεις τυχόν ελλείμματά τους, σύμφωνα πάντα με τις πιστώσεις που διαθέτει και τα σχετικά αιτήματα των φορέων.
    Για το έτος 2006 το «Ευθύμειο» Κέντρο επιχορηγήθηκε:
    - από τον Ειδικό Λογαριασμό για προγράμματα ατόμων με ειδικές ανάγκες με το ποσό των 60.000 € και
    - από το προϊόν του Ειδικού Κρατικού Λαχείου με το ποσό των 35.000 €.
    Επισημαίνεται ότι η ικανοποίηση όλων των αιτημάτων των φορέων για οικονομική ενίσχυση δεν είναι πάντοτε εφικτή και ούτε έχει μόνιμο και τακτικό χαρακτήρα.
    Νέο αίτημα του φορέα που έχει υπoβληθεί στην αρμόδια υπηρεσία του Υπουργείου Υγείας και Κοινωνικής Αλληλεγγύης θα αξιολογηθεί και αν υπάρχει η δυνατότητα θα επιχορηγηθεί.
    Ο Υφυπουργός
    Γ. ΚΩΝΣΤΑΝΤΟΠΟΥΛΟΣ»
     3. Στην με αριθμό 584/11-10-07 ερώτηση του Βουλευτή κ. Αθανασίου Αλευρά δόθηκε με το υπ’ αριθμ.10/18-10-07 έγγραφο από τον Υπουργό Πολιτισμού η ακόλουθη απάντηση:
    «Σε απάvrηση της από 11/10/2007 ερώτησης του Βουλευτή κ. Νάσου Αλευρά σας γνωρίζουμε ότι όλες οι ολυμπιακές εγκαταστάσεις μελετήθηκαν και κατασκευάστηκαν πλήρως προσβάσιμες για άτομα με κινητικά προβλήματα, σύμφωνα με τις ισχύουσες διατάξεις της Ελληνικής Νομοθεσίας και τις εγκυκλίους του ΥΠΕΧΩΔΕ. Τούτο γνωρίζει άριστα και ο ερωτών βουλευτής ως αρμόδιος τότε υπουργός. Οι παραπάνω υποδομές προσβασιμότητας αποτελούν σύμφωνα με το νόμο μόνιμο και αναπόσπαστο τμήμα των εγκαταστάσεων και δεν αφαιρούνται. Για τις αυξημένες ανάγκες των Παρα-Ολυμπιακών Αγώνων, τοποθετήθηκαν σε όσες Ολυμπιακές Εγκαταστάσεις χρησιμοποιήθηκαν για το πρόγραμμα των Παρα-Ολυμπιακών αγώνων, πρόσθετες, προσωρινές υποδομές προσβασιμότητας στο πλαίσιο των Ολυμπιακών Προσαρμογών (Oνerlays) οι οποίες μπορεί πράγματι να έχουν αφαιρεθεί, λόγω του προσωρινού χαρακτήρα τους, χωρίς τούτο να αποστερεί τις Ολυμπιακές Αθλητικές Εγκαταστάσεις από την πλήρη προσβασιμότητά τους για άτομα με κινητικά προβλήματα. Ανεξάρτητα από τα παραπάνω πάγια πολιτική του υπουργείου μας είναι η  πέκταση της προσβασιμότητας σε όλες τις αθλητικές εγκαταστάσεις αρμοδιότητας της Γ.Γ.Α. και των Οργανισμών Τοπικής Αυτοδιοίκησης.
    Ο Υπουργός
    ΜΙΧΑΛΗΣ ΛΙΑΠΗΣ»
      4. Στην με αριθμό 285/3-10-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 34/29-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
    «Σε απάντηση της ανωτέρω σχετικής ερώτησης, σας γνωρίζουμε τα εξής:
    Το έργο δημοπρατήθηκε στις 18/4/05, άρχισε η κατασκευή του το Νοέμβριο του 2005 και μέχρι τώρα έχουν εκτελεσθεί κυρίως χωματουργικά έργα και ορισμένα τεχνικά.
    Ευρέθησαν έγκοιλα στο υπέδαφος, τα οποία στις περιοχές των γεφυρών, απαιτούν λεπτομερέστερη έρευνα και πιθανόν ιδιαίτερη αντιμετώπιση του εδάφους θεμελίωσης και επιπλέον υπάρχουν τεχνικά θέματα προς επίλυση με τον Ανάδοχο.
    Λόγω της σοβαρότητας του έργου, διότι πρόκειται για βασικό έργο υποδομής που αφορά όλο του Ν. Λασιθίου και κατ’ επέκταση όλη την Κρήτη, καταβάλλονται όλες οι προσπάθειες, από τις αρμόδιες Υπηρεσίες του ΥΠΕΧΩΔΕ, ώστε να προχωρήσει ομαλά, με την εφαρμογή των βέλτιστων τεχνικών και περιβαλλοντικών λύσεων και εντός των καθορισμένων χρονικών ορίων.
    Ο Υφυπουργός
    Θ. ΞΑΝΘΟΠΟΥΛΟΣ»
      5. Στην με αριθμό 335/4-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 45/26-10-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης  πληροφορούμε τα εξής:
      Η ενότητα «Δηλητηριώδη αλιευτικά προϊόντα» περιγράφεται σαφώς στον Καν. (ΕΚ) 854/2004 για τον καθορισμό ειδικών διατάξεων για την οργάνωση των επισήμων ελέγχων στα προϊόντα ζωικής προέλευσης που προορίζονται για κατανάλωση από τον άνθρωπο και ειδικότερα στο Παράρτημα ΙΙΙ «Αλιευτικά προϊόντα», Κεφάλαιο ΙΙ «Επίσημοι έλεγχοι αλιευτικών προϊόντων», σημείο 2 «Δηλητηριώδη αλιευτικά προϊόντα».
      Το Υπουργείο Αγροτικής Ανάπτυξης και Τροφίμων μόλις ενημερώθηκε από το ΕΛ.ΚΕ.Θ.Ε (27-2-07) για την εμφάνιση του είδους Lagocephalus sceleratus σε περιοχές του Νοτίου Αιγαίου (Σύμη, Ρόδος, Καστελόριζο), το οποίο μπορεί να αποτελέσει αιτία δηλητηρίασης για τον άνθρωπο με υψηλό κίνδυνο θνησιμότητας λόγω της τοξίνης Τετροδοτοξίνης που περιέχει, απέστειλε έγγραφο με οδηγίες προς το Υπουργείο Εμπορικής Ναυτιλίας και τη Δ/νση Κτηνιατρικής για την αντιμετώπιση του φαινομένου και ειδικότερα για την ενημέρωση των κατά τόπους υπηρεσιών για την κατάσχεση ατόμων του παραπάνω είδους που πιθανόν αλιευθούν ή εισαχθούν στη χώρα μας. Επίσης ζήτησε από το ΕΛ.ΚΕ.Θ.Ε ενημέρωση σχετικά με τα αποτελέσματα ελέγχων δειγμάτων που έχουν ελεγχθεί στον Υδροβιολογικό σταθμό της Ρόδου και στο παράρτημα ΕΛ.ΚΕ.Θ.Ε στην Κρήτη και προβλέψεις για την πιθανή αύξηση του πληθυσμού του είδους στον Ελληνικό χώρο.
      Το Υπουργείο Εμπορικής Ναυτιλίας (Δ/νση Λιμενικής Αστυνομίας) έχει ήδη προχωρήσει στην ενημέρωση των Λιμενικών Αρχών της χώρας για την κατάσχεση των ατόμων που τυχόν αλιεύονται ή εισάγονται στη χώρα, ενώ από τις μέχρι τώρα αναφορές του ΕΛ.ΚΕ.Θ.Ε (Σταθμός Ρόδου) δεν έχουν σημειωθεί περιστατικά σχετικά με επιπτώσεις στην ανθρώπινη υγεία.
      Παράλληλα ενημερώθηκε ο Ε.Φ.Ε.Τ. και η Γενική Γραμματεία Καταναλωτή καθώς και οι Νομαρχιακές Υπηρεσίες Αλιείας (Επαρχεία & Έδρες τους), από τις οποίες ζητήθηκε η συνεργασία με τις αρμόδιες Κτηνιατρικές Υπηρεσίες, Λιμενικές Αρχές και Αλιευτικούς Φορείς.
      Επίσης η Διεύθυνση Κτηνιατρικής Δημόσιας Υγείας του Υπουργείου Αγροτικής Ανάπτυξης και Τροφίμων ήδη από τον Απρίλιο του 2007 έχει ενημερώσει εγγράφως τις Αρμόδιες Διευθύνσεις Κτηνιατρικής των Ν.Α. με αναλυτικές οδηγίες για τις ενέργειες προς τους υπευθύνους επιχειρήσεων τροφίμων (Αλιείς, Εμπόρους κλπ) και τις κατά τόπους ενώσεις καταναλωτών.
      Η έγγραφη ενημέρωση συνοδεύεται από ενημερωτικό υλικό και συσχέτιση με δικτυακούς τόπους, για περαιτέρω πληροφόρηση και αναπαραγωγή φωτογραφικού υλικού.
      Η ενημέρωση των Ν.Α. επικαιροποιήθηκε στις 5 Οκτωβρίου 2007.
      Το Υπουργείο Αγροτικής Ανάπτυξης και Τροφίμων σύντομα θα προχωρήσει στην έκδοση αφίσας και ενημερωτικού φυλλαδίου για την ενημέρωση πολιτών και ψαράδων.
      Εκπρόσωποι της Δ/νση Αλιείας του Υπουργείου Αγροτικής Ανάπτυξης και Τροφίμων θα παρακολουθήσουν την πρώτη Πανελλήνια συνάντηση για τις εισβολές ξενικών υδρόβιων ειδών στην ανατολική Μεσόγειο που διοργανώνεται από το Γεωτεχνικό Επιμελητήριο Ελλάδας, Παράρτημα Κρήτης σε συνεργασία με τις Νομαρχιακές Αυτοδιοικήσεις Κρήτης - Υπηρεσίες Αλιείας και με το Ινστιτούτο Θαλάσσιας Βιολογίας και Γενετικής (Ι.ΘΑ.ΒΙ.Γ) του ΕΛ.ΚΕ.Θ.Ε., η οποία θα πραγματοποιηθεί στο Ν. Ηρακλείου για τον περαιτέρω συντονισμό ενεργειών επί του θέματος.
      Ο Υπουργός
      Α. ΚΟΝΤΟΣ»
      6. Στην με αριθμό 486/10-10-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 113042/ΙΗ/22-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 486/10-10-07, την οποία κατέθεσε ο Βουλευτής κ. Θαν. Λεβέντης σχετικά με την αναγνώριση Ελληνικών σχολείων στη Βαυαρία, σας γνωρίζουμε τα ακόλουθα:
      1. Οι Βαυαρικές Αρχές ζητούν να τεθούν σε ισχύ οι κάτωθι προϋποθέσεις από την Ελληνική πλευρά προκειμένου να αναγνωρίζονται οι τίτλοι σπουδών των Ελληνικών Ειδικών Σχολείων (ΕΙΣ) της Βαυαρίας:
      α) Η προσαρμογή των προγραμμάτων μαθηματικών των τάξεων της 7ης, 8ης και 9ης στα αντίστοιχα Βαυαρικά.
      β) Η σύνταξη ενός καινούργιου ωρολογίου προγράμματος καθώς και η ανάπτυξη του σχεδιασμού μαθημάτων για τα βασικά μαθήματα της 10ης τάξης.
      2. Οι μέχρι τώρα ενέργειες από Ελληνικής πλευράς στο πλαίσιο των Ελληνοβαυαρικών συμφωνιών είναι οι ακόλουθες:
      α) Σε διάστημα ενάμιση χρόνου έχουν ήδη λάβει χώρα τρεις Συσκέψεις Μεικτών Επιτροπών, δύο αφορούσες στη Βαυαρία (14-2-2006 στο Μόναχο και 29/30-3-2007 στην Αθήνα) και μία για όλη τη Γερμανία (22/24-3-6 στο Μόναχο.)
      β) Με σκοπό την περαιτέρω ενίσχυση της επιμόρφωσης των εκπαιδευτικών, η διαδικασία για την τυπική αναγνώριση της επιμόρφωσης της Ακαδημίας Dillingen βρίσκεται σε εξέλιξη.
      Επιπλέον η Ελληνική πλευρά τόνισε ότι αφενός θα λαμβάνει χώρα η επιλογή προσοντούχου εκπαιδευτικού προσωπικού και αφετέρου ότι θα υπάρξει ενίσχυση της αρχικής επιμόρφωσης που παρέχεται από το Πρόγραμμα Ομογενών του Πανεπιστημίου Κρήτης.
      γ) Βάσει του Πρωτοκόλλου της 12-12-2002 οι συμφωνηθείσες αλλαγές ως προς την προσαρμογή των προγραμμάτων μαθηματικών των τάξεων της 7ης, 8ης και 9ης που εφαρμόστηκαν σταδιακά στο Δημοτικό από το σχολικό έτος 2003 έχουν σήμερα συντελεσθεί και παραδοθεί έγκαιρα στο Υπουργείο Παιδείας της Βαυαρίας. Αναμένεται εξάλλου η σύσταση της επιτροπής που θα σχεδιάσει καινούργιο ωρολόγιο πρόγραμμα και θα προβεί σε σχεδιασμό μαθημάτων για τα βασικά μαθήματα της 10ης τάξης.
      δ) Η Ελληνική πλευρά έχει θέσει το ζήτημα δημιουργίας γυμνασιακής κατεύθυνσης στη Βαυαρική πλευρά (Μάρτιος 2006, Μάρτιος 2007.)
      ε) Επίσης εισηγήθηκε να εισαχθεί παράλληλα και η ενισχυτική διδασκαλία της Ελληνικής γλώσσας στην προσχολική εκπαίδευση. Και οι δύο πλευρές συμφώνησαν να γίνει έρευνα για να διαπιστωθεί σε ποια νηπιαγωγεία θα μπορούσε η Ελληνική πλευρά να αποστείλει επιπλέον εκπαιδευτικούς για το σκοπό αυτό. Οι δύο πλευρές συζήτησαν επίσης για τη σύνταξη προγραμμάτων που θα περιλάμβαναν και τους γονείς ως ενεργούς φορείς κατά τη γλωσσική ενίσχυση των μαθητών προσχολικής ηλικίας.
      στ) Η Ελληνική πλευρά παρουσίασε το Πιστοποιητικό της Ελληνομάθειας στην Βαυαρική πλευρά και πρότεινε να εφαρμοστεί το σχέδιο προώθησης της Ελληνικής ως δεύτερης γλώσσας και στη Βαυαρία (Μάρτιος 2007.) Τον Ιούνιο του 2007 η βαυαρική πλευρά, αποδεχόμενη πρόσκληση της ελληνικής πλευράς, επισκέφτηκε το Κέντρο Ελληνικής Γλώσσας στη Θεσσαλονίκη όπου και ενημερώθηκε σχετικά. Η Ελληνική πλευρά πρότεινε να αποστείλει υλικό σχετικά με τις Εξετάσεις Ελληνομάθειας στο Βαυαρικό Υπουργείο Παιδείας και η Βαυαρική πλευρά δέχθηκε να προωθήσει το υλικό αυτό στα σχολεία. Δεδομένου εξάλλου ότι πολλές Ανώτερες Γερμανικές Σχολές απαιτούν τη γνώση δύο ξένων γλωσσών, η ελληνική πλευρά καταβάλλει προσπάθειες να καταστούν τα Ελληνικά η δεύτερη ξένη γλώσσα για τους Έλληνες μαθητές.
      ζ) Η Ελληνική πλευρά έχει ήδη προχωρήσει τη διαδικασία για την ανέγερση νέου σχολικού κτιρίου στο Μόναχο, η οποία είναι στο στάδιο έναρξης της μελέτης από εξωτερικό μελετητή κατόπιν διεθνούς διαγωνισμού. Επιπλέον θεώρησε σκόπιμο να συσταθεί μια επιτροπή (εκπρόσωποι της Ομογένειας, εκπαιδευτικοί, εκπρόσωποι του Βαυαρικού Υπουργείου Παιδείας, εκπρόσωποι του Ελληνικού Υπουργείου Παιδείας) για γενικότερη αξιολόγηση των κτιρίων των ΕΙΣ της Βαυαρίας.
      3. α) Ως προς το χρονοδιάγραμμα για την επίσημη αναγνώριση των ΕΙ Σ, αυτή θα συντελεσθεί, όταν ολοκληρωθούν οι παραπάνω προϋποθέσεις.
      β) Η αναγνώριση των ΕΙΣ της Βαυαρίας που θα συνοδεύεται και από παροχή συγκεκριμένων τίτλων θα σημαίνει αυτόματα και αναβάθμιση της παρεχόμενης εκπαίδευσης, διότι οι απόφοιτοι των Ελληνικών σχολείων είτε στην 9η τάξη (Regelklasse) είτε στη 10η τάξη (M-Zug) θα έχουν τις δυνατότητες των Γερμανών μαθητών των αντίστοιχων τάξεων. Επιπλέον η πιθανότητα ίδρυσης γυμνασιακής κατεύθυνσης μελλοντικά θα έδινε τη δυνατότητα για άμεση είσοδο στο Γερμανικό Πανεπιστήμιο (όπως όλοι οι απόφοιτοι Abitur) και όχι πλέον μέσω των Ελληνικών Ειδικών Εξετάσεων.
      4. Άλλες διακρατικές συμφωνίες που να αφορούν στις αλλαγές στα ΕΙΣ της Βαυαρίας δεν υπάρχουν.
      5. Η τελευταία σύσκεψη ασχολήθηκε με την αξιολόγηση του Πρωτοκόλλου της 1ης Ημερίδας Μεικτής Ελληνογερμανικής Επιτροπής για τα ΕΙΣ της Βαυαρίας στις 14 Φεβρουαρίου 2006, την σημερινή κατάσταση των ΕΙΣ Βαυαρίας, την προσχολική εκπαίδευση, την επιμόρφωση του εκπαιδευτικού προσωπικού και την περαιτέρω ανάπτυξη των ΕΙΣ Βαυαρίας.
      Χαρακτηριστικά του ενδιαφέροντος και του πνεύματος αγαθής συνεργασίας των δύο πλευρών είναι ο αριθμός και η παρουσία υψηλού βαθμού εμπειρογνωμόνων κατά τις διαπραγματεύσεις στην Αθήνα στις 29-30 Μαρτίου 2007 με θέμα: «Εκπαίδευση Ελληνοπαίδων στο Κρατίδιο της Βαυαρίας»
      Τέλος επισημαίνεται ότι τόσο τα μέχρι σήμερα βήματα στο χώρο της Ελληνόγλωσσης εκπαίδευσης στη Βαυαρία όσο και το από παράδοση κλίμα αμοιβαίας εμπιστοσύνης και εκπαιδευτικών ανταλλαγών μεταξύ Ελλάδας και Βαυαρίας αποτελούν εγγύηση για αισιόδοξη πορεία ως προς την επαγγελματική αποκατάσταση των Ελλήνων μαθητών στη Βαυαρία.
      Ο Υφυπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
	7. Στην με αριθμό 4/1-10-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 42752/ΕΥΣΑΠ 3245/23-10-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Σε ότι αφορά στην Έρευνα και την Τεχνολογική Ανάπτυξη, η κατανομή πόρων στα Επιχειρησιακά Προγράμματα του ΕΣΠΑ είναι υπερδιπλάσια από την αvτίστolxη της Γ' Προγραμματικής Περιόδου.
      Σημαντική ώθηση στην έρευνα, ανάπτυξη και καινοτομία αναμένεται να δώσουν οι νέες δράσεις των Επιχειρησιακών Προγραμμάτων του ΕΣΠΑ 2007-13 και κυρίως το Ε.Π. «Ανταγωνιστικότητα και Επιχειρηματικότητα», «Ψηφιακή Σύγκλιση», «Παιδεία και δια βίου μάθηση» καθώς και τα Περιφερειακά Επιχειρησιακά Προγράμματα.
      Σύμφωνα με το Στρατηγικό Σχέδιο Ανάπτυξης της Έρευνας, Τεχνολογίας και Καινοτομίας 2007-13 του ΥΠΑΝ, το οποίο αποτέλεσε το εργαλείο συντονισμού για τη διαμόρφωση των Επιχειρησιακών Προγραμμάτων της Προγραμματικής Περιόδου 2007-2013, η συνολική δημόσια δαπάνη που πρόκειται να χρησιμοποιηθεί μέσω του ΕΣΠΑ 2007-13 για την ενίσχυση της έρευνας, ανάπτυξης, και καινοτομίας αναμένεται να ξεπεράσει σημαντικά το 1 δις €. Στα Επιχειρησιακά Προγράμματα του ΕΣΠΑ, τα οποία την παρούσα χρονική περίοδο βρίσκονται σε διαδικασία έγκρισης από τις Υπηρεσίες της Ε. Επιτροπής, έχουν δεσμευθεί για σχετικές δράσεις πόροι που υπερβαίνουν το 5,5% της συνολικής κοινοτικής χρηματοδότησης, συμπεριλαμβανομένων των πόρων που θα κατευθυνθούν στην ανάπτυξη του ανθρώπινου δυναμικού στο πεδίο της έρευνας και της καινοτομίας.
      Πρόσθετες πληροφορίες θα σας δοθούν από το Υπουργείο Ανάπτυξης στο οποίο κοινοποιείται η παρούσα απάντηση
       Ο Υφυπουργός
       Ι. ΠΑΠΑΘΑΝΑΣΙΟΥ»
       8. Στην με αριθμό 517/10-10-07 ερώτηση της Βουλευτού κ. Αικατερίνης Περλεπέ – Σηφουνάκη δόθηκε με το υπ’ αριθμ. 44048/ΕΥΣ/6312/23-12-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
       «Σε απάντηση του ανωτέρω σχετικού και σύμφωνα με στοιχεία της αρμόδιας Ειδικής Υπηρεσίας Διαχείρισης ΠΕΠ Στερεάς Ελλάδας, σας γνωστοποιούμε τα εξής:
      Στο πλαίσιο της με αριθμό πρωτ. 948/11-02-05 Πρόσκλησης Υποβολής Προτάσεων της Ε.Υ.Δ.Ε.Π Στερεάς Ελλάδας στο Μέτρο 1.4 «Λοιπές υποδομές σχετικά με την ανάπτυξη της γεωργίας» , στο ΠΕΠ Στερεάς Ελλάδας 2000-2006, υποβλήθηκε πρόταση του Δήμου Ελυμνίων για το έργο «Ασφαλτόστρωση δρόμου Κατούνια - Γαλατάκη» με προϋπολογισμό 533.932,22 ευρώ.
      Το έργο εντάχθηκε με την υπ. αριθμ πρωτ. 12816/29-11-2005 Απόφαση ένταξης πράξης και προϋπολογισμό 150.000,00 ευρώ, κατόπιν και της σύμφωνης γνώμης του Περιφερειακού Συμβουλίου. Ο Δήμος Ελυμνίων με την 149/2005 απόφαση του Δημοτικού Συμβουλίου αποφάσισε να δημοπρατηθεί το έργο στο σύνολό του και να καταβάλει ο ίδιος το επιπλέον ποσό.
      Σύμφωνα με το Τεχνικό Δελτίο του έργου προβλέπονται εργασίες εκσκαφής, τεχνικά έργα, επίστρωσης και ασφαλτόστρωσης του δρόμου συνολικού μήκους 3,7 χλμ έτσι ώστε το φυσικό αντικείμενο της πράξης να είναι ολοκληρωμένο και λειτουργικό. Από το Μέτρο 1.4 του προγράμματος δεν υπάρχει η δυνατότητα περαιτέρω χρηματοδότησης εφόσον τόσο το Μέτρο, όσο και το Ταμείο είναι υπερδεσμευμένo.
      Επιπροσθέτως σας ενημερώνουμε ότι δεν έχει υποβληθεί στο Πρόγραμμα Δημοσίων Επενδύσεων αίτημα από την Περιφέρεια Στερεάς Ελλάδας, για επιπλέον χρηματοδότηση του έργου από εθνικούς πόρους του ΠΔΕ για το έτος 2007.
      Ο Υφυπουργός
      ΙΩΑΝΝΗΣ ΠΑΠΑΘΑΝΑΣΙΟΥ»
     9. Στην με αριθμό 305/4-10-07 ερώτηση του Βουλευτή κ. Αναστάσιου Κουράκη δόθηκε με το υπ’ αριθμ. 111084/ΙΗ/22-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 305/4-10-07, την οποία κατέθεσε ο Βουλευτής Αναστάσιος Κουράκης σχετικά με τις αποσπάσεις εκπαιδευτικών στα Μουσικά και Καλλιτεχνικά Σχολεία, σας γνωρίζουμε τα ακόλουθα:
     Με την με αριθ.112165/Δ2/10-10-07 Υπουργική Απόφαση διορίστηκαν εκατόν είκοσι εννιά (129) εκπαιδευτικοί των κλάδων ΠΕ16.01 και ΤΕ16 Μουσικής, διαφόρων μουσικών ειδικεύσεων, στα Μουσικά Σχολεία.
     Περαιτέρω, στις 11-10-07 δόθηκε εντολή για, την πρόσληψη ωρομισθίων από τις Διευθύνσεις Δευτεροβάθμιας Εκπαίδευσης στα Μουσικά Σχολεία.
     Επιπλέον, σύμφωνα με την με αριθ.52175/Δ2/21-05-2007 εγκύκλιο του ΥΠΕΠΘ «Αποσπάσεις εκπαιδευτικών Πρωτοβάθμιας και Δευτεροβάθμιας Εκπαίδευσης από Π.Υ.Σ.Π.Ε. σε Π.Υ.Σ.Π.Ε. ή από Π.Υ.Σ.Δ.Ε. σε Π.Υ.Σ.Δ.Ε., Μουσικά Γυμνάσια-Λύκεια, Καλλιτεχνικά Γυμνάσια, Σ.Μ.Ε.Α. και Τμήματα Ένταξης, Πειραματικά Σχολεία, Τάξεις Υποδοχής και Τ.Α.Δ. για το διδακτικό έτος 2007-2008», οι αποσπάσεις εκπαιδευτικών σε Μουσικά Γυμνάσια - Λύκεια, καθώς και σε Καλλιτεχνικά Γυμνάσια γίνονται, όσον αφορά τους εκπαιδευτικούς κλάδου ΠΕ16 (για τα Μουσικά) και ΠΕ08, ΠΕ11 και ΠΕ16 (για τα Καλλιτεχνικά) με απόφαση του Υπουργού Εθνικής Παιδείας και Θρησκευμάτων, ύστερα από εισήγηση της Καλλιτεχνικής Επιτροπής και γνώμη του Κ.Υ.Σ.Δ.Ε., ενώ για τους εκπαιδευτικούς Γενικών Ειδικοτήτων, με απόφαση του Υπουργού Εθνικής Παιδείας και Θρησκευμάτων και γνώμη του ΚΥΣΔΕ.
      Οι αποσπάσεις εκπαιδευτικών Δευτεροβάθμιας Εκπαίδευσης στα Καλλιτεχνικά Σχολεία πραγματοποιήθηκαν με την αριθμ. 26106/Δ2/11-10-07 Υπουργική Απόφαση ενώ οι αποσπάσεις εκπαιδευτικών Γενικών Ειδικοτήτων (που δε γνωμοδοτούνται από την Καλλιτεχνική Επιτροπή) στα Μουσικά Σxoλεία έχουν ήδη εξετασθεί από το ΚΥΣΔΕ και βρίσκεται σε εξέλιξη η σχετική Υπουργική Απόφαση.
      Σχετικά με τις αποσπάσεις εκπαιδευτικών Δευτεροβάθμιας Εκπαίδευσης, κλάδου ΠΕ16 (μουσικής) στα Μουσικά Σχολεία, σας ενημερώνουμε ότι αναμένεται η γνωμοδότηση της Καλλιτεχνικής Επιτροπής για τη συγκρότηση της οποίας έχει ήδη υπογραφεί Υπουργική Απόφαση.
      Το ΥΠΕΠΘ μεριμνά καθ' όλη τη διάρκεια του σχολικού έτους για την πλήρωση των λειτουργικών κενών που παρουσιάζονται στα σχολεία, ανάλογα με τις πιστώσεις που χορηγούνται.
      Σταθερή επιδίωξη της πολιτικής ηγεσίας του ΥΠΕΠΘ είναι ο σχεδιασμός και η υλοποίηση ενός νέου στο στοχοχρονοδιαγράμματος, το οποίο θα συμπεριλαμβάνει όλες τις απαιτούμενες υπηρεσιακές μεταβολές και οι οποίες θα ολοκληρώνονται μέχρι τέλους του εκάστοτε τρέχοντος σχολικού έτους. Επιδιώκουμε η έναρξη κάθε νέου σχολικού έτους να πραγματοποιείται με ομαλό και απρόσκοπτο τρόπο, τον οποίο θα διασφαλίζουν η πληρότητα των σχολικών μονάδων όλων των βαθμίδων σε εκπαιδευτικό δυναμικό.
      Ο Υφυπουργός
      ΑΝΔΡΕΑΣ ΛΥΚΟΥΡΕΝΤΖΟΣ»
    10. Στην με αριθμό 50-1-10-07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ090088/26320/1680/23-10-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Μ. Καρχιμάκης, και σχετικά με το ανωτέρω θέμα αρμοδιότητάς μας, σας γνωρίζουμε τα ακόλουθα:
      Με τις διατάξεις της παρ. 4 του άρθρου 5 του ν. 3232/2004 (όπως ισχύει μετά την τροποποίησή του με την παρ. 6 του άρθρου 61 του ν. 3518/2006, παρασχέθηκε η δυνατότητα συνταξιοδότησης από τους οργανισμούς κύριας ασφάλισης αρμοδιότητας Υπουργείου Απασχόλησης και Κοινωνικής Προστασίας με την πραγματοποίηση 7.500 ημερών εργασίας ή 25 ετών ασφάλισης και ανεξάρτητα από όριο ηλικίας:
      	α. στις μητέρες ασφαλισμένες που έχουν παιδιά ανάπηρα σε ποσοστό 67% και άνω,
      β. στους ασφαλισμένους/νες που έχουν σύζυγο ανάπηρο σε ποσοστό 80% και άνω. Στην περίπτωση αυτή επιπρόσθετη προϋπόθεση είναι να υφίσταται κατά την ημερομηνία υποβολής της αίτησης για συνταξιοδότηση τουλάχιστον 10ετής έγγαμος βίος.
      Για τη συμπλήρωση των ανωτέρω 7.500 ημερών ασφάλισης λαμβάνεται υπόψη κάθε πραγματικός, πλασματικός ή από αναγνώριση χρόνος, ο οποίος συνυπολογίζεται για τη συμπλήρωση των γενικών προϋποθέσεων συνταξιοδότησης του ΙΚΑ-ΕΤΑΜ. Δεν συνυπολογίζεται όμως, σύμφωνα με ρητή νομοθετική πρόβλεψη , ο πλασματικός χρόνος της παρ. 7 του άρθρου 4 του ν. 3029/2002 και αφορά στις ασφαλισμένες στο ΙΚΑ-ΕΤΑΜ μητέρες που αποκτούν παιδί από 1-1-2003 και εφεξής.
      Ο Υπουργός
      ΒΑΣΙΛΕΙΟΣ ΜΑΓΓΙΝΑΣ»
     11. Στην με αριθμό 290/4.10.07ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 111060-ΙΗ/22.10.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 290/4.10.2007, την οποία κατέθεσε ο Βουλευτής κ. Γιάννης Σκουλάς και αφορά στην πρόσληψη προσωπικού για τη φύλαξη των σχολικών μονάδων του Ν. Ηρακλείου, σας γνωρίζουμε τα ακόλουθα:
      Στις Περιφερειακές Υπηρεσίες Αθ/μιας και Β/θμιας Εκπ/σης του ΥΠ.Ε.Π.Θ. υφίσταται ο ενιαίος κλάδος υπαλλήλων ΥΕ1 Κλητήρων - Επιστατών - Φυλάκων - Νυκτοφυλάκων, οι υπηρετούντες του οποίου ασκούν είτε καθήκοντα κλητήρων σε Διευθύνσεις Ι Γραφεία Εκπαίδευσης είτε καθήκοντα επιστατών - φυλάκων - νυκτοφυλάκων σε σχολικές μονάδες Α/θμιας και Β/θμιας Εκπ/σης, ανάλογα με τους υπηρεσιακές ανάγκες.
      Πρόσφατα ολοκληρώθηκε η διαδικασία διορισμού 80 υπαλλήλων του προαναφερθέντος κλάδου, εκ των οποίων οι δύο (2) στο Ν. Ηρακλείου. Με βάσει τους κείμενες διατάξεις (άρθρο 20 του Ν.1566/85, τους τροποποιήθηκε με το άρθρο 16 του Ν. 3476/06), ο διορισμός των υπαλλήλων πραγματοποιείται ανά Νομό ή Νομ. Διαμέρισμα και η περαιτέρω τοποθέτηση σε συγκεκριμένη θέση πραγματοποιείται με απόφαση του αρμόδιου Περιφερειακού Διευθυντή Εκπαίδευσης ύστερα από πρόταση του οικείου Περιφερειακού Υπηρεσιακού Συμβουλίου Διοικητικού Προσωπικού (Π.Υ.Σ.ΔΙ.Π.).
      Για την κάλυψη των αναγκών σε διοικητικό και βοηθητικό προσωπικό έχει ήδη υποβληθεί τους έγκριση από το ΥΠ.ΕΣ. Προγραμματισμός Προσλήψεων. Ειδικά για κλάδο ΥΕ1 στο Ν. Ηρακλείου έχει προγραμματιστεί η πλήρωση 25 θέσεων.
      Επιπλέον, βρίσκεται σε εξέλιξη η διαδικασία πλήρωσης θέσεων προσωπικού με μετατάξεις από τους φορείς, βάσει των διατάξεων του Νέου Υπαλληλικού Κώδικα (Ν.3528/2007). Στη σχετική προκήρυξη του ΥΠ.Ε.Π.Θ., με αποκλειστική προθεσμία υποβολής αιτήσεων την 28-9-07, είχε προκηρυχθεί μία (1) θέση του κλάδου ΥΕ1 στο Ν. Ηρακλείου.
      Τέλος σημειώνεται, ότι η φύλαξη των σχολικών μονάδων πραγματοποιείται, πέρα από το προαναφερθέν προσωπικό και από τους σχολικούς φύλακες οι οποίοι εμπίπτουν στην αρμοδιότητα του ΥΠ.Ε.Σ., από το οποίο πραγματοποιούνται οι προσλήψεις τους.
      Ο Υφυπουργός
      ΑΝΔΡΕΑΣ Θ.ΛΥΚΟΥΡΕΝΤΖΟΣ»
      12.Στην με αριθμό 196/2.10.07 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 110692/16/23.10.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.196/2.10.2007 ερώτησης, που κατέθεσε η Βουλευτής κ. Ελπίδα Τσουρή σχετικά με τους λόγους για τους οποίους δεν εγκρίθηκε ο νέος Οργανισμός του «Σκυλίτσειου» Γενικού Νοσοκομείου Χίου μέχρι σήμερα, σας πληροφορούμε από πλευράς δικής μας αρμοδιότητας, ότι το σχέδιο της σχετικής κανονιστικής πράξης που μας εστάλη από το Υπουργείο Υγείας και Κοινωνικής Αλληλεγγύης για συνυπογραφή δεν έτυχε επεξεργασίας από την αρμόδια Διεύθυνσή μας λόγω των βουλευτικών εκλογών και επιστράφηκε στο επισπεύδον Υπουργείο (με το υπ’αριθμ.2/53109/19.9.2007 έγγραφό μας) προς ενημέρωση της νέας πολιτικής ηγεσίας.
      Ο Υφυπουργός
      ΝΙΚΟΛΑΟΣ ΛΕΓΚΑΣ»
     13. Στις με αριθμό 329/4.10.07 και 371/5.10.07 ερωτήσεις των Βουλευτών κυρίων Βασιλείου Έξαρχου και Εμμανουήλ Στρατάκη δόθηκε με το υπ’ αριθμ. 39/23.10.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αρ. πρωτ. 329/4-10-2007 και 371/5-10-2007 ερωτήσεις, που κατατέθηκαν στη Βουλή από τους Βουλευτές κ. κ. Β. Έξαρχο και Μ. Στρατάκη, σχετικά με το ανωτέρω θέμα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Το πρόβλημα της ανεργίας των νέων (και ιδιαίτερα τών πτυχιούχων) στη χώρα μας δεν είναι σημερινό. Οφείλεται σε μια σειρά παραγόντων και παθογενειών του παρελθόντος, όπως το γεγονός ότι η όποια ονομαστική ανάπτυξη (αύξηση του ΑΕΠ) των τελευταίων ετών, μέχρι και το 2004, βασίζονταν κατά κύριο λόγο στην επέκταση των δημοσίων επενδύσεων (δημόσια έργα) και ως εκ τούτου δημιουργούσε κατά κύριο λόγο θέσεις ανειδίκευτης εργασίας. Οφείλεται επίσης και στο γεγονός ότι ουδέποτε στο παρελθόν επιχειρήθηκε μια αποτελεσματική σύνδεση μεταξύ των συστημάτων εκπαίδευσης και επαγγελματικής κατάρτισης με τις πραγματικές ανάγκες της αγοράς εργασίας.
      Πάντως, τα πρόσφατα στοιχεία της Εθνικής Στατιστικής Υπηρεσίας Ελλάδας (ΕΣΥΕ), η οποία αποτελεί το μόνο αρμόδιο φορέα για τον υπολογισμό του ποσοστού ανεργίας, μέσω των τριμηνιαίων Ερευνών Εργατικού Δυναμικού και σύμφωνα με τις προδιαγραφές και την έγκριση της Eurostat, επιβεβαιώνουν τη σταθερή πτωτική πορεία της ανεργίας στη χώρα μας, τα τρία τελευταία χρόνια.
      Έτσι λοιπόν, ενώ στις αρχές του 2004 παραλάβαμε το ποσοστό ανεργίας στο επίπεδο του 11,3%, το έτος 2006 έκλεισε κατά μέσο όρο στο 8,9%, ενώ και το έτος 2007 ο δυναμισμός και οι προοπτικές της ελληνικής οικονομίας προδιαγράφουν περαιτέρω πτώση του ποσοστού ανεργίας. Ενδεικτικά αναφέρουμε ότι το Β' τρίμηνο του 2007, το ποσοστό ανεργίας κατήλθε στο 8,1%, μειωμένο περισσότερο από 3 μονάδες από τις αρχές του 2004.
      Σήμερα, οι θετικές εξελίξεις στο πεδίο της απασχόλησης, είναι αποτέλεσμα μιας συγκροτημένης και δυναμικής πολιτικής, η οποία απελευθερώνει το αναπτυξιακό δυναμισμό της ελληνικής οικονομίας (ιδιαίτερα της ιδιωτικής πρωτοβουλίας), με έμφαση στην υγιή επιχειρηματικότητα, την οικονομία της γνώσης και της καινοτομίας, την ανταγωνιστικότητα, την εξωστρέφεια και τη δημιουργία νέων και βιώσιμων θέσεων εργασίας. Οι ευκαιρίες για τους νέους και ειδικότερα τους πτυχιούχους είναι περισσότερες από ότι στο παρελθόν.
      Στο πλαίσιο αυτό, σημαντική είναι η συμβολή και η επιθετική ενεργοποίηση του Οργανισμού Απασχόλησης Εργατικού Δυναμικού (ΟΑΕΔ), ο οποίος με στοχευμένες παρεμβάσεις ενεργητικών πολιτικών προσφέρει ευκαιρίες επανένταξης στην αγορά εργασίας, σε ανέργους της χώρας μας, ιδιαίτερα δε σε αυτούς που ανήκουν σε ομάδες με δυσκολίες πρόσβασης στην απασχόληση, όπως οι γυναίκες, οι νέοι, τα άτομα μεγαλύτερης ηλικίας, οι μακροχρόνια άνεργοι κλπ.
      Επισημαίνουμε ιδιαίτερα τα δύο ειδικά προγράμματα του Ο.Α.Ε.Δ. (2006 & 2007) για την επιχορήγηση συνολικά 10.000 νέων επιστημόνων (ιατρών, δικηγόρων, μηχανικών, αποφοίτων ΤΕΙ, κλπ.), με έμφαση σε αυτούς που έχουν ανεπαρκείς οικονομικούς πόρους, προκειμένου να ασκήσουν ελεύθερο επάγγελμα. Πρόκειται για προγράμματα που υλοποιήθηκαν για πρώτη φορά στη χώρα μας.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     14. Στην με αριθμό 328/4.10.07 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 59557/25.10.07  έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι για την καταπολέμηση κάθε είδους διακρίσεων και την προαγωγή της ισότητας των πολιτών, με ιδιαίτερη αναφορά σε ευπαθείς κοινωνικά ομάδες του πληθυσμού, η ελληνική πολιτεία υιοθέτησε και υλοποιεί από το 2002 Ολοκληρωμένο Πρόγραμμα Δράσης (Ο.Π.Δ.) για την κοινωνική ένταξη των Ελλήνων Τσιγγάνων.
      Το ΥΠΕΣ, συμμετέχοντας στη συνολική προσπάθεια που γίνεται από την Κεντρική Διοίκηση για τη λήψη ουσιαστικών μέτρων που αφορούν στην κοινωνική ένταξη ευπαθών κοινωνικών ομάδων, στο πλαίσιο του Ο.Π.Δ., δίνει προτεραιότητα σε όλες τις δράσεις και τα έργα που αφορούν στη βελτίωση των συνθηκών διαβίωσης των Ελλήνων τσιγγάνων και απαντούν σε άμεσα και οξυμένα προβλήματα. Προχωρά τα στεγαστικά προγράμματα με την αγορά γης για τη μετεγκατάσταση ή την αναβάθμιση της οικιστικής κατάστασης στις περιοχές που αντιμετωπίζουν έντονα προβλήματα. Χρηματοδοτεί τους ΟΤΑ της χώρας για την κατασκευή έργων βασικής υποδομής και την κατασκευή δικτύων (ύδρευσης αποχέτευσης, ηλεκτροφωτισμού, ασφαλτόστρωσης, βάσεις για λυόμενους οικίσκους), για την κατασκευή κοινωνικών υποδομών (βάσεις για ιατροκοινωνικά κέντρα και για σπίτια πολιτισμού) για αναπλάσεις, για τη δημιουργία παιδικών χαρών σε υφιστάμενους ή νέους οικισμούς με σκοπό τη βελτίωση των συνθηκών διαβίωσης των τσιγγάνων.
      Στο πλαίσιο αυτό, στο Υπουργείο κατατίθενται προτάσεις για έργα στεγαστικής αποκατάστασης από τους ΟΤΑ της χώρας. Από το σύνολο των προτάσεων, οι τεκμηριωμένες και τεχνικά ώριμες αξιολογούνται από Επιτροπή, στην οποία συμμετέχουν εκπρόσωποι της Κεντρικής Διοίκησης, της Τοπικής Αυτοδιοίκησης και των Τσιγγάνων και εγκρίνονται για χρηματοδότηση.
      Η χρηματοδότηση των ανωτέρω προέρχεται αποκλειστικά από εθνικούς πόρους.
      Για την αντιμετώπιση του οικιστικού ζητήματος ολοκληρώθηκαν ή βρίσκονται σε εξέλιξη έργα στέγασης, κατασκευάσθηκαν μόνιμες κατοικίες και έγιναν οικισμοί με λυόμενες οικίες. Χορηγήθηκαν σε συνεργασία με το ΥΠΕΧΩΔΕ λυόμενοι οικίσκοι για οικίες στους οποίους έχουν μεταστεγαστεί Έλληνες τσιγγάνοι που διαβιούσαν σε παράγκες, σκηνές και άλλες κατασκευές καθώς και για τη λειτουργία ιατροκοινωνικών κέντρων.
      Επιπρόσθετα, χορηγούνται στεγαστικά δάνεια, μέχρι ύψους 60.000 € το κάθε ένα σε Έλληνες τσιγγάνους, που δεν πληρούν τις στεγαστικές τους ανάγκες, με ευνοϊκούς όρους αποπληρωμής και με την εγγύηση του Ελληνικού Δημοσίου.
      Όσον αφορά στις συνθήκες διαβίωσης των τσιγγάνων στο Βοτανικό, ο Δ. Αθηναίων λαμβάνει μέτρα για τον καθαρισμό της περιοχής και δρομολογεί ενέργειες για τη στεγαστική αποκατάστασή τους.
      Το θέμα της καθαριότητας συζητήθηκε στα Δημοτικά Συμβούλια στις 4 και 18 lουνίου 2007 όπου παρουσιάστηκε όλη η επιχείρηση καθαρισμού. Επισημαίνεται ότι για τον καθαρισμό απαιτούνται κάθε φορά 180 δρομολόγια μεγάλων φορτηγών τα οποία συλλέγουν πάσης φύσεως απορρίμματα.
      Ο Δήμος Αθηναίων συμμετείχε στις 11 lουλίου 2007 σε συνεδρίαση της Εθνικής Επιτροπής Δικαιωμάτων του Ανθρώπου με φορείς και αρχές για το θέμα της εγκατάστασης των τσιγγάνων.
      Παράλληλα, με την υπ' αριθμ.17785/16-5-2007 απόφαση του Γενικού Γραμματέα της Περιφέρειας Αττικής, συγκροτήθηκε η Επιτροπή του άρθρου 2 της αρ. Γ.Π./23641 τροποποίηση της Α5/696/25.4.83 Υγειονομικής Διάταξης, για την οργανωμένη εγκατάσταση πλανοδίων (ΦΕΚ 973/Β/15-7-2003).
      Ο Υφυπουργός
      ΘΑΝ. ΝΑΚΟΣ»
     15. Στην με αριθμό 268/3.10.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 110335/ΙΗ/23.10.07 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 268/3-10-07, την οποία κατέθεσε ο Βουλευτής κ. Φ.Κουβέλης και αφορά στην ένταξη των αθιγγάνων στη μαθητική κοινότητα και στα θέματα της αρμοδιότητάς μας, σας γνωρίζουμε τα ακόλουθα:
      Η εκπαίδευση είναι αγαθό, το οποίο η πολιτεία οφείλει να παρέχει χωρίς διακρίσεις σε όλους τους νέους που διαβιούν στην ελληνική κοινωνία.
      Ιδιαίτερα σε ό,τι αφορά την εκπαίδευση των τσιγγανοπαίδων, οι οποίοι αποτελούν ευαίσθητη κοινωνική ομάδα, το ΥΠΕΠΘ καταβάλλει κάθε δυνατή προσπάθεια προκειμένου να εξασφαλίσει ίσες ευκαιρίες μάθησης και κοινωνικής ένταξης.
      Όπως ορίζεται στο άρθρο 2, παρ. 3 του Ν. 1566/85 (ΦΕΚ 167, τ.Α΄/30-09-1985), και στο άρθρο 73 του Ν.3518/2006 (ΦΕΚ 272 τ.Α΄/21-12-06) η φοίτηση είναι υποχρεωτική στο Νηπιαγωγείο, Δημοτικό σχολείο και στο Γυμνάσιο, εφόσον ο μαθητής δεν έχει υπερβεί το 160 έτος της ηλικίας του. Όποιος έχει την επιμέλεια του προσώπου του ανηλίκου και παραλείπει την εγγραφή ή την εποπτεία του ως προς τη φοίτηση, τιμωρείται σύμφωνα με το άρθρο 458 του Ποινικού Κώδικα. Με το Π.Δ. 161/00 (ΦΕΚ 145, τ.Α΄/23-06-2000) μεταβιβάζεται στο Νομάρχη η αρμοδιότητα επιβολής κυρώσεων στους γονείς και κηδεμόνες που δεν εγγράφουν τα παιδιά τους στο σχολείο και αμελούν για την τακτική φοίτησή τους.
      Το ΥΠΕΠΘ με εγκυκλίους του επισημαίνει ότι οι τσιγγανόπαιδες γίνονται δεκτοί στο σχολείο και με ελλιπή δικαιολογητικά και συγκεκριμένα ανεξάρτητα αν είναι γραμμένοι σε μητρώα ή δημοτολόγια (για την εγγραφή τους στα οποία φροντίζουν και οι διευθυντές των σχολείων).
      Επίσης καταβάλλει σημαντικές προσπάθειες για την προσέλευση και φοίτηση όλων των τσιγγανοπαίδων στο σχολείο, με στόχο την εξάλειψη του φαινομένου του σχολικού αποκλεισμού και στη συνέχεια του κοινωνικού αποκλεισμού. Για το συντονισμό και την επιτυχία της όλης προσπάθειας του ΥΠΕΠΘ έχει απευθυνθεί επανειλημμένα με εγκυκλίους σε όλους τους φορείς της εκπαιδευτικής κοινότητας (Διευθυντές Εκπαίδευσης, Προϊσταμένους Γραφείων, Σχολικούς Συμβούλους, Διευθυντές σχολείων) για την. προσέλκυση των τσιγγανοπαίδων στο σχολείο, ενώ έχει λάβει όλα τα μέτρα για την εγγραφή, φοίτηση και ενίσχυσή τους στη μαθησιακή διαδικασία (Φ.4/3501/Γ1/1028/22-8-95, Φ.4/127/Γ1/694/1-9-99).
      Βασικός στόχος των προσπαθειών είναι η ένταξη των τσιγγανοπαίδων στις κανονικές τάξεις. Στις περιπτώσεις που έχουν μαθησιακές δυσκολίες, αυτές αντιμετωπίζονται με τμήματα ενισχυτικής διδασκαλίας (προπαρασκευαστικά τμήματα),στα οποία φοιτούν λίγες ώρες την ημέρα και τις υπόλοιπες ακολουθούν το πρόγραμμα στην τάξη που ανήκουν. Σε ειδικές περιπτώσεις κατά τις οποίες οι τσιγγανόπαιδες που προσέρχονται για πρώτη φορά στο σχολείο είναι διαφόρων ηλικιών και υπάρχουν έντονα μαθησιακά προβλήματα καθώς και προβλήματα προσαρμογής, λειτουργούν ταχύρυθμα προπαρασκευαστικά τμήματα, με στόχο την ομαλή ένταξή τους στις κανονικές τάξεις.
      Τονίζεται δε ότι τα τμήματα αυτά δεν λειτουργούν αυτόνομα για μεγάλο χρονικό διάστημα, για ν΄αποφεύγονται καταστάσεις περιθωριοποίησης των τσιγγανοπαίδων. Τα σχολεία σε καταυλισμούς λειτουργούν σε εξαιρετικές μόνο περιπτώσεις, κατά τις οποίες για διάφορους λόγους, καθίσταται αδύνατη η μεταφορά και η φοίτηση των τσιγγανοπαίδων στα σχολεία που ανήκουν.
      Σε περιπτώσεις που η ηλικία τους είναι μεγαλύτερη από αυτή που αντιστοιχεί στην τάξη που φοιτούν, αλλά δεν υπερβαίνει το όριο της υποχρεωτικής φοίτησης, υπάρχει δυνατότητα μετά από κατατακτήριες εξετάσεις, να γίνει κατάταξη σε τάξη ανάλογη του γνωστικού τους επιπέδου που θα είναι όμως αντίστοιχη ή μικρότερη της χρονολογικής τους ηλικίας (σύμφωνα με το άρθρο 9 του Π.Δ. 201/1998).
      Επίσης για τη διευκόλυνση της φοίτησης των τσιγγανοπαίδων που μετακινούνται συνεχώς και της έκδοσης γι' αυτούς τίτλων προόδου και σπουδών έχει καθιερωθεί η Κάρτα Φοίτησης Μετακινούμενων Μαθητών. Με αυτή εφοδιάζονται όλοι οι μετακινούμενοι τσιγγανόπαιδες κατά την έναρξη του διδακτικού έτους, αμέσως μετά την εγγραφή τους στο Βιβλίο Μητρώου του σχολείου. Η κάρτα αυτή (η οποία υπογράφεται από το διευθυντή του σχολείου φοίτησης) συνοδεύει το μαθητή στις περιπτώσεις ξαφνικής αλλαγής σχολείων, εξαιτίας αλλαγής του τόπου κατοικίας τους κατά τη διάρκεια του διδακτικού έτους, εφόσον με υπαιτιότητα των γονέων δεν έχει ακολουθηθεί η κανονική διαδικασία μετεγγραφής. Με βάση την κάρτα αυτή, το σχολείο που θα εκδώσει τον τίτλο στο τέλος του διδακτικού έτους επικοινωνεί με τα προηγούμενα σχολεία φοίτησης του μαθητή που φαίνονται στην κάρτα, ενημερώνεται για την προηγούμενη επίδοσή του και εφοδιάζεται με το κανονικό αποδεικτικό μετεγγραφής.
      Σύμφωνα με την πράξη MIS 105687, έχει ανατεθεί στο Πανεπιστήμιο Θεσσαλίας η υλοποίηση του προγράμματος «Ένταξη Τσιγγανοπαίδων στο Σχολείο». Το πρόγραμμα στοχεύει στην αρμονική ένταξη των μαθητών με ρομική καταγωγή στο εκπαιδευτικό σύστημα, τη διασφάλιση της αποδοχής των παιδιών αυτών από το εκπαιδευτικό προσωπικό ,τους γονείς και την ευρύτερη κοινότητα, την παροχή στους εκπαιδευτικούς εξειδικευμένης ενημέρωσης, κατάλληλου εκπαιδευτικού υλικού, την υποστήριξη των οικογενειών με πολιτισμικές ιδιαιτερότητες ώστε να είναι σε θέση να βοηθήσουν αποτελεσματικά τα παιδιά τους.
      Το ΥΠΕΠΘ αποδίδει ιδιαίτερη σημασία στην ομαλή ένταξη της ευαίσθητης κοινωνικής ομάδας των τσιγγανοπαίδων στο εκπαιδευτικό σύστημα. Υπό το πρίσμα αυτό και σε συνεννόηση με τα συναρμόδια υπουργεία αλλά και τους κοινωνικούς φορείς κάθε σχετική πρόταση αντιμετωπίζεται με ενδιαφέρον.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε συνάδελφε.
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στη συζήτηση των
    ΕΠΙΚΑΙΡΩΝ ΕΡΩΤΗΣΕΩΝ
    Παρακαλώ με τη συναίνεση του Σώματος να προταχθεί η συζήτηση της επίκαιρης ερώτησης δευτέρου κύκλου της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης. Το ζήτησε ο Υπουργός γιατί έχει μια ανειλημμένη υποχρέωση.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Αναστάσιος Νεράντζης): Συνεπώς θα συζητηθεί η δεύτερη με αριθμό 102/22.10.2007 επίκαιρη ερώτηση δευτέρου κύκλου της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με τα Κέντρα Πόνου κ.λπ.
     Το κείμενο της επίκαιρης ερωτήσεως της κ. Κανέλλη έχει ως εξής:
    «Το εμπόριο της υγείας είναι εξ αρχής εμπόριο του πόνου. Το πρόσφατο συνέδριο της Παρηγορητικής Φροντίδας (ΠΑΡ.ΣΥ.Α.), το 9ο, κατέδειξε με τον αλγεινότερο τρόπο την αδιαφορία της πολιτείας απέναντι στη θεσμοθετημένη επιστημονική πράξη αντιμετώπισης, του πόνου και των συνοδών συμπτωμάτων. Σημειωτέον με βάση τα στοιχεία των ειδικών επιστημόνων το 40% των καρκινοπαθών στα πρώτα στάδια και το 80%-90% στα τελικά στάδια έχουν ανάγκη των εξειδικευμένων κέντρων παρηγορητικής φροντίδας ή ιατρείων πόνου.
    Παρά τη σύσταση της επιτροπής Υπουργών του Συμβουλίου της Ευρώπης και την εγχώρια υπουργική απόφαση του 1992, δηλαδή, εδώ και δεκαπέντε χρόνια, τα κέντρα πόνου, όπως είναι γνωστά, δεν έχουν ενταχθεί στους οργανισμούς των δημόσιων νοσοκομείων. Υπολειτουργούν χωρίς προσωπικό και νοσηλευτές, χωρίς καν δύο ή τρεις κλίνες ανά νοσοκομείο. Η κατ’ οίκον νοσηλεία για την αντιμετώπιση του πόνου καρκινοβατεί. Αποτέλεσμα αυτής της κατάστασης είναι οι καρκινοπαθείς και οι οικογένειές τους και άλλες ομάδες ασθενών που έχουν ανάγκη αυτών των κέντρων, να γίνονται αντικείμενα εκμετάλλευσης από τους επιτήδειους της ιδιωτικής υγείας.
    Τέλος, ερωτηματικά προκαλεί γιατί η συνταγογράφηση οπιοειδών κατά του πόνου γίνεται από επιτροπή του Υπουργείου, στην οποία δεν συμμετέχει κλινικός γιατρός που να γνωρίζει τη χρήση τους κ.λπ..
    Ερωτάται ο κύριος Υπουργός:
    α) Αν θα δεχθεί ποτέ τους αρμοδίους κατ’ αρχάς μετά από δεκαετία.
    β) Αν θα προβλεφθούν νέες θέσεις μόνιμου ιατρικού, νοσηλευτικού και παραϊατρικού προσωπικού για τη Δημόσια παροχή Παρηγορητικής.»
    Παρακαλείται ο Υπουργός κ. Αβραμόπουλος να απαντήσει.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
    Πρώτα απ’ όλα θα ήθελα να πω ότι η ερώτηση που υποβάλλει η κ. Κανέλλη είναι και επίκαιρη και ουσιαστική. Συμπίπτει δε και με μία σειρά από πρωτοβουλίες που έχει αναλάβει εδώ και αρκετό καιρό η Κυβέρνηση, διότι πράγματι, πρέπει να το επιβεβαιώσω, μέχρι σήμερα δεν υπάρχει ειδικό θεσμικό πλαίσιο για την ίδρυση αλλά και για τη λειτουργία των ιατρείων πόνου.
      Ίσως ξεφεύγει από τη γνώση μας και από τις εμπειρίες το πόσο σημαντικό είναι αυτό το κομμάτι που θίγετε σήμερα με την ερώτησή σας. Έχει να κάνει και με τους ίδιους τους ασθενείς και με τις οικογένειές τους. Αντανακλά δε μία από τις πιο σημαντικές διαστάσεις του κοινωνικού μας πολιτισμού, διότι  -μέχρι τώρα ξέραμε ότι η υγεία, το σύστημα ήταν εκεί για την πρόβλεψη, για τη θεραπεία, για την αποκατάσταση- βασικός στόχος κάθε πολιτικής υγείας είναι η ανακούφιση του ανθρώπινου πόνου, από την αρχαιότητα μέχρι σήμερα. Γι’ αυτό και έχουμε ήδη κινηθεί, κυρία Κανέλλη. 
      Σήμερα, στην ευρύτερη περιοχή της Αττικής, κατ’ αρχάς λειτουργούν σε δεκαεπτά νοσοκομεία ιατρεία πόνου και στην υπόλοιπη Ελλάδα άλλα είκοσι πέντε. Παρ’ όλα αυτά, οφείλω να σημειώσω ότι δεν επαρκούν. Τι παρέχεται σ’ αυτά τα ιατρεία: παρέχεται η αποκαλούμενη παρηγορητική αγωγή. Είναι αλήθεια ότι αυτή η κατάσταση δεν μας ικανοποιούσε και για το σκοπό αυτό ήδη από τον προηγούμενο χρόνο, από τον Οκτώβριο του 2006, ζήτησα από το Κεντρικό Συμβούλιο Υγείας, το ανώτατο όργανο της υγείας, μία συγκροτημένη και ολοκληρωμένη πρόταση-εισήγηση για τη σύσταση και λειτουργία των ιατρείων, μονάδων ανακούφισης χρόνιου πόνου. Εδώ, λοιπόν, και λίγους μήνες σας λέω ότι ήδη έχουν γίνει, γι’ αυτό σας είπα ότι επικαιροποιείται η ερώτησή σας σε σχέση με τις πρωτοβουλίες που έχουμε αναλάβει με εμπεριστατωμένη πρόταση-εισήγησή του. Θέτει το πλαίσιο …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Μου δίνετε, κύριε Πρόεδρε, ένα λεπτό ακόμη;
      ΠΡΟΕΔΡΕΥΩΝ (Αναστάσιος Νεράντζης): Ευχαρίστως, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Θέτει το πλαίσιο για τη λειτουργία τέτοιου είδους ιατρείων και βεβαίως οι αρμόδιες υπηρεσίες μας πλέον επεξεργάζονται τις σχετικές αποφάσεις που έχουν να κάνουν και με το δεύτερο σκέλος της ερώτησής σας, δηλαδή, την πρόσληψη του απαραίτητου προσωπικού.
      Θα προσθέσω μερικά ακόμη στη δευτερολογία μου. Αρκούμαι στο να σας πω ότι η πόρτα είναι ανοικτή ανά πάσα στιγμή για μία συνάντηση με το διοικητικό συμβούλιο, το οποίο ήδη έχει έλθει σε επαφή μαζί σας, έτσι ώστε από κοινού και με δεδομένη την εμπειρία τους να προγραμματίσουμε τα επόμενα βήματά μας. Είμαστε σε καλό δρόμο. Η Ελλάδα περνά το κατώφλι μιας νέας εποχής σε ό,τι αφορά την ανακούφιση του ανθρώπινου πόνου. Σας ευχαριστώ που μας δώσατε την ευκαιρία να επικαιροποιήσουμε και εμείς τις αποφάσεις που πήραμε πριν από έναν περίπου χρόνο.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υπουργό. 
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Χαίρομαι που το αντιμετωπίζετε έτσι. Βεβαίως θα σας πω ότι δεν είναι καμμία ιδιαίτερη επιστημονική εξέλιξη, κύριε Υπουργέ, το γεγονός ότι ο πόνος αντιμετωπίζεται, εμπεριέχεται στον όρκο του Ιπποκράτη. Είναι πρώτο μέλημα του γιατρού. Ο ίδιος ο Ιπποκράτης λέει ότι «πρέπει να αποφεύγεται κάθε πράξη που επιτείνει τον πόνο». Είναι θέμα όμως πολιτικού και οικονομικού συστήματος να μην υπάρχει εμπόριο στον πόνο. Είναι το κατ’ εξοχήν προσοδοφόρο εμπόριο και δυστυχώς αποφασισμένο το 1998 στην G7 συν 1: 8. Όταν περισσεύουν χρέη και θέλουν ξαφνικά οι πολυεθνικές εταιρείες να βγάλουν λεφτά, φεύγουν από τις σόου μπίζνες και πηγαίνουν στην υγεία και την κάνουν εμπόριο. Σας παραπέμπω δε στη χαρακτηριστική έκφραση ενός εκ των συμμετεχόντων, ο οποίος είπε: «Ο ανθρώπινος πόνος και η παιδεία είναι δύο πράγματα, για τα οποία και οι φτωχοί θα πουλάγανε το κορμί τους. Εκεί θα την πέσουμε για να βγάλουμε λεφτά». Αυτό θέλουμε να αποφύγουμε. 
      Έγινε πανελλήνιο συνέδριο –ήλθαν όλοι εδώ- μόλις τον Οκτώβρη. Μπορεί να μου λέτε ότι υπάρχουν ιατρεία πόνου σε δεκαεπτά νοσοκομεία, αλλά θα σας πω μία αλήθεια. Δεν έχει καμμία σημασία να υπάρχουν. Αν, από την ώρα που συνταγογραφείται οπιούχο για τον πόνο, δεν υπάρχει κλινικός γιατρός, πάλι θα καταφύγουμε στο εμπόριο, πάλι θα καταφύγουμε σε λάθη. Δεύτερον, δεν νοείται να υπάρχει κέντρο πόνου και να έχει μόνο κοινωνικούς λειτουργούς για το ψυχικό κομμάτι και να μην έχει την ιατρική παρέμβαση. Δεν μπορεί να λείπει μηχάνημα των 30.000 ψωροευρώ –το εννοώ γι’ αυτό το ζήτημα- για να μπορεί ο γιατρός που παρεμβαίνει, συνήθως αναισθησιολόγος, με εγχύσεις και με χίλια δυο άλλα πράγματα για να αντιμετωπίζει τον πόνο, να εξετάζει τον ασθενή επί τόπου και να παίζει τη ζωή του κορώνα-γράμματα ή να χορηγεί δίγραμμες συνταγές, να βγαίνουν οι άνθρωποι έξω να παίρνουν οπιούχα πράγματα.
Δεν μπορεί να μην υπάρχει ξενώνας τελικού σταδίου για τους καρκινοπαθείς. 
      Χθες ήμουν στο Αντικαρκινικό. Το Κομμουνιστικό Κόμμα ήταν εκεί. Ειλικρινά σας το λέω, έχετε δύο διατηρητέα απέναντι, «φιλέτο» του δημοσίου. Ευκολότερα μπορούν να γίνουν Mall παρά κέντρα υποδοχής των ασθενών και των συγγενών τελικού σταδίου.
	Κλείνοντας θέλω να πω ότι πρέπει να υπάρχουν όλα αυτά και να δεχθείτε εκτός από τις αρμόδιες υπηρεσίες τους αρμόδιους ανθρώπους. Είναι τρεις εταιρείες, ένα διοικητικό συμβούλιο. Σας διαβεβαιώνω ότι εκλιπαρεί από το 1992 εισηγήσεις συμβατές με όλα τα διεθνή πρωτόκολλα ικανές να ανακουφίσουν τον πόνο. Δεν συνηγορεί τίποτε άλλο παρά μόνον οι ασθενείς που έχουν καταφύγει σ’ αυτά τα κέντρα. Όποτε είχαν το «λαχείο» να βρουν ένα επαρκές κέντρο, έχουν αντιμετωπίσει με εξαιρετική αξιοπρέπεια τον πόνο. 
	Κοιτάξτε, όλοι θα πεθάνουμε. Στο σύστημα ζούμε και αυτό ξεκαθαρίζει ποιος από μας θα πεθάνει με αξιοπρέπεια και με πραγματικά δικαιώματα και ποιος θα πεθάνει κυριολεκτικά εγκαταλελειμμένος από την κοινωνία των πολιτών που τελικά είναι μόνο για τους λίγους.
	Εγώ για το ραντεβού δεσμεύομαι σήμερα που μου το είπατε. Τηλεφωνώ στο γραφείο σας για λογαριασμό της εταιρείας και το κλείνω για να μη μένουμε μόνο στα λόγια.
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Κανέλλη.
	Το λόγο έχει ο κύριος Υπουργός για να δευτερολογήσει.
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρία Κανέλλη, σε γενικές γραμμές συμφωνήσαμε. Εκεί που θα μου επιτρέψετε να έχω μία μικρή διαφωνία είναι ως προς τη διάσταση που δώσατε όπου αφήνετε να εννοηθεί ότι εμπορευματοποιείται αυτή η πολύ ευαίσθητη πτυχή του δημόσιου συστήματος υγείας. Θα ήθελα, λοιπόν, από το Βήμα αυτό να σας διαβεβαιώσω ότι μακριά από μας κάθε τέτοια σκέψη. Θα συμφωνήσω όμως μαζί σας ότι –όπως πολύ ορθά είπατε- αποτελεί κεντρικό στοιχείο της πολιτικής για την υγεία από την εποχή του Ιπποκράτη μέχρι σήμερα η ανακούφιση του ανθρώπινου πόνου. 
      Παρ’ όλα αυτά παίρνουμε μέτρα. Πρώτος εγώ παραδέχτηκα -και φαντάζομαι ότι το κάνω όχι εξ ονόματος μονάχα της Κυβερνήσεως, αλλά στη διαχρονική της εξέλιξη από εκείνο τον καιρό που θα έπρεπε να είχαν γίνει αυτά και δεν έγιναν- ότι υπήρξε κενό. Δεν υπήρχε ειδικό θεσμικό πλαίσιο και δημιουργείται τώρα. Αυτό είναι που θα δώσει πειστική και αξιόπιστη απάντηση και κυρίως λειτουργική και αποτελεσματική.
	Επί των άλλων σημείων που θίξατε θα ήθελα να σας πω ότι ήδη έχει προχωρήσει μία συνεργασία με την κρατική εταιρεία του δημοσίου προκειμένου καρκινοπαθείς ή συγγενικά τους πρόσωπα να μπορούν να φιλοξενηθούν κοντά στα σπουδαία ογκολογικά μας νοσοκομεία όπως τον Άγιο Σάββα. Γνωρίζετε ότι ακριβώς δίπλα έχουμε τις προσφυγικές κατοικίες. Έχουν υπάρξει κατά καιρούς αντιρρήσεις ακόμα και από πολιτικά κόμματα ως προς την τελική τους χρήση. Εμείς πιστεύουμε -και φαντάζομαι ότι θα σας βρούμε συμμάχους και υποστηρικτές σ’ αυτήν μας τη θέση- ότι θα πρέπει να μετατραπούν σε ξενώνες υποδοχής. Είναι δίπλα απ’ αυτό το νοσοκομείο το οποίο…
	ΛΙΑΝΑ ΚΑΝΕΛΛΗ: Δεσμεύεστε στοιχειωδώς χρονικά γι’ αυτό;
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το χρονικά δεν μπορώ να σας το πω, αυτή η αρμοδιότητα δεν ανήκει σε μας, ανήκει στην Κτηματική Εταιρεία του Δημοσίου, όμως έχουμε ανοίξει το κεφάλαιο αυτό και θέλουμε να κάνουμε αυτήν τη μετατροπή. Αν έχουμε και τη δική σας υποστήριξη δεν θα έχουμε κανένα πρόβλημα γιατί ακούγονται πολλές και διάφορες απόψεις. 
	Σε ό,τι αφορά το καινούργιο ογκολογικό νοσοκομείο των Αγίων Αναργύρων για το οποίο με την ευκαιρία σας λέω ότι όπως είχαμε αναλάβει δημόσια δέσμευση θα τεθεί σε λειτουργία στις αρχές του επόμενου χρόνου, έχει προβλεφθεί ένα υπερσύγχρονο κτήριο με αντίστοιχη ξενοδοχειακή υποδομή στον ίδιο χώρο για τους συγγενείς και τους καρκινοπαθείς που βρίσκονται δυστυχώς στο τελικό στάδιο. 
      Συμφωνώ μ’ αυτό που είπατε. Πάνω απ’ όλα πέραν της θεραπευτικής προσπάθειας, είναι η ανακούφιση του πόνου και κυρίως ο σεβασμός στην αξιοπρέπεια του ασθενούς πριν από την τελική του διαδρομή.
	Θα ήθελα για μία ακόμα φορά να σας διαβεβαιώσω ότι ο αγώνας μας συνολικά για την παροχή καλύτερων, αναβαθμισμένων, με σεβασμό στην αξιοπρέπεια του ασθενούς και του συγγενούς του πολιτικών για την υγεία θα συνεχιστεί. 
      Κλείνω δε με την επιβεβαίωση αυτού που είπαμε ότι η πόρτα είναι ανοιχτή και, βεβαίως, μπορείτε σήμερα μετά το τέλος της συνεδρίασης να επικοινωνήσετε μαζί μας για να το δούμε και αν θέλετε να παρίστασθε και σ’ αυτήν τη συνάντηση γιατί γνωρίζω ότι έχετε και προσωπική ευαισθησία πάνω σ’ αυτό το θέμα.
	Σας ευχαριστώ πολύ.
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο Υπουργό.
	Επειδή ο Υπουργός κ. Κοντός παρουσιάζει σε λίγη ώρα το βιβλίο του, παρακαλώ το Σώμα να προταχθεί η συζήτηση της επίκαιρης ερώτησης στην οποία θα απαντήσει. 
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Αναστάσιος Νεράντζης): Συνεπώς θα συζητηθεί η πρώτη με αριθμό 97/22-10-2007 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με τη μετατροπή των εργοστασίων ζάχαρης σε εργοστάσια παραγωγής βιοαιθανόλης κ.λπ..
      Η επίκαιρη ερώτηση του κ. Έξαρχου έχει ως εξής: 
      «Η έλλειψη σχεδιασμένης πολιτικής εκ μέρους της Κυβέρνησης και η αδυναμία διαπραγμάτευσης στην Ευρωπαϊκή Ένωση οδήγησαν σε αφανισμό την τευτλοκαλλιέργεια και έβαλαν λουκέτο στην Ελληνική Βιομηχανία Ζάχαρης. 
      Με απόφαση της Κυβέρνησης της Νέας Δημοκρατίας έχει ανακοινωθεί ότι προωθείται η μετατροπή των εργοστασίων της Λάρισας και της Ξάνθης σε εργοστάσια παραγωγής βιοαιθανόλης και έχει γίνει προκήρυξη σχετικού διαγωνισμού για την εξεύρεση στρατηγικού επενδυτή. 
      Η υπόσχεση του κυρίου Πρωθυπουργού ότι η επένδυση στη Λάρισα θα γίνει από την Ελληνική Βιομηχανία Ζάχαρης και θα ολοκληρωθεί σε χρονικό διάστημα δεκαοκτώ μηνών έχει διαψευστεί στην πράξη από πολλού. 
      Ύστερα από τα παραπάνω ερωτάται ο κύριος Υπουργός:
      Πότε θα ολοκληρωθεί η διαδικασία του διαγωνισμού για την εξεύρεση ιδιώτη επενδυτή; 
      Ποιες είναι οι αποφάσεις της Κυβέρνησης για τη στήριξη των τευτλοπαραγωγών και τη διασφάλιση των εργαζομένων στη Βιομηχανία;» 
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, κατ’ αρχάς θέλω να διαφωνήσω με το κείμενο της ερώτησης του συναδέλφου μου, που αναφέρει ότι υπάρχει έλλειψη σχεδιασμένης πολιτικής εκ μέρους της Κυβέρνησης, όσον αφορά την τευτλοκαλλιέργεια και την Ελληνική Βιομηχανία Ζάχαρης.
      Θέλω να σας πω ότι για πρώτη φορά έχει διαμορφωθεί σαφής και ξεκάθαρη πολιτική και για τη στήριξη της τευτλοκαλλιέργειας, αλλά και για τη στήριξη της Ελληνικής Βιομηχανίας Ζάχαρης. Όντως, υπήρξε ένας κακός κανονισμός στην Ευρωπαϊκή Ένωση, τον οποίο εμείς καταψηφίσαμε. Η ελληνική Κυβέρνηση κατεψήφισε τον κανονισμό αυτό και αμέσως μετά πήραμε μία σειρά από σημαντικά μέτρα, έτσι ώστε να στηριχτεί η τευτλοκαλλιέργεια στη χώρα μας. 
      Πρέπει να ξέρετε ότι το ακαθάριστο κατά στρέμμα εισόδημα των τευτλοπαραγωγών την προηγούμενη χρονιά ήταν 240 με 250 ευρώ το στρέμμα και φέτος πάμε στα 280 ευρώ το στρέμμα και με σειρά μέτρων που χθες ανακοίνωσε η Ελληνική Βιομηχανία Ζάχαρης σε συνεργασία με το Υπουργείο Αγροτικής Ανάπτυξης και Τροφίμων για την επόμενη χρονιά προβλέπεται πάνω από 300 ευρώ το στρέμμα. 
      Εκτός αυτού, πρέπει να ξέρετε ότι με πρόσφατη τροπολογία του κανονισμού για τη ζάχαρη και τα τεύτλα στην Ευρωπαϊκή Ένωση τριπλασιάζεται η αποζημίωση που θα εισπράξουν οι τευτλοπαραγωγοί των εργοστασίων της Λάρισας και της Ξάνθης, που μετατρέπονται σε εργοστάσια που θα παράγουν βιοαιθανόλη. Όσον αφορά τη μετατροπή των δύο εργοστασίων, σας λέμε ότι τρέχουν με γρήγορους ρυθμούς στις σχετικές διαδικασίες. Εντός του Νοεμβρίου του 2007 κατατίθενται οι δεσμευτικές προσφορές από τους στρατηγικούς επενδυτές και αμέσως θα γίνει η αξιολόγηση, έτσι ώστε να προχωρήσει η μετατροπή των δύο εργοστασίων. 
      Θέλω επίσης να σας πω ότι φροντίζουμε όλη αυτή η διαδικασία να είναι μία απόλυτα διαφανής διαδικασία και να αξιοποιηθούν με τον καλύτερο τρόπο τα χρήματα που θα διατεθούν για τα δύο εργοστάσια, έτσι ώστε να έχουμε την καλύτερη αποτελεσματικότητα και απόδοση και για τη Βιομηχανία Ζάχαρης, κυρίως όμως για την τευτλοκαλλιέργεια στη χώρα μας. Βρισκόμαστε σε μία μεταβατική περίοδο, ψηφίστηκε ένας καινούργιος κανονισμός και πήραμε όλα τα ενδεικνυόμενα μέτρα, έτσι ώστε και η τευτλοπαραγωγή, που για πολλά χρόνια στήριξε το αγροτικό στη χώρα μας, να διατηρηθεί και να έχει προοπτική, αλλά και η Βιομηχανία Ζάχαρης να συνεχίσει να λειτουργεί και να παράγει ζάχαρη. Όντως, η προηγούμενη χρονιά ήταν μια δύσκολη χρονιά, όμως σας διαβεβαιώνω ότι σε πολύ καλή συνεργασία που έχουμε με τη Βιομηχανία Ζάχαρης, παίρνουμε όλα εκείνα τα μέτρα που απαιτούνται, έτσι ώστε, παρά το γεγονός ότι ανταγωνιστικές των τεύτλων καλλιέργειες έχουν πολύ καλό εισόδημα πλέον, να συνεχίσει η τευτλοκαλλιέργεια στις περιοχές όπου συνεχίζουν να δουλεύουν τα εργοστάσια και να παράγουν από τεύτλα ζάχαρη. 
      ΠΡΟΕΔΡΕΥΩΝ (Αναστάσιος Νεράντζης): Ο ερωτών Βουλευτής κ. Έξαρχος έχει το λόγο. 
      ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, η Κυβέρνηση δεν είχε και δεν έχει πολιτική για τη ζάχαρη και για την Ελληνική Βιομηχανία και για την τευτλοκαλλιέργεια. Και αυτό δεν το λέμε εμείς, αλλά όλες οι ενέργειές της και οι πράξεις της από την αρχή, από τη διαπραγμάτευση, ήταν πρόχειρες και αποσπασματικές, με αποτέλεσμα να έχουμε πολύ μεγάλη μείωση της τευτλοκαλλιέργειας και της παραγωγής ζάχαρης, να κλείσουν δύο εργοστάσια και να υπολειτουργούν τα άλλα τρία εργοστάσια. Αυτά είναι αποτελέσματα συγκεκριμένης πολιτικής. Γι’ αυτό έχουμε δίκιο όταν λέμε ότι τα έχετε κάνει «θάλασσα», κύριε Υπουργέ, στο συγκεκριμένο θέμα. Είναι χαρακτηριστική η απογοήτευση που υπάρχει στους αγρότες, έχασαν την εργασία τους πολλοί έκτακτοι υπάλληλοι της Βιομηχανίας και κινδυνεύουν να πάνε στην ανεργία οι μόνιμοι υπάλληλοι των βιομηχανιών. 
    Σας είπα και στο γραπτό κείμενο ότι στην Έκθεση της Θεσσαλονίκης το 2006 o κύριος Πρωθυπουργός είχε πει ότι μέσα σε δεκαοκτώ μήνες τα δύο εργοστάσια της Λάρισας και της Ξάνθης θα μετατραπούν σε εργοστάσια παραγωγής βιοαιθανόλης, χωρίς, βεβαίως, να υπάρχει καμμία σοβαρή μελέτη, όπως ξεκάθαρα φάνηκε από τη συνέχεια. Τι φάνηκε από τη συνέχεια; Ότι έχουν περάσει παραπάνω από δεκατρείς μήνες και ο λεγόμενος στρατηγικός επενδυτής ακόμη δεν υπάρχει.
    Διαβάσαμε πριν από μερικές μέρες στον Τύπο, κύριε Υπουργέ, ότι παραιτήθηκε ο πρόεδρος του διοικητικού συμβουλίου, διότι διαφώνησε με τις διαδικασίες που γίνονται για την εξεύρεση του στρατηγικού επενδυτή. Τι, αλήθεια, υπάρχει εδώ; Διότι σύμφωνα με τα δημοσιεύματα χαρακτηρίστηκαν αδιαφανείς οι διαδικασίες. Τι παρασκήνιο υπάρχει;
    Είπατε τώρα ότι εντός του Νοεμβρίου θα κατατεθούν οι προσφορές. Το πότε θα ολοκληρωθεί η διαδικασία περιμένουν να ακούσουν οι αγρότες και οι εργαζόμενοι.
    Βεβαίως θα πρέπει να σας πω ότι υπάρχει ένα αίτημα που έχει κατατεθεί από τους εργαζόμενους για ένα πρόγραμμα που θα βοηθά αυτούς που είναι κοντά στη σύνταξη να πάρουν τη σύνταξη και τους άλλους να εξασφαλίσουν εργασία. Της περίφημης επιτροπής που έγινε το κατακαλόκαιρο λόγω των εκλογών αγνοείται η τύχη της. Κανένα πόρισμα δεν υπάρχει. Δεν συνεδριάζει, δεν έχει δώσει απαντήσεις.
    Γι' αυτό εμείς, εκφράζοντας τη συμπαράστασή μας στον αγώνα που κάνουν οι εργαζόμενοι, θέλουμε να απαντήσετε εάν συμφωνείτε με το αίτημα για μετατάξεις και την πρόταση που σας έχει κάνει η Ελληνική Βιομηχανία Ζάχαρης. Θέλουμε πολύ συγκεκριμένες απαντήσεις, διότι τα ωραία λόγια και η μετάθεση στο μέλλον των απαντήσεων και των λύσεων δεν ικανοποιούν προφανώς ούτε τους αγρότες ούτε τους εργαζόμενους ούτε εμάς.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
    Το λόγο έχει ο Υπουργός Αγροτικής Ανάπτυξης και Τροφίμων, ο κ. Κοντός.
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κατ' αρχάς εκείνο που είναι βέβαιο είναι ότι οι αγρότες είναι ικανοποιημένοι από τα μέτρα που παίρνουμε.
    ΒΑΣΙΛΕΙΟΣ ΕΞΑΡΧΟΣ: Κύριε Υπουργέ, πώς...
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Δεν θα μπορούσαν να μην είναι ικανοποιημένοι, όταν βλέπουν το εισόδημά τους συνεχώς, χρονιά με τη χρονιά να αυξάνεται. Τρία χρόνια το εισόδημα των τευτλοπαραγωγών σας διαβεβαιώ ότι αυξάνεται.
    ΒΑΣΙΛΕΙΟΣ ΕΞΑΡΧΟΣ: (Δεν ακούστηκε)
      ΠΡΟΕΔΡΕΥΩΝ (Αναστάσιος Νεράτζης): Μη διακόπτετε, σας παρακαλώ. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Είχα συνάντηση μαζί τους πρόσφατα, όταν επισκέφθηκα την Λάρισα, και μου είπαν ότι είναι ικανοποιημένοι και από το εισόδημα που εισπράττουν από την τευτλοκαλλιέργεια και από τον τριπλασιασμό των αποζημιώσεων που θα εισπράξουν από την Ευρωπαϊκή Ένωση αυτοί οι οποίοι απέσυραν την ποσόστωση.
      Δεύτερον, θέλω να σας πω ότι οι διαδικασίες για την μετατροπή των εργοστασίων τρέχουν με γρήγορους ρυθμούς. Όμως, μιλούμε για δύο πολύ μεγάλες επενδύσεις, καθεμία  από τις οποίες ξεπερνά τα 100.000.000 ευρώ, και οφείλουμε να προσέξουμε τις διαδικασίες, έτσι ώστε να υπάρχει η καλύτερη και η μεγαλύτερη δυνατή διαφάνεια. 
      Τρίτον, ο Πρωθυπουργός το 2006 μίλησε για μετατροπή των εργοστασίων, δεν μίλησε για δεκαοκτώ μήνες. Αυτό που λέτε δεν μπορώ να καταλάβω από πού το βρήκατε. 
      ΒΑΣΙΛΕΙΟΣ ΕΞΑΡΧΟΣ:  Τι λέτε τώρα;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Τέταρτον, όντως παραιτήθηκε, αλλά προσωπικούς λόγους, και όχι γιατί διαφώνησε, όπως έγραψαν οι εφημερίδες, με τη διαδικασία, ο πρόεδρος της Ελληνικής Βιομηχανίας Ζάχαρης και αντικαταστάθηκε. Δεν άφησε καμμία αιχμή ο κύριος Καΐσης, ο πρώην πρόεδρος της Ελληνικής Βιομηχανίας Ζάχαρης, για τις διαδικασίες όσον αφορά τη μετατροπή των εργοστασίων, που γίνονται από δύο ανεξάρτητους διεθνείς οίκους και όχι από τη διοίκηση της Ελληνικής Βιομηχανίας Ζάχαρης, έτσι ώστε να διασφαλίσουμε τη διαφάνεια.
      Θέλω να σας πω και να γίνει γνωστό ότι από το 2001 η Ελληνική Βιομηχανία Ζάχαρης είχε σοβαρά διαρθρωτικά προβλήματα και κανένα μέτρο δεν είχε ληφθεί. Θέλω να σας πω ότι δώσαμε μάχη στην Ευρωπαϊκή ΄Ενωση, να μην περάσει ο κανονισμός και, όταν διαπιστώσαμε ότι η πλειοψηφία ήθελε το νέο κανονισμό, καταψηφίσαμε τον κανονισμό και αμέσως μετά πήραμε μία σειρά πολύ σημαντικών μέτρων, έτσι ώστε και η τευτλοκαλλιέργεια να έχει προοπτική στη χώρα, αλλά και τα τρία εργοστάσια, τα οποία παράγουν ζάχαρη, να συνεχίσουν να λειτουργούν κανονικά.
      Επειδή αναφερθήκατε στους εργαζόμενους, θέλω να ξέρετε ότι λαμβάνουμε μέριμνα για τους εργαζόμενους. Κανένας εργαζόμενος δεν έχει χάσει τη δουλειά του. Όλοι διατηρούνται στη θέση τους και είμαστε σε επικοινωνία με το Υπουργείο Εργασίας, έτσι ώστε αυτό το πρόγραμμα, στο οποίο αναφερθήκατε, να δημιουργηθεί, για να μπορέσουν να έχουν μια ασφάλεια αυτοί οι οποίοι επιδιώκουν να βγουν στη σύνταξη και θέλουν ένα ή δύο χρόνια ώστε να μπορέσουν μέσω του προγράμματος να έχουν ασφάλιση, για να μπορέσουν να συνταξιοδοτηθούν κανονικά.
      ΠΡΟΕΔΡΕΥΩΝ (Αναστάσιος Νεράτζης):  Ευχαριστώ, κύριε Υπουργέ.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: α) «Οι Έλληνες στη Διασπορά 15ος-21ος αι.» και β) «Πρωθυπουργοί και Πρόεδροι της Βουλής των Ελλήνων της Μεταπολίτευσης» είκοσι πέντε μαθητές και μαθήτριες και δύο συνοδοί-διδάσκαλοι από το 8ο  Δημοτικό Σχολείο Αργυρούπολης.
      Η Βουλή τους καλοσωρίζει.
      (Χειροκροτήματα από όλες τις πτέρυγες της Βουλής )
      Εισερχόμαστε τώρα στη συζήτηση της δεύτερης με αριθμό 101/22-10-2007 επίκαιρης ερώτησης πρώτου κύκλου του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τους Υπουργούς Οικονομίας και Οικονομικών και Ανάπτυξης, σχετικά με την αύξηση της τιμής των καυσίμων κ.λπ..
      
      
      Το κείμενο της επίκαιρης ερώτησης του κ. Χαλβατζή έχει ως εξής: 
      «Η πρωτοφανής αύξηση της τιμής των καυσίμων (συμπεριλαμβανομένου και του πετρελαίου θέρμανσης), αποτελεί καθαρή ληστεία του λαϊκού εισοδήματος που γίνεται αφ’ ενός από τους μονοπωλιακούς ομίλους διύλισης και εμπορίας και αφ’ ετέρου από το κράτος μέσω της έμμεσης φορολογίας.
      Οι μονοπωλιακοί όμιλοι έχουν πολλαπλασιάσει προκλητικά τα κέρδη τους και το ελληνικό δημόσιο έχει αυξήσει τα έσοδά του κατά εκατοντάδες εκατομμύρια ευρώ.
      Όλα τα παραπάνω θα έχουν σαν αποτέλεσμα την ακόμα μεγαλύτερη αφαίμαξη των εισοδημάτων των λαϊκών στρωμάτων, τη στιγμή που, σύμφωνα με την Εθνική Στατιστική Υπηρεσία, πάνω από οκτακόσιες χιλιάδες νοικοκυριά βρίσκονται κάτω από το όριο της φτώχειας. 
      Παρ’ όλο που η αποτελεσματική λύση του προβλήματος βρίσκεται έξω από το πλαίσιο της «απελευθέρωσης» του ενεργειακού τομέα, σε μια ριζικά διαφορετική πολιτική με τον τομέα της ενέργειας να αποτελεί λαϊκή περιουσία και να υπηρετεί τις λαϊκές ανάγκες, σήμερα προβάλει επιτακτικά η ανάγκη να ληφθούν άμεσα μέτρα ανακούφισης των εργαζομένων, με την κατάργηση του ειδικού φόρου κατανάλωσης και του Φ.Π.Α. για το πετρέλαιο θέρμανσης-κίνησης και τη βενζίνη, ώστε να μειωθεί η τελική τιμή τους. Άμεση επίσης προβάλει η ανάγκη ενίσχυσης των χαμηλόμισθων και των συνταξιούχων με 400 ευρώ καθώς και των ανέργων με 500 ευρώ για να αντιμετωπίσουν τα αυξημένα έξοδα για το πετρέλαιο θέρμανσης καθώς και η αύξηση του συντελεστή φορολογίας των επιχειρήσεων καυσίμων με δεδομένη τη μεγάλη κερδοφορία.
      Ερωτώνται οι κύριοι Υπουργοί τι μέτρα θα πάρει η Κυβέρνηση για τη μείωση των τιμών των καυσίμων και την ανακούφιση των λαϊκών στρωμάτων.»
      Ο Υφυπουργός κ. Λέγκας έχει το λόγο.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
    Εισαγωγικά θα μου επιτρέψετε να επισημάνω ότι γνωρίζουμε και τις δυσκολίες και τα προβλήματα που αντιμετωπίζουν οι οικονομικά ασθενέστεροι συνταξιούχοι, οι χαμηλόμισθοι, οι άνεργοι. 
    Γνωρίζουμε επίσης, ότι η άνοδος της τιμής του πετρελαίου δεν αποτελεί ευχάριστη εξέλιξη για κανέναν μας, πολύ περισσότερο για τους οικονομικά ασθενέστερους. 
    Νομίζω, ωστόσο, ότι αδικεί η κριτική που παρουσιάζει ένα κράτος να επιχαίρει για την αύξηση των τιμών του πετρελαίου, ένα κράτος να ληστεύει μέσω των αυξημένων φόρων, ένα κράτος να αδιαφορεί για τα χιλιάδες νοικοκυριά που βρίσκονται κάτω από το όριο της φτώχειας, γιατί είναι το ίδιο κράτος που θα κληθεί να πληρώσει περισσότερα καύσιμα για τις υπηρεσίες του, περισσότερα χρήματα για τις μετακινήσεις των υπαλλήλων του, περισσότερα χρήματα για τις εισαγωγές με ό,τι αυτό συνεπάγεται για την αύξηση του ελλείμματος στο εμπορικό ισοζύγιο πετρελαιοειδών. Είναι το ίδιο κράτος που κάνει κοινωνικές παρεμβάσεις και μάλιστα με στοχευμένες δράσεις μόνιμου χαρακτήρα. 
    Είναι το κράτος –και επιτρέψτε μου να σας πω, κύριε συνάδελφε- η Κυβέρνηση της Νέας Δημοκρατίας- που αύξησε το Ε.Κ.Α.Σ. των χαμηλοσυνταξιούχων, που αύξησε τις συντάξεις των αγροτών, που αύξησε τα επιδόματα ανεργίας. Είναι η Κυβέρνηση, επίσης, που μείωσε τους φορολογικούς συντελεστές έτσι ώστε σήμερα τρία και πλέον εκατομμύρια πολίτες να μην πληρώνουν κανένα φόρο. Είναι η Κυβέρνηση που χορηγεί στους τρίτεκνους το πολυτεκνικό επίδομα. Είναι η Κυβέρνηση που δημιουργεί το Ταμείο Κοινωνικής Συνοχής, με στόχο την ενίσχυση των νοικοκυριών έτσι ώστε να μπορέσουν να ξεπεράσουν το όριο της φτώχειας. Και όλα αυτά, βεβαίως, παρά τις αυξημένες υποχρεώσεις μας προς τις πυρόπληκτες περιοχές.
    Είναι ακόμα η Κυβέρνηση, κυρίες και κύριοι συνάδελφοι, που πολεμά την ανεργία, η Κυβέρνηση που δημιουργεί το ταμείο για τη στήριξη των ανέργων στις περιοχές που δοκιμάζονται από την αποβιομηχάνιση. Γιατί για εμάς, δεν είναι δυνατόν μια κοινωνία να προχωράει μπροστά, χωρίς να στρέφει το βλέμμα σ’ αυτούς που πράγματι έχουν ανάγκη, που πράγματι έχουν την ανάγκη του κράτους και της πολιτείας. 
    Αναφορικά τώρα με τις προτάσεις που περιλαμβάνονται στην ερώτηση του κυρίου συναδέλφου, θα πω ότι έχει μελετηθεί η δυνατότητα εφαρμογής τους, ωστόσο προσκρούουν, οι περισσότερες εξ αυτών, σε οικονομικούς, δημοσιονομικούς, συνταγματικούς, αλλά και κοινοτικούς περιορισμούς και ελπίζω γι’ αυτά να έχω το χρόνο να αναφερθώ στη δευτερολογία μου.
      Ένα είναι βέβαιο, ότι η Κυβέρνηση αυτή, η Κυβέρνησή μας, έχει αποδείξει εμπράκτως ότι επενδύει στις μόνιμες κοινωνικές παρεμβάσεις και σαν βασικό της στόχο έχει την άσκηση αποτελεσματικής κοινωνικής πολιτικής σε μονιμότερη βάση που είναι και το ζητούμενο.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Ο κ. Χαλβατζής έχει το λόγο.
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κύριε Πρόεδρε.
      Ασφαλώς και γνωρίζει η Κυβέρνηση και οι πάντες γνωρίζουν την κατάσταση και τις δυσκολίες.
      Αναφερθήκατε σε μέτρα που έχει πάρει η Κυβέρνηση. Παρόλα αυτά τα μέτρα πάνω από οκτακόσιες χιλιάδες εργαζόμενοι ζουν κάτω από το όριο της φτώχειας. Και ποιος είναι αυτός ο οποίος καθορίζει τα όρια της φτώχειας; Οι πλούσιοι καθορίζουν τα όρια της φτώχειας αυτών οι οποίοι δεν μπορούν να τα βγάλουν πέρα. Και όταν λέτε ότι έχετε πάρει τέτοια μέτρα ώστε τρία εκατομμύρια άνθρωποι να μην πληρώνουν φόρους, τι να πληρώσουν; Ουκ αν λάβοις παρά του μη έχοντος. 
      Εν πάση περιπτώσει ανεξάρτητα απ΄ αυτά που είπατε, κύριε Υφυπουργέ, δεν λέει κανένας ότι επιχαίρει Κυβέρνηση γι΄ αυτήν την κατάσταση. Όμως τα μέτρα τα οποία παίρνετε δεν είναι τέτοια τα οποία να βοηθήσουν τα στρώματα τα οποία πλήττονται. Και αυτοί οι δημοσιονομικοί περιορισμοί, οι συνταγματικοί περιορισμοί ουρανόπεμπτοι είναι; Οι κυβερνήσεις δεν αποφασίζουν και για τους νόμους και για τα συντάγματα και για τα πάντα;
      Θεωρούμε ότι πρέπει να παρθούν άμεσα μέτρα και των 400 ευρώ και των 500 ευρώ. Υπάρχουν άνθρωποι οι οποίοι υποφέρουν τώρα το χειμώνα και θεωρούν ότι είναι εντελώς απαραίτητο να λυθεί αυτό το πρόβλημα. Βεβαίως, δεν μπορεί να λυθεί στα πλαίσια της απελευθέρωσης της ενέργειας, δεν μπορεί να λυθεί στα πλαίσια του σημερινού συστήματος, αλλά κάποια μέτρα μπορούν και πρέπει να παρθούν. Και όχι μόνο αυτό, υπάρχουν ανακοινώσεις στο Λονδίνο ή στην άλλη άκρη του Ατλαντικού για αύξηση των τιμών των καυσίμων και μέσα σε μια νύχτα οι εταιρείες εμπορίας ή διύλισης πετρελαίων προσπορίζονται κέρδη εκατοντάδων εκατομμυρίων ευρώ και οι άνθρωποι οι φτωχοί δεν μπορούν να τα βγάλουν πέρα. Γι΄ αυτό υποστηρίζουμε ότι μπορεί και πρέπει να μπει ένα φρένο, να ανακουφιστούν αυτοί οι οποίοι υποφέρουν. 
      Με αυτή την έννοια θεωρούμε ότι η Κυβέρνηση δεν δικαιολογείται να κρατά αυτή τη στάση απέναντι στο πρόβλημα της αύξησης των τιμών των καυσίμων. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υφυπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε συνάδελφε, όπως ανέφερα και στην πρωτολογία μου, από τις προτάσεις σας άλλες προσκρούουν σε κοινοτικές οδηγίες, οι οποίες, βεβαίως, δεν είναι ουρανόπεμπτες αλλά οφείλουμε να τις σεβαστούμε, άλλες προσκρούουν στο Σύνταγμα και άλλες προσκρούουν σε οικονομικούς και δημοσιονομικούς περιορισμούς, που, βεβαίως, θα θέλαμε να έχουμε τη δυνατότητα κάποιους εξ αυτών να τους υπερβούμε εντός εισαγωγικών για να βοηθήσουμε τους οικονομικά ασθενέστερους. Ωστόσο όμως θα απαντήσω συγκεκριμένα στα ερωτήματα και στις προτάσεις που έχετε θέσει. 
      Ειδικότερα όσον αφορά στη μείωση ή κατάργηση του ειδικού φόρου κατανάλωσης, κάτι τέτοιο δεν θα μπορούσε να γίνει καθώς, η ισχύουσα στη χώρα μας φορολογία των ενεργειακών προϊόντων, είναι ήδη στα κατώτερα επιτρεπτά όρια του κοινοτικού πλαισίου φορολογίας των ενεργειακών προϊόντων αλλά και την ηλεκτρικής ενέργειας, που είναι εναρμονισμένο με την οδηγία 96 του 2003 του Συμβουλίου.
      Όσον αφορά στην κατάργηση του Φ.Π.Α., θα υπενθυμίσω ότι οι απαλλαγές από το Φ.Π.Α. είναι συγκεκριμένες και περιγράφονται περιοριστικά από το σχετικό εθνικό και κοινοτικό δίκαιο, αποκλείοντας την ευχέρεια επέκτασης και σε προϊόντα που δεν αναφέρονται ρητά. 
      Με δεδομένο, λοιπόν, ότι το πετρέλαιο δεν συμπεριλαμβάνεται στα αγαθά που μπορούν να τύχουν απαλλαγής από το Φ.Π.Α., πιθανή πρωτοβουλία προς αυτήν την κατεύθυνση, θα επέφερε στη χώρα μας δυσμενείς νομικές και κατ’ επέκταση δημοσιονομικές επιπτώσεις.
      Επίσης η μονομερής αύξηση του συντελεστή φορολογίας εισοδήματος ανωνύμων εταιρειών εμπορίας καυσίμων, θα παραβίαζε την αρχή της ισότητας και θα μπορούσε ενδεχομένως να κριθεί ως αντισυνταγματική από τα φορολογικά δικαστήρια.
      Σε κάθε περίπτωση, κύριε Χαλβατζή, η Κυβέρνησή μας έχει πάρει και δεν θα διστάσει να πάρει –εάν χρειαστεί- και όποιο άλλο μέτρο, που έχει στόχο την προστασία του καταναλωτή από τα φαινόμενα της κερδοσκοπίας και της αισχροκέρδειας. Βασικός μας στόχος ήταν και παραμένει η ανακούφιση των οικονομικά ασθενέστερων και στην κατεύθυνση αυτή η Κυβέρνηση επενδύει σε στοχευμένες παρεμβάσεις, σε κοινωνικές παρεμβάσεις μόνιμου χαρακτήρα.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράnτζης): Προχωρούμε στη συζήτηση της πρώτης επίκαιρης ερώτησης πρώτου κύκλου με αριθμό 96/22-10-2007 της Βουλευτού του Πανελληνίου Σοσιαλιστικού Κινήματος κ. Μαρίας Δαμανάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με το Μητροπολιτικό Πάρκο Ελληνικού, κ.λπ..
      Το κείμενο της επίκαιρης ερώτησης, έχει ως εξής:
      «Σε μια εποχή που ακόμη και ένα τετραγωνικό μέτρο πρασίνου αποτελεί πολύτιμη παρακαταθήκη για τους πολίτες της Αττικής και τις νέες γενιές, το Υπουργείο ΠΕ.ΧΩ.Δ.Ε., επιμένει να θυσιάσει με αντιπαροχή σε εργολάβους ένα σημαντικό μέρος της έκτασης του παλιού αεροδρομίου του Ελληνικού, που αποτελεί μοναδική και ανεπανάληπτη δυνατότητα για την ανάπτυξη του αστικού πρασίνου στη νότια Αθήνα.
      Όπως είναι γνωστό, οι τέσσερις όμοροι δήμοι της περιοχής του παλιού Αεροδρομίου (Ελληνικό, Άλιμος, Αργυρούπολη, Γλυφάδα) έχουν εκπονήσει ολοκληρωμένη πρόταση, για την μετατροπή του χώρου σε Μητροπολιτικό Πάρκο. Μάλιστα η απάντηση της Επιτρόπου Περιφερειακής Ανάπτυξης της Ευρωπαϊκής Ένωσης κ. Ντανούτας Χούμπνερ για χρηματοδότηση του έργου αυτού από την Ευρωπαϊκή Ένωση, δημιούργησε νέα δεδομένα υπέρ της πρότασης, αφήνοντας έκθετη την Κυβέρνηση και το επιχείρημα για έλλειψη πόρων χρηματοδότησης. Παρ’ όλα αυτά, το Υπουργείο ΠΕ.ΧΩ.Δ.Ε. συνεχίζει να επιμένει, να οικοδομήσει μια ολόκληρη πόλη καταστρέφοντας μεγάλο μέρος του πρασίνου,
      Ερωτάται ο κ. Υπουργός:
      Υπό το φώς των νέων εξελίξεων και ύστερα από τη θέση της Ευρωπαϊκής Επιτροπής για χρηματοδότηση του Μητροπολιτικού Πάρκου Ελληνικού από ευρωπαϊκούς πόρους, για ποιους λόγους δεν εξετάζει την ένταξη του έργου στα κοινοτικά προγράμματα της περιόδου 2007-2013;»
      Θα απαντήσει ο Υπουργός Περιβάλλοντος, Χωροταξίας και Δημοσίων Έργων, κ. Σουφλιάς. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κατ’ αρχάς να ξεκαθαρίσω δύο-τρία πράγματα, τα οποία δεν είναι ακριβή και τα οποία περιλαμβάνονται στην ερώτηση.
      Αναφέρεται παραδείγματος χάριν ότι οι Δήμαρχοι Γλυφάδας, Ελληνικού, κ.λπ., είχαν μια ολοκληρωμένη πρόταση διαμόρφωσης του Μητροπολιτικού Πάρκου. Ποτέ δεν είχαν μια τέτοια ολοκληρωμένη πρόταση. Ήταν κάποιες, έτσι, στοιχειώδεις προτάσεις χωρίς μελέτη. Η μόνη μελέτη που έγινε για την οργάνωση και δημιουργία του Μητροπολιτικού Πάρκου, ήταν αυτή που έγινε τώρα και παρουσίασα τον Αύγουστο, η οποία έγινε κατόπιν διεθνούς διαγωνισμού και μάλιστα αυτός ο διεθνής διαγωνισμός, είχε ξεκινήσει επί κυβερνήσεων του ΠΑ.ΣΟ.Κ.. Είναι η μόνη μελέτη που υπάρχει.
      Επίσης είναι ανακριβές αυτό που λέγεται ότι «υπό το φως των νέων εξελίξεων», δηλαδή αυτών που είπε η κ. Χούμπνερ, ότι το πάρκο μπορεί να ενταχθεί μέσα στην Δ’ προγραμματική περίοδο. Αυτά ήταν γνωστά και δεν τα απεκάλυψε η κ. Χούμπνερ. Για οποιονδήποτε ασχολείται μ’ αυτά, ήταν δεδομένο ότι μπορούσε η δημιουργία του πάρκου, να ενταχθεί στα περιβαλλοντικά έργα τα οποία θα χρηματοδοτηθούν από την Δ’ προγραμματική περίοδο.
      Εμείς τα γνωρίζαμε. Ήταν πολιτική μας επιλογή να μην εντάξουμε την δημιουργία και κατασκευή του Μητροπολιτικού Πάρκου στα χρηματοδοτούμενα από την Ευρωπαϊκή Ένωση έργα. Και εν πάση περιπτώσει, είναι ευκαιρία να πω και κάτι άλλο, το οποίο έχω επαναλάβει πολλές φορές, ότι στη χώρα μας υπάρχει μεγάλη έλλειψη του αυτονόητου. Θα μπορούσε ο οποιοσδήποτε ήθελε να μάθει εάν μπορούσε να γίνει ή όχι αυτό, να το μάθει ρωτώντας έναν ειδικό ή ρωτώντας το Υπουργείο. Δεν ήταν ανάγκη να πάει στην κ. Χούμπνερ. Εν πάση περιπτώσει, καλώς ή κακώς το έκανε, σημασία έχει ότι ήταν γνωστό. Δεν ήταν άγνωστο και δεν είναι «υπό το φώς των νέων εξελίξεων».
      Γιατί ήταν πολιτική μας επιλογή να μην χρηματοδοτηθεί από την Δ΄ προγραμματική περίοδο; Το κονδύλι που είναι για περιβαλλοντικά έργα είναι καθορισμένο, είναι συγκεκριμένο. Δεν είναι απεριόριστο. Άρα, λοιπόν, η Κυβέρνηση και η οποιαδήποτε κυβέρνηση –στο τέλος-τέλος αυτό είναι το μεγάλο πρόβλημα αυτών που κυβερνούν, ότι πρέπει, δηλαδή, να επιλέξουν τις προτεραιότητες, που μπορούν να χωρέσουν μέσα σε ορισμένα πλαίσια- έπρεπε να προτάξει τις προτεραιότητές της.
      Βεβαίως αυτός που ασκεί αντιπολίτευση τα θέλει όλα, αλλά πάντως, αυτός που κυβερνάει δεν μπορεί να τα ικανοποιήσει όλα, διότι είναι περιορισμένες οι δυνατότητες. Μέσα, λοιπόν, στα πλαίσια αυτά που μας δίνει η Κοινότητα για χρηματοδότηση σε περιβαλλοντικά έργα, εντάξαμε ορισμένα συγκεκριμένα έργα. Εάν εντάσσαμε το πάρκο του Ελληνικού, που είναι ένα πολύ μεγάλο έργο με κοστολόγιο πάνω από 500.000.000 και πολύ περισσότερο εάν είχε ενταχθεί με το 80%, που είναι το μέγιστο που επιτρέπεται να χρηματοδοτήσει η Ευρωπαϊκή Ένωση, τότε θα έπρεπε να αφαιρέσουμε έργα περιβαλλοντικά σ’ όλη την Ελλάδα με χρηματοδότηση από την Κοινότητα ύψους 400.000.000 ευρώ, δηλαδή να αφαιρέσουμε βιολογικούς καθαρισμούς, έργα για τη διαχείριση των απορριμμάτων, για τις προστατευόμενες περιοχές και ένα σωρό άλλα έργα. Θα δώσω στη δημοσιότητα ποια έργα προτείνουμε εμείς στην Κοινότητα για χρηματοδότηση και θα καλέσω όλους συγκεκριμένα, να μας πουν τι έπρεπε να αφαιρέσουμε, για να εντάξουμε το πάρκο του Ελληνικού μέσα στη χρηματοδότηση. Τότε θα δει ο καθένας ότι δεν είναι έτσι τα πράγματα. 
      Επιπλέον, όπως και να εντάσσαμε τη δημιουργία του πάρκου του Ελληνικού στα χρηματοδοτούμενα έργα από την Ευρωπαϊκή Ένωση και πάλι θα έμενε ένα υπόλοιπο, που θα έπρεπε να χρηματοδοτηθεί από εθνικούς πόρους. Και όχι μόνο αυτό, θα έπρεπε να χρηματοδοτηθεί η συντήρηση του πάρκου. Εδώ ένα πάρκο εκατό στρεμμάτων έχουμε, το Πεδίον του Άρεως και δεν μπορούμε να το συντηρήσουμε. Φανταστείτε ένα πάρκο πέντε χιλιάδων εννιακοσίων στρεμμάτων, γιατί τόσο θα είναι το πάρκο. Το Hyde Park, που είναι το μεγαλύτερο Πάρκο της Ευρώπης, είναι δυόμισι χιλιάδες στρέμματα. Εμείς πάμε να κάνουμε πάρκο πέντε χιλιάδων εννιακοσίων στρεμμάτων, διπλάσιο. Εκείνο έχει έξοδα συντήρησης 20.000.000 ευρώ το χρόνο. Φανταστείτε τι θα θέλει το δικό μας το πάρκο. Ποιος θα τα πληρώσει, αλήθεια, αυτά τα χρήματα; 
      Πρώτον, λοιπόν, πάλι θα είχαμε το κόστος κατασκευής να πληρώσουμε και δεύτερον τη συντήρηση. Και τρίτον, δίνοντας μια μικρή επιφάνεια τριακοσίων στρεμμάτων -διότι είναι μικρή η επιφάνεια μέσα στα εξίμισι χιλιάδες στρέμματα που είναι όλη η έκταση- έχουμε χρήματα να κατασκευάσουμε το πάρκο, να το συντηρήσουμε και να μας μείνει υπόλοιπο, για να κάνουμε ταμείο πρασίνου, για να κάνουμε παρεμβάσεις περιβαλλοντικές και δημιουργίες πρασίνου σ’ όλες τις υποβαθμισμένες περιοχές των Αθηνών. Τι είναι προτιμότερο; Να προσθέσουμε στα τριακόσια στρέμματα άλλα τριακόσια στρέμματα, αντί με τα τριακόσια στρέμματα να κάνουμε αυτό που σας είπα, δηλαδή κατασκευή, συντήρηση και ταμείο πρασίνου, για να κάνουμε παρεμβάσεις και σε όλες τις άλλες υποβαθμισμένες περιοχές των Αθηνών; 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, παρακαλώ, έχει περάσει ο χρόνος σας. 
      ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα σας καλούσα δε, να ρωτήσετε τους δημάρχους της περιφέρειας στην οποία εκλέγεστε, ποια είναι η άποψή τους. Θα δείτε ότι η άποψή τους, είναι αυτή που είναι προς την κατεύθυνση στην οποία και εμείς πάμε. 
      Πέραν δε αυτού, εγώ γνωρίζω ότι κι όταν το κόμμα του ΠΑ.ΣΟ.Κ. ήταν κυβέρνηση και έκανε το διεθνή διαγωνισμό, η τοποθέτησή του ήταν ακριβώς αυτή, ότι δηλαδή θα δοθούν ορισμένα στρέμματα για τη δημιουργία του πάρκου. Δεν ξέρω εάν άλλαξε η θέση του ΠΑ.ΣΟ.Κ..
      ΠΡΟΕΔΡΕΥΩΝ (Αναστάσιος Νεράντζης): Τα υπόλοιπα στη δευτερολογία σας, κύριε Υπουργέ. Έχουν περάσει ήδη δυόμισι λεπτά. 
      Κυρία Δαμανάκη, θα σας δώσω αντίστοιχο χρόνο, αν τον χρειαστείτε. 
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Ο κύριος Υπουργός κατέστησε σαφές ότι η πολιτική επιλογή της Κυβέρνησης, όπως ακριβώς είπε, είναι να μην ενταχθεί το πάρκο αυτό στα έργα που θα χρηματοδοτηθούν από κοινοτικούς περιβαλλοντικούς πόρους. Είπε μάλιστα ότι αυτό είναι αυτονόητο. Θα μου επιτρέψει να μην το θεωρήσω καθόλου αυτονόητο και να πω ότι μ’  όλα όσα είπε, δεν με έπεισε καθόλου ότι πρέπει να φυτέψουμε μια πόλη με τσιμέντο μέσα στο πάρκο του Ελληνικού, προκειμένου να γίνει πάρκο το υπόλοιπο. 
  	 Όσον αφορά δε τη θέση του ΠΑ.ΣΟ.Κ., πρέπει να του πω ότι μετά και από τις τελευταίες εξελίξεις με τις πυρκαγιές και τα υπόλοιπα γεγονότα που ζήσαμε στο Λεκανοπέδιο, πιστεύουμε ότι όλοι μας, και το ΠΑ.ΣΟ.Κ. αλλά και η Κυβέρνηση, πρέπει να αναθεωρήσουμε ορισμένες απόψεις, για την τσιμεντοποίηση αυτής της περιοχής. 
	Έρχομαι τώρα στα επιχειρήματά του. Είπε ο κύριος Υπουργός ότι υπάρχουν πολλά άλλα έργα, που θέλει να εντάξει στο περιβαλλοντικό πρόγραμμα, στο περιβαλλοντικό τομέα των κοινοτικών πόρων στο επόμενο Κοινοτικό Πλαίσιο. Θέλω να σημειώσω ότι μέχρι τώρα, παρ’ ό,τι τα έχουμε ζητήσει και οι δήμαρχοι και εμείς, τα έργα δεν τα έχει δημοσιοποιήσει. 
Μας είπε σήμερα ότι θα τα δημοσιοποιήσει και, βεβαίως, θα τα δούμε. Ελπίζω, κύριε Υπουργέ, να απορροφήσετε το 100% των πόρων για τα έργα αυτά, διότι άλλως, θα πρέπει να απολογηθείτε γιατί αυτά τα χρήματα δεν απορροφήθηκαν, ώστε να υπάρξει η προστιθέμενη αξία, την οποία ισχυρίζεστε ότι θα δώσετε. 
      Όσον αφορά τους δήμους της δυτικής Αθήνας, θέλω να σας διαβεβαιώσω ότι έχουμε την ίδια ευαισθησία μ΄ εσάς, αλλά έχουμε ζήσει την τετραετία της Νέας Δημοκρατίας, τα τριάμισι χρόνια, και σας προκαλώ να μου πείτε, πόσα ήταν τα έργα πρασίνου που κάνατε στη δυτική Αθήνα. Τι να σας πω; Για το Ποικίλο Όρος; Να δούμε πώς έχει εξελιχθεί. Να σας πω για τους ελεύθερους χώρους στο Περιστέρι, στα Λιόσια; Πού θέλετε; Σε οποιοδήποτε δήμο, να πάμε μαζί να δούμε πόσους ελεύθερους χώρους προσθέσατε τα τριάμισι χρόνια, ώστε οι υποσχέσεις σας να έχουν αντίκρισμα.
      Όσον αφορά το κόστος συντήρησης, κύριε Υπουργέ, υποθέτω ότι θα γνωρίζετε ότι αυτήν τη στιγμή υπάρχουν στο πάρκο του Ελληνικού κτήρια -δεν είναι το πάρκο εντελώς ελεύθερο- και τα κτήρια αυτά τα νοικιάζετε σε ιδιώτες και μάλιστα με εκτάσεις γύρω από τα κτήρια αυτά, χωρίς να ενημερωθούν οι δήμοι και κατά σύμπτωση, κύριε Υπουργέ, επειδή έχω εδώ έναν απολογισμό των ενοικίων, τα ενοίκια είναι 20.000.000 ευρώ, ακριβώς όσα είπατε ότι χρειάζεται για να συντηρηθεί το πάρκο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν είπα αυτό.
      ΜΑΡΙΑ ΔΑΜΑΝΑΚΗ: Έστω. 
      Εγώ, λοιπόν, σας λέω, ότι 20.000.000 ευρώ τα έχετε από τα ενοίκια, πολύ περισσότερα απ’ όσα χρειάζεται για να συντηρηθεί το πάρκο. Τώρα μας φέρατε εδώ έναν προϋπολογισμό 500.000.000 ευρώ για το έργο ολόκληρο. Εγώ να το δεχθώ, παρ’ όλο που μου φαίνεται ότι θα μπορούσε σταδιακά να υπάρξει και κάτι λιγότερο, εάν θέλουμε να σώσουμε την περιοχή. Θα μπορούσε η Κυβέρνηση να προχωρήσει σε κάποιες ρυθμίσεις, δηλαδή ένα μέρος να το εντάξει και για ένα μέρος να ζητήσει και από τους δήμους να συμμετέχουν. Θα μπορούσαμε να βρούμε λύσεις, αλλά εσείς επιμένετε να δώσετε ένα κομμάτι για τσιμεντοποίηση. Θεωρώ θετικό το ότι σήμερα είπατε ότι θα τσιμεντοποιηθούν μόνο τριακόσια στρέμματα. Στην αρχή μιλάγατε -έχω εδώ τις ανακοινώσεις του Υπουργείου- για το 10% του πάρκου, που σημαίνει χίλια στρέμματα. 
      Θέλω, κύριε Υπουργέ, και παρακαλώ να έχω εδώ έστω και αυτήν τη στιγμή την άποψή σας, τι ακριβώς θα οικοδομηθεί. Τριακόσια στρέμματα; Με τι συντελεστή; Να γνωρίζουν οι κάτοικοι τι ακριβώς θα οικοδομήσετε. Πόσες κατοικίες; Πόσα διαμερίσματα; Τι ύψος; Θα είναι πολυκατοικίες; Θα είναι χαμηλή οικοδόμηση; Τι ακριβώς σκοπεύετε να κάνετε; Νομίζω, ότι μια και έχετε αποφασίσει να προχωρήσετε, τουλάχιστον το οφείλετε στους κατοίκους. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κυρία Δαμανάκη.
      Το λόγο έχει ο κύριος Υπουργός για να δευτερολογήσει.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εάν, κυρία Δαμανάκη, είχατε παρακολουθήσει τα πράγματα, θα βλέπατε ότι δύο φορές μέχρι τώρα, μία στις 2 Αυγούστου και μία τον Απρίλιο, δεν θυμάμαι την ακριβή ημερομηνία, έδωσα χάρτη, έδωσα τοπογραφικό διάγραμμα, έδωσα κείμενο, τι ακριβώς θα οικοδομηθεί, πού θα οικοδομηθεί και τι ακριβώς θα γίνει. Και εν πάση περιπτώσει θα το στείλω και στο γραφείο σας ιδιαιτέρως για να το δείτε. Αλλά έχει δοθεί στη δημοσιότητα, είναι στο ίντερνετ και ο καθένας θα μπορούσε να το δει. Είναι η μελέτη που έγινε και επομένως είναι δημόσιο κτήμα. Και μάλιστα στις αρχές του Νοεμβρίου, θα δοθούν όλα τα στοιχεία στους δημάρχους, για να πουν τις απόψεις τους. 
      ΜΑΡΙΑ ΔΑΜΑΝΑΚΗ: Δεν μιλάει για συντελεστή δόμησης. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): «Φυτεύουμε πόλη». Είναι ως σύνθημα βαρύ, βεβαίως, ως πραγματικότητα, όμως δεν είναι έτσι. Πράγματι, χίλια είναι τα στρέμματα που δίνουμε για αξιοποίηση, τα χίλια στρέμματα όμως, έχουν κάποιο συντελεστή δόμησης σε κάποιο ποσοστό κάλυψης. Αυτό το ποσοστό κάλυψης είναι τέτοιο, ώστε να καλυφθούν, τελικώς, μόνο τριακόσια στρέμματα. Τα υπόλοιπα θα μείνουν ελεύθερα. Δεν αντιλέγουμε, λοιπόν, ποτέ και δεν αντιφάσκουμε ποτέ, τουλάχιστον σ΄ ό,τι μ’  αφορά στα πράγματα στα οποία μιλώ δημοσίως.
      ΜΑΡΙΑ ΔΑΜΑΝΑΚΗ: Με τι συντελεστή δόμησης;
       ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Για τη δημοσιοποίηση των έργων που εντάσσουμε στην τέταρτη προγραμματική περίοδο, αν είχατε ασχοληθεί μ’ αυτά τα πράγματα και αν έχετε ασχοληθεί, φαντάζομαι ότι γνωρίζετε ότι τώρα ακόμα εμείς κάναμε μία πρόταση στην Κοινότητα. Η Κοινότητα, η Ευρωπαϊκή Ένωση, δεν μας έχει εγκρίνει ακόμα την κατάσταση των έργων και γι’ αυτόν το λόγο και δεν το δώσαμε στη δημοσιότητα. Αν σήμερα είπα ότι θα το δώσω στη δημοσιότητα, είναι ότι θα το δώσω, ακριβώς, γι’ αυτό το σκοπό και, βεβαίως, θα ενημερώσω την Κοινότητα ότι το δίνω γι’ αυτόν το λόγο και θα μπορείτε να κρίνετε. Δεσμεύεστε, όμως, να σημειώσετε ποια έργα θα βγουν για να μπει το πάρκο, γι’ αυτόν το λόγο θα το δώσουμε. Αναλαμβάνετε αυτήν την ευθύνη και εσείς προσωπικά και το κόμμα σας.
      ‘Οσον αφορά στην απορρόφηση, δηλαδή αν θα απορροφηθούν όλα τα χρήματα των έργων που θα εντάξουμε στην τέταρτη προγραμματική περίοδο, εγώ πιστεύω ότι θα απορροφηθούν. Μάντης δεν είμαι. Αυτό διαρκεί έξι χρόνια αλλά πιστεύω ότι θα απορροφηθούν. Επομένως δεν υπάρχει κανένας λόγος να απολογούμαι από τώρα, γιατί εντάξαμε αυτά τα έργα και δεν εντάξαμε άλλα.
      Πρέπει να σας πω και κάτι που φαντάζομαι ότι το γνωρίζετε. ‘Όταν η Κοινότητα καθορίζει τα ποσά που δίνει ιδίως για το περιβάλλον, θέτει και προϋποθέσεις. Είναι απαιτητό από την Κοινότητα, να έχουμε τελειώσει μέσα στην τέταρτη προγραμματική περίοδο τους  βιολογικούς καθαρισμούς, τη διαχείριση των απορριμμάτων, την προστασία των προστατευομένων περιοχών, ορισμένα αντιπλημμυρικά έργα κ.ο.κ.. Εάν δεν τα έχουμε κάνει, από εκεί και πέρα έρχονται oι κυρώσεις. Και μάλιστα οι κυρώσεις, τα πρόστιμα, είναι πολύ υψηλά. ‘Αρα έπρεπε να κάνουμε και αυτήν την επιλογή πέραν όλων των άλλων. Φαντάζομαι ότι είναι προτιμότερο να κάνουμε σ’ όλη την Ελλάδα βιολογικούς καθαρισμούς, από το να κατασκευάσουμε αυτό το πάρκο του Ελληνικού μ’ αυτά τα χρήματα, τη στιγμή που μπορεί να κατασκευαστεί με αυτοχρηματοδότηση και από τη στιγμή που είναι το μεγαλύτερο σχεδόν πάρκο σ’ όλο τον κόσμο μέσα σε αστικό ιστό. Η Νέα Υόρκη έχει ένα πάρκο, το Central Park σε αστικό ιστό που είναι τριάμισι χιλιάδες στρέμματα. Και εμείς κάνουμε πάρκο πέντε χιλιάδων εννιακοσίων στρεμμάτων.
      Πρέπει να βάζουμε και τη λογική μέσα και να μη χρησιμοποιούμε μόνον επικεφαλίδες. Πρέπει να βλέπουμε τα νούμερα, πρέπει να βλέπουμε την πραγματικότητα.
      Με ρωτήσατε πόσους ελεύθερους χώρους κάναμε σε τριάμισι χρόνια. Εσείς δεν έπρεπε να το ρωτήσετε αυτό, διότι, κυρίως, έπρεπε να σκεφθείτε ότι είναι πολύ εύκολο να αντιστραφεί το ερώτημα, πόσους ελεύθερους χώρους κάνατε εσείς μέσα σε είκοσι χρόνια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
    ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, σας παρακαλώ τελειώνετε. 
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Εγώ όμως δεν θέλω να μπαίνω σε τέτοιους συλλογισμούς. Εμείς κάναμε τα εξής, κυρία Δαμανάκη. Πρώτα-πρώτα προχωρήσαμε τη διπλή ανάπλαση Βοτανικού και λεωφόρου Αλεξάνδρας. Προχωρούμε το πάρκο και φυσικά κάναμε ορισμένες πλατείες. Είναι όμως μικρά πράγματα, διότι ο προϋπολογισμός της Ελλάδας ήταν ελλειμματικός, είναι ελλειμματικός και αν δεν κάνουμε αυτό το ταμείο πρασίνου, που μπορεί να γίνει με την έναρξη αυτού του πάρκου, δεν θα μπορέσουμε ποτέ να κάνουμε παρεμβάσεις. Αυτή είναι η λογική και αυτή είναι η πραγματικότητα.
    ΠΡΟΕΔΡΕΥΩΝ (Αναστάσιος Νεράντζης):  Παρακαλώ τελειώνετε, κύριε Υπουργέ. 
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Και δεν πρέπει να λέμε πράγματα, που δεν μπορούν να γίνουν.
    Λέτε ότι δώσαμε σε ιδιώτες εκτάσεις και ότι έχουμε εισπράξεις 20.000.000 ευρώ από τα ενοίκια. Πρώτα-πρώτα τα 14 – 15.000.000.000 ευρώ από αυτά τα 20.000.000 ευρώ προέρχονται από τη μαρίνα του Αγίου Κοσμά, που δεν είναι μέσα στο πάρκο του Ελληνικού. Αυτά που είναι μέσα στο πάρκο του Ελληνικού δηλαδή το κανόε-καγιάκ και τα υπόλοιπα, δίνουν περίπου 4.000.000 ευρώ. 
    ΠΡΟΕΔΡΕΥΩΝ (Αναστάσιος Νεράντζης):  Κύριε Υπουργέ ο χρόνος σας έχει λήξει. 
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Πιστεύετε εσείς ότι με τα 4.000.000 ευρώ μπορούμε να φτιάξουμε το πάρκο και να το συντηρήσουμε, όταν χρειάζεται 30 με 35.000.000 ευρώ το χρόνο; Και εν πάση περιπτώσει αυτά τα 20.000.000 ευρώ είναι στο ταμείο των Ολυμπιακών Ακινήτων και θα είναι από όλα τα Ολυμπιακά Ακίνητα, που υπάρχουν σ’ όλη την Αθήνα. Δεν νομίζετε ότι από αυτά τα χρήματα, δικαιούνται και άλλες περιοχές των Αθηνών για πράσινο, πριν από το πάρκο του Ελληνικού; Και δηλώνω σήμερα στη  Βουλή ότι αυτό το ταμείο πρασίνου που θα δημιουργήσουμε, θα έχει ορισμένα χρήματα από τις εισπράξεις των Ολυμπιακών Ακινήτων. Δεν μπορούμε όμως όλες αυτές οι εισπράξεις να πηγαίνουν στο πάρκο του Ελληνικού. Δόξα τω Θεώ, το Ελληνικό είναι η πλέον κατάλληλη περιοχή περιβαλλοντικά. Δεν πρέπει να κάνουμε και κάτι άλλο στην υπόλοιπη υποβαθμισμένη Αθήνα;
    ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Υπουργέ, τελειώνετε.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Εγώ θα περίμενα και από εσάς και από τους δημάρχους, να επιδείξουν ένα πνεύμα αλληλεγγύης για όλο το λεκανοπέδιο Αττικής. 
    ΠΡΟΕΔΡΕΥΩΝ (Αναστάσιος Νεράντζης):  Κύριε Υπουργέ, έχετε διπλασιάσει το χρόνο σας.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Τελειώνω, κύριε Πρόεδρε. ΄Εθεσε πολλά ερωτήματα η κ. Δαμανάκη.
    ΠΡΟΕΔΡΕΥΩΝ (Αναστάσιος Νεράντζης):  Ο Κανονισμός δεν το επιτρέπει. Η κ. Δαμανάκη μπορεί να θέσει πενήντα ερωτήματα.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Δύο κουβέντες θα πω και θα τελειώσω.
      Κυρία Δαμανάκη, εγώ θα περίμενα να υποστηρίξετε, αυτά που υπεστήριζε το κόμμα σας τότε. Αν άλλαξε γραμμή σήμερα, δηλώστε ότι το κόμμα σας άλλαξε γραμμή. Αυτό, βεβαίως, πρέπει να το πείτε σ’ όλους τους δημάρχους του Λεκανοπεδίου και σ’ όλους του πολίτες της Αττικής, ότι αλλάξατε γνώμη και ότι σας ενδιαφέρει η περιοχή του Ελληνικού και όχι το υπόλοιπο Λεκανοπέδιο και ότι δεν δεχόσαστε να διατεθούν λίγα στρέμματα εκεί, ώστε να μπορούν να αποκτήσουν και αυτοί πράσινο. 
      ΜΑΡΙΑ ΔΑΜΑΝΑΚΗ: Ξέρουν τι έχουν πάρει.
      ΠΡΟΕΔΡΕΥΩΝ (Αναστάσιος Νεράντζης): Κυρία Δαμανάκη, όσο βάζετε ερωτήματα, τόσο παρατείνεται η συζήτηση. 
      ΜΑΡΙΑ ΔΑΜΑΝΑΚΗ:  Θέλω να τον διαβεβαιώσω…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κυρία συνάδελφε.
      Θα ήθελα να κάνω μία υπόμνηση-έκκληση. Η διαδικασία συζητήσεως των επικαίρων ερωτήσεων, δεν είναι διαδικασία επερωτήσεων. Η έκκληση αυτή απευθύνεται και προς την Κυβέρνηση και προς τους ερωτώντες. Είναι μία ταχύτατη διαδικασία, η οποία φέρει στο φως της δημοσιότητος -και τυγχάνει της απαντήσεως της Κυβερνήσεως- μερικά φλέγοντα επίκαιρα θέματα. Μιλά τρία λεπτά ο Υπουργός και δύο λεπτά ο Βουλευτής. Παρακαλώ, αυτό που συνέβη τώρα, με την ανοχή μας, να μην ξανασυμβεί, για την οικονομία της συζητήσεως, αλλά και για την τήρηση του Κανονισμού.
      Προχωρούμε τώρα στη συζήτηση της τρίτης επίκαιρης ερώτησης δευτέρου κύκλου με αριθμό 104/22.10.2007 του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τους Υπουργούς Ανάπτυξης και Οικονομίας και Οικονομικών, σχετικά με την αύξηση της τιμής των καυσίμων κ.λπ..
      Η ερώτηση του κυρίου συναδέλφου έχει ως εξής:
      «Ένα μεγάλο και ανεξέλεγκτο κύμα ακρίβειας σαρώνει όλες σχεδόν τις αγορές, ιδιαίτερα στα προϊόντα λαϊκής κατανάλωσης (ψωμί, γάλα κ.λπ.), με την Κυβέρνηση να παρακολουθεί ως θεατής τις ανατιμήσεις. Η πιο τραγική ίσως πλευρά αυτού του κύματος ακρίβειας, είναι οι πρωτοφανείς ανατιμήσεις στο πετρέλαιο θέρμανσης και τα πετρελαιοειδή, που έχουν, με την είσοδο του χειμώνα, βαρύτατο κόστος για τις λαϊκές και πλέον φτωχές οικογένειες.
      Η μεγάλη αύξηση στη χώρα μας των τιμών στο πετρέλαιο, δεν δικαιολογείται μόνο με την αύξηση των διεθνών τιμών του πετρελαίου, πολύ περισσότερο που σημειώνεται ραγδαία ανατίμηση του ευρώ έναντι του δολαρίου. Οι υπέρογκες εγχώριες αυξήσεις στο πετρέλαιο, έχουν να κάνουν και με την ανεξέλεγκτη εσωτερική κερδοσκοπία, που αφορά στα διυλιστήρια, τις εταιρείες εμπορίας πετρελαιοειδών και κάθε λογής κυκλώματα στην αγορά.
      Επειδή, τα πλατιά λαϊκά στρώματα και πρώτα από όλα το 20% των συμπολιτών μας, που ζει κάτω από τα όρια της φτώχειας, δεν αντέχει άλλο με το κύμα ακρίβειας και ιδιαίτερα με τις ανατιμήσεις του πετρελαίου και τις επιπτώσεις τους,
      Επειδή, με την έλευση του χειμώνα, το δικαίωμα στη θέρμανση δεν μπορεί να είναι προνόμιο για λίγους, αλλά στοιχειώδες δικαίωμα για όλους,
      Ερωτώνται οι κ.κ. Υπουργοί:
      1. Σκοπεύουν να θέσουν υπό αυστηρό έλεγχο και στην ανάγκη να επιβάλουν πλαφόν στις τιμές του πετρελαίου, αλλά και να διασφαλίσουν ότι δεν θα επιβαρυνθούν οι καταναλωτές με την εξίσωση τιμών πετρελαίου θέρμανσης και κίνησης;
      2. Σκοπεύουν να χορηγήσουν επίδομα θέρμανσης στα φτωχότερα στρώματα, πολύ περισσότερο που το κράτος έχει απρόβλεπτα πρόσθετα έσοδα, λόγω Φ.Π.Α., από τις αυξημένες τιμές του πετρελαίου;».
      Στην συγκεκριμένη επίκαιρη ερώτηση, θα απαντήσει ο Υφυπουργός κ. Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Η ερώτηση του κ. Λαφαζάνη θέτει τρία ζητήματα. Στο πρώτο ζήτημα που αφορά στις ανοδικές τάσεις στις τιμές των πετρελαιοειδών και στο ενδεχόμενο επιβολής πλαφόν στις τιμές, θα θέλαμε να επισημάνουμε τα εξής. Από το 1992 με το ν. 2008, οι τιμές των πετρελαιοειδών διαμορφώνονται σ΄ όλα τα στάδια της διακίνησης, αλλά και της εμπορίας, στα πλαίσια του νόμου της προσφοράς και της ζήτησης. 
      Είναι γεγονός ότι υπάρχει ανοδική τάση στις τιμές των πετρελαιοειδών, η οποία, βεβαίως, οφείλεται κατά κύριο λόγο στις συνεχώς διαμορφούμενες υψηλές τιμές του αργού πετρελαίου στις διεθνείς αγορές. Για την αποφυγή όμως, των όποιων φαινομένων αισχροκέρδειας, το Υπουργείο Ανάπτυξης το οποίο παρακολουθεί σε εβδομαδιαία βάση τις εξελίξεις των λιανικών τιμών πώλησης των υγρών καυσίμων, διενεργεί ελέγχους, ώστε αν εμφανιστεί κάποια ανωμαλία, να επέμβει με τους ελεγκτικούς μηχανισμούς, αλλά και σε συνεργασία με τις νομαρχίες.
      Επίσης και για την εύρυθμη λειτουργία της αγοράς των πετρελαιοειδών, εκδόθηκε προσφάτως απόφαση του Υπουργείου Ανάπτυξης, για τη διαπίστωση  των συνθηκών αποτελεσματικού ανταγωνισμού στον κλάδο αγοράς και εμπορίας των πετρελαιοειδών. 
      Στην απόφαση αυτήν, την οποία και θα καταθέσω στα Πρακτικά, περιλαμβάνονται συγκεκριμένες ρυθμίσεις- υποχρεώσεις των εταιρειών εμπορίας πετρελαιοειδών, με στόχο την αποφυγή συμπεριφορών και εναρμονισμένων πρακτικών, οι οποίες στρεβλώνουν τον ανταγωνισμό. 
      Όσον αφορά τώρα την επιβολή πλαφόν στις τιμές πετρελαιοειδών, η σχετική δυνατότητα προβλέπεται από την κείμενη νομοθεσία, σε ειδικές περιπτώσεις και ύστερα από τη γνώμη της Ρυθμιστικής Αρχής Ενέργειας. 
      Επιπλέον στην κατεύθυνση της πιο αποτελεσματικής αντιμετώπισης της φοροδιαφυγής και του λαθρεμπορίου, όπως άλλωστε αναφέρεται και στο προσχέδιο του προϋπολογισμού, το Υπουργείο Οικονομικών προχωρά στην αναμόρφωση του συστήματος φορολόγησης, διακίνησης και διάθεσης των καυσίμων.
     Όπως έχουμε τονίσει επανειλημμένως, κύριε Λαφαζάνη, με το νέο σύστημα δεν θα υπάρχει καμμία επιβάρυνση για τους συνεπείς φορολογούμενους. Σε κάθε περίπτωση, σας διαβεβαιώνουμε ότι η Κυβέρνηση αλλά και τα συναρμόδια Υπουργεία, είμαστε έτοιμοι και θα πάρουμε, όπως άλλωστε το κάναμε μέχρι σήμερα, όλα εκείνα τα μέτρα, που στόχο θα έχουν την προστασία του τελικού καταναλωτή, αλλά και την ανακούφιση των ευαίσθητων κοινωνικών ομάδων. 
     Σας ευχαριστώ, κύριε Πρόεδρε. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υπουργέ και για την έγκαιρη περάτωση της αγορεύσεώς σας. 
     Ορίστε, κύριε Λαφαζάνη. 
     ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
     Άκουσα με προσοχή τον κύριο Υφυπουργό και στην απάντηση που έδωσε στον κ. Χαλβατζή, αλλά και σε μένα. Λυπούμαι να πω, κύριε Υφυπουργέ μου –δεν το λέω προσωπικά σε σας, αλλά στην Κυβέρνηση- ότι φαίνεται πως ζείτε σε άλλο τόπο. Είσαστε εκτός πραγματικότητας. 
     Δείτε το σημερινό Τύπο. Βοά για το τι γίνεται στα πετρελαιοειδή, για την αισχροκέρδεια και την κερδοσκοπία! Έχετε χάσει κάθε έλεγχο των αγορών. Η ακρίβεια είναι πρωτοφανής και καλπάζει σ’ όλες τις αγορές ανεξέλεγκτη. Και εσείς, αντί να πάρετε το οποιοδήποτε μέτρο, παρακολουθείτε ως θεατής μία κατάσταση, η οποία λεηλατεί τα εισοδήματα. 
     Δείτε τι γίνεται στο ψωμί. Δείτε τι γίνεται στο γάλα, στα τυριά. Δείτε τι γίνεται στα λαχανικά. Αυξήσεις πάνω από 10% και 20% αυτήν την περίοδο. Και ερχόσαστε εδώ να μου πείτε ότι κάτι μικρές ανωμαλίες υπάρχουν στην αγορά; 
     Μας λέτε για την προσφορά και τη ζήτηση. Ποια προσφορά και ζήτηση; Οι αγορές είναι χειραγωγούμενες, καρτελοποιούνται με εναρμονισμένες πρακτικές και δεν υφίσταται ανταγωνισμός! Αντίθετα, αντί για τον ανταγωνισμό, έχουμε υπερκέρδη. 
     Ως προς το πετρέλαιο, το πετρέλαιο θέρμανσης έχει αυξηθεί πάνω από 20% και 30% αυτήν την περίοδο. Μέσα σε τέσσερα χρόνια, με τα επίσημα στοιχεία σας, έχουμε αυξήσεις στο πετρέλαιο θέρμανσης πάνω από 120%! Παρακαλώ πείτε μου ποιος εργαζόμενος, ποιος μισθωτός, έχει πάρει αύξηση πάνω από 3% και πώς είναι δυνατόν να τα βγάλουν πέρα αυτοί οι άνθρωποι μ’ αυτήν την ακρίβεια!
     Μου λέτε ότι λειτουργεί η αγορά στα πετρελαιοειδή; Καρτέλ υπάρχει, δύο διυλιστήρια με εναρμονισμένες πρακτικές, κάθε μέρα τις ίδιες τιμές στα πετρέλαια και στα πετρελαιοειδή. Τι κάνετε γι’ αυτό; Τι κάνετε για τις εταιρείες εμπορίας πετρελαίου; Τι κάνετε για τα κυκλώματα, τα οποία κάθε φορά –και σήμερα, όπως σας είπα, γράφει ο Τύπος- αισχροκερδούν σε βάρος του καταναλωτή; Απολύτως τίποτα. 
     Μου λέτε ότι θα εφαρμόσετε το φόρο κατανάλωσης και ότι θα τον εξισώσετε και με τον τρόπο που θα το κάνετε, δεν θα ζημιωθεί –υποτίθεται- ο καταναλωτής. Πείτε μας τον τρόπο! Με ολίγη επιστροφή; Πάτε να λεηλατήσετε και μ' αυτό τον τρόπο τα εισοδήματα, γιατί θέλετε να έχετε εισπράξεις για δημοσιονομικούς λόγους!
     Και σας ρωτώ: Γιατί δεν δίνετε επίδομα για το πετρέλαιο θέρμανσης με τέτοια εκτόξευση τιμών στα φτωχότερα στρώματα; Ιδιαίτερα στη βόρεια Ελλάδα, τι θα κάνουν οι άνθρωποι, εκεί που η ανεργία έχει εκτιναχτεί στα ύψη; Πώς θα βγάλουν το χειμώνα; Ή θα παρακαλάμε, λόγω κλιματικών αλλαγών, να μην έχουμε χειμώνα, προκειμένου να επιβιώσουν; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε, κύριε Λαφαζάνη. 
     ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε. 
     Αυτά που μας λέτε, δείχνουν ότι η Κυβέρνησή σας θα αναδειχθεί, αν δεν λάβετε αυστηρά μέτρα, ως η Κυβέρνηση με τη μεγαλύτερη ακρίβεια σ’  όλη τη Μεταπολίτευση, ως η Κυβέρνηση, η οποία καλύπτει απολύτως και την αισχροκέρδεια και την κερδοσκοπία.
     ΠΡΟΕΔΡΕΥΩΝ (Αναστάσιος Νεράντζης): Παρακαλώ τελειώνετε. Ο Υπουργός ήταν ακριβής στο χρόνο του.
     ΠΑΝΑΓΙΩΤΗΣ ΛΑΦΑΖΑΝΗΣ: Δουλεύετε για τα μεγάλα επιχειρηματικά συμφέροντα και την κερδοσκοπία τους, αδιαφορώντας για το τι γίνεται με τον απλό καταναλωτή. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ. 
     Κύριε Υπουργέ, έχετε δικαίωμα δευτερολογίας. 
     ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
     Χαίρομαι, κύριε Λαφαζάνη, που και εσείς επισημαίνετε την ανάγκη αναμόρφωσης του συστήματος φορολόγησης, διακίνησης και διάθεσης των καυσίμων. 
     Κύριε Πρόεδρε, νομίζω πως ήμουν σαφής στην πρωτολογία μου. Θα επαναλάβω ωστόσο εμφατικά ότι με την αναμόρφωση του συστήματος φορολόγησης και διακίνησης των καυσίμων, δεν θα υπάρξει καμμία επιβάρυνση για τους συνεπείς φορολογούμενους. 
     ΠΑΝΑΓΙΩΤΗΣ ΛΑΦΑΖΑΝΗΣ: Πείτε μας τον τρόπο. Πώς θα γίνει αυτό;
     ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα έχετε ανακοινώσεις. 
     Επίσης, σχετικά με τη δυνατότητα επιβολής πλαφόν στις τιμές των πετρελαιοειδών, αυτό προβλέπεται σύμφωνα και με τη νομοθεσία σε ακραίες περιπτώσεις. Σε κάθε περίπτωση, όπως τόνισα, είμαστε έτοιμοι να πάρουμε οποιοδήποτε πρόσθετο μέτρο, με κύριο στόχο την προστασία του καταναλωτή από τα φαινόμενα αισχροκέρδειας. 
     Τέλος, θα ήθελα να πω ότι κανένας σήμερα, κύριε Λαφαζάνη, δεν δικαιούται να κατέχει το μονοπώλιο της κοινωνικής ευαισθησίας. Όλοι μας σ’ αυτήν την Αίθουσα –και νομίζω συμφωνούμε όλοι σ’ αυτό- θα θέλαμε να είμαστε πιο ευχάριστοι, να μπορούμε να πούμε περισσότερα «ναι», να μπορούμε να πούμε λιγότερα «όχι». 
      Η Κυβέρνησή μας στο πρόσφατο παρελθόν, έχει αποδείξει εμπράκτως ότι επενδύει στις μόνιμες κοινωνικές παρεμβάσεις, με στόχο την ανακούφιση των ευαίσθητων κοινωνικών ομάδων. Θυμίζω, κύριε Λαφαζάνη, πως η δέσμευσή μας για το Ε.Κ.Α.Σ. των χαμηλοσυνταξιούχων έγινε πράξη. Θυμίζω ότι η δέσμευσή μας για τις συντάξεις του Ο.Γ.Α. έγινε πράξη. Η δέσμευσή μας για την αύξηση των επιδομάτων ανεργίας έγινε πράξη. Η δέσμευσή μας για τη μείωση των φορολογικών συντελεστών, όπως είπα προηγουμένως, έτσι ώστε τρία εκατομμύρια πολίτες να μην πληρώνουν κανένα φόρο, έγινε επίσης πράξη. Η δέσμευσή μας για το Ταμείο Κοινωνικής Συνοχής γίνεται πράξη. Η δέσμευσή μας για τη χορήγηση πολυτεκνικού επιδόματος στις τρίτεκνες οικογένειες γίνεται πράξη. Και όλες οι πράξεις μας φτιάχνουν το δίχτυ κοινωνικής προστασίας, που ξεδιπλώνει αυτή η Κυβέρνηση. 
      Γι’ αυτό, κύριε Λαφαζάνη, θα σας παρακαλούσαμε να κατανοήσετε την  προσπάθεια της Κυβέρνησης, να βάλει τάξη στα δημόσια οικονομικά, διορθώνοντας, βεβαίως, τα λάθη του παρελθόντος, έτσι ώστε να μπορεί να ασκηθεί μια αποτελεσματική κοινωνική πολιτική σε μονιμότερη βάση, που είναι και το ζητούμενο.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω στο Σώμα ότι οι Βουλευτές, κ.κ. Θάλεια Δραγώνα και Γεώργιος Ορφανός ζητούν ολιγοήμερη άδεια απουσίας στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς παρεσχέθη η ζητηθείσα άδεια.
      Η τρίτη με αριθμό 99/22-10-2007 επίκαιρη ερώτηση πρώτου κύκλου του Προέδρου του Συνασπισμού Ριζοσπαστικής Αριστεράς  κ. Αλέξανδρου Αλαβάνου προς τους Υπουργούς Εσωτερικών και Αγροτικής Ανάπτυξης και Τροφίμων, σχετικά με τη λήψη μέτρων αντιμετώπισης της λειψυδρίας στην Ιεράπετρα κ.λπ., διαγράφεται. 
       Η τέταρτη με αριθμό 98/22-10-2007 επίκαιρη ερώτηση πρώτου κύκλου του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Πολιτισμού, σχετικά με την κατασκευή του νέου Μουσείου Ακροπόλεως, την κατεδάφιση κτηρίων επί του πεζοδρόμου της Διονυσίου Αρεοπαγίτου κ.λπ., διαγράφεται.
      Τελευταία είναι η  τέταρτη με  αριθμό 91/22-10-2007 επίκαιρη ερώτηση δευτέρου κύκλου του Βουλευτή του Λαϊκού Ορθοδόξου Συναγερμού κ. Ηλία Πολατίδη προς τον Υπουργό Μεταφορών και Επικοινωνιών, σχετικά με δημοσιεύματα του Τύπου αναφερόμενα στην αποστολή μηνυμάτων από εταιρεία κινητής τηλεφωνίας των Σκοπίων σε κατοίκους του Νομού Σερρών κ.λπ.. 
      Το κείμενο της επίκαιρης αυτής ερώτησης έχει ως εξής:
       «Σύμφωνα με δημοσιεύματα στον τοπικό Τύπο του Νομού Σερρών σε περιοχές που είναι κοντά στα σύνορα με τη Βουλγαρία, τα κινητά τηλέφωνα εγγράφονται σε βουλγαρικά δίκτυα με αποτέλεσμα αν δεν προσέξει ο συνδρομητής να χρεωθεί με τέλη περί αγωγής καθώς θα πραγματοποιήσει κλήση μέσα στη χώρα μας χρησιμοποιώντας το βουλγαρικό δίκτυο.
      Επιπροσθέτως, υπάρχουν καταγγελίες κατοίκων στην περιοχή Ροδοπόλεως της επαρχίας Σιντικής που δέχονται μηνύματα στο κινητό τους από την πολυεθνική εταιρεία γερμανικών συμφερόντων –θυγατρική της Deutsche Telekomm- “T- Mobile” των Σκοπίων που τους εγγράφει στο δίκτυό της, τους καλωσορίζει στην «Δημοκρατία της Μακεδονίας» και τους εύχεται καλή παραμονή στη χώρα.
      Ερωτάται ο κύριος Υπουργός:
      Α. Σε ποιες ενέργειες θα προχωρήσει προς τις τηλεπικοινωνιακές αρχές των Σκοπίων και της Βουλγαρίας για να σταματήσουν τις πειρατικές αυτές τακτικές.
      Β. Σε ποιες ενέργειες θα προχωρήσει τόσο προς την εταιρεία T-Mobile όσο και προς τις τηλεπικοινωνιακές αρχές των Σκοπίων για να σταματήσουν να στέλνουν τα απαράδεκτα και προσβλητικά αυτά μηνύματα στους ακρίτες του Νομού Σερρών και γενικά όλης της Μακεδονίας». 
      Στην Επίκαιρη αυτή Ερώτηση θα απαντήσει ο Υπουργός Μεταφορών και Επικοινωνιών κ. Χατζηδάκης. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, ας προσπαθήσουμε να βάλουμε τα πράγματα σε μια σειρά. Κατ’ αρχάς πρέπει να ξέρουμε ότι σε παραμεθόριες περιοχές της χώρας –και όχι μόνο στη δική μας χώρα, κύριε Πολατίδη- υπάρχει το φαινόμενο της κάλυψης στα δίκτυα της κινητής τηλεφωνίας. Δηλαδή, η συσκευή ψάχνει και βρίσκει το πιο δυνατό σήμα. Επομένως, δεν πρόκειται για μια πειρατική τακτική, αλλά για μια καθημερινή τακτική στον τομέα των εταιρειών κινητής τηλεφωνίας.
      Τώρα, δεν συμβαίνει αυτό μόνο στο Νομό Σερρών. Συμβαίνει και στη Σάμο και στη Ρόδο και στη Χίο, αλλά συμβαίνει και στην Τουρκία, στις συνοριακές περιοχές με την Ελλάδα, συμβαίνει και στην Αλβανία, συμβαίνει και στα Σκόπια, συμβαίνει και στη Βουλγαρία. 
      Δηλαδή, αν πάτε στη Βουλγαρία ή αν πάτε στα Σκόπια, θα δείτε ότι οι δικές μας εταιρείες κινητής τηλεφωνίας έχουν το ίδιο σήμα και μπορεί να λένε «Σας καλωσορίζουμε στην Ελλάδα». Συμβαίνει και από τη μια πλευρά, συμβαίνει και από την άλλη και αυτό υφίσταται ως φαινόμενο, διότι δεν είναι δυνατόν τεχνικά το σήμα να προσαρμοστεί απόλυτα στην εθνική συνοριογραμμή. Αυτό συνδέεται και με την ίδια τη δομή του συστήματος GSM, το οποίο υπάρχει στην κινητή τηλεφωνία σε όλη την Ευρώπη. Στην Ελλάδα γίνεται το θέμα ακόμη πιο περίπλοκο λόγω της γεωγραφικής ιδιαιτερότητας της χώρας.
      Πώς μπορούμε να αντιμετωπίσουμε το θέμα; Μπορούμε να αντιμετωπίσουμε το θέμα με πιο πολλές κεραίες κινητής τηλεφωνίας στα σύνορα και προς αυτήν την κατεύθυνση προχωρούμε. Ειδικότερα, μάλιστα, εκεί που υπάρχουν θέματα εθνικής ασφάλειας, πρέπει να ξέρετε ότι το Υπουργείο Μεταφορών δίνει ιδιαίτερη σημασία, έτσι ώστε να μην υπάρχει κανένα ζήτημα από αυτήν την πλευρά.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ, και γιατί  τελειώσατε στην ώρα σας.
      Παρακαλώ, το λόγο έχει ο ερωτών.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Κύριε Υπουργέ, από την ερώτησή σας κατάλαβα ότι μάλλον οι σύμβουλοί σας δεν έχουν δει τον χάρτη. Αναφέρομαι συγκεκριμένα σε μια γεωγραφική περιοχή πλήρως καθορισμένη. Αναφέρομαι στην περιοχή της Ροδόπολης, στη Σιντική του Νομού Σερρών. Εάν δείτε πως είναι τα βουνά και πώς είναι η γεωγραφία της περιοχής, είναι σαφέστατο ότι οι συγκεκριμένες κεραίες έχουν στραφεί προς την περιοχή αυτή εσκεμμένα. Αυτό και είναι το αντικείμενο της ερωτήσεως.
      Οι σύμβουλοί σας έπρεπε να συμβουλευθούν πρώτα το χάρτη. Και να αναφέρουμε ότι στη Σάμο ή σε άλλες περιοχές μπορεί αυτό να γίνεται κατά λάθος. Η συγκεκριμένη περιοχή, η Ροδόπολη, είναι σε σχετικά χαμηλό υψόμετρο και ανάμεσα στα Σκόπια και στη συγκεκριμένη περιοχή και μεγάλη απόσταση υπάρχει και πολύ ψηλά βουνά έχει, τα Κρούσια, τα οποία βρίσκονται σε εκείνη την περιοχή.
      Γι’ αυτό το λόγο, δεν δέχομαι ότι αυτό γίνεται τυχαία και νομίζω ότι εκεί πρέπει το Υπουργείο σας να δει πιο σοβαρά το θέμα και να το ελέγξει. Εκτός αυτού, είναι ένα θέμα ηθικού των κατοίκων στην περιοχή αυτή. Ενδεχομένως, στην Εκάλη ή στο Κολωνάκι ή στο Ψυχικό αυτά τα θέματα τα σχετικά με την εθνική αξιοπρέπεια είναι πολύ χαμηλά στις προτεραιότητες. Εκεί τα τετραγωνικά μέτρα του εξοχικού, τα κυβικά εκατοστά του αυτοκινήτου και άλλα τέτοια θέματα είναι πολύ ψηλά. Στους κατοίκους του Νομού Σερρών, που τους έχετε εγκαταλείψει ως Κυβέρνηση, φυσικά συνεχίζοντας την πολιτική του ΠΑ.ΣΟ.Κ., που αναγκάζετε τους νέους να φεύγουν λόγω της ανεργίας, τουλάχιστον στηρίξτε την εθνική αξιοπρέπεια αυτών των κατοίκων. Είναι κάτι που δεν κοστίζει και μη δίνετε τόσο πρόχειρες και ελαφρές -επιτρέψτε μου την έκφραση- απαντήσεις.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε συνάδελφε, που σεβαστήκατε και το χρόνο.
      Για δευτερολογία, το λόγο έχει ο κ. Υπουργός.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε συνάδελφε, κατ’ αρχάς κανένας δεν έχει το μονοπώλιο της εθνικής ευαισθησίας εδώ πέρα. Όλοι είμαστε εξίσου Έλληνες. Όλοι είμαστε εξίσου πατριώτες. Δεν τα δέχομαι, λοιπόν και τα απορρίπτω αυτά τα οποία είπατε.
      Από εκεί και πέρα, το θέμα είναι καθαρώς τεχνικό. Σας είπα ότι συμβαίνει και εδώ, συμβαίνει και σε άλλες χώρες. Ήμουν χρόνια στο Στρασβούργο. Συνέβαινε να φεύγω από τη Γαλλία και να πηγαίνω στην Γερμανία. Μέσα στη Γερμανία υπήρχε σήμα των γαλλικών εταιρειών. ‘Όταν ερχόμουν από τη Γερμανία, από τη Φρανκφούρτη, και πήγαινα στη Γαλλία, μέσα στο έδαφος της Γαλλίας υπήρχε σήμα γερμανικών εταιρειών. Υπάρχει αυτό το φαινόμενο.
      Από εκεί και πέρα, η Κυβέρνηση έχει ξεκαθαρίσει, έχει αποφασίσει ότι θα προχωρήσει, σε περιοχές εθνικά ευαίσθητες, σε τοποθέτηση περισσότερων κεραιών.
    Υπάρχει η σχετική πρόβλεψη στο νόμο του 2006 για τις ηλεκτρονικές επικοινωνίες. Προχωρούμε σ’ αυτήν την κατεύθυνση σε συνεργασία με τα αρμόδια Υπουργεία ΠΕ.ΧΩ.Δ.Ε., Εθνικής Άμυνας και με το Υπουργείο των Εξωτερικών και επίσης, σε περιοχές που κρίνονται εθνικά ευαίσθητες, συνεννοούμαστε με το Υ.ΠΕ.ΧΩ.Δ.Ε. να δίνουμε ταχύτερα άδειες για την εγκατάσταση κεραιών. 
    Αλλά από κει και πέρα, επειδή καταλαβαίνω αυτό που λέτε, ότι σε πολλούς μπορεί να είναι ενοχλητικό να συμβαίνει κάτι τέτοιο στο τηλέφωνό τους και να παίρνουν τέτοιου είδους μηνύματα από γειτονικές χώρες, υπάρχει και ένας πιο απλός τρόπος να το αντιμετωπίσουν. Μπορούν να συνεννοηθούν με την εταιρεία τηλεφωνίας στην οποία είναι συνδεδεμένοι, όταν είναι στην Ελλάδα να είναι  αποσυνδεδεμένη η περιαγωγή, το roaming, έτσι ώστε να μη λαμβάνουν τέτοιου είδους μηνύματα, οπότε και αν υποτεθεί ότι υπάρχει διάθεση προκλήσεως, η πρόκληση αυτή θα πέφτει στο κενό. 
    Σας ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ.
    Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αιώνας» και «Οι Πρωθυπουργοί και Πρόεδροι της Βουλής των Ελλήνων της Μεταπολίτευσης» καθώς και τους λοιπούς χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και δυο συνοδοί-δάσκαλοι από το 2ο Δημοτικό Σχολείο Περιστερίου.
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
    Ο κ. Αλαβάνος ζήτησε να διευκρινισθεί –και είναι ακριβές- ότι η ματαίωση της δικής του επίκαιρης ερώτησης δεν οφείλεται σε κώλυμά του. Το ζήτησε ο Υπουργός. 
    Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμεθα στην ημερήσια διάταξης της 
    ΝΟΜΟΘΕΤΙΚΗΣ ΕΡΓΑΣΙΑΣ
    Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αντιμετώπιση της φοροδιαφυγής και άλλες διατάξεις».
    Η Διάσκεψη των Προέδρων αποφάσισε στη συνεδρίασή της στις 18 Οκτωβρίου 2007 τη συζήτηση του νομοσχεδίου σε δυο συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής. Στην επόμενη συνεδρίαση θα συζητηθούν τα άρθρα του νομοσχεδίου, καθώς και οι τροπολογίες ως μία ενότητα.
    Ο κύριος Υπουργός έχει να διατυπώσει ορισμένες τροπολογίες.
    Ορίστε, κύριε Υπουργέ, έχετε το λόγο.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σε λίγο, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, λοιπόν, τον εισηγητή της Πλειοψηφίας κ. Κυριάκο Μητσοτάκη να λάβει το λόγο.
    ΚΥΡΙΑΚΟΣ ΜΗΤΣΟΤΑΚΗΣ: Κυρίες και κύριοι συνάδελφοι, η Κυβέρνηση -και το οικονομικό επιτελείο- ξεκινάει το νομοθετικό της έργο στη νέα Βουλή με το σχέδιο νόμου για την καταπολέμηση της φοροδιαφυγής, το οποίο συζητούμε σήμερα επί της αρχής στην Ολομέλεια του Κοινοβουλίου.
    (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
    Η επιλογή αυτή δεν είναι τυχαία και καταδεικνύει τη σημασία την οποία αποδίδει η Κυβέρνηση στην προσπάθεια καταπολέμησης ενός φαινομένου που υπονομεύει κάθε προσπάθεια δημοσιονομικής εξυγίανσης, αλλά ταυτόχρονα ροκανίζει και την κοινωνική συνοχή.
    Κυρίες και κύριοι συνάδελφοι, από το 2004 η φορολογική πολιτική αποτέλεσε πρώτη πολιτική προτεραιότητα για την Κυβέρνηση της Νέας Δημοκρατίας. Στην πρώτη κυβερνητική θητεία ελήφθησαν πολλά σημαντικά μέτρα στον τομέα της φορολογίας. Χάριν της οικονομίας του χρόνου δεν θα αναφερθώ σε όλα. Θα αναφέρω, όμως, ενδεικτικά, κατά την εκτίμησή μου, τα πιο σημαντικά: τη σταδιακή μείωση των φορολογικών συντελεστών για τις επιχειρήσεις από το 35% στο 25% για τις ανώνυμες επιχειρήσεις και από το 25% στο 20% για τις ομόρρυθμες και ετερόρρυθμες, τη σταδιακή αύξηση του αφορολογήτου για τα φυσικά πρόσωπα κατά 2.000 ευρώ, τη δρομολόγηση της διαδικασίας μείωσης του κεντρικού φορολογικού συντελεστή για τα φυσικά πρόσωπα, από το 30% που τον βρήκαμε, σταδιακά στο 25%, έχει ήδη πάει στο 29% το 2007 και βάσει του προϋπολογισμού που έχει ήδη κατατεθεί στο προσχέδιό του θα πάει στο 27% το 2008, δίνοντας σημαντικά οφέλη στο μεγάλο εκείνο κομμάτι των μισθωτών που βρίσκονται στον κεντρικό φορολογικό συντελεστή.
    Θέλω, όμως, να τονίσω επίσης και το σημαντικό έργο το οποίο έχει επιτελεστεί από τη Γενική Γραμματεία Πληροφοριακών Συστημάτων, αλλά και την Υπηρεσία Ειδικών Ελέγχων, το παλιό Σ.Δ.Ο.Ε., όσον αφορά στον εντοπισμό φορολογικών παραβάσεων. 
    Ανέτρεξα στα στοιχεία της υπηρεσίας και διαπίστωσα ότι σύμφωνα με την ετήσια έκθεση της υπηρεσίας, μόνο το 2006, κυρίες και κύριοι συνάδελφοι, εντοπίστηκαν είκοσι χιλιάδες οκτακόσιες πενήντα μία περιπτώσεις χρήσης εικονικών, πλαστών και νοθευμένων φορολογικών στοιχείων, η συνολική αξία των οποίων ξεπερνάει τα 505.000.000 ευρώ.
      Κυρίες και κύριοι συνάδελφοι, πιστεύω ακράδαντα ότι η πολιτική της Κυβέρνησης για σταδιακή μείωση των φορολογικών συντελεστών δικαιώθηκε. Εμείς είμαστε ένα φιλελεύθερο κόμμα. Πιστεύουμε ακράδαντα ότι πρέπει και τα φυσικά πρόσωπα αλλά και οι επιχειρήσεις, να φορολογούνται με χαμηλότερους φορολογικούς συντελεστές και πιστεύουμε ακράδαντα ότι αυτή η πολιτική εν τέλει τροφοδοτεί την ανάπτυξη και προσελκύει επενδύσεις. 
      Και πράγματι, όπως φαίνεται από τα σχετικά στοιχεία, αυτή η πολιτική της μείωσης των φορολογικών συντελεστών ενθάρρυνε την εγχώρια επενδυτική δραστηριότητα, όπως αποτυπώνεται στη σημαντική άνοδο των εγχώριων επενδύσεων τα τελευταία δύο χρόνια. Επίσης, η μείωση των φορολογικών συντελεστών βελτίωσε και τη θέση της χώρας μας στο διεθνή φορολογικό ανταγωνισμό και έκανε τη χώρα μας πιο ελκυστική για ξένες επενδύσεις. 
      Γνωρίζετε πολύ καλά ότι σχεδόν όλες οι χώρες κινούνται σε μία λογική αποκλιμάκωσης των φορολογικών συντελεστών, ένα φαινόμενο το οποίο παρατηρείται με μεγάλη ένταση στις γειτονικές χώρες, τις νέες χώρες οι οποίες μπήκαν στην Ευρωπαϊκή Ένωση, όπως η Βουλγαρία και η Ρουμανία. Θεωρώ εξαιρετικά σημαντικό ότι η Κυβέρνηση της Νέας Δημοκρατίας είναι διατεθειμένη να κινηθεί σε αυτήν την κατεύθυνση, ώστε να μπορέσει και η μείωση των φορολογικών συντελεστών να αποτελέσει άλλον έναν λόγο –πιθανώς όχι το σημαντικότερο, αλλά έναν σημαντικό λόγο- για τον οποίο ξένοι επενδυτές θα επιλέξουν να επενδύσουν στη χώρα μας.
      Θα ήθελα σ’ αυτό το σημείο να κάνω μία αναφορά στο θέμα το οποίο είδε τα φώτα της δημοσιότητας τις τελευταίες μέρες με αφορμή όλη αυτήν την περιβόητη φημολογία περί ενδεχόμενης αύξησης του Φόρου Προστιθέμενης Αξίας. Θέλω να τονίσω, κυρίες και κύριοι συνάδελφοι, ότι η αναλογία άμεσων και έμμεσων φόρων στη χώρα μας την τελευταία δεκαετία δεν έχει ουσιαστικά αλλάξει. Εξακολουθούμε ως χώρα να συγκεντρώνουμε ένα σχετικά μεγάλο ποσοστό εσόδων από έμμεσους φόρους σε σχέση με άλλες ευρωπαϊκές χώρες. Το 1998 η αναλογία άμεσων προς έμμεσους φόρους ήταν 40,6% προς 59,4% και το 2007 ήταν 40,5% προς 59,5%.
       Αυτή η ανισορροπία μεταξύ άμεσων και έμμεσων φόρων αποτελεί, θα σας έλεγα, ένα ενδημικό, ένα διαχρονικό πρόβλημα του ελληνικού φορολογικού συστήματος. Και θα συμφωνήσω με όσους ισχυρίζονται ότι οι έμμεσοι φόροι ενέχουν ένα συγκεκριμένο στοιχείο κοινωνικής αδικίας, καθώς επιβαρύνουν όλους, ειδικά τους ασθενέστερους, όσον αφορά προφανώς τις ανελαστικές δαπάνες. 
      Όμως, κυρίες και κύριοι συνάδελφοι, οι έμμεσοι φόροι είναι πιο δίκαιοι από τους άμεσους φόρους οι οποίοι δεν εισπράττονται. Και σε μια χώρα με τόσο εκτεταμένη φοροδιαφυγή, η επιβολή έμμεσων φόρων αποτέλεσε, αν θέλετε, την εύκολη λύση την οποία επέλεξαν όλες οι προηγούμενες κυβερνήσεις για να εξασφαλίσουν την απαραίτητη σταθερότητα στα έσοδα του κρατικού προϋπολογισμού. Για να αλλάξει, όμως, αυτή η σχέση υπέρ των άμεσων φόρων και κατά των έμμεσων φόρων, κάτι το οποίο πιστεύω πως όλοι επιθυμούμε, χωρίς την επιβολή πρόσθετων φόρων –το τονίζω αυτό- πρέπει να μειωθεί ουσιαστικά η φοροδιαφυγή.
      Και έρχομαι τώρα στην ουσία του θέματος. Η αντιμετώπιση της φοροδιαφυγής αποτελεί στα λόγια πρώτη πολιτική προτεραιότητα για κάθε κυβέρνηση. Και ο λόγος είναι αρκετά προφανής, καθώς η φοροδιαφυγή είναι ένα θέμα με τεράστιες δημοσιονομικές, αλλά και κοινωνικές συνέπειες.
      Όσον αφορά τις δημοσιονομικές συνέπειες, αυτές είναι μεν λίγο πολύ γνωστές. Πλην όμως, κατά την εκτίμησή μου δεν έχουν υπολογιστεί –και δεν έχουν παρουσιαστεί κιόλας- με την απαιτούμενη ακρίβεια. Η μη είσπραξη εσόδων που αναλογούν στο κράτος έχει, κυρίες και κύριοι συνάδελφοι, δραματικές επιπτώσεις στα δημόσια οικονομικά. Και αναφέρω ενδεικτικά ένα μόνο στοιχείο. Στην Ελλάδα, τα συνολικά φορολογικά έσοδα του κράτους για τον προϋπολογισμό του 2007 αντιστοιχούν στο πενιχρό 25,8% του Α.Ε.Π., την ίδια ώρα που ο μέσος όρος για την Ευρωπαϊκή Ένωση των είκοσι επτά είναι 34%, για τη δε Ευρωπαϊκή Ένωση των δεκαπέντε είναι 39%. Αυτό συμβαίνει σε μια χώρα στην οποία σήμερα οι φορολογικοί συντελεστές όσον αφορά στο Φ.Π.Α., αλλά και οι φορολογικοί συντελεστές που αφορούν στα φυσικά πρόσωπα και τις επιχειρήσεις, είναι περίπου στο μέσο όρο της Ευρωπαϊκής Ένωσης. 
      Θα σας καλούσα να κάνετε έναν απλό υπολογισμό. Δείτε το σαν μία άσκηση επί χάρτου, αλλά θα σας δώσει μία αίσθηση του πραγματικού μεγέθους του προβλήματος.
      Εάν τα φορολογικά έσοδα του ελληνικού δημοσίου ως ποσοστό του Α.Ε.Π. ήταν περίπου στον ευρωπαϊκό μέσο όρο των είκοσι εφτά χωρών και όχι των δεκαπέντε, τότε το ελληνικό δημόσιο θα είχε πρόσθετα έσοδα σε ετήσια βάση 18.000.000.000 ευρώ. Επαναλαμβάνω, 18.000.000.000 ευρώ, όπως λέει ο ελληνικός λαός, «είναι πάρα πολλά τα λεφτά».
      Πιστεύω ακράδαντα ότι δεν θα πετύχουμε ποτέ ως χώρα μόνιμη εξυγίανση των δημοσίων οικονομικών αν δεν περιορίσουμε δραστικά τη φοροδιαφυγή. Γίνεται πολύς λόγος στην εθνική Αντιπροσωπεία -και θα ξαναγίνει λόγος στη συζήτηση η οποία θα γίνει στον προϋπολογισμό- για τον περιορισμό των δαπανών και κανείς δεν έχει αντίρρηση στην ανάγκη να περιοριστούν δαπάνες -ειδικά να περιοριστεί η σπατάλη του κράτους- και να υπάρχει μια καλύτερη αξιολόγηση των δαπανών.
      Όμως, σ’ έναν προϋπολογισμό που το 85% των δαπανών είναι περίπου ανελαστικές, καταλαβαίνετε ότι τα περιθώρια για δραστικό περιορισμό τους είναι πολύ περιορισμένα. 
      Ο μόνος τρόπος για να διορθωθεί αυτή η βασική ανισορροπία μεταξύ του τι ξοδεύει το κράτος και του τι εισπράττει είναι ο περιορισμός της φοροδιαφυγής, εφ’ όσον φυσικά όλοι συμφωνούμε ότι δεν πρέπει να επιβάλουμε πρόσθετα φορολογικά βάρη στους πολίτες και στις επιχειρήσεις. 
      Η φοροδιαφυγή, όμως κυρίες και κύριοι συνάδελφοι, εκτός από τις δημοσιονομικές έχει και πολύ οξείς κοινωνικές συνέπειες. Και θα σας έλεγα ότι αυτή η διάσταση είναι εξίσου επικίνδυνη με τη δημοσιονομική διάσταση του θέματος. Η φοροδιαφυγή είναι άλλη μια «βόμβα» στα θεμέλια της ελληνικής κοινωνίας. Είναι, αν θέλετε, ένας ξεκάθαρος δείκτης κοινωνικών ανισοτήτων και ένας ξεκάθαρος μάρτυρας κραυγαλέων αδικιών. 
      Δυστυχώς, στη χώρα μας υπάρχουν δύο κατηγορίες πολιτών. Αυτοί που πληρώνουν κανονικά τους φόρους τους και είναι ως επί το πλείστον μισθωτοί και συνταξιούχοι των οποίων ο φόρος παρακρατείται στη πηγή και αυτοί που δεν τους πληρώνουν, δηλώνοντας κραυγαλέα χαμηλότερα εισοδήματα απ’ αυτά που πραγματικά διαθέτουν.
      Υπάρχουν και δύο κατηγορίες επιχειρηματιών. Αυτοί που αποδίδουν κανονικά τον Φ.Π.Α. -και θέλω να πιστεύω ότι είναι η μεγάλη πλειοψηφία- αλλά και αυτοί που δεν τον αποδίδουν, διαπράττοντας ένα «καραμπινάτο» οικονομικό έγκλημα. Δυστυχώς στη χώρα μας αυτοί οι οποίοι ανήκουν σ’ αυτή τη δεύτερη κατηγορία είναι ανησυχητικά πολλοί. Σύμφωνα με τα στοιχεία τα οποία και θα ήθελα να καταθέσω στα Πρακτικά, για τα εισοδήματα του 2004 τα οποία δηλώθηκαν το 2005 προκύπτει, κυρίες και κύριοι συνάδελφοι, ότι ένας στους δύο επιτηδευματίες δηλώνει καθαρά κέρδη λιγότερα από το μέσο εισόδημα ενός μισθωτού, δηλαδή περίπου 14.000 ευρώ, ενώ ένας στους τέσσερις επιτηδευματίες δηλώνει καθαρά κέρδη λιγότερα από τις απολαβές ενός μέσου συνταξιούχου. 
      (Στο σημείο αυτό ο Βουλευτής κ. Κυριάκος Μητσοτάκης,                  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι προφανές ότι υπάρχουν κατηγορίες εργαζομένων -είναι λίγο πολύ γνωστές ποιες είναι- που συστηματικά δηλώνουν εισοδήματα πολύ χαμηλότερα από τα πραγματικά τους. 
      Και επίσης, θα σας έλεγα ότι αυτή η κατάσταση, αυτή η εικόνα έχει και μια άλλη παράπλευρη απώλεια όσον αφορά στη χάραξη της κοινωνικής πολιτικής του κράτους. Δυστυχώς σήμερα δεν έχουμε πραγματική εικόνα για την οικονομική κατάσταση πολλών ελληνικών νοικοκυριών, διότι όταν η φορολογική δήλωση, κυρίες και κύριοι συνάδελφοι, δεν είναι πάντα ο καθρέφτης της οικονομικής ευρωστίας ενός νοικοκυριού, είναι εξαιρετικά δύσκολο για οποιαδήποτε κυβέρνηση να υλοποιήσει μια στοχευμένη κοινωνική πολιτική. Διότι ως επί το πλείστον ο δείκτης της οικονομικής κατάστασης ενός νοικοκυριού είναι η φορολογική δήλωση την οποία υποβάλλει. 
      Κυρίες και κύριοι συνάδελφοι, για να απαντήσουμε συνολικά και αποτελεσματικά στο φαινόμενο της φοροδιαφυγής και της φοροαποφυγής στη χώρα μας, πρέπει να δώσουμε και μια συγκροτημένη απάντηση για τους λόγους για τους οποίους φοροδιαφεύγουμε σε τέτοιο βαθμό. 
      Δεν θα αναφερθώ σε πολλά ιστορικά ή κοινωνικά στοιχεία ή κοινωνικές ερμηνείες. Θα πω μόνο ότι, κατά την εκτίμησή μου, τρεις είναι οι σημαντικότεροι λόγοι που στη χώρα μας έχουμε τόσο εκτεταμένη φοροδιαφυγή. 
      Πρώτον, οι ιστορικά υψηλοί φορολογικοί συντελεστές οι οποίοι όμως συνδυάζονται και με μια περιορισμένη ανταποδοτικότητα του κράτους ως προς τις υπηρεσίες που παρέχει στους πολίτες. Ποιό εύκολα πληρώνει κάποιος τους φόρους του αν πιστεύει ότι πραγματικά τα χρήματά του πιάνουν τόπο. Ενδεικτικά αναφέρω το παράδειγμα των Σκανδιναβικών χωρών που έχουν πολύ υψηλούς φορολογικούς συντελεστές, αλλά έχουν ελάχιστη φοροδιαφυγή, ενώ ταυτόχρονα έχουν ένα πολύ καλά οργανωμένο κοινωνικό κράτος το οποίο ανταποδίδει στους πολίτες πολλά, πολλά περισσότερα απ’ όσα ανταποδίδει, για παράδειγμα, το ελληνικό κράτος.
      Ο δεύτερος λόγος για τον οποίο έχουμε εκτεταμένη φοροδιαφυγή στη χώρα μας είναι το εξαιρετικά περίπλοκο φορολογικό σύστημα, αλλά και η διαφθορά των ελεγκτικών μηχανισμών. Είναι βέβαιo ότι η πολυνομία οδηγεί και στην περίπτωση της φορολογίας πολύ συχνά στην ανομία. Όσο πιο απλό είναι το φορολογικό σύστημα και όσο πιο καλά ενημερωμένος είναι ο φορολογούμενος για τις υποχρεώσεις του τόσο πιο δύσκολο είναι το φορολογικό αυτό σύστημα να καταστρατηγηθεί. 
      Ο τρίτος λόγος για τον οποίο πιστεύω ότι έχουμε πολύ υψηλή φοροδιαφυγή στη χώρα μας είναι το γεγονός ότι ιστορικά έχουμε πολύ ελαφριές κυρώσεις για τους φοροφυγάδες. Εγώ τουλάχιστον δεν θυμάμαι καμία περίπτωση κραυγαλέας υπόθεσης φοροδιαφυγής που να οδηγήθηκε στη δικαιοσύνη και να επιβλήθηκαν παραδειγματικά βαριές ποινές σε όσους αποδεδειγμένα δεν απέδωσαν τους φόρους που τους αναλογούσαν στο ελληνικό δημόσιο. 
      Κυρίες και κύριοι συνάδελφοι, το σχέδιο νόμου για τη φοροδιαφυγή που συζητούμε σήμερα είναι, κατά την άποψή μου, μια ουσιαστική μεταρρυθμιστική προσπάθεια. Ξεφεύγει –αν θέλετε- και από την παραδοσιακή αντίληψη ότι όλοι οι πολίτες είναι a priori, εξ ορισμού, φοροφυγάδες. Δεν δίνει τόσο βάρος στην εντατικοποίηση των ελέγχων ή στην αυστηροποίηση των ποινικών και χρηματικών κυρώσεων. Είναι μέθοδοι που έχουν δοκιμαστεί στο παρελθόν, χωρίς κατ’ ανάγκη τα προσδοκώμενα αποτελέσματα. 
      Εισάγει την έννοια της ενεργητικής συμμετοχής του πολίτη στη διαδικασία περιορισμού της φοροδιαφυγής και φοροαποφυγής. Παρέχει απτά οικονομικά κίνητρα στον ίδιο το φορολογούμενο, για να γίνει συμμέτοχος στην προσπάθεια περιορισμού της φοροδιαφυγής και προσπαθεί –είναι ένα πρώτο βήμα- να δημιουργήσει ένα νέο πιο καλόπιστο σχήμα στις σχέσεις του κράτους με το φορολογούμενο πολίτη. 
      Είναι βέβαιο –τονίστηκε και στη συζήτηση που έγινε και στην επιτροπή- ότι δεν θα περιοριστεί η φοροδιαφυγή από τη μια μέρα στην άλλη με την υλοποίηση μόνο αυτού του νομοσχεδίου. Το νομοσχέδιο αυτό, όμως, είναι ένα πολύ σημαντικό πρώτο βήμα, για να αλλάξει αυτή η νοσηρή νοοτροπία που διαπνέει ένα τμήμα της ελληνικής κοινωνίας, αλλά και ένα τμήμα των φορολογικών μηχανισμών. 
      Τονίζω και πάλι ότι στην προσπάθεια την οποία κάνουμε, για να περιορίσουμε τη φοροδιαφυγή, χρειαζόμαστε, κυρίες και κύριοι συνάδελφοι, τον πολίτη σύμμαχο. Και το νομοσχέδιο που συζητούμε σήμερα επί της αρχής κάνει ένα πολύ σημαντικό πρώτο βήμα στην εμπέδωση ακριβώς αυτής της λογικής.
      Συνοπτικά θα αναφέρω ορισμένες από τις διατάξεις του νομοσχεδίου, που, κατά την άποψή μου, συνιστούν τις σημαντικότερες καινοτομίες του. Αναλυτικά θα έχουμε την ευκαιρία την Τρίτη στην κατ’ άρθρον συζήτηση να τα παρουσιάσουμε. 
      Θα ήθελα να τονίσω ότι στην επιτροπή έγινε μια γόνιμη συζήτηση και θεωρώ θετικό ότι το ΠΑ.ΣΟ.Κ. υπερψήφισε αρκετά από τα άρθρα του νομοσχεδίου, καθώς πιστεύω ότι πραγματικά, για να περιορίσουμε το φαινόμενο της φοροδιαφυγής, χρειάζεται αυτή η διακομματική συναίνεση, η οποία τόσες φορές είναι το ζητούμενο, πλην όμως έχουμε μεγάλη δυσκολία να την υλοποιήσουμε στην πράξη. 
      Στέκομαι, λοιπόν, κυρία Πρόεδρε, εν συντομία στις σημαντικότερες διατάξεις του νομοσχεδίου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σύσταση Εθνικού Συμβουλίου για την αντιμετώπιση της φοροδιαφυγής από το άρθρο 1 έως 3. Είναι ένα σημαντικό βήμα που έχει μια ουσιαστική, αλλά και μια συμβολική διάσταση με την έννοια ότι συμμετέχουν σε αυτό όλοι οι σημαντικοί φορείς της αγοράς, με αποτέλεσμα να καθίστανται συνυπεύθυνοι όσον αφορά στις προτάσεις που θα κάνουν για τον περιορισμό της φοροδιαφυγής. 
      Στο άρθρο 4 δίνονται κίνητρα για την εθελοντική συμμόρφωση των πιθανών παραβατών. Επί της ουσίας δίνεται μια δεύτερη ευκαιρία σε επιτηδευματίες να προχωρήσουν οι ίδιοι σε διόρθωση παρατυπιών με γενναία οικονομικά κίνητρα, όπως μείωση στο μισό των πρόσθετων φόρων που προκύπτουν από την παράδοση, αλλά και μείωση στο 20%, δηλαδή στο 1/5, των προστίμων που υπό άλλες συνθήκες θα  τους επιβάλλονταν. 
      Η ελαστική αντιμετώπιση των νέων επιτηδευματιών στο άρθρο 5 ήταν ένα πάγιο αίτημα όλων των σχετικών φορέων και έχει, αν θέλετε, την ίδια φιλοσοφία της «δεύτερης ευκαιρίας», τη δυνατότητα που δίνεται σε νέους επιτηδευματίες, σε νέους επιχειρηματίες να προσαρμοστούν με το φορολογικό σύστημα για το διάστημα των τριών πρώτων διαχειριστικών περιόδων. Φυσικά, πάντα αναφερόμαστε σε φορολογικές παραβάσεις οι οποίες δεν είναι ιδιαίτερα σημαντικές. 
      Η παροχή κινήτρων σε όσους καταγγέλλουν φαινόμενα διαφθοράς και συναλλαγής είναι ένα μέτρο που εφαρμόζεται –και με μεγάλη επιτυχία- σε άλλες χώρες. Πιστεύω ότι είναι σημαντικά στοιχεία αυτού του νομοσχεδίου και η απαλλαγή των επαγγελματιών που καταγγέλλουν αποδεδειγμένα φαινόμενα διαφθοράς των ελεγκτικών υπαλλήλων από κάθε είδους φορολογικής παράβασης που έχει ήδη διαπιστωθεί από τον έλεγχο καταγγελίας, αλλά και η απαλλαγή από τον τακτικό έλεγχο για τρεις διαχειριστικές περιόδους είναι γενναία κίνητρα που πιστεύουμε ότι θα έχουν αποτέλεσμα και θα οδηγήσουν στην καταγγελία περισσότερων φαινομένων διαφθοράς από τους ελεγκτικούς μηχανισμούς. 
      Στο άρθρο 8 υπάρχει η γνωστή σε όλους σας διάταξη για τις εκπτώσεις δαπανών ύψους 40% από το ακαθάριστο εισόδημα των φορολογουμένων μέχρι του ποσού των 8.000 ευρώ. Έγινε συζήτηση και στην επιτροπή γι’ αυτό το άρθρο. Τονίστηκε από συναδέλφους ότι μια αντίστοιχη διάταξη υπήρχε και στο παρελθόν, χωρίς να έχει αποδώσει τα αναμενόμενα οφέλη. 
      Θέλω να τονίσω όμως ότι αυτή η διάταξη είναι διαφορετική απ’ αυτή που υπήρχε σε προηγούμενο φορολογικό νόμο, ακριβώς επειδή δίνει πολύ ουσιαστικότερα κίνητρα στον πολίτη να ζητά αποδείξεις. Και με τον τρόπο αυτό πιστεύουμε ότι θα έχουμε πολύ περισσότερα αποτελέσματα, απ’ ό,τι είχε η αντίστοιχη προηγούμενη διάταξη. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Μητσοτάκη, πρέπει να ολοκληρώσετε. 
      ΚΥΡΙΑΚΟΣ ΜΗΤΣΟΤΑΚΗΣ: Τελειώνω σ’ ένα λεπτό, κυρία Πρόεδρε. 
      Η κατ’ έτος κωδικοποίηση των δαπανών των επιχειρήσεων καθώς και η έκδοση εγχειριδίου για τους φορολογουμένους, συμβάλλουν προφανώς στην καλύτερη ενημέρωση των φορολογουμένων για τα δικαιώματα και τις υποχρεώσεις τους, ενώ θα βοηθήσουν και στο ξεκαθάρισμα του πλέγματος πολυνομίας, που ουσιαστικά εκτρέφει τα φαινόμενα διαφθοράς. 
      Θα έχω την ευκαιρία στην κατ’ άρθρο συζήτηση να παρουσιάσω πιο αναλυτικά και τις υπόλοιπες σημαντικές διατάξεις του νομοσχεδίου. 
      Κλείνω, κυρία Πρόεδρε, με την εξής παρατήρηση. Όπως ειπώθηκε και από τον αρμόδιο Υπουργό και από τον αρμόδιο Υφυπουργό, το νομοσχέδιο δεν λύνει από μόνο του το πρόβλημα της φοροδιαφυγής, αλλά είναι ένα σημαντικό πρώτο βήμα προς αυτήν την κατεύθυνση. Θα χρειαστούν και άλλα βήματα, όπως η ακόμα πιο δραστική μείωση των φορολογικών συντελεστών, όπως κατά την άποψή μου η δραστική απλοποίηση της φορολογικής νομοθεσίας με ενδεχόμενη κατάργηση του Κώδικα Βιβλίων και Στοιχείων, αλλά και η εφαρμογή ενός συστήματος συνεχούς παρακολούθησης των περιουσιακών στοιχείων των φορολογουμένων. 
      Έχουμε κάνει, όμως, ένα πολύ σημαντικό πρώτο βήμα προς την κατεύθυνση του περιορισμού της φοροδιαφυγής και θα ακολουθήσουν και άλλα. Αλλά κανείς δεν μπορεί να υποτιμήσει τη σημασία του συγκεκριμένου νομοσχεδίου για την καταπολέμηση ενός φαινομένου, το οποίο πραγματικά δεν έχουμε καταφέρει να το αντιμετωπίσουμε με την απαιτούμενη αποτελεσματικότητα και χρέος όλων μας είναι να το βάλουμε πολύ πιο ψηλά στην πολιτική ατζέντα. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε και εμείς, κύριε Μητσοτάκη. 
      Το λόγο έχει ο Υπουργός Οικονομίας και Οικονομικών κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, θα καταθέσω απλώς κάποιες νομοτεχνικές βελτιώσεις και προσθήκες για διόρθωση του νομοσχεδίου. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, να κατατεθούν στα Πρακτικά και να διανεμηθούν. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες νομοτεχνικές βελτιώσεις-προσθήκες, οι οποίες έχουν ως εξής:
      (να φωτογραφηθούν οι σελίδες 87-88)
      ΠΡΟΕΔΡΕΥΟΥΣΑ (Βέρα Νικολαΐδου): Κύριοι συνάδελφοι, έχω να κάνω κάποιες ανακοινώσεις στο Σώμα. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος ορίζει στη συζήτηση αυτού του νομοσχεδίου ως ειδικό αγορητή τον Βουλευτή κ. Καραθανασόπουλο. 
      Ο Πρόεδρος του ΣΥ.ΡΙΖ.Α. κ. Αλαβάνος ορίζει ως ειδικό αγορητή τον κ. Γιάννη Δραγασάκη.
      Ο Κοινοβουλευτικός Εκπρόσωπος του ΛΑ.Ο.Σ. ορίζει ως ειδικό αγορητή τον Βουλευτή κ. Βορίδη Μαυρουδή. 
      Η κ. Άννα Διαμαντοπούλου με αίτησή της ζητεί άδεια απουσίας της στο εξωτερικό για την 25η Οκτωβρίου 2007. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε.
      Ο κ. Γεώργιος Ορφανός με αίτησή του ζητεί ολιγοήμερη άδεια απουσίας του στο εξωτερικό από 25 έως 28 Οκτωβρίου 2007. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε.
      Το λόγο έχει ο εισηγητής του ΠΑ.ΣΟ.Κ. κ. Ευστάθιος Κουτμερίδης. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, είναι γεγονός πως η αντιμετώπιση της φοροδιαφυγής και η αποκατάσταση ενός κλίματος εμπιστοσύνης και φορολογικής δικαιοσύνης μεταξύ της φορολογούσας αρχής και του φορολογούμενου πολίτη, αποτελεί πραγματικά ίσως, τον πρώτο στόχο της φορολογικής πολιτικής μιας κυβέρνησης. 
      Η φοροδιαφυγή ως κοινωνικό φαινόμενο που διαπερνά όλα τα επίπεδα της οικονομικής δραστηριότητας έχει πάρει τα τελευταία χρόνια στη χώρα μας ανεξέλεγκτες διαστάσεις. Αναπτύσσεται και εκσυγχρονίζεται με τέτοιους ρυθμούς, που το απαρχαιωμένο δίκτυο καταστολής του κράτους αδυνατεί να την παρακολουθήσει, να την περιορίσει και να την πατάξει. 
      Το οργανωμένο οικονομικό έγκλημα μετεξελίσσεται με ηλεκτρονικούς ρυθμούς και η νωθρή κρατική μηχανή λειτουργεί ακόμα με τους παραδοσιακούς της τρόπους και ελέγχους του εκφοβισμού ή της καλής θέλησης των ευαίσθητων και πειθαρχημένων φορολογούμενων πολιτών. 
      Στη χώρα μας τείνει να καθιερωθεί η πεποίθηση ότι  πληρώνουν μόνο τα κορόιδα και έξυπνοι είναι οι επιτήδειοι που από κάποια ευεργετική διάταξη θα τύχουν μιας ευνοϊκής μεταχείρισης για τις υποχρεώσεις τους. 
      Σε όλες τις ανεπτυγμένες κοινωνίες και οικονομίες του κόσμου η φοροδιαφυγή αντιμετωπίζεται ως η χειρότερη μορφή παραβίασης του κράτους δικαίου και τιμωρείται αυστηρά και παραδειγματικά, ενώ στη χώρα μας ο φοροφυγάς τυγχάνει ευνοϊκής ρύθμισης και επιείκειας. 
      Το νομοσχέδιο που συζητάμε σήμερα με το γενικό τίτλο «αντιμετώπιση της φοροδιαφυγής και άλλες διατάξεις» αποτελεί μία ποικιλία διαφόρων ρυθμίσεων διαφόρων θεμάτων από διάφορες φορολογίες, που προσπαθεί να διευθετήσει διάφορα διοικητικά και φορολογικά θέματα του Υπουργείου Οικονομίας και Οικονομικών. Στη γενική του αξιολόγηση είναι ένα άτολμο και φτωχό νομοσχέδιο που δεν διαπνέεται από πολιτική βούληση, σχεδιασμό και πρόγραμμα για την αντιμετώπιση της φοροδιαφυγής στη χώρα μας. Ο φιλόδοξος τίτλος του δεν βρίσκεται σε καμμία συνάφεια και συσχέτιση με το αόριστο περιεχόμενό του, το σκοπό του αλλά και τα επιδιωκόμενα αποτελέσματά του. 
      Καμμία αντιμετώπιση της φοροδιαφυγής, κυρίες και κύριοι συνάδελφοι, δεν μπορούμε να πετύχουμε με τέτοια περιστασιακά και πρόχειρα ημίμετρα, με απλές διευθετήσεις και βελτιώσεις, με νοοτροπίες καταγγελτικού χαρακτήρα, όταν γνωρίζουμε ότι οι αδυναμίες του φορολογικού μας συστήματος διαπερνούν οριζόντια και διαχρονικά όλα τα επίπεδα της λειτουργίας του. 
      Το εν λόγω νομοσχέδιο με τη ρηχή και στενή αντίληψή του δεν αγγίζει καθόλου τον πυρήνα του προβλήματος, τις χρόνιες και δομικές αδυναμίες του με το πολυδαίδαλο νομοθετικό πλαίσιο, την έλλειψη υλικοτεχνικής υποδομής και την αποσάθρωση του φοροελεγκτικού μηχανισμού. Επιφανειακά και επικοινωνιακά επιχειρεί να δείξει ότι ενδιαφέρεται και παρεμβαίνει σε ένα μεγάλο πρόβλημα, που όλοι γνωρίζουμε τη σοβαρότητά του, χωρίς όμως να παίρνει μεγάλες πρωτοβουλίες για τομές και μεταρρυθμίσεις του φορολογικού μας συστήματος που θα δημιουργήσουν ένα νέο φορολογικό περιβάλλον που θα ενθαρρύνει την επιχειρηματικότητα, θα επιτυγχάνει υψηλούς ρυθμούς οικονομικής ανάπτυξης αλλά και θα εγγυάται τη δίκαιη διανομή του εισοδήματος. Όλοι μας γνωρίζουμε πως η φοροδιαφυγή δεν είναι δυνατόν να καταπολεμηθεί με κατασταλτικά μόνο μέτρα, χρειάζεται η ανάπτυξη και η εμπέδωση της φορολογικής συνείδησης ακόμη από τα παιδικά και εφηβικά χρόνια για το τι σημαίνει κράτος, οικονομία, εφορία, φοροδιαφυγή, οικονομικό έγκλημα. Πρέπει να επενδύσουμε περισσότερο στην πρόληψη, που στοιχίζει και λιγότερο από την καταστολή, γιατί η διατήρηση ενός αποτελεσματικού, κατασταλτικού μηχανισμού κατά της φοροδιαφυγής απαιτεί τεχνική υποδομή, οικονομικό κόστος και ταυτόχρονα με τις προσωπικές επαφές οξύνει ή διαπλέκει τον ελέγχοντα με τον ελεγχόμενο.
      Προτείνω για την αποτελεσματικότερη καταπολέμηση της φοροδιαφυγής τις παρακάτω επτά προτάσεις: 
      Πρώτον, την εμπέδωση της φορολογικής συνείδησης και την ανάπτυξη μιας σχέσης αμοιβαίας εμπιστοσύνης μεταξύ φορολογούσας αρχής και φορολογούμενου πολίτη. 
      Δεύτερον, την καθιέρωση ενός σταθερού, δίκαιου και αποτελεσματικού φορολογικού πλαισίου με την πλήρη κωδικοποίηση όλων των φορολογιών. 
      Τρίτον, την πλήρη αντικειμενικοποίηση του ελέγχου. 
      Τέταρτον, τη διασταύρωση και τον επανέλεγχο των φορολογικών υποθέσεων τουλάχιστον δειγματοληπτικά. 
      Πέμπτον, τον έλεγχο, την αξιολόγηση και την επιμόρφωση του φοροελεγκτικού μηχανισμού. 
      Έκτον, την πλήρη μηχανογράφηση και μηχανοργάνωση όλων των  υπηρεσιών του Υπουργείου Οικονομίας και Οικονομικών.
      Και, έβδομον, την ταχεία και αυστηρή και αποτελεσματική απονομή δικαιοσύνης ή τιμωρίας.
      Κυρίες και κύριοι συνάδελφοι, όπου το εν λόγω νομοσχέδιο προσεγγίζει και στο ελάχιστο τη φιλοσοφία των παραπάνω προτάσεών μας για την αντιμετώπιση της φοροδιαφυγής, κρίνεται θετικά από εμάς και η συνεργασία μας και η συμβολή μας προς αυτήν την κατεύθυνση είναι και αυτονόητη και δεδομένη. 
      Για αρκετά άρθρα που διεκπεραιώνουν στρεβλώσεις και αδυναμίες από το παρελθόν, δεν έχουμε αντίρρηση. Ο γενικός όμως σχεδιασμός του νομοσχεδίου, η καταγραφή και η αντιμετώπιση των φορολογικών θεμάτων, αποτελούν μία εν γένει συρραφή αποσπασματικών ρυθμίσεων τόσο για διοικητικά θέματα, όσο και για φοροτεχνικά θέματα που αφορούν διάφορες φορολογίες.
      Χωρίς να οργανώνεται και να συστηματοποιείται ο στόχος του νομοσχεδίου για την αντιμετώπιση της φοροδιαφυγής, που πρέπει πρώτα να είναι η πρόληψη και στη συνέχεια η καταστολή του, παρεμβαίνει άναρχα και αποσπασματικά δημιουργώντας ίσως περισσότερα προβλήματα από αυτά που φιλοδοξεί για να λύσει. Τίποτα το νέο, τίποτα το καινοτόμο, το σύγχρονο, το μεταρρυθμιστικό, που θα δημιουργήσει τις απαραίτητες εκείνες υποδομές για ένα καινούργιο φορολογικό περιβάλλον που θα είναι ελκυστικό για τους επενδυτές και απογοητευτικό για τους επιτήδειους φοροφυγάδες. 
      Με το νομοσχέδιο αυτό μας προτείνετε τη δημιουργία νέων οργάνων, καινούργιων συμβουλίων, καινούργιων μονάδων, καινούργιων τμημάτων, εγκαταλείποντας το δόγμα σας για επανίδρυση του κράτους για λιγότερη δημόσια διοίκηση, λιγότερο και ευέλικτο κράτος. Προτείνετε κίνητρα στους επιτηδευματίες για την αποκάλυψη φαινομένων παραβατικής συμπεριφοράς, ενώ όλοι γνωρίζουμε ότι οι παραβατικές συμπεριφορές, είτε από μέρους των ελεγκτών είτε από μέρους των επιτηδευματιών, δεν γίνονται μόνο γιατί υπάρχουν διεφθαρμένοι ελεγκτές ή επιτηδευματίες, αλλά γιατί το ίδιο το πολυδαίδαλο νομοθετικό πλαίσιο δίνει τη δυνατότητα συναλλαγής του ελέγχοντα με τον ελεγχόμενο. 
      Γιατί, κύριε Υπουργέ, κατά τη γνώμη σας αποτελεί μέτρο για την αντιμετώπιση της φοροδιαφυγής η ευνοϊκή και χαριστική μεταχείριση προς τον φοροφυγά επιτηδευματία; Γιατί, κύριε Υπουργέ, κατά τη γνώμη σας αποτελεί μέτρο της φοροδιαφυγής η θεωρεία του νομοσχεδίου, η οποία λέει ότι δεν πειράζει αν δεν πληρώσεις, περίμενε θα προχωρήσω σε κάποια ευνοϊκή νομοθετική ρύθμιση για σένα; 
      Επαναφέρετε τις αποδείξεις δαπανών για εκπτώσεις από το εισόδημα του φορολογούμενου, διατάξεις που εμείς καθιερώσαμε και εσείς καταργήσατε και τώρα τις επαναφέρετε σε ορισμένες όμως κατηγορίες επιτηδευματιών, σαν να θεωρείτε ότι αυτοί είναι οι μόνοι που φοροδιαφεύγουν στη χώρα μας. 
      Καταργήσατε το point system, ένα από τα δικαιότερα και παραγωγικότερα συστήματα για την αντικειμενικοποίηση των ποινών και των έλεγχων, χωρίς να έχετε να προτείνετε κάτι διαφορετικό και καλύτερο. 
      Ρυθμίζετε θέματα προσωπικού, ελεγκτών των Δ.Ο.Υ., των Π.Ε.Κ. και Δ.Ε.Κ., χωρίς να γνωρίζουμε τα κριτήρια επιλογής τους και αξιολόγησης τους και θέτετε το όριο των οκτώ ετών, χωρίς επιπλέον να γνωρίζουμε πού θα πάνε αυτοί οι υπάλληλοι και με τι θα ασχοληθούν μιας και έχουν αποκτήσει μια πολύ μεγάλη εμπειρία και τεχνογνωσία. 
      Ρυθμίζετε θέματα ανταλλακτικών συμβάσεων στα Μ.Μ.Ε. και δικαιολογείτε μεγάλες εκπτώσεις στις μεταξύ τους συμβάσεις και γι’ αυτό θα θέλαμε να γνωρίζουμε ποια είναι αυτά τα συγκεκριμένα μέσα ενημέρωσης που θα τύχουν αυτής της ευνοϊκής ρύθμισης. 
      Καταργείτε την παρακράτηση φόρου 10% επί των τόκων στις διατραπεζικές συναλλαγές των ελληνικών τραπεζών σε αλλοδαπές τράπεζες επιβεβαιώνοντας έτσι την πλήρη υποταγή σας στο τραπεζικό κεφάλαιο. 
      Μειώνετε το συντελεστή αυτοτελούς φορολόγησης από 20% σε 10%, που προέρχονται από έπαθλα ή βραβεία, από την κατοχή και εκμετάλλευση δρομώνων ίππων που χρησιμοποιούνται σε αγώνες ιπποδρομίας. Γιατί άραγε; Μήπως για να τονώσετε τον τζόγο;
      Απαλλάσσετε από το φόρο 3% off shore εταιρείες που έχουν ακίνητα των οποίων το σύνολο των ονομαστικών μετοχών, μεριδίων ή μερίδων ανήκει σε ίδρυμα ημεδαπό ή αλλοδαπό εφόσον αποδεδειγμένα επιδιώκουν στην Ελλάδα κοινωφελείς σκοπούς. Σε ποιες εταιρείες άραγε αναφέρεστε;
      Κυρίες και κύριοι συνάδελφοι, η οποιαδήποτε πρωτοβουλία και προσπάθεια με στόχο την πάταξη του μεγάλου αυτού φαινομένου της φοροδιαφυγής μάς βρίσκει απόλυτα σύμφωνους, αλλά η γενικότερη διαφωνία και αντίθεσή μας στο νομοσχέδιο είναι στην πολιτική προσέγγιση του προβλήματος και στα ελάχιστα έως μηδενικά αποτελέσματα που μπορεί να επιφέρει. Δεν είναι το «δίχτυ προστασίας» που χρειάζεται το φορολογικό μας σύστημα απέναντι στο συνεχώς εξελισσόμενο οργανωμένο οικονομικό έγκλημα. Δεν είναι αυτό που ζητάει η κοινωνία μας και αυτό που έχει ανάγκη η χώρα μας. Η Ελλάδα δεν πρέπει να θεωρείται φορολογικός παράδεισος αλλά ούτε σταυροδρόμι παραοικονομίας, φοροδιαφυγής και φορολογικής ασυλίας. 
      Είναι γεγονός πως χρειάζονται πραγματικές μεταρρυθμίσεις και διαρθρωτικές αλλαγές. Ίσως η Κυβέρνηση με λίγη αισιοδοξία θα μπορούσε να ονομάσει το εν λόγω νομοσχέδιο σαν μία φορολογική μεταρρύθμιση, όπως αυτές που εύκολα και αβασάνιστα στο παρελθόν έχει ονομάσει αγνοώντας και υποβαθμίζοντας πολλές φορές την ίδια τη λέξη και τον όρο «μεταρρύθμιση». Μεταρρυθμίσεις και διαρθρωτικές αλλαγές βεβαίως χρειάζεται η χώρα μας και η ελληνική οικονομία για να γίνει περισσότερο ανταγωνιστική σ’ ένα συνεχώς μεταβαλλόμενο παγκόσμιο περιβάλλον, πραγματικές όμως μεταρρυθμίσεις και διαρθρωτικές αλλαγές, με το βλέμμα στραμμένο στο μέλλον, με πολιτική βούληση, με τόλμη και αποφασιστικότητα και όχι απλές διευθετήσεις με ισορροπίες, με παλινωδίες και επικοινωνιακά τεχνάσματα που μας καθιστούν ύποπτους στην κοινωνία και αναξιόπιστους στους εταίρους μας στην Ευρωπαϊκή Ένωση.
      Η αστοχία της αναθεώρησης του Α.Ε.Π. κατά 9,6% από την EUROSTAT αντί της υπεραισιόδοξης πρότασης της Ε.Σ.Υ.Ε. για αναθεώρηση κατά 25,6% δημιουργεί και μία νέα κρίση αξιοπιστίας της Ε.Σ.Υ.Ε. και για τα υπόλοιπα μακροοικονομικά μεγέθη της ελληνικής οικονομίας. 
      Οι σοβαρές επιφυλάξεις του κ. Αλμούνια για τη δυνατότητα εκτέλεσης του προϋπολογισμού του 2008 ανάγκασαν τον κύριο Υπουργό Οικονομίας και Οικονομικών να δεσμευτεί ότι θα λάβει όλα τα αναγκαία μέτρα για την ομαλή εκτέλεση του προϋπολογισμού και την επίτευξη των δημοσιονομικών στόχων, αλλά δεν μας διευκρινίζει ο κύριος Υπουργός ποια πρόσθετα μέτρα θα λάβει και αν τελικά προβεί στην αύξηση των συντελεστών του Φ.Π.Α.. 
      Οι παλινωδίες της ηγεσίας του Υπουργείου Οικονομίας και Οικονομικών για το φόρο κατοχής στα ακίνητα και για την εξίσωση του ειδικού φόρου στο πετρέλαιο θέρμανσης και κίνησης δημιούργησαν φαινόμενα αισχροκέρδειας και σύγχυσης στην αγορά.
      Η έκθεση του κ. Αναλυτή και οι προτάσεις του κ. Γκαργκάνα για να ανοίξει η Κυβέρνηση το διάλογο για το ασφαλιστικό με προτάσεις που ως στόχο θα έχουν τη συρρίκνωση των δικαιωμάτων και των κατακτήσεων του εργατικού κινήματος αναδεικνύουν το βαθύ ιδεολογικό χάσμα προσέγγισης μιας σοσιαλιστικής αντίληψης από μία νεοφιλελεύθερη πολιτική.
      Κυρίες και κύριοι συνάδελφοι, η εικόνα της ελληνικής οικονομίας με τους ωραιοποιημένους και στρογγυλοποιημένους αριθμούς απεικονίζει μία εικονική πραγματικότητα. Πίσω όμως από τις λογιστικές δημοσιονομικές επιτυχίες της ελληνικής οικονομίας βρίσκεται μία τραγική πραγματικότητα, την οποία βιώνουν οι κάτοικοι της υπαίθρου, οι εργάτες, οι αγρότες, οι μισθωτοί, οι συνταξιούχοι, οι μικρομεσαίοι. 
      Η πορεία της ελληνικής οικονομίας βασίζεται σε «ξύλινα πόδια». Οι ρυθμοί ανάπτυξής της τροφοδοτούνται κυρίως από την ιδιωτική κατανάλωση η οποία με τη σειρά της στηρίζεται στον υπερδανεισμό των νοικοκυριών από τις τράπεζες. Η ανταγωνιστικότητα της ελληνικής οικονομίας υποχωρεί συνεχώς. 
      Το ισοζύγιο τρεχουσών συναλλαγών επιδεινώνεται με τις εισαγωγές να αυξάνονται πολύ περισσότερο από τις εξαγωγές. Τα νοικοκυριά συντηρούνται με το μισθό των τριών εβδομάδων. Συνεχίζεται η επιδείνωση της σχέσης των άμεσων φόρων προς τους έμμεσους φόρους, που γνωρίζουμε ότι πλήττουν περισσότερο τα μεσαία και χαμηλά στρώματα. Παρατηρείται επέκταση της φοροδιαφυγής και η διαφθορά στη χώρα μας βρίσκεται σε επίπεδα ρεκόρ ανά την Ευρώπη. Το ελληνικό και παγκόσμιο τραπεζικό σύστημα συνεχίζει με τα στατιστικά του στοιχεία να καταρρίπτει νέα ιστορικά ρεκόρ κερδών. Και όλα αυτά να σκεφθεί κανείς ότι συμβαίνουν σε μία χώρα που το 20% του πληθυσμού της ζει κάτω από το όριο της φτώχειας. 
      Τελειώνοντας, κυρίες και κύριοι συνάδελφοι, θέλω να πω ότι το νεοφιλελεύθερο οικονομικό θαύμα της ελληνικής οικονομίας είναι πραγματικά ένα μεγάλο παραμύθι, ένα παραμύθι με το λύκο και την κοκκινοσκουφίτσα, με το κράτος να μεταμφιέζεται σε λύκο που προεκλογικά κάνει τα γλυκά μάτια και άλλα λέει στον ελληνικό λαό και μετεκλογικά άλλα πράττει.
      Εμείς στο ΠΑ.ΣΟ.Κ., επειδή δεν πιστεύουμε σε παραμύθια, θεωρούμε ότι το εν λόγω νομοσχέδιο καμμία αντιμετώπιση στην πάταξη της φοροδιαφυγής δεν θα επιτύχει και γι’ αυτό το καταψηφίζουμε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βαρβάρα Νικολαΐδου): Το λόγο έχει ο ειδικός αγορητής του Κομμουνιστικού Κόμματος Ελλάδας κ. Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κυρίες και κύριοι, είναι γεγονός αδιαμφισβήτητο ότι η φορολογική πολιτική αποτελεί ένα εργαλείο, μέσω του οποίου επιδιώκεται να υλοποιείται η εκάστοτε οικονομική πολιτική. Θεωρείται από την Κυβέρνηση και τη σημερινή, αλλά γενικότερα από τα κόμματα που εξυπηρετούν τα συμφέροντα της πλουτοκρατίας, ως ένας από τους δείκτες μέτρησης της ανταγωνιστικότητας των επιχειρήσεων. Αξιοποιείται, δηλαδή, για τη διαμόρφωση ενός ακόμη πιο ευνοϊκού περιβάλλοντος για τις επιχειρήσεις. Συμπερασματικά αξιοποιείται ως εργαλείο προώθησης η φορολογική πολιτική των στρατηγικών στόχων και επιλογών του μεγάλου κεφαλαίου. Υπηρετεί τη φορολογική πολιτική με συνέπεια, μια βαθιά ταξική και αντιλαϊκή πολιτική. 
      Αντανάκλαση αυτής της επιλογής είναι και η συγκεκριμένη δομή, η διάρθρωση, αλλά και η στελέχωση της φορολογικής διοίκησης, γιατί ακριβώς πρέπει να αντιστοιχείται στην ανάγκη υλοποίησης της συγκεκριμένης πολιτικής.
      Ποιο είναι το αποτέλεσμα αυτών των επιλογών; Το αποτέλεσμα είναι σαφές. Έχουμε μία συνεχώς διευρυνόμενη φοροαπαλλαγή προς το μεγάλο κεφάλαιο, παρά τους τεράστιους ρυθμούς αύξησης της κερδοφορίας και ταυτόχρονα μία διαρκή, συνεχή φοροεπιδρομή είτε με τους άμεσους αλλά πολύ περισσότερο με τους έμμεσους φόρους προς τα λαϊκά στρώματα, συνδυασμένη με μία εισοδηματική πολιτική βαθύτατης λιτότητας. Δηλαδή, δεν έχουμε να κάνουμε με ένα δίκαιο φορολογικό σύστημα, αλλά αντίθετα αποτελεί παράγοντα όξυνσης των κοινωνικών ανισοτήτων. 
      Ακριβώς προς αυτήν την κατεύθυνση συμβάλλει και η ίδια η κυβερνητική πολιτική. Άλλωστε, τα νομοθετικά μέτρα, τα οποία η Κυβέρνηση της Νέας Δημοκρατίας έχει προωθήσει για τα ζητήματα της φορολογίας, είναι φανερά.
      Πρώτον, η μείωση των φορολογικών συντελεστών των νομικών προσώπων από το 35% στο 25% δείχνει την κατεύθυνση, την επιλογή και τα συμφέροντα που θέλει να υπηρετήσει. Η μείωση δε των φορολογικών συντελεστών των νομικών προσώπων ενισχύει ουσιαστικά τα μεγάλα εισοδήματα. 
      Η πορεία, λοιπόν, των εσόδων τουλάχιστον τα τελευταία χρόνια είναι ιδιαίτερα αποκαλυπτική.
     Με βάση τα επίσημα στοιχεία που περιέχονται στις εκθέσεις των προϋπολογισμών το έτος 2000 τα φορολογικά πρόσωπα πλήρωσαν 5,4 δισεκατομμύρια ευρώ. Το 2007 με βάση τις προβλέψεις του προϋπολογισμού που ψήφισε η προηγούμενη Βουλή, τα φυσικά πρόσωπα θα κληθούν να πληρώσουν 9,7 δισεκατομμύρια ευρώ. Έχουμε μία αύξηση δηλαδή 80%. 
     Αντίθετα, ποια είναι η συμπεριφορά και η πορεία των εσόδων των νομικών προσώπων, των κερδών δηλαδή των επιχειρήσεων; Οι επιχειρήσεις πλήρωσαν 5.000.000.000 ευρώ το 2000. Το 2007 προβλέπεται ότι θα πληρώσουν 4,6 δισεκατομμύρια ευρώ. Έχουμε δηλαδή μία μείωση, που είναι μείωση συνεχής και επί της εποχής της διακυβέρνησης της χώρας από τις κυβερνήσεις του ΠΑ.ΣΟ.Κ., παρ’ όλη την τεράστια κερδοφορία. Ενώ την ίδια περίοδο στους έμμεσους φόρους είχαμε αύξηση 53,5%.
     Απ’ αυτήν την άποψη είναι φανερό ότι δεν ανταποκρίνεται στην πραγματικότητα ο ισχυρισμός της Κυβέρνησης, ο οποίος επαναλήφθηκε και σήμερα το πρωί κατά τη διάρκεια των επίκαιρων ερωτήσεων, ότι τρία εκατομμύρια Έλληνες δεν πληρώνουν φόρους. Μπορεί να μην πληρώνουν άμεσους φόρους, γιατί είναι κάτω από το όριο της φτώχειας. Όμως, φορολογούνται με ιδιαίτερα επαχθή τρόπο λόγω της έμμεσης φορολογίας, η οποία κατατρώγει ουσιαστικά το σύνολο του εισοδήματός τους.
     Οφείλουμε να προειδοποιήσουμε ότι προετοιμάζετε μια νέα επίθεση φορολογική σε βάρος των λαϊκών στρωμάτων. Άλλωστε οι εξελίξεις σε επίπεδο Ευρωπαϊκής Ένωσης αυτό το καθιστούν φανερό. Ο προβληματισμός, ο οποίος αναπτύσσεται είναι πώς ακόμη περισσότερο θα μειωθεί η φορολογική επιβάρυνση των επιχειρήσεων στο όνομα της ανταγωνιστικότητας, για να καταστούν δηλαδή τα δυτικοευρωπαϊκά μονοπώλια ικανά να αντιμετωπίσουν τον ενδοϊμπεριαλιστικό ανταγωνισμό, που αυτό σημαίνει ότι η αναπλήρωση αυτών των απολεσθέντων εσόδων θα πέσει στις πλάτες των λαϊκών στρωμάτων και ουσιαστικά το σχέδιο το οποίο προκρίνεται είναι ο φόρος στην κατανάλωση, η γενίκευση αυτού ως φορολογικό σύστημα, δηλαδή η άμεση αντιλαϊκή φορολογία. 
     Αυτήν ακριβώς την εικόνα, που περιγράψαμε, οξύνει ακόμη περισσότερο και η «αδυναμία» αντιμετώπισης της φορολογητέας ύλης. Αυτή η «αδυναμία» έχει ως αποτέλεσμα να επιβαρύνει ακόμη περισσότερο την κατανομή των φορολογικών βαρών σε βάρος της λαϊκής οικογένειας, ταυτόχρονα να δημιουργεί ελλείμματα, τα οποία καλούνται και πάλι οι λαϊκές οικογένειες να τα πληρώσουν μέσα από τη λογική της δημοσιονομικής πειθαρχίας, που έχει μόνο ένα σκέλος, αυτό που αφορά την επίθεση στην λαϊκή οικογένεια. Και αυτή η «αδυναμία» προκύπτει από τη διαφορά, η οποία είναι συνεχής, είναι μόνιμη, τείνει να γίνει κανόνας ανάμεσα στα πραγματοποιηθέντα έσοδα και σ’ αυτά τα οποία προγραμματίζονται από τους εκάστοτε προϋπολογισμούς. Κι αυτό, όμως, δεν είναι ένα γενικευμένο φαινόμενο. Αφορά μόνο αυτή η διαφορά, αυτή η υστέρηση, τα έσοδα από τη φορολογία των νομικών προσώπων.
     Η φοροδιαφυγή, την οποία σήμερα συζητάμε, είναι ένα φαινόμενο διαρκείας, το οποίο αποκτά επιταχυνόμενους ρυθμούς εξαιτίας και της πολιτικής της απελευθέρωσης των αγορών, η οποία ακριβώς μειώνει, περιορίζει οποιαδήποτε εμπόδια και ελέγχους στην ελεύθερη κίνηση του κεφαλαίου, στη δράση των μονοπωλιακών ομίλων. Και θα μπει εδώ το ερώτημα: Αυτή η αδυναμία, η διαχρονική αδυναμία αντιμετώπισης της φορολογητέας ύλης, για ποιους λόγους υπάρχει;
      Είναι ζήτημα ανικανότητας και όλα αυτά τα χρόνια ήταν ανίκανη η ίδια φορολογική διοίκηση, αλλά και το εποπτεύον Υπουργείο να αντιμετωπίσει αυτά τα φαινόμενα ανικανότητας; Είναι ίσως μια συνειδητή επιλογή η οποία διευκολύνει, με έμμεσο τρόπο, τη διαδικασία μεγέθυνσης του κεφαλαίου ή είναι και αντικειμενικό φαινόμενο λόγω ακριβώς τη σύμφυσης των συμφερόντων του κράτους, των κρατικών μηχανισμών και της Δημόσιας Διοίκησης, με τα συμφέροντα και τις ανάγκες του κεφαλαίου. 
      Εμείς λέμε ότι και οι τρεις αυτοί παράγοντες συνυπάρχουν, γιατί ακριβώς εξυπηρετούν την ταξικότητα του συστήματος. Η φοροδιαφυγή, λοιπόν, είναι μια συγκεκριμένη επιλογή που αντικειμενικά εξυπηρετεί τα οικονομικά συμφέροντα της πλουτοκρατίας και δεν είναι ζήτημα αντικοινωνικής συμπεριφοράς. Άλλωστε, έχουμε και επίσημη πολιτική η οποία οδηγεί στη φοροαποφυγή του κεφαλαίου στη στήριξη των συμφερόντων του, το οποίο αποτελεί σκάνδαλο σε βάρος των λαϊκών συμφερόντων.
      Εάν υπήρχε τουλάχιστον η ανάλογη πορεία των φορολογικών εσόδων των νομικών προσώπων, δηλαδή της φορολογίας των κερδών των εταιρειών με τη φορολογία στα φυσικά πρόσωπα, θα έπρεπε σε ετήσια βάση –με βάση τον προϋπολογισμό του 2007- να είχε εισπράξει το κράτος από τα νομικά πρόσωπα 5.000.000.000 ευρώ τουλάχιστον. Αυτό είναι το τεράστιο σκάνδαλο, λοιπόν, των εργαζόμενων της λαϊκής οικογένειας.
      Βεβαίως δεν είναι μόνο ένας ο παράγοντας των φαινομένων της φοροδιαφυγής. Ουσιαστικά έχουμε φαινόμενα φοροδιαφυγής που ευνοούν το κεφάλαιο και τη μεγέθυνσή του και υπάρχουν βεβαίως και φαινόμενα φοροδιαφυγής στο όνομα της επιβίωσης και αφορούν τους αυτοαπασχολούμενους, τους επαγγελματοβιοτέχνες, χωρίς βεβαίως και αυτά να τα δικαιολογούμε, της επιβίωσης από την άποψη του ανταγωνισμού, από το μονοπωλιακό κεφάλαιο, από τις πολυεθνικές επιχειρήσεις, αλλά και από το αντιλαϊκό πλαίσιο το οποίο διαμορφώνει η εκάστοτε κυβερνητική πολιτική.
      Ουσιαστικά η Κυβέρνηση με την πολιτική της νομιμοποιεί τη δράση των «καρχαριών» και ουσιαστικά κυνηγάει τη «μαρίδα» ή στην καλύτερη περίπτωση, κανένα «μπαρμπούνι»! 
      Το συγκεκριμένο νομοσχέδιο, λοιπόν, εμείς θεωρούμε ότι δεν θέλει και δεν πρόκειται να αντιμετωπίσει τα φαινόμενα της φοροδιαφυγής, αλλά αντίθετα, στο όνομα αυτών, έχουμε και νέα μέτρα τα οποία ενισχύουν το κεφάλαιο. Έχουμε συγκεκριμένες διατάξεις. 
      Ενδεικτικά αναφέρουμε το άρθρο 9, όπου η ετήσια απόφαση των Υπουργών για τις εκπιπτόμενες δαπάνες αφήνει τα παράθυρα για να μπορέσει μέσα από τη διαδικασία να επωφελείται το μεγάλο κεφάλαιο και οι επιχειρήσεις. Στο άρθρο 19, αναφέρεται η φοροαπαλλαγή των τόκων των διατραπεζικών καταθέσεων. Στο άρθρο 22, έχουμε τη φορολογική αντιμετώπιση της αμοιβαίας διαφημιστικής προβολής των Μέσων Μαζικής Επικοινωνίας. Στο άρθρο 23,  ουσιαστικά διαγράφονται χρέη 210,9 εκατομμυρίων ευρώ από την Τράπεζα της Ελλάδος ή επικροτεί τον τζόγο, όπως συμβαίνει στο άρθρο 25, παράγραφος 6, για τους αγώνες των ιπποδρομιών.
      Δεν μπορούμε να συμφωνήσουμε με τις άλλες διατάξεις που συμπεριλαμβάνονται και οι οποίες υποτίθεται ότι θα αντιμετωπίζουν το φαινόμενο της φοροδιαφυγής. Η εθελοντική συμμόρφωση ουσιαστικά νομιμοποιεί τη φοροδιαφυγή.
      Οι φορολογικές εκπτώσεις ενώ από τη μια ευνοούν τα μεγάλα εισοδήματα και θα είναι ανύπαρκτες για όλους αυτούς που είναι κάτω από το όριο του φορολογητέου εισοδήματος, ταυτόχρονα δεν είναι αντίστοιχες με τα οφέλη τα οποία έχει κάποιος εάν αποφύγει το Φ.Π.Α.. Είναι πολύ μικρότερες και άρα δεν θα έχουν κανένα πρακτικό αποτέλεσμα. 
      Διαφωνούμε με τη λογική της κατάδοσης, για να αποκτήσουν φορολογική ασυλία. Αφήνει το έδαφος, για να αναπτυχθεί ένα κυνήγι μαγισσών. 
      Διαφωνούμε με τη λογική του διαχωρισμού των ελεγκτών ανάμεσα σε ελεγκτές βιβλίων τρίτης κατηγορίας και σε ελεγκτές βιβλίων πρώτης και δεύτερης κατηγορίας, ο οποίος δεν βασίζεται σε επιστημονικά κριτήρια και υποβαθμίζει το ρόλο των ελεγκτών, όπως επίσης και με τη νέα διαδικασία αξιολόγησης των ελεγκτών, η οποία είναι μια αυθαίρετη διαδικασία, μπορεί να λειτουργήσει ως μηχανισμός χειραγώγησης και ανατρέπει το π.δ. 119 του 1999, το οποίο ήταν μια κατάκτηση του ίδιου του συνδικαλιστικού κινήματος. 
      Δεν μπορούμε να συμφωνήσουμε με την αντιμετώπιση για τους νέους επιχειρηματίες. Νέοι επιχειρηματίες είναι δηλαδή και οι μεγάλες επιχειρήσεις οι οποίες κάνουν έναρξη της δραστηριότητάς τους; Αυτές δεν έχουν οργανωμένα λογιστήρια; Δεν γνωρίζουν τη φορολογική νομοθεσία; 
      Άρα, λοιπόν, δεν μπορούμε να συμφωνήσουμε από τη στιγμή που δεν υπάρχουν όρια. Ενδεχομένως να βλέπαμε το ζήτημα γι’ αυτούς που έχουν βιβλία μόνο πρώτης και δεύτερης κατηγορίας και για ένα συγκεκριμένο κύκλο εργασιών. 
      Τέλος, λειτουργεί αποπροσανατολιστικά το ίδιο το Εθνικό Συμβούλιο για την αντιμετώπιση της φοροδιαφυγής γιατί –το λέμε καθαρά- η φοροδιαφυγή δεν είναι ζήτημα, όπου ευθύνονται οι πάντες. Δεν μπορεί να θεωρηθεί ότι οι εργαζόμενοι είναι συνυπεύθυνοι αυτής της διαδικασίας. Υπάρχουν συγκεκριμένες πολιτικές επιλογές, συγκεκριμένα οικονομικά συμφέροντα που βασίζονται και επιδιώκουν τη φοροδιαφυγή και τη φοροαποφυγή. Από αυτήν την άποψη, το βλέπουμε ως μια λογική που καλλιεργεί τον κοινωνικό εταιρισμό, που στις σημερινές συνθήκες δεν μπορεί να είναι η απάντηση των εργαζομένων των πλατιών λαϊκών στρωμάτων, αλλά η απάντηση πρέπει να είναι το αντιπάλεμα της αντιλαϊκής πολιτικής. 
      Κατά συνέπεια είναι φανερό από τα παραπάνω ότι καταψηφίζουμε το παρόν νομοσχέδιο. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο Καραθανασόπουλο. 
      Το λόγο έχει ο ειδικός αγορητής του ΣΥ.ΡΙΖ.Α. κ. Ιωάννης Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, έχουμε το νομοσχέδιο για την αντιμετώπιση της φοροδιαφυγής, αλλά όλοι έχουμε κατά νου το γενικότερο πολιτικό πλαίσιο που έχει διαμορφωθεί μετά από τις εκλογές, την κατάθεση του προσχεδίου του προϋπολογισμού και ένα κλίμα το οποίο δείχνει ότι η Κυβέρνηση είναι σε μια κατεύθυνση φορολογικής επιδρομής, όπως γράφουν οι εφημερίδες, το βέβαιο είναι στην κατεύθυνση αναζήτησης νέων φόρων, νέων επιβαρύνσεων, όχι προς αυτούς που δεν πληρώνουν αλλά προς αυτούς που ήδη έχουν υψηλή φορολογική επιβάρυνση. 
      Θα ήθελα, λοιπόν, να αρχίσω με ένα σημείο της τοποθέτησης του εισηγητή της Πλειοψηφίας κ. Μητσοτάκη, ο οποίος είπε κάτι κατά τη γνώμη μου σημαντικό, υπό την έννοια ότι ακούγεται και από τη συγκεκριμένη παράταξη. Αναγνώρισε ο κ. Μητσοτάκης ότι στη χώρα μας έχουμε μια πολύ μεγάλη υστέρηση εσόδων. Είπε, αν θυμάμαι καλά τους αριθμούς, ότι, ενώ στην Ευρωπαϊκή Ένωση τα φορολογικά έσοδα αποτελούν το 34% του Εθνικού Εισοδήματος, στη χώρα μας αντιστοιχούν στο 25% του Εθνικού Εισοδήματος. Τι σημαίνουν αυτοί οι αριθμοί; Σημαίνουν ότι στην Ελλάδα τα φορολογικά έσοδα του κράτους είναι περίπου 20.000.000.000 ευρώ λιγότερα από τα αντίστοιχα των άλλων ευρωπαϊκών χωρών. Αυτό είναι πολύ σημαντικό από μόνο του, διότι μας αποκαλύπτει εδώ τη βάση της δημοσιονομικής κρίσης στη χώρα μας. 
      Η δημοσιονομική κρίση δεν έχει ξεπεραστεί, όπως λέει η Κυβέρνηση, ακριβώς διότι τα έσοδα αυτά δεν επιτρέπουν την ικανοποίηση των αναγκών, που στη χώρα μας μάλιστα είναι και υψηλότερες για τρεις συγκεκριμένους λόγους. 
Πρώτον, είμαστε η χώρα με τις υψηλότερες στρατιωτικές δαπάνες σε όλη την Ευρωπαϊκή Ένωση. Δεύτερον, είμαστε η χώρα με τους υψηλότερους τόκους για την εξυπηρέτηση του δημόσιου χρέους σε σχέση με όλες τις χώρες της Ευρωπαϊκής Ένωσης. Τρίτον, έχουμε και ένα ιστορικά μεγάλο έλλειμμα υποδομών. Άλλες υποδομές έχει ανάγκη η Γαλλία ή η Γερμανία, άλλες η Ελλάδα. Εμείς ακόμα δεν έχουμε δρόμους που να ενοποιούν τη χώρα. Γι’ αυτούς τους τρεις λόγους, λοιπόν, η Ελλάδα πρέπει να έχει μεγαλύτερο ποσοστό δημοσίων δαπανών ως ποσοστό του εθνικού εισοδήματος, άρα και υψηλότερο ποσοστό εσόδων. 
      Αυτό, επομένως, που αναφέρθηκε εδώ μπορεί να αποτελεί για κάποιους οικονομολόγους κοινοτοπία, αλλά από πολιτική άποψη αποτελεί ένα σημείο αφετηρίας για να αξιολογήσουμε τις πολιτικές που εφαρμόζονται και να διαπιστώσουμε τα προβλήματα που προκύπτουν. Εμείς, λοιπόν, με αυτήν την αφετηρία, την οποία έχουμε εκθέσει επανειλημμένα με τις εισηγήσεις μας στον προϋπολογισμό, λέμε ότι αυτή η Κυβέρνηση έχει συμβάλει στην όξυνση αυτού του προβλήματος, πρώτον, με αλόγιστη μείωση των φορολογικών συντελεστών στα κέρδη και στα μερίσματα. Είναι αλόγιστη και το αποδεικνύει το αποτέλεσμα. Δεν μπορεί σε τρία χρόνια να κατεβάζεις τους συντελεστές στα κέρδη και τα μερίσματα από 35% σε 25%, όταν δεν έχεις ένα φορολογικό σύστημα να μπορέσει να εισπράξει έστω το 25%. 
      Σε όλες τις χώρες της Ευρώπης, κύριε Υπουργέ, και σε όλες τις αναπτυγμένες χώρες του κόσμου, σε όλες τις χώρες του Ο.Ο.Σ.Α. παρατηρείται σημαντική αύξηση των φορολογικών εσόδων από επιχειρήσεις, παρά τη μείωση των φορολογικών συντελεστών. Η μόνη χώρα του Ο.Ο.Σ.Α. στην οποία έχουμε μείωση των φορολογικών εσόδων από κέρδη και μερίσματα είμαστε εμείς και πρέπει να πάρετε θέση σ' αυτό. Εσείς λέγατε στον ελληνικό λαό: «Θα μειώσουμε τους συντελεστές και έτσι θα αυξηθούν τα έσοδα». Εδώ έχουμε μείωση και πρέπει να ξέρει ο ελληνικός λαός, πρέπει να ξέρουν αυτοί που ακούνε ότι η Κυβέρνηση μπορεί και να αυξήσει το Φ.Π.Α. ή ψάχνει τρόπο να επιβαρύνει τους έμμεσους φόρους ότι αυτό γίνεται για να καλυφθεί το έλλειμμα που δημιούργησε η πολιτική αυτής της Κυβέρνησης. 
      Ο δεύτερος λόγος για τον οποίο ευθύνεται η Κυβέρνηση είναι ότι, πέρα από τη μείωση των συντελεστών, είχαμε μία πλούσια παροχή φορολογικών ελαφρύνσεων και απαλλαγών προς ισχυρές κοινωνικές ομάδες. Όσοι από εσάς ήσασταν σε αυτήν την Αίθουσα εδώ τα τελευταία τριάμισι χρόνια θα θυμάστε την ευκολία με την οποία η Κυβέρνηση έφερνε και ψήφιζε νόμους απαλλαγών, να απαλλαγεί η Εκκλησία από κάθε είδους εισφορά και φόρο, να απαλλαγούν οι τηλεοράσεις και οι διαφημιστικές επιχειρήσεις, να απαλλαγεί η τάδε κοινωνική ομάδα, λες και υπήρχε ένα πλεόνασμα προϋπολογισμού που επέτρεπε μια τέτοια πολιτική. 
      Ο τρίτος, βεβαίως, λόγος είναι ότι η Κυβέρνηση αυτή ανέχθηκε τη φοροδιαφυγή αλλά και τη φοροαποφυγή -την οποία διεύρυνε- του πλούτου και θα αναφερθώ στο τέλος γι’ αυτό. Εν όψει, λοιπόν, αυτής της κατάστασης έχει μπει η Κυβέρνηση στην υποχρέωση να δει τι φόρο θα επιβάλει, αν θα είναι ο Φ.Π.Α., αν θα είναι στη βενζίνη, αν θα είναι τάχατες για το περιβάλλον. Η ουσία είναι ότι ψάχνει να επιβάλει νέους φόρους και αυτά ακριβώς θα τα συζητήσουμε πιο αναλυτικά, όταν έρθει το σχετικό φορολογικό νομοσχέδιο. 
      Εμείς εκτιμούμε ότι στο πλαίσιο αυτό έρχεται και το νομοσχέδιο για τη φοροδιαφυγή περισσότερο για λόγους επικοινωνιακούς, για να δείξει η Κυβέρνηση ότι: «Ξέρετε, εμείς κάνουμε ό,τι μπορούμε για την πάταξη της φοροδιαφυγής, αλλά τι να κάνουμε που οι Έλληνες από τη φύση τους ή από το γονίδιό τους δεν έχουν σωστή φορολογική συνείδηση; Δεν υπάρχει άλλη λύση επί του παρόντος, παρά να επιβάλουμε νέους φόρους». Αυτόν το σκοπό κατά βάση υπηρετεί αυτό το νομοσχέδιο. Δεν εξηγείται αλλιώς που αυτό το πρόβλημα ανασύρεται ακριβώς τη συγκεκριμένη στιγμή, ενώ βεβαίως υπήρχε από την πρώτη στιγμή που ανέλαβε η Κυβέρνηση την ευθύνη της διακυβέρνησης της χώρας, εννοώ από το 2004. 
      Τι προβλέπει όμως το συγκεκριμένο νομοσχέδιο και κατά πόσο μπορεί κανείς να πει: «Έστω, ας γίνει ένα μικρό βήμα και βλέπουμε»; Η δική μας απάντηση είναι ότι το βήμα αυτό δεν γίνεται. Από τη μια, έχουμε προσπάθεια να αντιμετωπιστεί –ας πούμε- ένας καρκίνος με ασπιρίνη. Αλλά δεν είναι μόνο αυτό. 
      Υπάρχουν και ορισμένες ρυθμίσεις οι οποίες ρίχνουν λάδι στη φωτιά της φοροδιαφυγής. Δηλαδή, δεν είναι απλώς ότι δεν περιορίζουν τη φοροδιαφυγή αλλά υπάρχουν και κίνδυνοι να πυροδοτηθεί περαιτέρω αυτό το φαινόμενο. Θα γίνω πιο συγκεκριμένος. Η πρώτη ομάδα μέτρων που θεσπίζει το συγκεκριμένο νομοσχέδιο είναι ότι δημιουργεί ορισμένα όργανα, ένα εθνικό συμβούλιο για την αντιμετώπιση της φοροδιαφυγής και μια μονάδα φορολογικής πολιτικής, μια μονάδα μελέτης αν κατάλαβα καλά.
      Για να αρχίσω από το δεύτερο -αν και δεν είναι μέτρο άμεσης απόδοσης- εμείς επισημαίνουμε την ανάγκη ότι στοιχεία έγκυρα και έγκαιρα δεν έχουμε. Μελέτες που να δείχνουν και να προσδιορίζουν τις συνέπειες της μιας ή της άλλης φορολογικής ρύθμισης δεν έχουμε. Πολλές φορές παίρνονται μέτρα τα οποία έχουν το αντίθετο αποτέλεσμα. Επομένως το να υπάρξει μια υποδομή η οποία να μελετά, να παρέχει στοιχεία κ.λπ., είναι κάτι θετικό. 
      ‘Εχω ένα ερώτημα, γιατί γίνεται στα πλαίσια του Συμβουλίου Εμπειρογνωμόνων. Αυτό είναι ένα όργανο που είναι το μακρύ χέρι του Υπουργού, απ’ ό,τι έχω καταλάβει. Εφόσον η Κυβέρνηση έχει διαπιστώσει την ανάγκη ας αποφασίσει είτε να γίνει μια διεύθυνση μελετών, είτε να γίνει ένα ινστιτούτο μελετών. Εδώ η Γ.Σ.Ε.Ε. έχει κάνει ένα μικρό ινστιτούτο και παράγει ένα σωρό σημαντικές  μελέτες. Και το Ι.Ο.Β.Ε. από την πλευρά των βιομηχάνων παράγει έργο. Βέβαια δεν κρίνω την κατεύθυνσή του. Ας γίνει, λοιπόν, κάτι σοβαρό αφού εντοπίζεται αυτό το πρόβλημα.
      Στο δεύτερο, στο Εθνικό Συμβούλιο για την Αντιμετώπιση της Φοροδιαφυγής, πρέπει να πούμε ότι αυτά τα συμβούλια δεν αποδίδουν. Είναι πολυπληθή και συμμετέχουν οι πάντες. Συνέρχεται μια φορά στους έξι μήνες και βγάζει ένα λόγο ο Υπουργός. Δεν παίρνουν αποφάσεις. Τι αποτέλεσμα θα έχει; Αν ο κύριος Υπουργός θέλει να ακούσει τις απόψεις των φορέων και των κομμάτων, μπορεί να το κάνει εδώ σε μια συνεδρίαση της επιτροπής. Δυστυχώς οι κυβερνήσεις δεν ακούν. Επομένως ούτε αυτό το μέτρο θα έχει ουσιαστικό αποτέλεσμα. 
      Η δεύτερη ομάδα μέτρων είναι οι περιβόητες αποδείξεις. Το μέτρο εφαρμόστηκε, το αποτέλεσμα αξιολογήθηκε και μετά αποσύρθηκε. Ούτε τώρα μπορεί να έχει κάποιο αποτέλεσμα. Ας είμαστε ειλικρινείς. Αν το μέτρο απευθύνεται σε εκείνον το φορολογούμενο που λέει δεν παίρνω απόδειξη από τον ηλεκτρολόγο γιατί έτσι γλιτώνω το Φ.Π.Α., τότε δεν θα έχει αποτέλεσμα το μέτρο, διότι εξακολουθεί να είναι πιο συμφέρουσα η μη απόδειξη. Πέρα από αυτό, υπάρχει και το γνωστό πρόβλημα του διαχειριστικού κόστους, του κόστους του ελέγχου κ.λπ.. Επομένως δεν μπορεί κανείς να ελπίζει ότι αυτό το μέτρο θα έχει αποτέλεσμα.
      Τρίτον, δεν αφορά αυτούς που είναι κάτω από το αφορολόγητο όριο, κάτω από 14.000 ή κάτω από 12.000 ευρώ. Αυτοί έτσι και αλλιώς δεν πληρώνουν φόρο. ‘Αρα δεν έχουν κίνητρο να ψάχνουν για αποδείξεις. Είναι λοιπόν περιορισμένη η δυνατότητα του μέτρου.
      Τρίτη ομάδα μέτρων, που είναι τα πιο σημαντικά, περιλαμβάνει αυτό που λέγεται εθελούσιος διακανονισμός. Στην ουσία εδώ έχουμε το μεγάλο πρόβλημα για το πώς κλείνονται οι φορολογικές υποθέσεις στην Ελλάδα. Ο τρόπος με τον οποίο κλείνονται οι φορολογικές υποθέσεις στην Ελλάδα αποτελεί θερμοκήπιο φοροδιαφυγής. Αυτή είναι και η γνώμη έγκριτων νομικών, επιστημόνων, ειδικών που μελετούν αυτό το φαινόμενο. 
       Μου έκαναν εντύπωση οι σωστές απόψεις που διετύπωσε σήμερα ο εκπρόσωπος του ΠΑ.ΣΟ.Κ.. Όμως δεν βρήκε μια κουβέντα να πει γιατί όλα αυτά δεν έγιναν επί τόσα χρόνια, όχι για να θυμηθούμε το παρελθόν αλλά για να εμβαθύνουμε στο πρόβλημα. Αν είναι τόσο απλά τα πράγματα, γιατί δεν τα ρυθμίσατε τόσα χρόνια στην εξουσία;
      Και εδώ θέλω να αναφερθώ σε κάτι που γινόταν και επί ΠΑ.ΣΟ.Κ. και επί Νέας Δημοκρατίας. Όταν κάθε τόσο έρχεται εδώ ένα νομοσχέδιο που κλείνει τις υποθέσεις με ειδικούς τρόπους, χαριστικούς στην πραγματικότητα, πώς να δημιουργηθεί όχι μόνον η συνείδηση αλλά και η υποχρέωση στον επιχειρηματία, στον επαγγελματία, να λειτουργήσει με βάση τη νομοθεσία; 
      Δεν είναι μόνο αυτό. Με το πλαίσιο που διαμορφώνεται τώρα είναι πολύ δύσκολο σε κάποιον επαγγελματία- επιχειρηματία να λειτουργήσει, ας το πω έτσι, ως έντιμος άνθρωπος. Ας υποθέσουμε ότι το κάνει, ας υποθέσουμε ότι δηλώνει τα πάντα στη δήλωσή του, δεν θέλει να έχει μπελάδες με την εφορία, θέλει να είναι καθαρός και θεωρεί ότι έτσι κλείνει η υπόθεση. Ας υποθέσουμε ότι ένας άλλος δεν γράφει στα βιβλία του τα πραγματικά στοιχεία, κλέβει την εφορία. 
      Τι τύχη θα έχει ο πρώτος και τι τύχη θα έχει ο δεύτερος; Αυτό έχει σημασία. Ο πρώτος κινδυνεύει να υποστεί τα πάνδεινα παρ’ όλο που ήταν έντιμος. Μπορεί να πάει ο έφορος και να του πει «εδώ έχουμε λογιστικές διαφορές», γιατί του έχουν πει ότι δεν νοείται να μην υπάρχουν λογιστικές διαφορές. 
      Ο άλλος τώρα που δεν είπε την αλήθεια, εφόσον επιλεγεί για να γίνει έλεγχος στα βιβλία του ή εφόσον ζητήσει ο ίδιος να του γίνει έλεγχος, τότε μπορεί, δηλώνοντας «εγώ έκανα λάθος και θέλω να υποβάλω συμπληρωματική δήλωση», να υποβάλει εκ των υστέρων αυτήν τη συμπληρωματική δήλωση και να του χαριστούν τα πρόστιμα σε ένα ποσοστό.
      Το πρόβλημα δηλαδή είναι ότι το σύστημα, όπως δουλεύει, εξακολουθεί να τιμωρεί αυτόν που προσπαθεί να είναι εντάξει και δημιουργεί ευκαιρίες για κέρδος σε εκείνον που δεν είναι εντάξει. Οι επιχειρηματίες άλλωστε έχουν μία αίσθηση του ρίσκου. Υπάρχουν άνθρωποι που παίζουν στο χρηματιστήριο. Ξέρουν ότι μπορεί να χάσουν τα λεφτά τους, αλλά μπορεί και να κερδίσουν. Άρα εδώ, με τη λογική ακριβώς του ρίσκου, δημιουργείται ένα κίνητρο να ρισκάρει ο άλλος να τον πιάσει η εφορία, όμως, λέει «αν δεν με πιάσει θα κερδίσω πολλά. Αν πάλι με πιάσει το κόστος δεν είναι πολύ μεγάλο».
      Η τέταρτη ομάδα μέτρων είναι τα περί καταγγελίας της δωροδοκίας. Το μέτρο αυτό είναι δίκοπο μαχαίρι και θέλει προσοχή. Το είπαμε και στην Επιτροπή. Θα μπορούσε κάποιος να το δεχθεί και ως ακραίο μέτρο, αλλά πρέπει να θωρακιστεί από τον κίνδυνο κατάχρησης. 
      Μπορεί να υπάρξουν επιχειρηματίες που να έχουν τόσο μεγάλες εκκρεμότητες με την εφορία, να υπάρχουν τόσο μεγάλα πρόστιμα σε βάρος τους, που να τους ωθήσει να στήσουν τέτοιες δουλειές, δήθεν καταγγελίας για δωροδοκία. Πρέπει, λοιπόν, να θωρακιστεί είτε με την παρουσία εισαγγελέα, είτε με οποιονδήποτε άλλο τρόπο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα την ανοχή σας, κυρία Πρόεδρε, για δύο λεπτά. 
      Τέλος, το νομοσχέδιο έχει και τις συνήθεις αποσπασματικές φωτογραφικές διατάξεις. Το δικό μας συμπέρασμα είναι ότι δεν αποτελεί την αναγκαία τομή στο υπαρκτό πρόβλημα της φοροδιαφυγής. Δεν βλέπουμε ουσιώδη αποτελέσματα, μάλιστα βλέπουμε και κινδύνους από την εφαρμογή ορισμένων διατάξεων. Τι πρέπει να γίνει;
      Νομίζω ότι υπαινίχθηκαν όλοι οι ομιλητές –και είναι ενδιαφέρον αυτό- απ’ όλα τα κόμματα πως το πρόβλημα αυτό είναι βαθύτερο. Το ερώτημα είναι πώς διαμορφώνεις μία φορολογική συνείδηση, που σημαίνει πώς αίρονται οι αδικίες του συστήματος και πώς αυξάνει η κοινωνική ανταποδοτικότητα των φόρων, πράγμα το οποίο είναι πολύ ευρύτερο από τους στόχους ενός νομοσχεδίου;
      Εγώ, λοιπόν, θα ήθελα να ολοκληρώσω με ορισμένα ερωτήματα προς τους Υπουργούς, ευελπιστώντας την απάντησή τους, διότι αυτά θα μας χρειαστούν και στα επόμενα νομοσχέδια και στον προϋπολογισμό.
      Πρώτον, πόση είναι η φοροδιαφυγή. Εμείς θέλουμε αριθμούς, έστω κατ’ εκτίμηση. Πόση είναι η φοροδιαφυγή στο Φ.Π.Α. και στο φόρο εισοδήματος; Είναι διαφορετικής τάξης τα δύο προβλήματα. Πόση είναι η φοροδιαφυγή στο Φ.Π.Α. που καταβλήθηκε, δηλαδή αυτό που πλήρωσε ο καταναλωτής, οπότε αυτό το χρήμα έχει κλαπεί. Δεν είναι καν φοροδιαφυγή, είναι φοροκλοπή. Επίσης, πόσο υπολογίζεται ο Φ.Π.Α. που οφείλεται στη μη καταγραφή της συναλλαγής.
      Δεύτερον, ποιοι κάνουν τη φοροδιαφυγή. Βεβαίως, όλοι κάνουν φοροδιαφυγή. Πολύ ωραία! Από άποψη, όμως, πολιτικής αντιμετώπισης έχει σημασία πού επικεντρώνεται, ποιες είναι οι βασικές εστίες φοροδιαφυγής, είτε κατά κατηγορίες, κατά επαγγέλματα, κατά επιχειρήσεις, κατά μέγεθος επιχειρήσεων κ.λπ.. Δημοσιεύστε, εν πάση περιπτώσει, τους εκατό μεγαλύτερους φοροφυγάδες στην Ελλάδα. Γιατί να είναι απόρρητα τα ονόματα; Αναφερόμαστε σε φοροφυγάδες που επιβεβαιώθηκαν.
      Τρίτον, γράφτηκε στον Τύπο ότι θα φέρνατε στο νομοσχέδιο αυτό τη φορολόγηση των λεγόμενων stock options, δηλαδή το εισόδημα που παίρνουν ανώτατα στελέχη επιχειρήσεων σε είδος.
      Τέταρτον, όπως ένας εργάτης παίρνει μια γαλοπούλα μια φορά τα Χριστούγεννα ως δώρο, ορισμένα διευθυντικά στελέχη παίρνουν μετοχές. Γιατί δεν υπάρχει αυτή η διάταξη; Γιατί έχετε ασυλία; Δώστε κάποια εξήγηση γιατί πρέπει να είναι αφορολόγητο αυτό το εισόδημα από stock options.
      Πέμπτον, μερίσματα: Ενημερώστε τη Βουλή, κύριε Υπουργέ, πόση είναι η μέση φορολόγηση των μερισμάτων στην Ευρωπαϊκή Ένωση για να δούμε που βρισκόμαστε εμείς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κυρία Πρόεδρε, για να ολοκληρώσω. 
      Γιατί πρέπει δηλαδή αυτός που ζει από μερίσματα να πληρώνει λιγότερο φόρο από κάποιον που ζει από τη δουλειά του; Εξηγήστε το και αυτό.    
      Έκτον: Θέλουμε να έρθει στη Βουλή μια μελέτη ένα σημείωμα πόσο στοιχίζουν οι φοροαπαλλαγές της Εκκλησίας για εμπορικές δραστηριότητές της εννοείται. Ενημερώστε. Γιατί να είναι απόρρητο αυτό το στοιχείο και γιατί τα περισσότερα κόμματα δεν μιλούν γι’ αυτό το θέμα; Δεν έχω καταλάβει ακριβώς τι συμβαίνει εδώ. 
      Έβδομον: Θέλω να μας πληροφορήσετε, κύριε Υπουργέ, πόσα είναι τα κέρδη από χρηματιστηριακές πράξεις και από άλλες επενδύσεις σε χρηματοοικονομικά, χρηματοπιστωτικά προϊόντα. Πόσα είναι αυτά τα κέρδη; Επίσης, πόσα είναι τα έσοδα των κρατών της Ευρωπαϊκής Ένωσης από φορολογίες επί των κερδών αυτών το λεγόμενο capital game tax που ισχύει διεθνώς. Φέρτε μας στοιχεία. Τι είμαστε εμείς ως χώρα; Γιατί τέτοια εξαίρεση; 
      ΠΡΟΕΔΡΕΥΟΥΣΑ (Βέρα Νικολαϊδου): Πρέπει να ολοκληρώσετε, κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Τελειώνω, κυρία Πρόεδρε. 
      Φέρτε μας επίσης, κύριε Υπουργέ, στοιχεία πόσοι είναι οι φόροι που εισπράττει το κράτος από τους εφοπλιστές. Πόσα είναι τα έσοδα από τους εφοπλιστές και πόσα είναι τα φορολογικά έσοδα του κράτους από τις καταθέσεις μονίμων κατοίκων της χώρας μας στο εξωτερικό. Πόσα είναι τα έσοδα που καταγράφει ο προϋπολογισμός από αυτές τις πηγές για να μπορούμε να συζητήσουμε πιο υπεύθυνα ποιοι πληρώνουν φόρους στην Ελλάδα, ποιοι δεν πληρώνουν, ποιοι ενδεχομένως θα μπορούσαν να πληρώσουν περισσότερο κ.λπ.
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε και εμείς, κύριε Δραγασάκη.
      Το λόγο έχει ο ειδικός αγορητής του Λαϊκού Ορθόδοξου Συναγερμού κ. Μαυρουδής Βορίδης. 
      ΜΑΥΡΟΥΔΗΣ ΒΟΡΙΔΗΣ: Κυρίες και κύριοι συνάδελφοι, αυτό είναι νομοσχέδιο το οποίο έρχεται με τον ηχηρό τίτλο της αντιμετωπίσεως της φοροδιαφυγής. Πρώτη ερώτηση που ανακύπτει πάντοτε είναι ποια είναι η αρχή αυτού του νομοσχεδίου. Υποθέτω αν κρίνει κάποιος από τον τίτλο ότι είναι αυτό ακριβώς που λέει, η αντιμετώπιση της φοροδιαφυγής. Πάντως, είναι ένα ερώτημα το ποια σχέση έχουν όλες οι υπόλοιπες διατάξεις με αυτήν τη φιλοδοξία του νομοσχεδίου διότι  νομίζω, κύριε Υπουργέ, και κυρίες και κύριοι συνάδελφοι, ότι δεν πιστεύει κανένας στα σοβαρά ότι με αυτές τις διατάξεις αντιμετωπίζεται η φοροδιαφυγή. Δεν νομίζω κανείς στα σοβαρά να πιστεύει ότι η φοροδιαφυγή στην Ελλάδα θα αντιμετωπιστεί επειδή πρόκειται να φτιάξουμε Εθνικό Συμβούλιο για την αντιμετώπισή της το οποίο μάλιστα θα έχει συμβουλευτικό ρόλο και θα συμμετέχουν αυτοί όλοι που περιγράφει το νομοσχέδιο ότι συμμετέχουν. Ή δεν πιστεύει κανείς στα σοβαρά ότι η φοροδιαφυγή θα αντιμετωπιστεί επειδή θα δώσουμε κάποια κίνητρα εθελοντικής συμμορφώσεως σε κάποιες επιχειρήσεις οι οποίες θα έχουν κληθεί να ελεγχθούν, θα έχουν ενημερωθεί ότι πρόκειται να υποστούν έλεγχο και θα τους καλέσουμε να προτρέξουν να πουν μόνοι τους τα ημαρτημένα για να επωφεληθούν από κάποιες εκπτώσεις στα πρόστιμα αν τυχόν ανακαλύπτονταν αυτά τα ημαρτημένα! 
      Δεν νομίζω πραγματικά να πιστεύει κανείς στα σοβαρά ότι θα αντιμετωπιστεί η φοροδιαφυγή στην Ελλάδα επειδή παραδείγματος χάριν υπάρχουν κάποιες διατάξεις με τις οποίες προστατεύονται οι επιχειρήσεις, οι επιτηδευματίες, οι φορολογούμενοι από, πιέσεις στις οποίες δεν ενδίδουν και τις οποίες αποκαλύπτουν, που δέχονται από παρανομούντες και διεφθαρμένους ελεγκτές τους. 
      Το πρόβλημα της φοροδιαφυγής στην Ελλάδα όλοι συνομολογούν ότι είναι πολύ μεγαλύτερο και πολύ σοβαρότερο. Το πρόβλημα, λοιπόν, της φοροδιαφυγής στην Ελλάδα –γιατί αυτή η συζήτηση έρχεται και ξανάρχεται από όλες τις κυβερνήσεις- είναι στην πραγματικότητα ένα πρόβλημα –και νομίζω ότι αυτό ορθά επεσημάνθη απ’ όλες τις πτέρυγες- φορολογικής συνείδησης. Εδώ, λοιπόν, είναι το ζήτημα.
      Εγώ ξανά διερωτώμαι: Θέλετε να πάμε στα σκληρότερα διοικητικά μέτρα;  Με τι άλλο μπορεί να εξοπλιστεί η διοίκηση στην κατεύθυνση της διοικητικής αποτελεσματικότητας και αποτελεσματικής διεκδίκησης του φόρου; Τι να κάνουμε; Με βάση τον Κ.Ε.Δ.Ε., η Διοίκηση έχει όλες τις δυνατότητες, άμεση εκτελεστότητα,  άμεσες κατασχέσεις, άμεσοι πλειστηριασμοί. Όχι μόνο αυτό.
      Εγώ θα σας πω ότι εδώ δημιουργούνται και προβλήματα δικαιοσύνης. Διότι ακόμη και αν καταλογιστούν φόροι που μπορεί να είναι εσφαλμένοι, ακόμη και αν γίνει προσφυγή στο Διοικητικό Δικαστήριο, ακόμα και αν δοθεί αναστολή εκτελέσεως, ακόμη και τότε, ένα συγκεκριμένο ποσό πρέπει να καταβληθεί. Παρά ταύτα, δεν λειτούργησε το σύστημα. 
      Μιλάμε για το ποινικό μέρος. Τι άλλο θέλετε να κάνετε στο επίπεδο του ποινικού μέρους; Να επαυξήσετε το αξιόποινο; Είναι ήδη ποινές φυλακίσεως μέχρι πέντε έτη. Πού θέλετε να τις πάτε; Στα δέκα, στα δεκαπέντε, στα είκοσι; Θέλετε να κάνετε όλες τις πράξεις αυτές κακουργηματικές; 
      Μιλάμε δε στο επίπεδο της παραγραφής για το ανήκουστο. Πιο εύκολα παραγράφεται η ανθρωποκτονία εκ προθέσεως παρά ένα φορολογικό αδίκημα. Διότι, βεβαίως, η παραγραφή εδώ ξεκινά από τη στιγμή της βεβαιώσεως και καταλογισμού του φόρου. Αυτό έχει ήδη σε πολλά αδικήματα δεκαετή φορολογική παραγραφή. Ξεκινά τότε να τρέχει η ποινική παραγραφή, μέχρι να εκτελεστεί δε όλη αυτή η διαδικασία, μπορεί να φθάσουμε στα δεκαοκτώ, ίσως και παραπάνω, χρόνια.
      Ερώτημα: Σε ποιο σημείο πια μπορείτε να εξοπλίσετε όλο το μηχανισμό, ώστε επιτέλους να είναι αποτελεσματική η αντιμετώπιση της φοροδιαφυγής; Τι παραπάνω μπορεί να γίνει;
      Θέλετε να σας πω το μέγιστο που μπορεί να γίνει, φαντάζομαι μέσα στα πλαίσια μιας, αποτελεσματικής προσεγγίσεως και δικαιοσύνης; Να κάνετε κακουργηματική τη μη απόδοση του Φ.Π.Α. Ως εκεί πάει. Δεν μπορεί να γίνει κάτι περισσότερο. Όλα τα άλλα έχουν εξαντληθεί. Γιατί, λοιπόν, εξακολουθεί αυτή η κατάσταση να είναι αναποτελεσματική; 
      Κύριε Υπουργέ, ας το αντιμετωπίσουμε: για έναν απλό λόγο, διότι ακριβώς δεν έχει οικοδομηθεί η φορολογική συνείδηση. Επεσημάνθη από τον αγορητή της Νέας Δημοκρατίας, τον κ. Μητσοτάκη, το συγκεκριμένο θέμα και επ’ αυτού εγώ δεν έχω κανένα λόγο να διαφωνώ. Επεσημάνθη και από τον αγορητή του ΠΑ.ΣΟ.Κ. η συγκεκριμένη υπόθεσις και φαίνεται ότι συμφωνούμε όλοι. Πώς όμως, θα οικοδομηθεί η φορολογική συνείδηση; Από πού θα έπρεπε να ξεκινήσουμε, για να μπορέσουμε να πείσουμε τελικά τους φορολογούμενους ότι πρέπει να καταβάλουν τους φόρους; 
      Πάλι πολλοί ομιλητές επεσήμαναν ορισμένα πράγματα στη σωστή κατεύθυνση. Παραδείγματος χάριν, δεν πρέπει να οικοδομηθεί μια σχέση εμπιστοσύνης, κράτους και φορολογουμένου; Πώς θα την οικοδομήσετε, κύριε Υπουργέ, όταν λέτε «ελάτε να πληρώσετε την περαίωση» και εν συνεχεία λέτε «ελάτε να σας ξαναελέγξουμε, παρ’ ότι έχετε πληρώσει την περαίωση»; 
      Πώς θα οικοδομήσουμε αυτή τη σχέση εμπιστοσύνης, όταν υπάρχουν σήμερα πρόεδροι διοικητικών συμβουλίων ανωνύμων εταιρειών –επαναλαμβάνω σήμερα- οι οποίοι έχουν παραιτηθεί προ δεκαοκτώ ετών από τις εταιρείες τους και φθάνουν να καταδικάζονται στα δικαστήρια σήμερα για πράξεις, από τις οποίες έχουν απεμπλακεί εδώ και δεκαοκτώ χρόνια, επειδή ολιγώρησε η διοίκηση και δεν  ήλεγξε τις εταιρείες αυτές;
      Έτσι θα την οικοδομήσουμε την εμπιστοσύνη; Όταν έχουμε ένα κώδικα βιβλίων και στοιχείων που είναι τελείως αδύνατον να τηρηθεί από τον επιμελέστερο των φορολογουμένων; Όταν είναι δεδομένο ότι κάθε φορολογικός έλεγχος θα αναδείξει φορολογική παράβαση; Όταν υπάρχουν από τα όργανα του Υπουργείου σας και τους ελεγκτές βεβαιώσεις φόρων σε νεκρές εταιρείες, επειδή δεν προσεκόμισαν τα βιβλία γιατί εδώ και δέκα χρόνια έχουν πάψει να λειτουργούν, βεβαιώσεις πολλών δισεκατομμυρίων παλαιών δραχμών –μετατρέψτε το σε ευρώ- και έρχεστε και τα ζητάτε και λέτε «να οι φοροφυγάδες»; Ποιοι φοροφυγάδες; Ρίχνουν τα βιβλία, πηγαίνουν σε εξωλογιστικούς προσδιορισμούς και καταλογίζουν ό,τι θέλουν σε ουσιαστικά πεθαμένες εταιρείες!
      Άρα, λοιπόν, το ερώτημα είναι ποια είναι η πραγματικότητα σήμερα της φορολογικής πολιτικής, πώς θα οικοδομηθεί. Από εκεί θα έπρεπε να ξεκινά ένα νομοσχέδιο για την αντιμετώπιση της φοροδιαφυγής, από την οικοδόμηση αυτής της εμπιστοσύνης. Από εκεί έπρεπε να ξεκινήσει, αλλάζοντας τον κώδικα βιβλίων και στοιχείων, απλοποιώντας και κωδικοποιώντας το φορολογικό δίκαιο. 
      Γιατί τόσοι φόροι; Γιατί παντού εγκατεσπαρμένοι;
      Και συνεχίζετε εδώ ουσιαστικά το παρόν νομοσχέδιο με περαιτέρω επεμβάσεις σ’ αυτήν τη λογική, ώστε μία εταιρεία να μην της φθάνει όχι δικηγόρος, αλλά ούτε εξειδικευμένο φοροτεχνικό γραφείο και εκεί, πάλι να παλεύει. Λοιπόν, από εκεί πρέπει να ξεκινήσουμε, για να αξιώσουμε μετά, τη συμμόρφωση.
      Κακά τα ψέματα, έχουμε φύγει πια από τη νοοτροπία του γκουβέρνου και ευτυχώς, από εκείνη τη νοοτροπία, στην οποία το κράτος ήθελε και επέβαλε το φόρο, άνευ οιασδήποτε αιτιολογίας, γιατί ήταν κράτος και ήθελε τα λεφτά. Έχουμε φύγει από αυτό. Πλέον, το κράτος το αισθάνεται ο πολίτης μέσα σε πιο δικαιικές, αν θέλετε, προσεγγίσεις του πολιτειακού φαινομένου. Το αισθάνεται ο πολίτης σαν κάτι δίπλα του. Έτσι θέλει να το βλέπει. Όχι απέναντί του.
      Ερώτημα λοιπόν: Γι’ αυτούς τους φόρους σήμερα υπάρχει ανταπόδοση, για τους όποιους φόρους; Υπάρχει ανταπόδοση στην λειτουργία του κράτους; Υπάρχει δημόσια υγεία; Υπάρχει αξιοπρεπής δημόσια εκπαίδευση; Υπάρχει αποτελεσματική ασφάλεια ή κάθε φορά, όποτε κληθεί ο πολίτης να ζητήσει την αρωγή του κράτους, στην πραγματικότητα θα βρει ένα διαλυμένο μαγαζί; Όμως, όταν είναι να πληρώσει, θα πληρώσει και βαριά. Θα πληρώσει και ακριβά. Ζητάμε, λοιπόν, σε όλα τον πολίτη να είναι υποδειγματικός, όμως, τότε που το κράτος θα έπρεπε πρωτίστως να λειτουργεί, εκείνη την ώρα δεν θέλουμε να καταλογιστούν οι ευθύνες.
      Άρα, λοιπόν, από πού ξεκινάμε; Πρέπει να ξεκινήσει η όλη προσέγγιση για τη φοροδιαφυγή αντίστροφα. Πρέπει να ξεκινήσει απ’ αυτήν την οικοδόμηση εμπιστοσύνης και από το χτίσιμο μιας διαλεκτικής σχέσης, μιας σχέσης πειθούς του κράτους με τον πολίτη, ότι πρέπει να αποδώσει το δίκαιο φόρο. Από εκεί, λοιπόν, πρέπει να ξεκινήσει η διαδικασία.
      Το κάνει αυτό το νομοσχέδιο; Όχι μόνο δεν το κάνει, ούτε καν το προσεγγίζει. Τι έρχεται και λέει αυτό το νομοσχέδιο; Με την επιφύλαξη ότι θα επεκταθώ στη κατ’ άρθρο συζήτηση, θέλω να πω μόνο δύο κουβέντες.
      Το πρώτο πράγμα που λέει αυτό το νομοσχέδιο είναι ότι πρόκειται να φτιάξει ένα Εθνικό Συμβούλιο. Το λέει μεν άμισθο, αλλά, σε τελευταία ανάλυση, καταλάβαμε όλοι ότι εκείνο το οποίο πρόκειται να γίνει, είναι να διαβουλεύονται κάποιοι που τώρα δεν πρόκειται να παίρνουν κάποιες απολαβές. Ενδεχομένως, με μια τροπολογία που θα την έχουμε ξεχάσει σε ενάμιση χρόνο, θα αποφασίσετε ότι θα παίρνουν και αυτοί απολαβές. Γιατί; Κύριε Υπουργέ, δεν υπάρχουν υπηρεσίες και εξειδικευμένοι άνθρωποι για να τους συμβουλευτείτε και έχετε ανάγκη το Συμβούλιο; Δεν υπάρχουν άνθρωποι μέσα στο Υπουργείο, προκειμένου να καθήσετε να συζητήσετε και να σας δώσουν τα φώτα τους για το πώς θα αντιμετωπιστεί η φοροδιαφυγή; Και αν θέλετε να βάλετε μέσα σε αυτήν τη συζήτηση και τις πολιτικές δυνάμεις, τα κόμματα, αλλά και τους κοινωνικούς εταίρους, δεν έχετε τα εργαλεία, τα θεσμικά εργαλεία, για να το κάνετε; Χρειάζεται ένα συμβούλιο; Προφανώς δεν χρειάζεται και αυτό, λοιπόν, είναι στη λάθος κατεύθυνση.
      Τι άλλο λέει αυτό το νομοσχέδιο; Αυτό το νομοσχέδιο στην πραγματικότητα μιλάει για το ζήτημα της εθελοντικής συμμορφώσεως. Είναι ένα κίνητρο. Είναι μια, αν θέλετε, κατεύθυνση. Δεν μας βρίσκει ριζικά αντίθετους, αλλά μπορούμε να κάνουμε μία επισήμανση εδώ και μια, αν θέλετε, κριτική επισήμανση. Πότε δίνετε τα κίνητρα της εθελοντικής συμμορφώσεως; Όταν πλέον οι φορολογούμενοι έχουν λάβει την ειδοποίηση ότι πρόκειται να ελεγχθούν. Δεν είναι μία κακή σχέση ήδη αυτή; Εάν ο φορολογούμενος πράγματι έχει κάνει κάποια σφάλματα, γιατί αυτά πρέπει να τα αποκαλύψει μόνο προ του ελέγχου και όχι από μόνος του; Εάν είναι ένας καλόπιστος φορολογούμενος, γιατί στην πραγματικότητα ξέρετε ότι δεν θα έρθει. Και τα κίνητρα ακόμα που του θέτετε δεν είναι σημαντικά.
      Στο θέμα, παραδείγματος χάριν, της αποκαλύψεως του φαινομένου παραβατικής συμπεριφοράς, να πω συγκεκριμένα ότι εγώ θεωρώ σημαντικό ότι υπάρχει μια ομολογία από την πλευρά του Υπουργείου Οικονομικών, ότι υπάρχουν φαινόμενα διαφθοράς. Είναι σημαντικό το ότι το λέτε, αλλά εκείνο που θα ήταν ακόμα σημαντικότερο είναι να θεσπίσετε αποτελεσματικούς μηχανισμούς εσωτερικού ελέγχου, ώστε αυτά τα φαινόμενα διαφθοράς να εκλείψουν. Και εκεί είναι που θα χρειαζόταν πρωτίστως και η σκληρότερη ποινική μεταχείριση. Εγώ δεν είμαι οπαδός των σκληρών ποινικών μεταχειρίσεων, αλλά κυρίως των ελέγχων. Ποια ελεγκτική διαδικασία υπάρχει απέναντι στο φαινόμενο το οποίο ζουν συνεχώς, συστηματικά, οι φορολογούμενοι; Με το που έρχεται έλεγχος, την επόμενη μέρα αρχίζει και η συναλλαγή. Πώς το θωρακίσατε αυτό;
      Πώς το περιορίσατε αυτό; Πώς δίνετε τη δυνατότητα και πώς ενθαρρύνετε, το φορολογούμενο που υφίσταται αυτήν την πίεση να προσφύγει; Αυτή η διάταξη είναι πράγματι μια διάταξη στη σωστή κατεύθυνση, δεν είναι όμως προφανώς επαρκής.
      Εκπτώσεις δαπανών. Συμφωνούμε απόλυτα και να πούμε και κάτι παραπάνω. Γιατί μόνο αυτά; Γιατί μόνο τόσο; Γιατί σε τελευταία ανάλυση, από τη στιγμή που υπάρχει κατανάλωση, δεν το προχωράτε; Γιατί λέτε μόνο 8.000 ευρώ, γιατί λέτε μόνο 40%; Γιατί λέτε μόνο γι’ αυτές οι δαπάνες; 
      Εδώ, λοιπόν, είναι  ένα δεύτερο μεγάλο ζήτημα. Θέλουμε  πραγματικά να αναθερμάνουμε την οικονομία; Θέλουμε πραγματικά να ενισχύσουμε τη ζήτηση; Τότε δώστε κίνητρα για περαιτέρω εκπτώσεις δαπανών και τα χρήματα τα οποία τυχόν θα χαθούν –γιατί αυτό είναι το επιχείρημα, ότι θα χαθούν χρήματα ακριβώς επειδή θα μειωθούν οι άμεσοι φόροι- θα αναπληρωθούν από τους εμμέσους φόρους, θα αναπληρωθούν από τον Φ.Π.Α., θα αναπληρωθούν από την εν γένει αναθέρμανση της αγοράς. Προχωρήστε το αυτό. Τολμήστε το. Γιατί τόσο περιοριστικά; Οχτώ χιλιάδες ευρώ για ένα ζευγάρι το χρόνο; Δηλαδή ουσιαστικά μιλάμε για 4.000 ευρώ το άτομο, δηλαδή μιλάμε για 300 ευρώ αποδείξεις. Αυτό είναι που τους δίνετε. Ε, δεν είναι σημαντικό. 
      Και πολύ σωστά εδώ επεσημάνθη ότι στην πραγματικότητα και αυτό είναι  πλασματικό. Δίνετε μια φοροαπαλλαγή σ’ αυτό το επίπεδο των χαμηλών αποδείξεων, από την οποία τα ασθενέστερα νοικοκυριά δεν θα επωφεληθούν. Είναι πολύ χαμηλά τα ποσά αυτά, προκειμένου να απαλλαγούν από φόρο νοικοκυριά με χαμηλό εισόδημα, γιατί αυτά τα νοικοκυριά δεν φορολογούνται. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ως προς τα ζητήματα από εκεί και πέρα, θα κάνω απλώς μια παρατήρηση ενδεικτικά και επιφυλάσσομαι ξανά να επανέλθω στην κατ’ άρθρο συζήτηση.  Φορολογείτε τους τόκους των ομολογιακών δανείων, απαλλάσσετε όμως τις τράπεζες από τη φορολογία των τόκων, όταν αυτές έχουν τις καταθέσεις τους σε άλλες τράπεζες. Δηλαδή η κρίση σας είναι ότι υπάρχει ανάγκη υποστηρίξεως των τραπεζών; Δεν κερδίζουν αρκετά και τους δίνετε φοροαπαλλαγές, την ίδια ώρα που για συναφές ζήτημα, δηλαδή την πρόσοδο από τους τόκους, έρχεστε και φορολογείτε τα υπόλοιπα φυσικά ή νομικά πρόσωπα; Εμείς, λοιπόν, στεκόμαστε απέναντι σε αυτού του τύπου τις λογικές.
      Δεν θα ήθελα να επεκταθώ περαιτέρω. Εκείνο το οποίο λέω -και κλείνω- επιφυλασσόμενος ξανά για πληρέστερη ανάπτυξη στην κατ’ άρθρον συζήτηση, είναι ότι βεβαίως όλοι επιζητούμε την αντιμετώπιση της φοροδιαφυγής, μόνο που αυτό είναι ένα νομοσχέδιο που ελαχίστη σχέση έχει με το θέμα αυτό. Είναι ένα νομοσχέδιο, το οποίο όλως τυχαίως και ατάκτως αντιμετωπίζει μερικά από τα ζητήματα αυτά και με αυτήν την έννοια προφανώς δεν πρόκειται να αντιμετωπίσει τη φοροδιαφυγή.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Βέρα Νικολαϊδου): Ευχαριστούμε τον κ. Βορίδη.
      Κυρίες και κύριοι συνάδελφοι, θα ήθελα να  σας γνωστοποιήσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής και στις Εκθέσεις « Οι Έλληνες στη Διασπορά 15ος έως 21ος αιώνας»  και «Οι Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι τρεις μαθητές και μαθήτριες και δυο συνοδοί καθηγητές από το 7ο Γυμνάσιο Γλυφάδας.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής)
      Μετά τους εισηγητές και τους ειδικούς αγορητές, θα προηγηθεί του καταλόγου ο Α΄ Αντιπρόεδρος της Βουλής κ. Σούρλας και στη συνέχεια θα ακολουθήσει κανονικά ο κατάλογος.
      Ο κ. Σούρλας έχει το λόγο.
      ΓΕΩΡΓΙΟΣ ΣΟΥΡΛΑΣ (Α΄ Αντιπρόεδρος της Βουλής): Ευχαριστώ, κυρία Πρόεδρε. Θα προηγηθώ, γιατί πρέπει στη συνέχεια να προεδρεύσω.
      Κύριε Υπουργέ, πήρα το λόγο για να θέσω το θέμα των εικονικών και πλαστών τιμολογίων. Η προσπάθεια που καταβάλει η Κυβέρνησή μας και εσείς προσωπικά, ως πολιτική ηγεσία, για την αντιμετώπιση του φαινομένου της φοροδιαφυγής είναι πάρα πολύ σημαντική και αξιέπαινη. Ωστόσο, όμως, στο νομοσχέδιο δεν συμπεριλαμβάνονται διατάξεις για την πάταξη του πολύ νοσηρού φαινομένου των πλαστών και εικονικών τιμολογίων, πολύ περισσότερο όταν από σχετική απάντηση που είχα τον Ιούνιο του 2005 αναγράφεται: «Η έκδοση πλαστών και εικονικών φορολογικών στοιχείων αποτελεί πράγματι μια από τις κυριότερες μορφές φοροδιαφυγής.
      Για την καταπολέμηση αυτού του φαινομένου, το Υπουργείο Οικονομίας και Οικονομικών καταβάλλει κάθε απαραίτητη προσπάθεια είτε εντατικοποιώντας τους φορολογικούς ελέγχους, είτε προωθώντας νομοθετικά, διοικητικά ή άλλα απαραίτητα μέτρα.».
      Είναι μία από τις οκτώ κοινοβουλευτικές παρεμβάσεις που έχω κάνει την προηγούμενη τριετία για το πρόβλημα αυτό. Είναι μετά από μια συζήτηση που είχα λάβει μέρος κατά την ψήφιση του ν. 3259/2004. Είχα επισημάνει τότε ότι οι νομοθετικές ρυθμίσεις που έγιναν επί των ημερών του ΠΑ.ΣΟ.Κ. το 1997 με το ν. 2523 δεν ήταν επαρκείς. Όμως και με το νόμο που ψήφισε η Κυβέρνησή μας το 2004, η εκτίμησή μου είναι ότι, επειδή απηλλάγησαν πολλοί εξ αυτών ή ήταν ηπιότερες οι ποινές, ενθαρρύνθηκαν οι πλαστογράφοι. Και, δυστυχώς, δεν υπήρξε καμμία ανταπόκριση παρά τις επανειλημμένες αυτές κοινοβουλευτικές παρεμβάσεις. 
      Ξέρω ότι καταβάλλεται προσπάθεια και είναι στις προτεραιότητες, αλλά από τον πίνακα που έχω εδώ, από επίσημα στοιχεία, προκύπτει ότι καλπάζουν οι μηχανισμοί έκδοσης πλαστών και εικονικών τιμολογίων.
      Ξεκινάμε το 1998 μετά την ψήφιση επί των ημερών του ΠΑ.ΣΟ.Κ., με έναν αριθμό εκατόν σαράντα δύο επιχειρήσεων που εξέδωσαν πλαστά και εικονικά τιμολόγια και με μια αξία 37.000.000 ευρώ. Το 2003 έχουμε μια εκτίναξη στις χίλιες εκατόν πενήντα. Το 2006 οι επιχειρήσεις που εξέδωσαν πλαστά και εικονικά τιμολόγια ανέρχονται στις είκοσι χιλιάδες οκτακόσιες πενήντα μία. 
      Από τον πίνακα που έχω εδώ, προκύπτει ότι μέσα σε αυτήν τη δεκαετία έχουν συλληφθεί να έχουν εκδώσει εικονικά και πλαστά τιμολόγια είκοσι τέσσερις χιλιάδες επιχειρήσεις και η αξία αυτών των εικονικών και πλαστών τιμολογίων ανέρχεται στα 2.354.000.000. Και εδώ μέσα δεν συμπεριλαμβάνονται παραβάσεις που ξεπερνούν τις 3.000 ευρώ και, βέβαια, όσοι άλλοι δεν συνελήφθησαν.
      Πιστεύω, λοιπόν, ότι πρόκειται για μια από τις μεγαλύτερες αμαρτίες αυτή η περίπτωση των πλαστών και εικονικών τιμολογίων.
      Κύριε Υπουργέ, ξέρω ότι κάνετε πολλούς ελέγχους και καταβάλλετε προσπάθεια. Όμως, αυτοί οι μηχανισμοί δρουν και συνέχεια το φαινόμενο αυτό επεκτείνεται. Τις τελευταίες ημέρες, μάλιστα, αποτέλεσε την πρώτη είδηση και ήταν πρωτοσέλιδο σε πολλές εφημερίδες. Αποτελεί ενόχληση αυτή η εξέλιξη για όλους εκείνους οι οποίοι ευσυνείδητα αντιμετωπίζουν το θέμα των φόρων. Αποτελεί ενόχληση για την κοινωνία, η οποία αντιμετωπίζει πάρα πολλά οικονομικά προβλήματα. 
      Δεν θέλω να επιμείνω άλλο, κύριε Υπουργέ. Σας παρακαλώ πάρα πολύ να λάβετε δρακόντεια μέτρα, εξοντωτικά μέτρα. Μόνο έτσι πιστεύω ότι θα λυθεί το πρόβλημα, όταν δηλαδή κάποιοι εξ αυτών των πλαστογράφων και των απατεώνων εξοντωθούν, ανεξάρτητα αν είναι κάποιοι τυχοδιώκτες, καιροσκόποι πολίτες, ανεξάρτητα αν είναι μεγιστάνες του πλούτου, ανεξάρτητα αν είναι ιδιοκτήτες Μέσων Μαζικής Επικοινωνίας. Πρέπει να τεθεί τέρμα σε αυτή τη νοσηρή κατάσταση.
      Ευχαριστώ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε τον κύριο Αντιπρόεδρο. 
      Το λόγο έχει ο Υπουργός Οικονομικών κ. Αλογοσκούφης για μια μικρή παρέμβαση.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, θα κάνω μια σύντομη παρέμβαση στις πολύ σωστές παρατηρήσεις που έκανε ο Αντιπρόεδρος της Βουλής κ. Σούρλας προηγουμένως. 
      Είναι πράγματι έτσι τα στοιχεία όπως τα παρουσιάσατε. Αυτά είναι τα στοιχεία που προκύπτουν από τους ελέγχους που γίνονται. Και η μεγάλη αύξηση παρουσιάστηκε το 2005, αλλά και το 2006. Μπορώ να σας πω από την τελευταία έκθεση της ΥΠ.Ε.Ε. ότι το 2006 εντοπίστηκαν είκοσι χιλιάδες οκτακόσιες πενήντα μία περιπτώσεις έκδοσης ή χρήσης εικονικών και πλαστών φορολογικών στοιχείων, με μια αξία που ξεπερνά τα 505.000.000 ευρώ.
      Είναι το 2005 και το 2006 που έχουμε τη μεγάλη αύξηση στις περιπτώσεις που συλλαμβάνονται από τις υπηρεσίες πλαστά και εικονικά, διότι στο παρελθόν, πριν από το 2005, οι έλεγχοι που γίνονταν ήταν ελάχιστοι. Και αυτή η αύξηση που έχουμε, η πολύ μεγάλη, από τις λίγες δεκάδες επιχειρήσεις στις είκοσι χιλιάδες και περιπτώσεις, είναι λόγω του ότι ακριβώς έχουμε εντείνει μέσω των διασταυρώσεων τους ελέγχους και επιβάλλονται πάντοτε οι απαραίτητες ποινές. Όπου προβλέπονται ποινικές κυρώσεις, επιβάλλονται και οι ποινικές κυρώσεις, αλλά επιβάλλονται και οι διοικητικές και οι οικονομικές κυρώσεις. 
      Αυτή η μεγάλη αύξηση που έχουμε στη σύλληψη των πλαστών αυτών στοιχείων οφείλεται στο ότι μέσω της Γενικής Γραμματείας Πληροφοριακών Συστημάτων μπορούμε πλέον και διασταυρώνουμε τα ηλεκτρονικά στοιχεία, βλέπουμε πολύ περισσότερες περιπτώσεις και οι περιπτώσεις προωθούνται είτε στις ελεγκτικές αρχές, δηλαδή στις Δ.Ο.Υ. και στο Π.Ε.Κ. και στις άλλες ελεγκτικές αρχές, αλλά κυρίως στη ΥΠ.Ε.Ε., η οποία ΥΠ.Ε.Ε. κάνει στοχευμένους πια ελέγχους και γι’ αυτό και έχουμε αυτήν τη μεγάλη σύλληψη των πλαστών και εικονικών.
      Δεν είναι, δηλαδή, η πραγματικότητα ότι αυξήθηκε η έκδοση των πλαστών και εικονικών, αλλά αυξάνονται οι περιπτώσεις που συλλαμβάνουμε. Μάλιστα, αυτή η αύξηση είναι δραματική και αποδεικνύει και την αποτελεσματικότητα των τελευταίων δύο χρόνων στους φορολογικούς ελέγχους. 
      ΘΕΟΔΩΡΟΣ ΠΑΓΚΑΛΟΣ: Τότε γιατί συνεχίζονται, κύριε Υπουργέ, αφού τους συλλαμβάνετε; Δεν μαθαίνουν τίποτα απ’ όλα αυτά; Περίεργο δεν είναι; 
      ΠΡΟΕΔΡΕΥΟΥΣΑ (Βέρα Νικολαΐδου): Θα απαντήσετε, κύριε Υπουργέ; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν άκουσα, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Μετά τον κ. Αλογοσκούφη, εισερχόμαστε στον κατάλογο των Βουλευτών.
      Το λόγο έχει ο κ. Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, κατά τη διάρκεια της προηγούμενης κοινοβουλευτικής περιόδου, είχα την ευκαιρία να παρέμβω σε αρκετά νομοσχέδια που αφορούσαν το φορολογικό σύστημα γενικότερα, αλλά και τις δράσεις της Κυβέρνησης, σχετικά με τη φοροδιαφυγή.
      Εάν ανατρέξουμε στα Πρακτικά όλων αυτών των σχετικών συζητήσεων, θα καταλήξουμε σε ορισμένες κοινές διαπιστώσεις. Αυτές είναι οι εξής:
      Πρώτον, ότι χρειαζόμαστε ένα δίκαιο φορολογικό σύστημα λειτουργικό και απλό. Δεύτερον, ότι αν κατορθώναμε να πολεμήσουμε τη φοροδιαφυγή, δεν θα χρειάζονταν νέοι φόροι. Και τρίτον, εκτός από την κριτική της Αντιπολίτευσης, όπως άλλωστε είναι και η υποχρέωσή της, διαπιστώνουμε την πλήρη απουσία προτάσεων.
      Το ζήτημα όμως είναι πώς μπορούν όλοι να συνεισφέρουν. Δεν είναι απαραίτητο να είμαστε όλοι γνώστες της φορολογικής πολιτικής προκειμένου να καταθέσουμε εξειδικευμένες προτάσεις. Μπορούμε όμως στο μέτρο του δυνατού να συμβάλουμε εποικοδομητικά στο διάλογο που εξελίσσεται.
      Διαβάζοντας τα Πρακτικά από τη συζήτηση στην επιτροπή, διαπίστωσα για μια ακόμη φορά ότι η Κυβέρνηση και η Αξιωματική Αντιπολίτευση δεν μπορούν να συμφωνήσουν στους αριθμούς. Για παράδειγμα, στο ποσοστό των εσόδων από τη φορολογία επιχειρήσεων. Σε προηγούμενο νομοσχέδιο θυμάμαι ότι διαφωνούσαμε για την αναλογία των άμεσων και των έμμεσων φόρων και πιο παλιά για κάτι άλλο.
      Αν μη τι άλλο, πιστεύω ότι έχουμε πλέον την πολιτική ωριμότητα ως πολιτικό σύστημα να συμφωνήσουμε στα βασικά. Εάν θέλετε, να διαφυλάξουμε και εμείς οι ίδιοι τη δική μας αξιοπιστία.
      Επειδή το ζήτημα του προϋπολογισμού είναι ευθύνη όλων των Βουλευτών και επειδή παράλληλα ακούω απ’ όλες τις πλευρές του Κοινοβουλίου ότι υπάρχει διάθεση αναβάθμισης του Κοινοβουλίου, θα ήθελα να καταθέσω δύο απλές προτάσεις τόσο προς το Προεδρείο της Βουλής όσο και προς την Κυβέρνηση.
      Η πρώτη αφορά τη σύγκλιση της Επιτροπής Οικονομικών Υποθέσεων μετά το τέλος κάθε τριμήνου, προκειμένου να ενημερώνει η Κυβέρνηση τη Βουλή για την πορεία των εσόδων και των δαπανών. Εάν υπάρχουν υστερήσεις, να εξηγεί η Κυβέρνηση γιατί η πορεία του προϋπολογισμού δεν είναι σύμφωνη με τις προβλέψεις και τι μέτρα προτίθεται να λάβει. Κωδικοποιημένα. Δεν χρειάζονται εκθέσεις ιδεών ούτε από την Κυβέρνηση ούτε ασφαλώς από τα κόμματα της Αξιωματικής Αντιπολίτευσης. Να καταθέτουν και αυτά τις προτάσεις τους, όποιοι έχουν και εάν έχουν.
      Ας δούμε τι συμβαίνει σήμερα. Βγαίνει, ας πούμε, μια ανακοίνωση της Στατιστικής Υπηρεσίας κάθε μήνα και ακολουθούν δημοσιεύματα του Τύπου «βούλιαξαν τα έσοδα», «ανεξέλεγκτες οι δαπάνες». Πολλές φορές τα φαινόμενα είναι συγκυριακά. Όμως, άλλες φορές υπάρχουν πραγματικά προβλήματα και η Βουλή, οι Βουλευτές, οφείλουμε να γνωρίζουμε, οφείλουμε να συνδράμουμε με ένα σοβαρό και εποικοδομητικό διάλογο μέσα στο Κοινοβούλιο.
      Μια δεύτερη πρόταση αφορά τη δημιουργία μιας ομάδας στήριξης και υποβοήθησης του κοινοβουλευτικού έργου στα πλαίσια των Επιτροπών της Βουλής. Σε κάθε μια Διαρκή Επιτροπή να δημιουργηθεί μια τέτοια ομάδα, αποτελούμενη από επιστήμονες και διοικητικό προσωπικό που να εφοδιάζει τους Βουλευτές με στοιχεία που να αφορούν το υπό συζήτηση νομοσχέδιο. Μελέτες του Ο.Ο.Σ.Α., της Ευρωπαϊκής Ένωσης και άλλα.
Στοιχεία στα οποία να συμφωνούμε όλοι. Στοιχεία στη βάση των οποίων να διεξάγεται μια πραγματικά ουσιαστική συζήτηση. 
      Κυρίες και κύριοι συνάδελφοι, το μέγεθος της παραοικονομίας στην Ελλάδα δεν μπορεί να εκτιμηθεί με ακρίβεια. Αν λάβουμε υπ’ όψιν τις περισσότερες μελέτες που έχουν γίνει την τελευταία εικοσαετία, θα μπορούσαμε να πούμε ότι κινείται γύρω στο 28% του επίσημου Α.Ε.Π.. Αντιλαμβάνεστε όλοι ότι το μέγεθος είναι τεράστιο. Συνεπώς και η δική μας ευθύνη είναι μεγάλη. 
      Από την άλλη πλευρά, τα έσοδα του δημοσίου ως ποσοστό του Α.Ε.Π. για το 2007 εκτιμώνται ότι είναι στο 23%, όταν ο αντίστοιχος μέσος όρος για την Ευρωπαϊκή Ένωση είναι γύρω στο 30%. Οι αριθμοί, λοιπόν, από μόνοι τους δεν είναι ευνοϊκοί. 
      Η λύση στο πρόβλημα δεν μπορεί να δοθεί από ένα νομοσχέδιο. Ίσως δεν μπορεί να δοθεί και από περισσότερα νομοσχέδια. Χρειάζεται αλλαγή νοοτροπίας. Χρειάζεται να καλλιεργηθεί η φορολογική συνείδηση, να πιστέψει ο πολίτης ότι οι φόροι του έχουν αντίκρισμα, ότι επιστρέφουν σε αυτόν με τη μορφή κοινωνικών παροχών και εθνικών υπηρεσιών, ότι δεν κινούνται σε δαπάνες που δεν έχουν κανένα απολύτως νόημα, σε δημόσιες υπηρεσίες και οργανισμούς που δεν προσφέρουν απολύτως τίποτα στον πολίτη. 
      Ειρήσθω εν παρόδω, θεωρώ ότι η πολιτεία θα έπρεπε να στρέψει την προσοχή της περισσότερο στη μείωση του εξορθολογισμού των δαπανών από το να ασχολούμαστε μονίμως με το πώς θα αυξήσουμε τα έσοδα. 
      Κατά τη διάρκεια της προηγούμενης θητείας η Κυβέρνηση είχε αναπτύξει μια σειρά πρωτοβουλιών και δράσεων για την καταπολέμηση της φοροδιαφυγής. Ανάμεσα στα άλλα σας υπενθυμίζω ότι αναμορφώσαμε και συμπληρώσαμε τους μοναδιαίους συντελεστές καθαρού κέρδους, καθιερώσαμε αντικειμενικό τρόπο για την επιλογή των υποθέσεων και τη διενέργεια των τακτικών ελέγχων. Δεν αφήσαμε περιθώρια για αυθαίρετες κρίσεις στον καθορισμό της βάσης επιβολής Φ.Π.Α. στα νεόδμητα ακίνητα. Απλοποιήσαμε και εκσυγχρονίσαμε τον Κώδικα Βιβλίων και Στοιχείων, με στόχο τη μείωση του λειτουργικού κόστους των επιχειρήσεων και τον περιορισμό της γραφειοκρατίας. 
      Πέραν, όμως, απ’ αυτά δώσαμε και εξακολουθούμε να δίνουμε ιδιαίτερη έμφαση στις δυνατότητες που μας παρέχουν οι νέες τεχνολογίες. Ειδικότερα, αναβαθμίσαμε σημαντικά τα ηλεκτρονικά συστήματα της Γενικής Γραμματείας Πληροφοριακών Συστημάτων, για να αξιοποιήσουμε τις νέες τεχνολογίες. Εκσυγχρονίζουμε το ολοκληρωμένο σύστημα πληροφορικής στα τελωνεία. Ξεκινά η λειτουργία του «ΕΛΕΓΞΙΣ», που είναι το ολοκληρωμένο πληροφοριακό σύστημα των ελεγκτικών υπηρεσιών. Αναμφισβήτητα έγιναν πολλά. Μπορούμε, όμως, να κάνουμε ακόμη περισσότερα.  
      Με το υπό συζήτηση νομοσχέδιο προχωρούμε και ένα βήμα παρακάτω. Δημιουργούμε νέους θεσμούς. Δίνουμε νέες δυνατότητες. Πιο συγκεκριμένα, προβλέπεται η σύσταση Εθνικού Συμβουλίου για την αντιμετώπιση της φοροδιαφυγής με τη συμμετοχή όλων των εμπλεκόμενων φορέων. Παρέχονται κίνητρα εθελοντικής συμμόρφωσης των πιθανών παραβατών, ενώ παράλληλα προβλέπεται η ελαστική αντιμετώπιση ειδικά των νέων επιτηδευματιών. Επιχειρείται η αντιμετώπιση των φαινομένων διαφθοράς και συναλλαγής, με την πρόβλεψη κινήτρων για τους πολίτες εκείνους που τα καταγγέλλουν. 
      Τέλος, θεωρώ ιδιαίτερα σημαντική τη σύσταση μονάδας φορολογικής πολιτικής, με σκοπό την παροχή πληροφόρησης και τη δημιουργία της απαραίτητης τεχνογνωσίας για την αντιμετώπιση της φοροδιαφυγής. 
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Κυρίες και κύριοι συνάδελφοι, το νομοσχέδιο αναμφισβήτητα κινείται προς τη σωστή κατεύθυνση. Αυτό μόνο που είναι βέβαιο είναι πως από μόνο του το νομοσχέδιο δεν μπορεί να λύσει το πρόβλημα. Εγώ θα ήθελα να προτείνω στην ηγεσία του Υπουργείου Οικονομίας και Οικονομικών τρία μέτρα που, κατά την προσωπική μου άποψη, θα συνέβαλαν αποφασιστικά στη δραστική μείωση της φοροδιαφυγής. 
      Πρώτον, η καθιέρωση και η λειτουργία του «πόθεν έσχες» με πολύ αυστηρές κυρώσεις όλων των υπαλλήλων που εργάζονται σε εφορείες, τελωνεία, πολεοδομίες, διευθύνσεις συγκοινωνιών. 
      Δεύτερον, τη δημιουργία υπηρεσίας εσωτερικού ελέγχου που θα ελέγχει τις συγκεκριμένες υπηρεσίες. 
      Τρίτον, η εξεύρεση τρόπων, προκειμένου να σταματήσει η προσωπική επαφή και συναλλαγή των εφοριακών με τις επιχειρήσεις. Οφείλουμε να εμπιστευθούμε τους πολίτες, να εμπιστευθούμε τις επιχειρήσεις. Να λειτουργήσει το κράτος κατά το πρότυπο, όπως λέμε, της Ηλείας. Παράλληλα, όμως, οφείλει και η πολιτεία να εξαντλεί την αυστηρότητά της σε εκείνους που παρανομούν. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπεκίρη. 
      Το λόγο έχει η συνάδελφος κ. Βάσω Παπανδρέου. 
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, η Κυβέρνηση έφερε ένα νομοσχέδιο και το ονόμασε «νομοσχέδιο για την αντιμετώπιση της φοροδιαφυγής και άλλες διατάξεις». Σίγουρα το θέμα της φοροδιαφυγής είναι τεράστιο. Είναι διαχρονικό. Είναι μια πληγή για την ελληνική οικονομία και την ελληνική κοινωνία και επειδή είναι πάρα πολύ μεγάλο αυτό το θέμα, θέλει μια σοβαρή, συστηματική και διαχρονική προσπάθεια. 
    Πρέπει να δούμε πώς θα αλλάξουμε αυτήν την εδραιωμένη δυσπιστία μεταξύ κράτους και πολιτών. Το κράτος δεν εμπιστεύεται τους πολίτες, οι πολίτες δεν εμπιστεύονται το κράτος και υπάρχουν πάρα πολλοί λόγοι. Και το ερώτημα είναι εάν πράγματι η Κυβέρνηση θέλει να πατάξει τη φοροδιαφυγή. Όχι να την πατάξατε, να τη μειώσετε σε επίπεδα ανεκτά, όπως είναι σε ευρωπαϊκό επίπεδο. 
    Δεν αρκεί να λέμε ότι η φοροδιαφυγή είναι πρόβλημα, ότι έχει ως αποτέλεσμα κοινωνικές ανισότητες, ότι επιβραβεύει τους φοροφυγάδες και τιμωρεί αυτούς που είναι νόμιμοι, όταν η ίδια η Κυβέρνηση με τους δικούς της νόμους ενισχύει και παρακινεί τους πολίτες στη φοροδιαφυγή. 
    Θα περίμενε κάποιος ότι διαχρονικά αυτό το θέμα θα αντιμετωπιζόταν και με ό,τι είχε κάνει η σημερινή Κυβέρνηση θα βελτίωνε την κατάσταση και θα είχαμε μία συνεχή μείωση της φοροδιαφυγής. Αντίθετα, βλέπουμε τα τελευταία τρία, τέσσερα χρόνια μία διεύρυνση, μία αύξηση της φοροδιαφυγής σε πρωτοφανή επίπεδο. 
    Αν το ποσοστό του Α.Ε.Π. ήταν στο ίδιο επίπεδο που το βρήκατε το 2004, αυτό σημαίνει τουλάχιστον 5.000.000.000 ευρώ επιπλέον έσοδα το χρόνο. Αυξήσατε το Φ.Π.Α. το 2005, που αυτό θα έπρεπε να φέρει πρόσθετα έσοδα και έχουμε μείωση των εσόδων περίπου 4.000.000.000 με 5.000.000.000 ευρώ το χρόνο. 
    Όλοι βέβαια γνωρίζουν ότι η πολιτική αυτήν την περίοδο ήταν πολιτική ενίσχυσης των ολίγων και επιβάρυνσης των πολλών. 
    Αν δεν υπάρχει ένα φορολογικό σύστημα που να δημιουργεί την αίσθηση κοινωνικής δικαιοσύνης ότι αυτοί που έχουν λίγα θα πληρώνουν λίγα και αυτοί που έχουν πολλά θα πληρώνουν πολλά, δεν νομίζω ότι μπορεί να αντιμετωπιστεί το θέμα. Η πολιτική σας, όμως, ποια είναι; Επιβραβεύετε τους παρανομούντες, κάνετε ρυθμίσεις για τους ολίγους και συνεχείς επιβαρύνσεις για τους πολλούς. Αυτό φαίνεται και από το προσχέδιο του Προϋπολογισμού που έχετε καταθέσει που αναφέρετε 6.000.000.000 επιπλέον έσοδα. Θα τα συζητήσουμε φυσικά στον Προϋπολογισμό. Αυτό σημαίνει ότι πάλι κάποιοι πολλοί θα επιβαρυνθούν.
    Αλλά, κύριε Υπουργέ, εσείς δεν είστε αυτός που κάνατε τη ρύθμιση για το πετρέλαιο, για την αύξηση του Ειδικού Φόρου Κατανάλωσης και το εξαγγείλατε μήνες νωρίτερα, ενώ σύμφωνα με το Σύνταγμα θα έπρεπε αμέσως να επιβληθεί χωρίς γνώση τουλάχιστον των κερδοσκόπων; 
    Εσείς δεν είστε που τις περαιώσεις τις έχετε πολλαπλασιάσει τελευταία; Υπήρχαν και στο παρελθόν αλλά τα τελευταία χρόνια επί ΠΑ.ΣΟ.Κ. αυτό το πράγμα δεν γινόταν. Τελευταίως το έχετε επαναλάβει πάρα πολλές φορές και απ’ ό,τι γράφεται στον Τύπο θα προχωρήσετε σε καινούργια περαίωση, διότι υπάρχει μία μεγάλη μείωση των εσόδων. 
    Παρεμπιπτόντως, κύριε Υπουργέ, πότε θα δημοσιεύσετε τα αποτελέσματα του Αυγούστου και του Σεπτέμβρη; Συνήθως η Στατιστική Υπηρεσία έκανε ένα μήνα για να δώσει τα έσοδα του προηγούμενου μήνα. Σήμερα δεν έχουν βγει τα κανονικά στοιχεία του Αυγούστου και ούτε και του Σεπτεμβρίου. Μήπως γιατί εκεί έχετε κάνει κάποιες από τις γνωστές σας αλχημείες; 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Έχουν δημοσιευθεί τα στοιχεία του 9μηνου. Δεν είστε ενημερωμένη.
    ΒΑΣΩ ΠΑΠΑΝΔΡΕΟΥ: Όχι, κύριε Υπουργέ, δεν έχουν δημοσιευθεί τα επίσημα στοιχεία. 
    Θα σας ρωτήσω και κάτι άλλο. Έχουμε επανειλημμένως ζητήσει να μας καταθέσετε στοιχεία για μεγάλους φοροφυγάδες. Και γνωρίζω ότι υπάρχουν στο συρτάρι σας περιπτώσεις και υπάρχουν σκανδαλώδεις ρυθμίσεις συγκεκριμένων φοροφυγάδων με αποφάσεις, οι οποίες είναι τελείως αδιαφανείς, δεν έχουν καθόλου κυκλοφορήσει. Και θέλετε μετά να πατάξετε τη φοροδιαφυγή.
    Το θέμα της γραφειοκρατίας και πολυνομίας είναι γνωστό και διευκολύνει τη διαφθορά. Αλλά πώς είναι δυνατόν ο Ο.Ο.Σ.Α. να βγάζει τελευταία έκθεσή του και να λέει ότι η χώρα μας έχει πρόβλημα με τη διαφθορά –διαχρονικό και αυτό το θέμα- αλλά τα τελευταία χρόνια έχει οξυνθεί αυτή η κατάσταση και μας έβαλαν υπό αυξημένη παρακολούθηση; 
    Θα περίμενε κάποιος λόγω της ανάπτυξης της τεχνολογίας, της βελτίωσης, της επανίδρυσης, όπως λέγατε, του κράτους, αλλά και λόγω του ότι τα τεχνολογικά μέσα σήμερα είναι πολύ πιο αποτελεσματικά, να έχει αντιμετωπιστεί αυτό το θέμα. Αντίθετα, ήρθατε εδώ και μας είπατε ότι η έμμεση φορολογία είναι πιο δίκαιη από την άμεση φορολογία. Γι’ αυτό έχετε αλλάξει τη σχέση. Οι άμεσοι φόροι το 2004 ήταν 41,7% και σήμερα είναι 40%. Οι έμμεσοι φόροι σήμερα είναι 58,3% και το 2008 θα είναι 59,9%. Βεβαίως, το μεγαλύτερο μέρος το πληρώνουν τα φυσικά πρόσωπα, όπου από 58,5% που ήταν το 2004 θα πάει στο 64% το 2008. 
    Έρχεστε με μία πρόταση εδώ, όπου οι περισσότερες διατάξεις παρακινούν τους πολίτες στη φοροδιαφυγή. Λέτε ότι δίνετε κίνητρα εθελοντικής συμμόρφωσης. Μα, είναι δυνατόν να πιστεύετε πράγματι ότι αυτά τα κίνητρα θα μειώσουν τη φοροδιαφυγή, όταν λέτε ότι αυτοί που έχουν επιλεγεί για να τους γίνει έλεγχος μπορούν και εφόσον έχουν παραβάσεις και τις δηλώσουν, να έχουν μείωση κατά 50% των πρόσθετων φόρων που προβλέπονται από εκπρόθεσμες δηλώσεις και κατά 80% για τα προβλεπόμενα πρόστιμα; Άρα, τι λέτε σε όλους; Μη δηλώνει κανείς. Αν σας επιλέξουμε τότε θα έρθετε και θα τα δηλώσετε.
    Μιλάτε επίσης για ρυθμίσεις για νέους επιτηδευματίες. Θα κάνετε λέει εκπτώσεις ή και απαλλαγές για κάποια χρόνια. Μην τους ωθείτε κι αυτούς στην παρανομία. 
    Υπάρχουν κίνητρα για την αποκάλυψη φαινομένων παραβατικής συμπεριφοράς. Αυτό υπήρχε και επί ΠΑ.ΣΟ.Κ. τα παλιότερα χρόνια και καταργήθηκε, γιατί οι μεγάλοι φοροφυγάδες αυτό που κάνουν είναι να καταγγέλλουν αυτούς που τους ελέγχουν. Έτσι θα δημιουργήσετε όχι αποτέλεσμα, αλλά το αντίθετο.
    Τις δαπάνες που βάζετε πάλι θα διευκολύνουν τα υψηλά εισοδήματα. Δημιουργείτε καινούργιους φορείς παρ’ όλο που μιλάγατε για επανίδρυση, για μείωση του κράτους. 
    Αναφέρατε την ετήσια έκθεση για τη Βουλή. Μα, προβλέπεται αυτό αλλά δεν το κάνετε. Εδώ δεν απαντάτε σε ερωτήσεις, δεν δίνετε στοιχεία. 
    Σ’ αυτό το περίφημο νομοσχέδιο που λέγεται «Αντιμετώπιση φοροδιαφυγής» και με πολλές διατάξεις ενισχύει τη φοροδιαφυγή –υπάρχουν κίνητρα για να φοροδιαφεύγει κάποιος- και έρχεστε με κάποιες συμπληρωματικές τροπολογίες και αναφέρετε άλλες ευνοϊκές ρυθμίσεις. Ευνοϊκή ρύθμιση για τις τράπεζες, οι οποίες έχουν τεράστια κέρδη. Ευνοϊκή ρύθμιση για τα θέματα ανταλλακτικών συμβάσεων. Μειώνετε δηλαδή τους φόρους. Είναι δώρο στα Μέσα Μαζικής Ενημέρωσης. Ευνοϊκή ρύθμιση για την Τράπεζα της Ελλάδος. Ευνοϊκή ρύθμιση –και αυτό είναι φωτογραφία- για τα άλογα που τρέχουν στον Ιππόδρομο. Εδώ είναι τελείως φωτογραφική αυτή η διάταξη.
    ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Αλογοσκούφης εξ αλληλεγγύης προς τους αναβάτες και τα άλογα.
    ΒΑΣΩ ΠΑΠΑΝΔΡΕΟΥ: Ξέρω ότι παίζει τένις, αλλά δεν ήξερα ότι τρέχει και στον Ιππόδρομο. 
    Ευνοϊκή ρύθμιση για τους στρατιωτικούς. Γιατί μόνο για τους στρατιωτικούς; Δεν είναι και οι αστυνομικοί και οι πυροσβέστες που έχουν θύματα; Εσείς πριν από λίγο λέγατε ότι θα καταργήσετε το φόρο κληρονομιάς για όλους. Τώρα γιατί κάνετε ειδική ρύθμιση για τους στρατιωτικούς; 
    Κυρίες και κύριοι συνάδελφοι, οι παλινωδίες της Κυβέρνησης και οι ακροβατισμοί της σε διάφορα θέματα, όπως είναι το πετρέλαιο, οι άμεσοι φόροι, οι έμμεσοι φόροι, η προχειρότητα που αντιμετωπίζει τα πάντα, είναι μία συνεχής κατάσταση. Με την ίδια προχειρότητα αντιμετωπίζετε και το θέμα της φοροδιαφυγής. 
    Κύριε Υπουργέ, εμείς θα θέλαμε να γίνει μια σοβαρή συζήτηση στη Βουλή για το θέμα της φοροδιαφυγής, γιατί πράγματι είναι ένα εθνικό θέμα. Να δούμε ποια είναι τα αίτια, ποιοι φοροδιαφεύγουν, σε τι ποσοστό φοροδιαφεύγουν, τι ρυθμίσεις έχετε κάνει, γιατί κάνετε αυτές τις ρυθμίσεις. Να συμφωνήσουμε σε ένα ολοκληρωμένο πρόγραμμα, σε μία φορολογική πολιτική που θα μειώνει τη φοροδιαφυγή. 
      Δεν αντιμετωπίζεται το πρόβλημα της φοροδιαφυγής με ευνοϊκές ρυθμίσεις για τους λίγους και επιβαρύνσεις για τους πολλούς, γιατί αυτό ενισχύει το αίσθημα της κοινωνικής αδικίας και ενισχύει την έλλειψη εμπιστοσύνης μεταξύ κράτους και πολιτών. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παπανδρέου. 
      Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριοι Βουλευτές, θα αρχίσω από ένα θέμα που μπήκε από τον Αντιπρόεδρο της Βουλής κ. Σούρλα, σχετικά με τα πλαστά τιμολόγια.  Κύριε Υφυπουργέ, σηκώθηκε ο Υπουργός Οικονομικών κ. Αλογοσκούφης και  είπε  ότι αυτό πατάσσεται με μία προοδευτική αύξηση των κρουσμάτων. Θα ήθελα να πω, επειδή είχαμε καταθέσει και επίκαιρη ερώτηση, ότι κοντά σε όλους αυτούς  έρχεται το κράτος και χτυπάει τους αγρότες, οι οποίοι έχουν πάρει τιμολόγια από εμπόρους με αύξοντα αριθμό  της εφορίας, τρυπημένα, όλα κανονικά -ήταν όμως απατεώνες πολλοί απ’ αυτούς και όχι μόνο οι αγρότες δεν έχουν πάρει τα λεφτά τους, γιατί έχουν εξαφανιστεί από το εμπόρευμα, καταλαβαίνετε ότι τους δίνουν και πλαστές επιταγές-  σαν φοροφυγάδες και μάλιστα ότι έχουν εκδώσει πλαστά τιμολόγια, γιατί δεν βρίσκουν, με τον έλεγχο που κάνουν, τα τιμολόγια αυτά να είναι εγγεγραμμένα στα μητρώα της εφορίας. Δείτε το αυτό. Το είχαμε βάλει και σαν ερώτηση και είπατε ότι θα το εξετάσετε, αλλά τα τσεκούρια πέφτουν. Το λέω, γιατί έχετε πάρει αμπάριζα… και βγαίνετε και την πληρώνει αυτή η κατηγορία των ανθρώπων. Πρέπει να το δείτε, γιατί είναι μεγάλη αδικία. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Έτσι! Πείτέ το ότι βγαίνουμε έξω και κάνουμε ελέγχους. 
      ΝΙΚΟΛΑΟΣ ΓΚΑΤΖΗΣ:  Έρχομαι στο θέμα της φοροδιαφυγής. Υπάρχει φοροδιαφυγή, κύριοι Βουλευτές; Και βέβαια υπάρχει. Μπορεί να παταχθεί όμως με τα μέτρα που παίρνονται; Κατά την άποψή μας, όχι. Μπορεί κάτι να αντιμετωπίσουν, αλλά το πρόβλημα δεν θα το λύσουν, γιατί και η φοροδιαφυγή είναι μέρος ενός αντιλαϊκού, αντικοινωνικού, αν θέλετε, αντιοικονομικού, όπως θέλετε χαρακτηρίστε το, αλλά πολύ περισσότερο ταξικού φορολογικού συστήματος, μέσα στο οποίο εντάσσεται και το πρόβλημα της φοροδιαφυγής. Και εφόσον σαν τέτοιο αντιμετωπίζεται, εκείνοι που θα την πληρώσουν τελικά, θα είναι οι μικροί πάλι, ενώ οι μεγάλοι θα τη γλιτώσουν και μάλιστα χωρίς καμμία συνέπεια. 
      Κύριε Υφυπουργέ, εμείς θεωρούμε ότι ο μεγαλύτερος σήμερα φοροφυγάς, ο μεγαλύτερος τελικά παράνομος, αν θέλετε, ως προς τη φορολογική πολιτική, είναι το κράτος -και μάλιστα όχι το κράτος γενικά και αόριστα-  οι πολιτικές που εφαρμόζονται όλα αυτά τα χρόνια, τόσο από την προηγούμενη Κυβέρνηση, όσο και απ’ αυτήν. 
      Να πούμε συγκεκριμένα τα πράγματα πώς έχουν. Δεν πέρασε  –έχω αρκετές τετραετίες εδώ, κύριοι Βουλευτές- ένας χρόνος που να μην υπάρχουν ρυθμίσεις για φοροαπαλλαγές στο μεγάλο κεφάλαιο. Δεν πέρασε κανένας προϋπολογισμός –γι’ αυτό  ζητάμε τα στοιχεία των Φ.Α.Ε.Ε. Αθηνών, Θεσσαλονίκης και Πειραιά με τους εφοπλιστές- που να μη βλέπουμε ότι φοροδιαφεύγουν, δεν εισπράττονται από το δημόσιο βεβαιωμένα χρέη, φόροι, από το μεγάλο κεφάλαιο που ξεπερνούν δεκάδες δισεκατομμύρια ευρώ. Δεν υπάρχει χρόνος, κύριοι Βουλευτές, που να μην έρχονται  μέσα στη Βουλή και με διάφορους τρόπους, νομοσχέδια και τροπολογίες  -όπως γίνεται  και με αυτό το νομοσχέδιο της δήθεν φοροαπαλλαγής- που να μη δίνουν πάντοτε προνόμια στο μεγάλο κεφάλαιο, στους μεγαλοκαρχαρίες, οι οποίοι, όχι απλώς φοροδιαφεύγουν, αλλά έχουν και τη «φοροδιαφυγή» που κάνει το κράτος υπέρ τους, περνώντας διάφορες ρυθμίσεις και φοροαπαλλαγές. 
      Να φέρω, αν θέλετε, και ορισμένα παραδείγματα. Ας πάμε στον προϋπολογισμό του 2008. Ο εισηγητής μας, σύντροφος κ. Καραθανασόπουλος, έδωσε το χαρακτήρα αυτού του προϋπολογισμού ότι είναι ταξικός, αντιλαϊκός κ.λπ. και τεκμηρίωσε όλα αυτά που είπε. 
      Να φέρω δύο ακόμη παραδείγματα, τα οποία δεν θα είναι υπερβολή. Αν κοιτάξουμε στο σκέλος των εσόδων, βλέπουμε ότι έχουμε μία αύξηση των φόρων κατά 10,1%. Οι έμμεσοι φόροι, όμως, σ’ αυτό το σύνολο των φόρων είναι 13,8% σε σχέση με τους άμεσους που είναι στο 10%. 
      Καταλαβαίνετε λοιπόν, ότι υπάρχει μία διαφορά και πολύ περισσότερο εάν κοιτάξουμε στο Φ.Π.Α. θα δούμε ότι ο Φ.Π.Α. κατέχει τελικά το 38,7% του συνόλου του φόρου. Είναι λοιπόν άδικο το σύστημα από τη μία;
      Να αποδείξουμε και το άλλο, ότι τελικά έχουν πολύ μεγαλύτερη ευνοϊκή αντιμετώπιση κάθε χρόνο και από κυβέρνηση σε κυβέρνηση οι μεγαλοκαρχαρίες. Θα σας πω το εξής: Πέρα τελικά από τις φοροαπαλλαγές που είπε ο κύριος Υπουργός, ότι μείωσε τους συντελεστές, σε ποιους μείωσε τους συντελεστές; Στις ανώνυμες εταιρείες και στα μεγάλα εισοδήματα. Στους μικρούς αύξησε τους συντελεστές. Όταν κατήργησε την ενδιάμεση σκάλα, το 5%, το 10% και το 15% που υπήρχε και τους πάει κατευθείαν στο 25% καταλαβαίνετε ότι αυτή είναι μία γενικότερη φοροεπιδρομή που γίνεται στα μεσαία εισοδήματα. 
      Να δούμε τώρα τι γίνεται με το μεγάλο κεφάλαιο. Έχω έναν πίνακα από τους προϋπολογισμούς, που λέει ότι από το 2000 στο σύνολο των φόρων οι μεγάλες επιχειρήσεις, τα νομικά πρόσωπα γενικά συμμετείχαν με το 15,6% του συνόλου των εισπραχθέντων φόρων. Σταδιακά το 2002 πάει στο 11,7%, δηλαδή μειώνεται, το 2004 πάει στο 12%, το 2006 πάει στο 10% και το 2007 πάει στο 9,6%, ενώ έχουμε αύξηση του φόρου εισοδήματος στα φυσικά πρόσωπα. 
      Θέλετε να το δείτε, πώς υπάρχει σήμερα και στο νομοσχέδιο αυτό; Σας είπα ότι δεν υπάρχει κανένα φορολογικό νομοσχέδιο, δεν υπάρχει κανένας αναπτυξιακός νόμος, δεν υπάρχει προϋπολογισμός κ.λπ., τροπολογίες που έρχονται σε σχέση με το φορολογικό σύστημα που να μην έχουμε χαριστικές πράξεις απέναντι στο μεγάλο κεφάλαιο.
      Να σας πω τώρα και για το συζητούμενο νομοσχέδιο. 
      Το άρθρο 19 έχει φοροαπαλλαγές των τόκων από διατραπεζικές καταθέσεις. Και όταν μιλάμε για τράπεζες, ξέρουμε ότι έχουν τεράστια κέρδη, κέρδη δισεκατομμυρίων κατ’ έτος. 
      Να πάμε στο άρθρο 20, στην κοστολόγηση των οικοδομών. Εκεί έχουμε κατάργηση μεν των αντικειμενικών αξιών, έχουμε όμως φορολογία η οποία θα φέρει σε πολύ δύσκολη κατάσταση τα μικρά νοικοκυριά και ιδιαίτερα με την απαλλαγή του φόρου της μεγάλης ακίνητης περιουσίας, που σήμερα με τους γενικούς συντελεστές ένας που είχε ένα οικοπεδάκι και δεν μπόρεσε να κτίσει, αλλά δεν τον έπιανε η μεγάλη φορολογία, τώρα θα φορολογηθεί, θα δώσει το τέλος ακίνητης περιουσίας. 
      Να πάμε στο άρθρο 23, όπου διαγράφονται 211.000.000 ευρώ από την Τράπεζα της Ελλάδας σε συμβατικές υποχρεώσεις που είχε απέναντι στο κράτος. 
      ΑΔΑΜ ΡΕΓΚΟΥΖΑΣ: Πρόστιμα του κράτους προς την τράπεζα. 
      ΝΙΚΟΛΑΟΣ ΓΚΑΤΖΗΣ: Εγώ μιλάω για συμβατικές υποχρεώσεις που είχε, δεν ήταν πρόστιμα.
      ΑΔΑΜ ΡΕΓΚΟΥΖΑΣ: Πρόστιμα ήταν.
      ΝΙΚΟΛΑΟΣ ΓΚΑΤΖΗΣ: Ναι, πρόστιμα ήταν από ορισμένες πράξεις τις οποίες ήταν υποχρεωμένη η τράπεζα να κάνει και δεν τις έκανε. Έχασε το δημόσιο επομένως. Ήταν μέσα στη σύμβαση που υπέγραψε το κράτος με την τράπεζα ότι αν δεν το κάνει αυτό, με την απώλεια που έχει το δημόσιο θα πληρώσει αυτές τις ρήτρες. Έτσι δεν είναι; 
      Τέλος, θέλετε να πάμε και στο χώρο έμμεσης και άμεσης φορολογίας; Φέτος με το σχέδιο προϋπολογισμού η φορολογία επιπλέον θα είναι 6.000.000.000 ευρώ. Από αυτά, τα 4.000.000.000 ευρώ θα είναι από έμμεση φορολογία. Για να δείτε πώς είναι τα πράγματα. Η  έμμεση φορολογία ξέρουμε ότι είναι κεφαλικός φόρος και τον πληρώνουν ιδιαίτερα οι μικροί.
      Διάβασα όμως, κύριε Υπουργέ, στις εφημερίδες ότι σκέφτεται η Κυβέρνηση να χρησιμοποιήσει πάλι τη συνάφεια με την αυτόματη περαίωση κ.λπ., για να εισπράξει επιπλέον 2.000.000.000. Δεν ξέρω αν αυτό αληθεύει.
      Διάβασα επίσης στον σημερινό Τύπο –κοιτάξτε και εσείς αν θέλετε- που λέει ότι στο 20% τελικά φτάνει η αδούλευτη εργασία, εμείς τη λέμε μαύρη εργασία, που αυτό σημαίνει τεράστια απώλεια από τους φόρους, χώρια το τι χάνουν τα ασφαλιστικά ταμεία.
      Όταν λέμε 20% του Α.Ε.Π., καταλαβαίνετε ότι είναι καθαρά ένας προϋπολογισμός των τακτικών εσόδων που έχει το κράτος.
      Μ’ αυτήν την έννοια και με βάση αυτά που ανέφερε ο εισηγητής μας καταψηφίζουμε το νομοσχέδιο επί της αρχής.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκατζή.
      Το λόγο έχει ο κ. Ροντούλης, με την παράκληση να μην ξεπερνάμε το οκτάλεπτο, γιατί είναι πολλοί οι εγγεγραμμένοι ομιλητές.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, τα ανεπαρκή αποτελέσματα στη σύλληψη της φορολογητέας ύλης και της αύξησης των δημοσίων εσόδων κάνουν επιτακτική την ανάγκη μιας διαφορετικής προσέγγισης στο θέμα της φορολογίας που αποτελεί μία μόνιμη παθογένεια της ελληνικής οικονομίας. Αντί να ενθαρρύνουμε την απόκτηση φορολογικής συνείδησης απ’ όλους τους Έλληνες πολίτες, κάνουμε ό,τι μπορούμε για να τους πείσουμε ότι το φορολογικό μας σύστημα δεν είναι και τόσο δίκαιο, ότι η σπατάλη των φορολογικών εσόδων δεν αποτελεί κάποια εξαίρεση, ότι η αποφυγή ορισμένων φορολογικών υποχρεώσεων είναι πάντα εφικτή με σχετικά μικρό κόστος. 
      Αναφέρομαι, αγαπητοί συνάδελφοι, στο άρθρο 4, στα κίνητρα περί εθελοντικής συμμόρφωσης. «Ο φορολογούμενος, εφόσον επιλεγεί για προσωρινό ή τακτικό έλεγχο», λέει το νομοσχέδιο. Διερωτώμεθα: Αυτό γιατί δεν το επεκτείνουμε, γιατί δεν αφαιρούμε το «εφόσον επιλεγεί για προσωρινό ή τακτικό έλεγχο»; Αυτό σημαίνει ότι εμπιστευόμαστε τον πολίτη και ότι θέλουμε να του προσδώσουμε φορολογική συνείδηση, ότι τον βλέπουμε θετικά σαν φοροδοτική μονάδα και θέλουμε να αυξήσουμε το δείκτη της φορολογικής του συνείδησης. 
      Άρα, λοιπόν, πρόταση του Λαϊκού Ορθοδόξου Συναγερμού, κύριε Υφυπουργέ, είναι να απαλειφθεί αυτό το «εφόσον επιλεγεί για προσωρινό ή τακτικό έλεγχο» και όποτε ο πολίτης δει ότι υπάρχει πρόβλημα, αμέσως να μπορεί να κάνει τις αλλαγές στη δήλωση που επιθυμεί.
      Αντί να συζητούμε και να αναζητούμε με τη βοήθεια της σύγχρονης τεχνολογίας νέες καινοτόμες πρακτικές ταχύτατου και έγκαιρου ελέγχου όλων των επιχειρήσεων, περιπλέκουμε τη λειτουργία του φοροελεγκτικού μηχανισμού και διευρύνουμε το κόστος είσπραξης των εσόδων. Είναι μία παράμετρος που έχει υποτιμηθεί. Καλά είναι τα μέτρα, αλλά κάθε μέτρο έχει και ένα κόστος κι εδώ πέρα μιλάμε για το κόστος είσπραξης των εσόδων με συστήματα σύλληψης της φοροδιαφυγής αμφιβόλου αποτελεσματικότητας. Και άλλοι συνάδελφοι μίλησαν γι’ αυτό το σύστημα της μείωσης του φόρου μέσω των αποδείξεων που κι εμείς πιστεύουμε ότι αν και κινείται σε θετική κατεύθυνση, τα αποτελέσματά του θα είναι πενιχρά και πιθανόν κι εσείς να αναγκαστείτε να το αποσύρετε. Χρειαζόμαστε ένα απλό και δίκαιο φορολογικό σύστημα και δυστυχώς αυτό μέρα με τη μέρα γίνεται όλο και πιο περίπλοκο, δυσνόητο και ασαφές.
      Συνεπώς, δύο θα πρέπει να είναι τα κύρια στοιχήματα στα οποία θα πρέπει να δοθεί βάρος από την Κυβέρνηση. Στοίχημα πρώτο, η δημιουργία ενός μικρού, ευέλικτου και αποτελεσματικού κράτους που θα οδηγεί στη μείωση των κρατικών δαπανών και στην αποφυγή της σπατάλης. Στοίχημα δεύτερο, η θεσμοθέτηση ενός αποτελεσματικού και αναπτυξιακού φορολογικού συστήματος που θα ενθαρρύνει την επένδυση και την περισσότερη εργασία -διότι οι δείκτες ανεργίας συνεχώς κλιμακώνονται- και που θα περιορίζει σε λογικά επίπεδα τη φοροδιαφυγή γιατί, αγαπητοί συνάδελφοι, φοροδιαφυγή θα υπάρχει. Το θέμα είναι να την περιορίσουμε σε λογικά πλαίσια, σε λογικά επίπεδα.
      Έρχομαι στο άρθρο 1. Βεβαίως για να γίνουν όλα αυτά τα πράγματα, αγαπητέ κύριε Υπουργέ, δεν χρειάζεστε ένα δύσκαμπτο Εθνικό Συμβούλιο για την αντιμετώπιση της φοροδιαφυγής. Έκανα τον κόπο και μέτρησα τα μέλη. Μπόρεσα να αριθμήσω είκοσι έξι μέλη. Συνεχίζει το νομοθέτημα: «Στο ως άνω Συμβούλιο δύνανται να συμμετέχουν και εκπρόσωποι κομμάτων που εκπροσωπούνται στη Βουλή», δηλαδή να φτάσουμε στα τριάντα έως τριάντα πέντε μέλη. Από πέντε λεπτά να τοποθετείται ο καθένας, δεν μας φτάνει μία μέρα για να ακουστούν οι απόψεις των ανθρώπων αυτών.
      Αλλά το εύλογο ερώτημα είναι το εξής: Υπάρχει εδώ Κεντρική Ένωση Επιμελητηρίων, Εμπορικό, Βιομηχανικό Επιμελητήριο Αθηνών, Γενική Συνομοσπονδία Επαγγελματιών, οι άνθρωποι αυτοί δεν σας έχουν στείλει υπομνήματα; Δεν ξέρετε τις θέσεις τους; Κάθε μέρα έρχονται σε επαφή μαζί σας. Πρέπει να τους βάλετε και σε ένα συμβούλιο; Για ποιο λόγο; Αυτός είναι ένας δύσκαμπτος, για να μην χρησιμοποιήσω βαρύτερο όρο, μηχανισμός.
      Δεν φτάνει όμως αυτό, αγαπητέ κύριε Υπουργέ. Αυτό το συμβούλιο θα στηρίζεται από μία ομάδα εργασίας. Άλλος θεσμός αυτός! Και σαν να μην έφταναν αυτοί οι θεσμοί, στο άρθρο 10, αξιότιμε κύριε Υπουργέ, μιλάτε για σύσταση μονάδας φορολογικής πολιτικής. Ομάδα εργασίας, συμβούλιο τριάντα- τριάντα πέντε τουλάχιστον ατόμων. Εδώ πρόκειται να λειτουργήσουμε ευέλικτα και αποτελεσματικά, εάν θέλουμε. Εάν δεν θέλουμε, δημιουργούμε όλα αυτά τα δύσκαμπτα γραφειοκρατικά σχήματα. 
      Άρα, λοιπόν, εμείς δεν θα συναινέσουμε σε αυτό το πράγμα, σε αυτή τη συλλογιστική που έχετε. Και βεβαίως ο Λαϊκός Ορθόδοξος Συναγερμός επειδή και ο Πρόεδρος και η Κοινοβουλευτική του Ομάδα και τα μέλη του και τα στελέχη του είναι άνθρωποι της αγοράς, άνθρωποι της πιάτσας να σας το πω απλά, δεν έχουμε ανάγκη αυτά τα συμβούλια και τα παρασυμβούλια, αλλά ερχόμαστε σε άμεση επαφή με τους ανθρώπους της αγοράς. Και επειδή θέλουμε να είμαστε θετικοί απέναντί σας, σε ό,τι καταθέτετε, θα προτείνουμε και μέτρα. Διότι δεν αρκεί να ασκούμε μία  κριτική, πρέπει αυτός που κάνει τον αντίλογο να δομεί και μία πρόταση. 
      Έχουμε λοιπόν, πρόταση την οποία σας παρακαλώ πολύ να ακούσετε με προσοχή, διότι τα  μέτρα αυτά πηγάζουν από τους ανθρώπους της αγοράς. 
      Πρώτον, εφαρμογή ενιαίας και τιμαριθμοποιημένης κατ’ έτος φορολογικής κλίμακας για τα φυσικά πρόσωπα. 
      Δεύτερον, κατάργηση της έκπτωσης φόρου, αυτό το Tax. Credit  και φορολόγηση του καθαρού εισοδήματος που απομένει μετά την αφαίρεση όλων των δαπανών. Δεν θα χάσει έσοδα το κράτος, κύριε Υπουργέ, διότι τα δεκαεννιάρια που θα έρχονται του Φ.Π.Α., της καταναλώσεως, θα εξισορροπήσουν τις πιθανές μειώσεις των αμέσων φόρων. 
      Τρίτον, καθιέρωση αφορολογήτου για τρία τουλάχιστον χρόνια –και εδώ θέλω την ιδιαίτερη προσοχή σας και την απάντησή σας- σε επιχειρήσεις οι οποίες θα δημιουργούνται σε παραμεθόριες περιοχές και στα ακριτικά νησιά από μόνιμους κατοίκους των περιοχών αυτών. Και βεβαίως μπορεί ο καθένας να αντιληφθεί την εθνική σκοπιμότητα που υποκρύπτεται πίσω από αυτή την πρόταση του Λαϊκού Ορθόδοξου Συναγερμού. 
      Τέταρτον, παροχή φορολογικών κινήτρων για τη δημιουργία επιχειρήσεων σε περιοχές με υψηλή ανεργία. Αυστηρή και πλήρη φορολόγηση όλων των συναλλαγών με εξωχώριες εταιρείες. Κατάργηση του Κώδικα Βιβλίων και Στοιχείων. Οι βασικές και απαραίτητες διατάξεις του για το φορολογικό έλεγχο να ενσωματωθούν στο βασικό φορολογικό νόμο. Επαναφορά βελτιωμένου συστήματος point system. Υλοποίηση του προληπτικού και συμβουλευτικού ελέγχου, χωρίς επιβολή προστίμων αρχικά  -αυτό είναι φορολογική συνείδηση- από την υπηρεσία που θα έχει σαν αντικείμενο και την καταστολή της φοροδιαφυγής. Πλήρη και ολοκληρωτική κατάργηση της ανεπάρκειας και ανακρίβειας των βιβλίων των επιχειρήσεων, διότι είναι ένα τριτοκοσμικό μέτρο ποινών. 
      Καθιέρωση ενιαίου συντελεστή προσαυξήσεων ελέγχου για όλες τις φορολογίες, χωρίς να υπερβαίνει το εκάστοτε ετήσιο επιτόκιο των εντόκων γραμματίων του δημοσίου. 
      Τέλος, για όσες επιχειρήσεις πληρούν έναν αριθμό κριτηρίων ελεγχομένων ηλεκτρονικά, να περαιώνεται αυτόματα η φορολογία εισοδήματος και το Φ.Π.Α. μετά την πάροδο τριετίας. 
      Και κάτι ακόμα. Πρέπει να δώσουμε επιτέλους σημασία και στη φορολογία που ασκείται στις επιχειρήσεις από τους Οργανισμούς Τοπικής Αυτοδιοίκησης. Υπάρχουν υπέρμετρες αυξήσεις τελών, πολλαπλάσιες, αιφνίδιες και πολύ πιο πάνω από τον πληθωρισμό. Για αυτό δεν μιλάει κανένας. Υπάρχει ένα απαράδεκτο τέλος 2% και 5% επί των καταστημάτων υγειονομικού ενδιαφέροντος. Ο ίδιος ο Πρωθυπουργός δήλωσε ότι αυτό το τέλος είναι άδικο, απαράδεκτο και πρέπει να καταργηθεί, αντικαθιστάμενο από κάποιο άλλο. Πότε θα τα κάνετε αυτά; Υπάρχει ένας βρόγχος και από τη πλευρά της Τοπικής Αυτοδιοικήσεως, που βεβαίως θέλει πόρους, αλλά υπάρχουν θεσμοθετημένοι πόροι  τους οποίους δεν αποδίδετε και βεβαίως, θα εξαναγκάσετε την Τοπική Αυτοδιοίκηση να λειτουργεί φορομπηχτικά. 
      Όπως λέει και λαός, «το ψάρι μυρίζει από το κεφάλι», κύριε Υπουργέ. Άρα, λοιπόν, αλλάξτε νοοτροπία, αλλάξτε φιλοσοφία. Να είστε βέβαιος ότι ο Λαϊκός Ορθόδοξος Συναγερμός με προτάσεις θα στηρίξει οτιδήποτε θετικό κάνετε.
      Ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ροντούλη.
      Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης του Αυτοκινητόδρομου Ελευσίνα-Κόρινθος-Πάτρα-Πύργος-Τσακώνα και ρύθμιση συναφών θεμάτων».
      Το λόγο έχει η συνάδελφος κ. Αθηνά Κόρκα-Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Είναι το πρώτο σχέδιο νόμου που συζητείται στο Κοινοβούλιο από το Υπουργείο Οικονομικών και θεωρώ ότι και αυτήν την τετραετία το παραγωγικό και δημιουργικό έργο θα συνεχιστεί και θα επιταχυνθεί και το μεταρρυθμιστικό έργο στον οικονομικό τομέα.
      Στο εν λόγω νομοσχέδιο γίνεται προσπάθεια, για να αντιμετωπισθεί η φοροδιαφυγή και μετά λόγου γνώσης –και χρησιμοποιώ αυτήν την έκφραση- λέω προσφέρει σε αυτήν την κατεύθυνση, ώστε να καταφέρουμε να επιτύχουμε τη δημοσιονομική εξυγίανση, την οποία επιδιώκουμε. Αποτελεί μία μεταρρυθμιστική κίνηση που θα έχει σαν αποτέλεσμα τη μείωση, τον όσο το δυνατόν περιορισμό της φοροδιαφυγής και φυσικά, κατά το δυνατόν τη διασφάλιση της φορολογικής δικαιοσύνης. 
      Γιατί, κυρίες και κύριοι συνάδελφοι, γνωρίζουμε όλοι ότι ο περιορισμός της φοροδιαφυγής είναι μία δύσκολη διαδικασία, είναι πολύ δύσκολο να επιτευχθεί και φυσικά, η φοροδιαφυγή έχει δραματικές οικονομικές και κοινωνικές επιπτώσεις. Ειλικρινά εντυπωσιάστηκα –αναφέρθηκε αναλυτικά ο εισηγητής μας, ο κ. Μητσοτάκης- με το γεγονός ότι τα έσοδα από το φόρο, εάν βρισκόμασταν στο μέσο όρο της Ευρωπαϊκής Ένωσης, θα ήσαν πρόσθετα 18.000.000.000 ευρώ. 
      Επίσης, πολύ σημαντικό είναι το γεγονός και αποδεικνύεται με στατιστικά στοιχεία ότι ένας στους δύο φορολογουμένους θέτει ένα ποσόν και δηλώνει λιγότερα από ό,τι ένας μισθωτός και ένας στους τρεις λιγότερα από ό,τι ένας συνταξιούχος.
      Με τη φοροδιαφυγή καταλήγουμε να μην υπάρχει ίση αντιμετώπιση των πολιτών και να δημιουργούνται ανισότητες και αδικίες. Γι’ αυτό επιδιώκεται, με αυτό το σχέδιο νόμου, με συγκεκριμένα μέτρα, να δοθούν συγκεκριμένα κίνητρα στους φορολογουμένους για τη λήψη φορολογικών στοιχείων που να αποδεικνύουν τις καταναλωτικές κινήσεις τους και ταυτόχρονα να ενισχυθεί η αποτελεσματικότητα και η αντικειμενικότητα των φορολογικών ελέγχων.
      Το κυριότερο και ουσιαστικότερο, όμως, είναι η ουσιαστική αλλαγή νοοτροπίας του πολίτη και των φορολογικών οργάνων, των ελεγκτών, για να αποκατασταθούν οι σχέσεις εμπιστοσύνης και αμοιβαίου σεβασμού ανάμεσα στον ελεγκτή και στον ελεγχόμενο, ανάμεσα στο φορολογούμενο και στη φορολογούσα αρχή, ανάμεσα στο κράτος και στον πολίτη γενικά.
      Πώς θα επιτευχθούν όλα αυτά, για να σταματήσει να υπάρχει αυτή η δυσπιστία; Επειδή το σχέδιο νόμου προβλέπει κάποια στοιχεία, ευελπιστούμε ότι θα προχωρήσουμε θετικά προς αυτήν την κατεύθυνση.
      Θέλω να σταθώ κατ’ αρχήν σε αυτό που προβλέπει το σχέδιο νόμου, σχετικά με τη σύσταση του Εθνικού Συμβουλίου για την Αντιμετώπιση της Φοροδιαφυγής. Το σημαντικό σε αυτό είναι ότι συμμετέχουν εκπρόσωποι όλων των κοινωνικών εταίρων. Αυτό, βέβαια, θα αποτελεί ένα συμβουλευτικό όργανο με αρμοδιότητα την κατάθεση προτάσεων, όσον αφορά και τη βελτίωση της φορολογικής νομοθεσίας που θέλουμε όλοι να οδηγηθούμε σε ένα απλούστερο και δικαιότερο σύστημα και την απλοποίηση των φορολογικών διαδικασιών, αλλά είναι σημαντικό ότι με αυτόν τον τρόπο, με εκπροσώπους, συμμετέχει η κοινωνία.
      Δεύτερον, προχωρά προς αυτήν την κατεύθυνση με την παροχή κινήτρων για την εθελοντική συμμόρφωση των φορολογουμένων, με τη δυνατότητα υποβολής αρχικών και συμπληρωματικών δηλώσεων, γιατί με αυτόν τον τρόπο επιτυγχάνονται δύο πράγματα.
      Πρώτα απ’ όλα, επιτυγχάνεται η μείωση του κόστους του φορολογικού ελέγχου, η αποκάλυψη από τους ίδιους δηλαδή τους φορολογούμενους των παραβάσεων και των παρατυπιών που θα ήταν δύσκολο να εξακριβωθούν. Φυσικά, σε αυτήν την περίπτωση μπορούν να υπάρχουν κίνητρα του τύπου «μείωση των πρόσθετων φόρων κατά 50% και των προστίμων κατά 80%». Δημιουργείται, δηλαδή, μία καλή σχέση εμπιστοσύνης ανάμεσα στους εμπλεκόμενους –με την καλή έννοια της έκφρασης- και φυσικά, προχωράμε σε αυτό που λέμε «εθελοντική συμμόρφωση».
      Ένα επίσης πολύ σημαντικό μέρος του σχεδίου νόμου είναι οι ευνοϊκές ρυθμίσεις για τους νέους επαγγελματίες ώστε, σύμφωνα με αυτές, δεν θα επιβάλλονται πρόστιμα ούτε για τα βιβλία, ούτε για τα στοιχεία, αν είναι ανεπαρκή κατά τις τρεις πρώτες διαχειριστικές περιόδους από την έναρξη της δραστηριότητας και φυσικά, εφόσον δεν έχει γίνει αποδεδειγμένα προκαλούμενη υπόδειξη από οιονδήποτε φορολογικό έλεγχο και φυσικά όταν δεν αποδεικνύεται ότι υπήρχε και δόλος μέσα σ’ αυτό, διότι μετά τις τρεις φορές θα πούμε το γνωστό ρητό «το δις εξ αξαμαρτείν ουκ ανδρός σοφού». Είναι μία ελαστική αντιμετώπιση στον πρώτο χρόνο προσαρμογής. 
      Σαν ελεύθεροι επαγγελματίες το ζήσαμε όλοι αυτό και η ομιλούσα έχει υποστεί τέτοια διαδικασία με πάρα πολύ μεγάλο πρόστιμο τον πρώτο χρόνο ακριβώς της θητείας μου σαν ελεύθερη επαγγελματίας μηχανικός, που κατ’ ουσίαν δεν υπήρχε λόγος. Δηλαδή, με αυτόν τον τρόπο ο ελεγκτικός μηχανισμός παίζει ένα ρόλο συμβουλευτικό, αρχικά, σ’ αυτήν την περίπτωση και είναι πάρα πολύ λογικό. Γιατί ο σκοπός φυσικά του  Υπουργείου και μέσα από το νομοσχέδιο, είναι πάντοτε να υπάρχει η συνεργασία, να δημιουργηθεί αυτό το κλίμα και η αίσθηση της συνεργασίας και όχι της αποστροφής του κάθε επαγγελματία προς την εφορία  ή ο φόβος του κάθε επαγγελματία προς την εφορία. 
      Σημαντικά, επίσης, είναι τα κίνητρα για τη συνεργασία, για την αποκάλυψη των φαινομένων παραβατικότητας, της δωροδοκίας σε φορολογικές και τελωνειακές υποθέσεις, καθώς και την απαλλαγή από τον τακτικό έλεγχο.
      Ένα σημαντικό σημείο του νομοσχεδίου είναι η θέσπιση της έκπτωσης μέχρι 40% από το ακαθάριστο εισόδημα μέχρι του ποσού των 8000 ευρώ για δαπάνες, ούτως ώστε να υπάρχει το ουσιαστικό κίνητρο. Βέβαια, η λογική αυτή των αποδείξεων υπήρξε και κατά το παρελθόν, ουσιαστικά, όμως, χωρίς μεγάλες εκπτώσεις και χωρίς ουσιαστικό κίνητρο. Έτσι επιδιώκουμε με αποδείξεις παροχών υπηρεσιών μίας ομάδας επαγγελματιών που φοροδιαφεύγουν, ταυτόχρονα να επωφελούνται κατά το μέγιστο δυνατόν και οι φορολογούμενοι, να κωδικοποιούνται συστηματικά οι εκπιπτόμενες και μη εκπιπτόμενες δαπάνες των επιχειρήσεων και αντίστοιχα θεωρώ απόλυτα σωστό την υποχρεωτική αξιολόγηση, ανά τετραετία, εφοριακών ελεγκτών που υπηρετούν σε διαπεριφερειακά ή περιφερειακά ελεγκτικά κέντρα. Και θεωρούμε, τέλος πάντων, ότι οι δύο τετραετίες είναι μία δικλείδα ασφαλείας. Να είναι και κάποιος σε μία θέση δεκαπέντε και είκοσι χρόνια δεν είναι και τόσο πολύ απλό. 
      Επίσης, είναι σημαντικό το γεγονός ότι εκδίδεται ένα εγχειρίδιο δικαιωμάτων και υποχρεώσεων, δηλαδή ενημέρωση -από αυτό υποφέρουμε- για να μην υπάρχει η ασάφεια και η μη γνώση, ούτως ώστε να γνωρίζει και ο φορολογούμενος και οι ελεγκτικές υπηρεσίες για το τι ακριβώς συμβαίνει.
       Θα έχουμε την ευκαιρία στα άρθρα να πούμε περισσότερα, αλλά θα ήθελα να σταθώ σε ένα σημείο που αφορά την απλούστευση της διαδικασίας για την ηλεκτροδότηση των οικοδομών. Δεν απαιτείται πλέον η υποβολή στη Δ.Ο.Υ. των Ε.Κ.Ο. για  τις οικοδομές. Είναι μία απλούστευση της γραφειοκρατίας, μία προσπάθεια προς αυτήν την κατεύθυνση για να αποφευχθούν καθυστερήσεις πολύμηνες πολλές φορές. Να έχει ο άλλος το σπίτι του έτοιμο και να μην μπορεί να πάρει ρεύμα μέχρι να ελεγχθούν όλα αυτά.
      Εν κατακλείδι, λοιπόν, κυρίες και κύριοι συνάδελφοι, παρά την κριτική των συναδέλφων από την Αντιπολίτευση, είμαι βεβαία ότι η Νέα Δημοκρατία εφαρμόζει συγκεκριμένα μέτρα. Επιτυγχάνοντας έτσι και την προηγούμενη τετραετία σαν Κυβέρνηση τόσο τη μείωση των φορολογικών συντελεστών όσο και την αύξηση του αφορολογήτου ποσού, με αποτέλεσμα τη μείωση του ελλείμματος αυτά τα χρόνια, από το 7,8% το 2004, στο 2,4% το 2007. Και το κυριότερο, για πρώτη φορά με την αύξηση του ρυθμού ανάπτυξης των επενδύσεων και με την αύξηση της αξιοπιστίας της χώρας μας στο ευρωπαϊκό στερέωμα με νέους νόμους, πέτυχε την αλλαγή, το βασικότερο, της νοοτροπίας των πολιτών. 
      Πιστεύω ότι και με αυτό το σχέδιο νόμου θα αλλάξουν νοοτροπία οι πολίτες, γιατί θα αντιληφθούν ότι τα χρήματα επιστρέφουν σ’ αυτούς.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα. 
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ:  Κυρίες και κύριοι συνάδελφοι, θέλω να εκφράσω μία διαφορετική άποψη από αυτήν που εξέφρασε ο εισηγητής της Πλειοψηφίας και θέλω να πω και κάποιες αλήθειες.
      Αναρωτιόμαστε, γιατί τόσες πολλές προσπάθειες παρόμοιου τύπου σαν και αυτή δεν καρποφόρησαν για την αντιμετώπιση της φοροδιαφυγής. Το σύστημα του αφορολόγητου των αποδείξεων εφαρμόστηκε για πρώτη φορά; Εφαρμόστηκε, το πήραμε πίσω, το ξαναφέραμε, έστω και με περισσότερες αποδείξεις.
     Τα κίνητρα εθελοντικής συμμόρφωσης είναι κάτι καινούργιο; Δεν νομίζω. Το είχαμε, το πήραμε, το ξαναφέραμε. Το δώρο γι’ αυτούς που αποκαλύπτουν υποθέσεις φοροδιαφυγής είναι πρωτότυπο; Όχι. Άλλωστε, ο Έλληνας το θεωρεί και χαφιεδισμό αυτό. Όμως, η φοροδιαφυγή είναι τεράστια, όχι γιατί κλέβουν μεγάλες επιχειρήσεις και τα μεγάλα συμφέροντα. Αυτοί φοροαποφεύγουν νομίμως. Μεταφέρουν τις επιχειρήσεις τους και τα κέντρα των επιχειρήσεών τους σε χώρες μικρής φορολογικής επιβάρυνσης. Αφήνουν εδώ τις λειτουργίες και πάνε αλλού, στην Κύπρο. Άρα, νομίμως φοροδιαφεύγουν ή φοροαποφεύγουν. Εδώ συμβαίνει ότι με τη δύναμη των αριθμών. Παίρνεις λίγα από πολλούς και όχι πολλά από λίγους ή χάνεις πολλά από λίγους και όχι λίγα από πολλούς. Είναι απλό το θέμα. 
     Τι συμβαίνει, λοιπόν, και η φοροδιαφυγή είναι λαϊκό σπορ; Λαϊκό σπορ είναι, κύριοι συνάδελφοι, η φοροδιαφυγή. Κατά την άποψή μου, συμβαίνει το εξής: Ο Έλληνας φοροδιαφεύγει, γιατί το φορολογικό σύστημα είναι άδικο και δεν είναι καθαρό. Ο Έλληνας αισθάνεται ότι το κράτος τον κλέβει. Τον κλέβουμε. Πληρώνει για το σχολείο του παιδιού του και όμως, υπάρχει παραπαιδεία. Πληρώνει για το νοσοκομείο και όμως, υπάρχει «φακελάκι». Πληρώνει για υποδομές, για τους δρόμους και όμως, βρίσκει τις λακκούβες μπροστά του. Δεν υπάρχει ανταποδοτικότητα στο σύστημα. Δεν ξέρει τα χρήματα που έχει πληρώσει πού έχουν πάει. Τόσα σε μισθούς, τόσα σε συντάξεις, τόσα για δρόμους, τόσα για πλατείες; Στο εξωτερικό, σε πολλές χώρες του αποδίδεται απόδειξη και λένε ότι αυτά που σου παρακρατήσαμε έχουν πάει τόσα εκεί, τόσα εκεί, τόσα εκεί και για κάθε γειτονιά. Πού να γίνει αυτό στην Ελλάδα; 
     Δεν πληρώνει, λοιπόν, ο Έλληνας, γιατί δεν ξέρει τι τα κάνει ο δήμος του τα λεφτά. Δεν πληρώνει, γιατί θεωρεί ότι αυτά που του παίρνουν, δεν του δίνουν καλύτερη ζωή. Θεωρεί ότι το φορολογικό σύστημα είναι άδικο και βρίσκει τρόπους να καλύψει αυτήν την αδικία. Είναι κανόνας η κοινωνία να ισορροπεί την αδικία από μόνη της. Θυμηθείτε το αυτό. 
     Επίσης, κύριοι συνάδελφοι, η φοροδιαφυγή είναι σπορ επιβίωσης. Θα αναφέρω τρία παραδείγματα. Πρώτο παράδειγμα: Όταν ο μισθός είναι χαμηλός ψάχνεις το δεύτερο μεροκάματο. Όμως, το δεύτερο μεροκάματο είναι «μαύρο», πάει στη «μαύρη οικονομία», δεν πληρώνεις.
     Δεύτερο παράδειγμα: Όταν στην οικοδομή το οικονομικό βάρος της κυρίως είναι η παράλογη και υπέρογκη αξία της γης, η φοροδιαφυγή των συνεργείων, το «μαύρο» μεροκάματο του Αλβανού, το κλέψιμο στην ποιότητα της κατασκευής της οικοδομής, την κάνουν την οικοδομή ουσιαστικά προσιτή στον Έλληνα. Διότι αν αυτά τα πλήρωνε, τότε δεν θα μπορούσε να πλησιάσει και να αγοράσει από την οικοδομή. Άρα, λοιπόν, εμείς τον οδηγούμε πολλές φορές εκεί.
     Τρίτο παράδειγμα: Οι εκατοντάδες χιλιάδες μικροεπιχειρήσεις, λιανεμπόρια κ.λπ. δεν είναι βιώσιμα. Η «ΕΒΓΑ» στη γωνία, αν χτυπήσει όλες τις αποδείξεις, θα κλείσει. Και εκεί δουλεύουν τρεις από την οικογένεια μέσα. Το καφενείο ομοίως, αν χτυπήσει όλες τις αποδείξεις. Το σουβλατζίδικο ομοίως. Και εκεί δουλεύει όλη η οικογένεια. Δεν είναι βιώσιμες, λοιπόν, οι μικρές επιχειρήσεις και σ’ αυτές ένα μεγάλο κομμάτι της ανεργίας καλύπτεται.
     Αν, εμείς δεν δώσουμε άλλη διέξοδο, τότε εκ των πραγμάτων αυτές οι μικροεπιχειρήσεις θα προσπαθήσουν να φοροκλέβουν. Και είναι αυτό που είπα ότι γίνεται πια εθνικό σπορ και σπορ επιβίωσης. Διότι δεν έχουμε δημιουργήσει μονάδες, σύγχρονες και ανταγωνιστικές όπου αν οι αυτοαπασχολούμενοι αλλάξουν σε ποσοστό με τους ετεροαπασχολούμενους, θα μπορέσουν αυτούς που θα πάνε στην ετεροαπασχόληση να τους απορροφήσουν.
Συνεπώς, κατά κάποιο τρόπο, η φοροδιαφυγή είναι έμμεση επιδότηση του κράτους προς τις μικρομεσαίες επιχειρήσεις.
      Όλα αυτά που ανέφερα, κύριοι συνάδελφοι, αποδεικνύουν ότι το ζήτημα της φοροδιαφυγής είναι βαθιά διαρθρωτικό και εσείς ως Κυβέρνηση, επειδή δεν ανατάσσετε τη στρεβλή οικονομική δομή -άλλωστε από οικονομικής απόψεως η πολιτική σας είναι ένα απέραντο φολκλόρ- προσπαθείτε να λύσετε το θέμα της φοροδιαφυγής μέσα από νομοσχέδια του τύπου «κάνε ένα συμβούλιο», που το συνηθίζετε ως επί το πλείστον.
      Στο προηγούμενο νομοσχέδιο που πέρασε στη Βουλή ιδρύσατε μια εταιρεία, την Η.ΔΙ.Κ.Α., για να είναι σύμβουλος και ουσιαστικά να είναι μια ανώνυμη εταιρεία, η οποία να συμβουλεύει, αλλά και να παίρνει τη μηχανογράφηση των ασφαλιστικών ταμείων. Σήμερα ιδρύετε ένα συμβούλιο για να είναι συμβουλευτικό όσον αφορά στο θέμα της φοροδιαφυγής.
      Έχω την άποψη ότι «ένα συμβούλιο την ημέρα» δεν κάνει το πρόβλημα πέρα! Πρότασή μου είναι η εξής, γιατί κάποια στιγμή, όταν λέμε κάποια πράγματα, πρέπει να προτείνουμε κιόλας: Γενναία μείωση των φόρων που μέσω αυτής θα ισοσταθμίσουμε το εισόδημα του Έλληνα με το εισόδημα του μέσου Ευρωπαίου πολίτη, μείωση της αξίας της γης με πολεοδομήσεις, με άυλες επενδύσεις σε κτηματολόγιο, οικιστικές ζώνες, καθορισμό χρήσεων γης. Όλα τα άλλα είναι «ασπιρίνες για τον καρκίνο». Αυτά, κύριοι συνάδελφοι, ως προς το θέμα της αρχής αυτού του νομοσχεδίου και τα υπόλοιπα θα τα πούμε στα άρθρα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σγουρίδη. 
      ΚΥΡΙΑΚΟΣ ΜΗΤΣΟΤΑΚΗΣ: Κύριε Πρόεδρε, να ρυθμίσουμε τα της συνεδρίασης.
      ΠΡΟΕΔΡΕΥΩΝ (Γεώργιος Σούρλας): Έχει τεθεί το θέμα πότε θα ολοκληρώσουμε τη συζήτηση, γι’αυτό παρακαλώ να αποφασίσουμε επ’ αυτού. Το Προεδρείο είναι στη διάθεσή σας. 
      ΚΥΡΙΑΚΟΣ ΜΗΤΣΟΤΑΚΗΣ: Κύριε Πρόεδρε, προτείνω να ολοκληρώσουμε τη συνεδρίαση στις 15.00’ σήμερα και να ξεκινήσουμε στην Τρίτη στις 18.00΄, ώστε να δοθεί επαρκής χρόνος και στους ομιλητές, οι οποίοι δεν έχουν αγορεύσει επί της αρχής, να τοποθετηθούν την Τρίτη. 
      ΠΡΟΕΔΡΕΥΩΝ (Γεώργιος Σούρλας): Τα άλλα κόμματα συμφωνούν; Το ΠΑ.ΣΟ.Κ.; Το κόμμα του κ. Καρατζαφέρη;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Κύριε Πρόεδρε, εάν ξέραμε πότε θα τοποθετηθεί η Κυβέρνηση, θα μπορούσαμε να συγκροτήσουμε τη σημερινή συζήτηση. Εάν μεν η Κυβέρνηση αποφασίσει να τοποθετηθεί την Τρίτη, θα μπορούσαμε να πάμε την Τρίτη. Αν όμως η Κυβέρνηση τοποθετηθεί σήμερα, θα έπρεπε να υπάρχει και μια απάντηση. 
      ΠΡΟΕΔΡΕΥΩΝ (Γεώργιος Σούρλας): Κύριε Καρατζαφέρη, ο κύριος Υπουργός θα μιλήσει μετά τον κ. Μαγκριώτη απ’ ό,τι αντιλαμβάνομαι. Βέβαια, είπαμε ότι θα ολοκληρωθεί η σημερινή συνεδρίαση, με την προϋπόθεση ότι θα ψηφίσουμε το νομοσχέδιο επί της αρχής και οι εναπομείναντες εγγεγραμμένοι συνάδελφοι θα μιλήσουν από τους πρώτους την Τρίτη.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Πώς θα μιλήσουν επί της αρχής, αφού θα έχει ψηφιστεί; 
      ΠΡΟΕΔΡΕΥΩΝ (Γεώργιος Σούρλας): Έτσι είναι καθιερωμένο. Είναι σύστημα παγιωμένο αυτό, κύριε Καρατζαφέρη. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Παγίωση που δεν συνάδει με τη λογική βέβαια, έτσι; 
      ΠΡΟΕΔΡΕΥΩΝ (Γεώργιος Σούρλας): Θα μιλήσουν και επί των άρθρων οι Εισηγητές και οι ειδικοί αγορητές και οι εναπομείναντες συνάδελφοι θα μιλήσουν επί της αρχής και επί των άρθρων και θα έχουν μεγαλύτερη άνεση χρόνου. Είναι καθιερωμένο το σύστημα αυτό. Θα υπάρχει άνεση χρόνου να εκφράσουν τις απόψεις τους, κύριε Καρατζαφέρη.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Παρακαλώ, μετά τον κύριο Υπουργό, σημειώστε εμένα.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, συμφωνούμε να λύσουμε τη συνεδρίαση σήμερα περίπου στις 15.00’ ή και λίγο περισσότερο; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή συμφώνησε ομοφώνως.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Κύριε Πρόεδρε, όπως έχει πει και ο Εισηγητής μας και άλλοι αγορητές από το ΠΑ.ΣΟ.Κ., στο νομοσχέδιο υπάρχουν και θετικές διατάξεις και θα αναφερθούμε στη συζήτηση επί των άρθρων σε αυτές και φυσικά θα τις υπερψηφίσουμε. Αξιολογώντας όμως το νομοσχέδιο επί της αρχής, δεν μπορούμε να πούμε πως προσφέρει κάτι καινούριο, κάτι διαφορετικό. Είναι τελείως ασύμβατο το περιεχόμενό του και τα αναμενόμενα αποτελέσματά του στη διεύρυνση της φορολογικής βάσης και στην πάταξη της φοροδιαφυγής και του λαθρεμπορίου απ’ ό,τι αναφέρει ο βαρύγδουπος τίτλος. Το συνηθίζει, άλλωστε, αυτό η Κυβέρνηση, να πολιτεύεται με τίτλους που δημιουργούν επικοινωνιακά πρόσκαιρα και στιγμιαία αποτελέσματα, είναι όμως άνευ αξίας και άνευ αντικρίσματος στη ζωή, στην πράξη, στην αλήθεια. Άλλωστε, οι δύο βασικοί πυλώνες του νομοσχεδίου έχουν απορριφθεί ήδη από τους εκπροσώπους των κοινωνικών τάξεων και στη συζήτηση που προηγήθηκε στη Διαρκή Επιτροπή Οικονομικών Υποθέσεων της  Βουλής, αλλά και μέσα από τις δημόσιες τοποθετήσεις.
      Άλλωστε, η Κυβέρνηση έχει ήδη τροποποιήσει τις προαναγγελθείσες διατάξεις ειδικά όσον αφορά τις κανονιστικές πράξεις για τη συλλογή αποδείξεων κατά την αγορά υπηρεσιών ορισμένης κατηγορίας και αγαθών από την πλευρά των καταναλωτών για να εκπέσουν αυτές οι δαπάνες από το φορολογητέο εισόδημά τους. Ακόμη έχουν αποκαλυφθεί τεκμηριωμένα από τους εκπροσώπους των εργαζομένων ότι οι όποιες φοροελαφρύνσεις θα αφορούν τα υψηλά εισοδήματα, δηλαδή τα φυσικά πρόσωπα με υψηλά εισοδήματα είτε από το επάγγελμά τους είτε από την επιχειρηματική τους δραστηριότητα. Σ’ αυτό το πεδίο θα έλεγα ότι είναι συνεπής η Κυβέρνηση στην επιλογή που έχει κάνει και είναι προέκταση της πολιτικής και ιδεολογικής της τοποθέτησης. Αποτυπώνεται σε ολόκληρη την κυβερνητική και ιδιαίτερα την οικονομική και κοινωνική της πολιτική των προηγούμενων χρόνων, αλλά και των πρώτων ημερών της νέας τετραετίας της. Εξυπηρετεί και μάλιστα τα υψηλά εισοδήματα. Αυτό αποτυπώνεται και στο συζητούμενο νομοσχέδιο.
       Τίποτα, λοιπόν, το ιδιαίτερο δεν έχει να προσφέρει στην περιστολή της φοροδιαφυγής. Άλλωστε στα τρεισήμισι χρόνια που έχουν περάσει, αντί να δούμε περιστολή της φοροδιαφυγής και του λαθρεμπορίου, με  σειρά νομοθετημάτων, έχουμε δει ακόμη περισσότερο το αντίθετο. Άλλωστε, τα επίσημα στοιχεία του κράτους και της EUROSTAT το αποτυπώνουν και το αποδεικνύουν. Είχαμε έξαρση και του λαθρεμπορίου και της φοροδιαφυγής και της φοροαποφυγής. 
      Και βεβαίως, έχουμε αντιστάθμιση όλων αυτών των απωλειών από τα μόνιμα φορολογικά υποζύγια, τους μισθωτούς και τους συνταξιούχους, δηλαδή εκείνων των κοινωνικών τάξεων και κατηγοριών που φορολογούνται στην πηγή του εισοδήματός τους και βεβαίως, δεν έχουν κανένα περιθώριο ούτε φοροδιαφυγής ούτε φοροαποφυγής. Αυτό όμως φαίνεται να έρχεται και μέσα από τους πίνακες του σχεδίου προϋπολογισμού που έχει καταθέσει η Κυβέρνηση, που θα το συζητήσουμε το απόγευμα στην επιτροπή ιδιαίτερα διεξοδικά.
      Ακόμη περισσότερο θα ήθελα να πω ότι η δυνατότητα που δίνεται για την μείωση της φορολόγησης, ουσιαστικά την παροχή ασυλίας για τα επόμενα χρόνια που υποκρύπτει και τάσεις νέας και εκτενέστερης φοροδιαφυγής και φοροαποφυγής από ομάδες επιχειρηματιών, τίποτα καινούριο δεν έχει να προσφέρει. Ήταν πολύ χαρακτηριστικός ο λόγος και οι διατυπώσεις των παραγωγικών τάξεων στη Διαρκή Επιτροπή της Βουλής. Είπαν πως δεν έχει τίποτα να προσφέρει αυτή η διάταξη. Ίσα ίσα μπορεί να εντείνει τα φαινόμενα φοροδιαφυγής και φοροαποφυγής, αλλά και διαφθοράς.
      Κύριε Πρόεδρε, είναι γεγονός ότι η πολιτική ηγεσία του Υπουργείου Οικονομικών, στη Διαρκή Επιτροπή, αλλά και στη δημόσια τοποθέτησή της για το συζητούμενο νομοσχέδιο, έχει κρατήσει χαμηλούς τόνους, όχι γιατί αυτό είναι το χαρακτηριστικό της κυβερνητικής πολιτικής και της κυβερνητικής γενικότερα προπαγάνδας, αλλά γιατί βρίσκεται μπροστά σε μεγάλα διλήμματα και μεγάλα προβλήματα. Όπως λέει ο λαός μας «είναι στριμωγμένη, με την πλάτη στο τοίχο». Ήδη το προσχέδιο του προϋπολογισμού για το οικονομικό έτος 2008, που έχει καταθέσει είναι στον αέρα στον τομέα των εσόδων κατά 50%. Τα πρόσθετα φορολογικά έσοδα που προβλέπονται εκεί έχουν εντονότατα αμφισβητηθεί και βεβαίως, η ίδια η Κυβέρνηση έχει ανακαλέσει τα μέτρα της πολιτικής, μέσα από τα οποία θα συγκέντρωνε αυτά τα πρόσθετα φορολογικά έσοδα.
      Όταν, λοιπόν, έχει προκαλέσει εθνικές εκλογές –θυμόμαστε όλοι το διάγγελμα του κ. Καραμανλή μετά τον Δεκαπενταύγουστο, καταμεσής του καλοκαιριού και πριν τη μεγάλη τραγωδία των πυρκαγιών στην Εύβοια και την Πελοπόννησο- να διαλύει τη Βουλή και να προκηρύσσει πρόωρες εκλογές, γιατί η συζήτηση και η συγκρότηση του νέου προϋπολογισμού είναι θέμα εθνικής κρίσης, μέγιστο εθνικό θέμα, τότε καταλαβαίνουμε πόσο προσχηματική ήταν η διάλυση της Βουλής και η πρόωρη προσφυγή στην κάλπη, αφού το προσχέδιο του προϋπολογισμού είναι στον αέρα, λίγα εικοσιτετράωρα μετά τη δημοσιοποίησή του. 
      Δείχνει δηλαδή πόση προετοιμασία είχε κάνει η Κυβέρνηση, την προχειρότητά της, από πού προσβλέπει να συγκεντρώσει τα πρόσθετα φορολογικά έσοδα, στοιχειωδώς να ισοσκελίσει τον προϋπολογισμό του 2008 που κληρονομεί μεγάλες δημοσιονομικές εκτροπές από τον προϋπολογισμό του 2007, δηλαδή και οικονομική προσχηματικότητα και πολιτική υποκρισία από την πλευρά της Κυβέρνησης για την ασκούμενη, αλλά και προγραμματιζόμενη οικονομική και κοινωνική της πολιτική.
      Έτσι, λοιπόν, είναι βέβαιο πως με όλα αυτά προσπαθεί να πείσει την κοινή γνώμη και τους πολίτες ότι είναι αναπόφευκτη η επιβολή της αύξησης του φόρου προστιθέμενης αξίας κατά δύο μονάδες. Είναι αναπόφευκτη η πρόσθετη φορολόγηση των οικογενειών στις παραμεθόριες περιοχές, στις χειμαζόμενες οικογένειες από την εξομοίωση του συντελεστή φορολόγησης του πετρελαίου θέρμανσης με αυτό του πετρελαίου κίνησης.
      Και εδώ το ΠΑ.ΣΟ.Κ. έχει καταθέσει για μια ακόμη φορά, για να περιοριστεί η αφαίμαξη του εισοδήματος των ευπαθών ομάδων του πληθυσμού, ιδιαίτερα στη βόρεια Ελλάδα, σχέδιο νόμου για την επιστροφή ενός ελάχιστου ποσοστού από τα πρόσθετα κερδοσκοπικά έσοδα που θα έχει το κράτος από τη συνεχή αύξηση και την ανατίμηση των καυσίμων, αλλά και γενικότερα των καταναλωτικών αγαθών.
      Παρ’ όλα αυτά, τα προηγούμενα δύο χρόνια η Κυβέρνηση εκώφευσε, συνεχίζει και σήμερα να κωφεύει και βεβαίως σχεδιάζει την επιβολή νέων φόρων και πρόσθετων φορολογικών εσόδων από τα φυσικά πρόσωπα με μεσαία και χαμηλά εισοδήματα, λόγω της μη τιμαριθμοποίησης της φορολογικής κλίμακας, της περιορισμένης αύξησης του αφορολόγητου και της καθυστερημένης, αλλά και περιορισμένης εισοδηματικής πολιτικής στα όρια της αύξησης του πληθωρισμού και φυσικά της ακρίβειας, που ψαλιδίζει ακόμη περισσότερο το εισόδημα των λαϊκών τάξεων.
      Η Κυβέρνηση, λοιπόν, περήφανη για τα επιτεύγματα της οικονομικής και κοινωνικής της πολιτικής, φαίνεται πως συνεχίζει αγέρωχη στον ίδιο δρόμο. Δεν κατενόησε, μέσα από τη λάμψη της εκλογικής της επιτυχίας και τη διατήρηση της κυβερνητικής εξουσίας, το μήνυμα της απώλειας των τετρακοσίων περίπου χιλιάδων ψηφοφόρων στις τελευταίες εκλογές ούτε κατανοεί τα μηνύματα που της φέρνουν και τα δικά της κοινοβουλευτικά στελέχη, κάτω από την πίεση των ψηφοφόρων τους.
      Εμείς, αυτό το μήνυμα το λάβαμε επώδυνα και να είσαστε βέβαιοι πως, όπως σήμερα, έτσι και κάθε μέρα, θα είμαστε μπροστά για μια αξιόπιστη και τεκμηριωμένη λαϊκή αντιπολίτευση και μέσα στη Βουλή και έξω, αλλά βεβαίως θα είμαστε εδώ και για τη διατύπωση του εναλλακτικού προγραμματικού και κυβερνητικού μας λόγου, γιατί η χώρα χρειάζεται μια άλλη πορεία και πολύ γρήγορα. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη. 
      Το λόγο έχει ο Υφυπουργός Οικονομίας και Οικονομικών κ. Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, η αντιμετώπιση της φοροδιαφυγής και η διασφάλιση της φορολογικής δικαιοσύνης ήταν και παραμένει από τις βασικές προτεραιότητες της Κυβέρνησης. 
      Η φοροδιαφυγή –τονίστηκε αυτό απ’ όλους τους συναδέλφους που μίλησαν στην Ολομέλεια, αλλά και στην επιτροπή τις προηγούμενες ημέρες- αποτελεί αντικοινωνική συμπεριφορά. Είναι φαινόμενο που οδηγεί σε σοβαρές κοινωνικές αδικίες. Είναι φαινόμενο το οποίο στερεί την κοινωνία από πολύτιμους δημόσιους πόρους. Όποια φορολογική πολιτική και αν ακολουθηθεί, η φορολογική πολιτική ακυρώνεται στην πράξη αν η φοροδιαφυγή δεν αντιμετωπίζεται με επάρκεια και αποτελεσματικότητα. 
      Με το σχέδιο νόμου που συζητούμε σήμερα κάνουμε ένα ακόμη αποφασιστικό βήμα. Δεν ισχυριζόμαστε, βέβαια, ότι με αυτό το συγκεκριμένο νομοθετικό πλαίσιο που εισάγουμε λύσαμε, δια παντός το πρόβλημα. Η προσπάθεια είναι διαρκής, είναι μια εκστρατεία που βρίσκεται σε εξέλιξη. 
      Αυτό που κάνουμε με το συγκεκριμένο νομοσχέδιο είναι ότι ενισχύουμε τα εργαλεία μας για την αντιμετώπιση της φοροδιαφυγής. Αυτό το νομοσχέδιο είναι ένας σταθμός σ’ ένα δρόμο, σε μια προσπάθεια που θέλει πολύ ακόμη δρόμο και αυτόν το δρόμο η Κυβέρνηση είναι αποφασισμένη να τον συνεχίσει.
      Ισχυρίστηκαν στη συζήτηση που γίνεται πολλοί συνάδελφοι της Αντιπολίτευσης ότι το νομοσχέδιο είναι αποσπασματικό, ότι δεν αποτελεί σημαντική παρέμβαση, ότι περιλαμβάνει ημίμετρα. Απαντώ λοιπόν, κυρία και κύριοι συνάδελφοι, ότι το νομοσχέδιο αυτό θα ήταν αποσπασματικό αν ισχυριζόμασταν ότι από μόνο του αντιμετωπίζει το πρόβλημα. 
      Δεν είναι όμως αποσπασματικό, γιατί εντάσσεται στο πλαίσιο μιας γενικότερης πολιτικής που εφαρμόζουμε τα τελευταία χρόνια στο Υπουργείο Οικονομίας και Οικονομικών, μιας πολιτικής που υλοποιείται με παρεμβάσεις και μέτρα που αντιμετωπίζουν όλα τα αίτια της φοροδιαφυγής -έτσι όπως τα ανέλυσαν προηγουμένως αλλά και στην  επιτροπή συνάδελφοι, οι οποίοι πήραν το  λόγο- την πολυπλοκότητα της νομοθεσίας, την υποκειμενικότητα που  υπάρχει στους φορολογικούς ελέγχους, την ελλιπή στελέχωση του φορολογικού μηχανισμού, την απουσία φορολογικής συνείδησης, την έλλειψη εμπιστοσύνης του πολίτη προς το κράτος. Όλα αυτά είναι αίτια και αυτά τα αίτια προσπαθούμε να αντιμετωπίσουμε με μια σειρά από μέτρα και διατάξεις που έχουμε προωθήσει τα προηγούμενα χρόνια.
      Ποιο είναι το νέο που φέρνει η τωρινή νομοθετική μας πρωτοβουλία; Το χαρακτηριστικό της νέας περιόδου που ξεκινάει με αυτήν τη νομοθετική πρωτοβουλία είναι η ενεργοποίηση του πολίτη μέσα από την παροχή κινήτρων, είναι η αξιολόγηση του προσωπικού που έχουμε στους φορολογικούς μας μηχανισμούς και είναι η περαιτέρω αντικειμενικοποίηση του συστήματος των ελέγχων. Το νομοσχέδιο, όπως ανέφερα και προηγουμένως, δεν εμφανίστηκε ξαφνικά, αλλά αποτελεί τη συνέχεια μιας σειράς από νομοθετικά και διοικητικά μέτρα.
      Από νομοθετικής πλευράς ενδεικτικά να αναφέρω ότι θεσμοθετήθηκε η υποχρεωτική υποβολή των περιοδικών δηλώσεων Φ.Π.Α.. Ξέρουμε πλέον μέσα από τις διασταυρώσεις ποιες επιχειρήσεις δεν αποδίδουν κάθε μήνα ή κάθε τρίμηνο Φ.Π.Α. Εισαγάγαμε το Φ.Π.Α. στα νεόδμητα ακίνητα για να εξυγιάνουμε τον κλάδο της οικοδομής και παράλληλα καθορίστηκε αντικειμενική διαδικασία για τη βάση επιβολής του Φ.Π.Α. στα ακίνητα. Απλοποιήσαμε και αναμορφώσαμε τον Κώδικα Βιβλίων και Στοιχείων και εκσυγχρονίσαμε τον Εθνικό Τελωνειακό Κώδικα με νομοσχέδια, τα οποία ήδη έχουν ψηφιστεί. Καθορίστηκε δειγματοληπτικός έλεγχος των δηλώσεων φορολογίας εισοδήματος φυσικών προσώπων, που υποβάλλονται με ηλεκτρονικό τρόπο και των δηλώσεων αυτοπεραίωσης από το 2007 και μετά. 
      Συγκροτήθηκε με νομοθετική ρύθμιση επιτροπή η οποία έχει ομαδοποιήσει τις εκπιπτόμενες και τις μη εκπτιπτόμενες δαπάνες. Το σημαντικό είναι ότι αυτή η επιτροπή είναι διαρκής, ώστε να διασφαλίζονται ενιαία κριτήρια και συνεχής επικαιροποίηση του καταλόγου. Προχωρήσαμε μετά από εικοσαετή καθυστέρηση στην αναμόρφωση και τη συμπλήρωση των μοναδικών συντελεστών καθαρού κέρδους, που χρησιμοποιούνται στην περίπτωση εξωλογιστικού προσδιορισμού των κερδών. Κάθε δραστηριότητα έχει πλέον τον δικό της μοναδικό συντελεστή και δεν μπορεί να γίνεται ο έλεγχος με βάση την υποκειμενική κρίση του εφόρου. 
      Θεσμοθετήθηκε να συμμετέχει ως πρόεδρος στις επιτροπές επίλυσης διοικητικών διαφορών στα ελεγκτικά κέντρα της χώρας όχι ο διευθυντής, όπως ήταν μέχρι πρότινος, του ελεγκτικού κέντρου, αλλά πάρεδρος του Νομικού Συμβουλίου του Κράτους. Καθορίστηκε αντικειμενικός τρόπος διενέργειας των τακτικών ελέγχων και αντικειμενικός τρόπος επιλογής των υποθέσεων που θα υποστούν τακτικό έλεγχο.
      Από διοικητικής πλευράς να αναφέρω ότι συγκροτήθηκαν τα ειδικά συνεργεία ελέγχου που κινούνται σε διάφορες περιοχές της χώρας, ενταντικοποιήθηκαν οι τακτικοί έλεγχοι σε μεγάλες επιχειρήσεις, σε επιχειρήσεις εισηγμένες στο Χρηματιστήριο, σε επιχειρήσεις με πλαστά και εικονικά φορολογικά στοιχεία, με παραβάσεις του Κώδικα, αλλά και σε επιχειρήσεις με μεγάλα πιστωτικά υπόλοιπα. Σημαντική βοήθεια μας έχουν δώσει οι διασταυρώσεις, οι οποίες διενεργούνται από τη Γενική Γραμματεία Πληροφοριακών Συστημάτων. 
      Με την αναβάθμιση των ηλεκτρονικών συστημάτων της Γενικής Γραμματείας -πρέπει να σας πω ότι το νέο κεντρικό σύστημα που εγκαταστάθηκε πριν από ένα χρόνο έχει τη δυνατότητα να εξυπηρετεί διακόσιες σαράντα χιλιάδες ηλεκτρονικές συναλλαγές ετησίως, όταν το προηγούμενο σύστημα μετά βίας εξυπηρετούσε πενήντα χιλιάδες ηλεκτρονικές συναλλαγές- μας δίνεται η δυνατότητα για ταχύτερες και πιο αποτελεσματικές ηλεκτρονικές διασταυρώσεις. Και τα στοιχεία τα οποία παρουσίασε προηγουμένως ο Αντιπρόεδρος της Βουλής, ο κ. Σούρλας που είναι στοιχεία που προέρχονται από τους ελέγχους της ΥΠΕΕ για το 2006 σε σχέση με πλαστά και εικονικά φορολογικά στοιχεία, είναι στοιχεία που τα έχουμε στη διάθεσή μας, διότι οι έλεγχοι της ΥΠ.Ε.Ε. και των άλλων υπηρεσιών υποβοηθούνται από τις διασταυρώσεις της Γενικής Γραμματείας Πληροφοριακών Συστημάτων. Οι διασταυρώσεις που γίνονται σήμερα αποκαλύπτουν την πραγματική εικόνα της κατάστασης. Σήμερα διεξάγονται διασταυρώσεις για το Φ.Π.Α., για ιδιοκτήτες μεγάλης ακίνητης περιουσίας, για τη μη απόδοση του φόρου μισθωτών υπηρεσιών και για τις αποκλίσεις μεταξύ αγορών και πωλήσεων βάσει των συγκεντρωτικών καταστάσεων πελατών-προμηθευτών, που μας οδηγούν στον εντοπισμό εικονικών και πλαστών φορολογικών στοιχείων.
      Να θυμίσω επίσης ότι αναδιοργανώθηκαν οι ελεγκτικές υπηρεσίες τα Π.Ε.Κ. και τα Δ.Ε.Κ., δημιουργήθηκε η ΥΠ.Ε.Ε., εγκαταστάθηκαν οκτώ χιλιάδες τριακόσιοι νέοι υπολογιστές στις μεγαλύτερες Δ.Ο.Υ. της χώρας, αξιοποιώντας τον εξοπλισμό πληροφορικής των Ολυμπιακών Αγώνων. Δημιουργήθηκαν νέες εφαρμογές του «TAXIS NET». Εκσυγχρονίζεται το ολοκληρωμένο σύστημα πληροφορικής των τελωνείων, το «ISIS», δημιουργείται το «ISIS NET», η διαδικτυακή πύλη του «ISIS», ενώ προετοιμάζεται το «ELEΝXIS», το ολοκληρωμένο πληροφοριακό σύστημα των ελεγκτικών υπηρεσιών, με σκοπό να έχουμε αποτελεσματικότερη και διαφανέστερη λειτουργία του ελεγκτικού μηχανισμού.
    Οι ελεγκτές θα μπορούν μέσω του «ELENXIS» να διασυνδέονται απευθείας με το «TAXIS», να έχουν τα στοιχεία του φορολογουμένου και να διεξάγεται έτσι αποτελεσματικότερα ο φορολογικός έλεγχος, αλλά θα μπορούμε και εμείς κεντρικά να παρακολουθούμε τη δουλειά που γίνεται και να ελέγχουμε αυτούς που ελέγχουν τις επιχειρήσεις.
    Κυρίες και κύριοι συνάδελφοι, όπως ανέφερα και στην αρχή της ομιλίας μου, με το νομοσχέδιο που συζητούμε σήμερα, περνάμε σε μια νέα περίοδο για την αντιμετώπιση της φοροδιαφυγής, σε μια περίοδο που επιδιώκουμε την αλλαγή νοοτροπίας, τη δημιουργία φορολογικής συνείδησης, την ουσιαστική συνεργασία και συμμετοχή των πολιτών μέσα από τα κίνητρα, τα οποία δίνονται. Θεσπίζουμε μέτρα, τα οποία είναι πρωτόγνωρα για το ελληνικό φορολογικό σύστημα, μέτρα τα οποία εγκαινιάζουν σχέσεις αμοιβαίας εμπιστοσύνης μεταξύ των φορολογουμένων και των φορολογικών υπηρεσιών.
    Το Εθνικό Συμβούλιο για την αντιμετώπιση της φοροδιαφυγής θα απαρτίζεται από εκπροσώπους κοινωνικών φορέων. Το ζήτημα της φοροδιαφυγής είναι ένα ζήτημα οριζόντιο, που αφορά όλη την κοινωνία, γι’ αυτό ακριβώς το  λόγο και θα πρέπει να είναι πολυπρόσωπο αυτό το όργανο διαβούλευσης και θα έχουν τη δυνατότητα συμμετοχής σε αυτό και τα πολιτικά κόμματα, τα οποία εκπροσωπούνται στη Βουλή.
    Σκοπός θα είναι η υποβολή εισηγήσεων, η υπόδειξη διατάξεων, που δημιουργούν σύγχυση ή είναι επιδεκτικές ερμηνειών, η πρόταση για κατάργηση και απλοποίηση διατάξεων, αλλά και αξιολόγηση των διατάξεων, που έχουν μέχρι τώρα θεσπιστεί.
    Η λειτουργία όμως αυτού του οργάνου εξυπηρετεί και έναν ακόμα στόχο, ο οποίος για μένα είναι πολύ σημαντικός. Για να είναι, τα μέτρα που λαμβάνονται κατά της φοροδιαφυγής αποτελεσματικά, θα πρέπει να είναι δίκαια και θα πρέπει να υπάρχει συναίνεση. Δεν αρκεί να θεσπίζονται διατάξεις, όταν αυτές στην πράξη ατονούν, όταν αυτές δεν εφαρμόζονται. 
    Αυτό, λοιπόν, το όργανο θα είναι ένα όργανο –επαναλαμβάνω και γι’ αυτόν ακριβώς το λόγο θα πρέπει να είναι πολυπρόσωπο- στο οποίο θα ζυμώνονται απόψεις, θα ωριμάζουν σκέψεις, θα δημιουργούνται συνθήκες κοινωνικής αποδοχής και συναίνεσης. Θα είναι ένας χώρος, όπου ο καθένας θα μπορεί να εκφράζει την άποψή του και εκφράζοντας την άποψή του θα αναλαμβάνει ταυτόχρονα και τις ευθύνες που του αναλογούν.
    Σημαντική πρωτοτυπία αποτελούν τα κίνητρα για την εθελοντική συμμόρφωση των φορολογουμένων. Τα τελευταία χρόνια οι σύγχρονες φορολογικές διοικήσεις υιοθετούν μέτρα για τη μείωση του διαχειριστικού κόστους του ελέγχου. Βεβαίως και μας ενδιαφέρει να μειώσουμε το κόστος είσπραξης των εσόδων και αυτά τα κίνητρα βοηθούν στο να μειώσουμε το κόστος είσπραξης των εσόδων. 
    Τα κίνητρα θα ισχύουν, εάν οι φορολογούμενοι δηλώσουν οι ίδιοι τις  παραβάσεις τους μέσα σε δέκα ημέρες από την ενημέρωσή τους ότι επίκειται έλεγχος και στην περίπτωση αυτή θα υπάρχει μείωση από τους πρόσθετους φόρους και τα τυχόν πρόστιμα. Υπάρχει ήδη μείωση σε πρόσθετους φόρους και πρόστιμα στις περιπτώσεις που έχουμε διοικητική επίλυση της διαφοράς και έχει επέλθει διοικητικός συμβιβασμός. Τώρα όμως η μείωση είναι μεγαλύτερη, ακριβώς για να βοηθήσουμε να λειτουργήσουν αυτά τα κίνητρα. 
    Οι ευνοϊκές ρυθμίσεις για τους νέους επιτηδευματίες αφορούν στις τρεις πρώτες διαχειριστικές περιόδους. Ο ρόλος των φορολογικών ελεγκτών θα είναι σ’ αυτούς τους επαγγελματίες συμβουλευτικός. Καθορίζουμε ποιοι δεν είναι νέοι επιτηδευματίες, με διατάξεις του νομοσχεδίου. Δεν θα επιβάλλονται τα πρόστιμα του Κώδικα. Δεν θα χαρακτηρίζονται τα βιβλία τους ανεπαρκή και δεν θα επιβάλλονται πρόσθετοι φόροι για ανακριβείς δηλώσεις. 
    Κίνητρα επίσης δίνονται στους φορολογούμενους για τη συνεργασία τους στην αποκάλυψη φαινομένων παραβατικής συμπεριφοράς, σε φορολογικές και τελωνειακές υποθέσεις. Με τα κίνητρα αυτά προσπαθούμε να δημιουργήσουμε ένα «ρήγμα», να μπούμε ανάμεσα στα αμοιβαία συμφέροντα που υπάρχουν μεταξύ αυτού που δωροδοκεί και του υπαλλήλου, ο οποίος δωροδοκείται. 
    Ο επιτηδευματίας ή άλλος φορολογούμενος, από τον οποίον ζητήθηκε δωροδοκία, θα απαλλάσσεται από τα πρόστιμα, τις προσαυξήσεις και τις ποινικές κυρώσεις για τις παραβάσεις, οι οποίες θα συγκαλύπτονταν. 
    Επίσης, δεν θα διενεργείται τακτικός φορολογικός έλεγχος στο φορολογούμενο που έκανε την καταγγελία, για την τρέχουσα χρήση και για τις επόμενες δυο χρήσεις. Δεν πάμε σε καθεστώς φορολογικής ασυλίας. Δεν θα διενεργείται τακτικός φορολογικός έλεγχος. 
    Θα υπάρχει όμως δυνατότητα διενέργειας προληπτικών και προσωρινών φορολογικών ελέγχων. Απαλλάσσεται ο φορολογούμενος, ο οποίος συνεργάζεται μαζί μας γι’ αυτό το διάστημα, από τον τακτικό φορολογικό έλεγχο, έτσι ώστε να μην υπάρχει φόβος ότι θα στοχοποιηθεί και θα του γίνουν υπό τη μορφή εκδίκησης εξοντωτικοί τακτικοί έλεγχοι.
    Με το άρθρο 8 προβλέπονται γενναίες εκπτώσεις από το φορολογητέο εισόδημα, αν οι πολίτες ζητούν και παίρνουν αποδείξεις. Δεν επαναφέρουμε το μέτρο των αποδείξεων, διότι απλούστατα δεν υπήρχε στην πράξη μέτρο αποδείξεων. Τα κίνητρα, τα οποία δίνονταν ήταν τόσο πολύ μικρή, η έκπτωση από το φόρο δεν μπορούσε να ξεπεράσει τα 75 ευρώ, που στην πράξη αυτά τα κίνητρα δεν υπήρχαν, είχαν ατονήσει, δεν λειτουργούσαν. 
    Εδώ πρόκειται για το πιο γενναίο ίσως φορολογικό κίνητρο, το οποίο έχει δοθεί μέχρι σήμερα. Εάν η έκπτωση των 8.000 ευρώ γίνεται σε εισόδημα που φορολογείται με τον ανώτατο φορολογικό συντελεστή που είναι το 40%, τότε η μείωση του φόρου είναι 3.200 ευρώ. Η μείωση του φόρου, όχι η έκπτωση από το εισόδημα.
      Εάν η έκπτωση των 8.000 ευρώ γίνεται στον κεντρικό συντελεστή, ο οποίος μειώνεται σταδιακά και το 2009 θα φθάσει στο 25%, η μείωση του φόρου είναι 2.000 ευρώ. Επομένως, ο φόρος τον οποίο μπορεί να «κερδίσει» ο φορολογούμενος, που καλύπτει το όριο των 8.000 ευρώ της έκπτωσης, κυμαίνεται από τα 2.000 ευρώ ως τα 3.200 ευρώ. Γι’ αυτό, επαναλαμβάνω ότι είναι ίσως το πιο γενναίο φορολογικό κίνητρο που έχει δοθεί μέχρι σήμερα.
      Πέρα, όμως, από όσα ανέφερα προηγουμένως, με μια σειρά από άλλες διατάξεις, διατάξεις-τομές, θα έλεγα, δημιουργείται ένα νέο τοπίο στο ελληνικό φορολογικό σύστημα. Μέσα από τη δημόσια διαβούλευση που προηγήθηκε της κατάθεσης του νομοσχεδίου στο Κοινοβούλιο -διότι παρουσιάσαμε τις βασικές του αρχές και στη συνέχεια, πριν καταθέσουμε το νομοσχέδιο στο Κοινοβούλιο, το θέσαμε σε δημόσια διαβούλευση και έχουμε τις γραπτές εισηγήσεις και απόψεις όλων των κοινωνικών φορέων- είναι χαρακτηριστικό ότι το νομοσχέδιο αυτό έτυχε της αποδοχής στα περισσότερα άρθρα του, και των κοινωνικών εταίρων, αλλά και του επιχειρηματικού κόσμου.
      Η όποια κριτική, βέβαια, είναι θεμιτή και καλοδεχούμενη, διότι πιστεύω ότι σε αυτήν την Αίθουσα η κριτική είναι πάντα καλόπιστη. Όμως, νομίζω ότι όλες οι πτέρυγες θα πρέπει με ευθυκρισία να αναγνωρίσουν ότι υπάρχει καινοτομία, υπάρχει τολμηρότητα σε αυτές τις προτάσεις τις οποίες καταθέτουμε, καινοτομία και τολμηρότητα στην κατεύθυνση να έχουμε ένα πιο απλό, πιο αποτελεσματικό, πιο διαφανές και πιο φιλικό προς τους πολίτες φορολογικό σύστημα.
      Κωδικοποιούνται σε ενιαίο κείμενο οι υπουργικές αποφάσεις με τις εκπιπτόμενες και μη εκπιπτόμενες δαπάνες. Δεν αρκεί που τις ομαδοποιούμε. Είμαστε υποχρεωμένοι πλέον να τις κωδικοποιήσουμε. Έτσι, αίρεται μια μεγάλη αβεβαιότητα που υπήρχε για τις επιχειρήσεις.
      Δημιουργείται στο Συμβούλιο Οικονομικών Εμπειρογνωμόνων, στο γνωστό Σ.Ο.Ε., ομάδα επιστημονικής τεκμηρίωσης, με στελέχη αυξημένων προσόντων, ώστε να βοηθά την πολιτική ηγεσία στη μελέτη και την καλύτερη επεξεργασία της φορολογικής πολιτικής. Δεν υπάρχει τέτοια επιστημονική ομάδα μέχρι σήμερα στο Υπουργείο Οικονομίας και Οικονομικών.
      Η ένταξη των υπαλλήλων στο Σώμα των Ελεγκτών θα γίνεται μετά από αξιολόγηση. Αυτό θα οδηγήσει σε εξειδίκευση και σε αύξηση του κύρους των ελεγκτών και της αποτελεσματικότητας των ελεγκτικών μας υπηρεσιών. Δεν μπορούν να παραμένουν στα ελεγκτικά κέντρα οι ίδιοι υπάλληλοι ή στην ΥΠΕΕ επί δεκαετίες, όπως δεν μπορούν να παραμένουν οι ίδιοι υπάλληλοι σε κρίσιμα τελωνεία της χώρας, όπου υπάρχει μεγάλη εμπορευματική κίνηση.
      Αυτό, λοιπόν, το καθεστώς αλλάζει. Πού θα πάνε αυτοί οι υπάλληλοι όταν θα περάσει η οκταετία; Θα αξιοποιηθούν σε άλλα τμήματα, στις υπηρεσίες του Υπουργείου Οικονομίας και Οικονομικών.
      Συστήνεται ειδικός μηχανισμός στην Κεντρική Υπηρεσία για την παρακολούθηση των χρεών των Δ.Ο.Υ., αλλά και των εσόδων και των χρεών των τελωνείων. Πρέπει να σας πω ότι δεν υπάρχει τέτοια διεύθυνση σήμερα στην τελωνειακή υπηρεσία. Δεν παρακολουθούνται, δηλαδή, τα έσοδα των τελωνείων, όταν τα τελωνεία συνεισφέρουν κάθε μήνα το 1/3 περίπου των φορολογικών εσόδων του προϋπολογισμού.
      Θέλουμε, λοιπόν, αυτά τα τμήματα, ώστε να έχουμε καλύτερη και κεντρικότερη εικόνα και για τα χρέη που υπάρχουν στις οικονομικές υπηρεσίες, αλλά και για να σχεδιάζουμε την πολιτική για την ανάκτηση αυτών των χρεών, με βάση συγκεκριμένους δείκτες οι οποίοι θα καταρτίζονται.
      Καθιερώνεται η υποβολή ετήσιας έκθεσης στη Βουλή με τον απολογισμό του ελεγκτικού έργου και τα δηλωθέντα εισοδήματα των φορολογουμένων. Θέλουμε τουλάχιστον μία φορά το χρόνο, πέρα από τις συζητήσεις οι οποίες γίνονται στα φορολογικά νομοσχέδια και στις συζητήσεις του προϋπολογισμού, να γίνεται συζήτηση στη Βουλή για τη φοροδιαφυγή, για τα δηλωθέντα εισοδήματα και να μετέχει το Κοινοβούλιο στην προσπάθεια για την αντιμετώπισή της.
      Θεσπίζεται το μέτρο κατά το οποίο τα αποτελέσματα των διασταυρώσεων που διενεργεί η Γενική Γραμματεία Πληροφοριακών Συστημάτων θα αποστέλλονται απευθείας στους φορολογούμενους, με ταυτόχρονη κοινοποίηση στην αρμόδια Δ.Ο.Υ. Είναι και αυτό ένα μέτρο για τη μείωση του διαχειριστικού κόστους των ελέγχων.
      Συστηματοποιείται και διαχέεται σε όλο το φοροελεγκτικό μηχανισμό η εμπειρία από τους ελέγχους. Η φοροδιαφυγή ανακαλύπτει συνεχώς καινούργιες μεθόδους. Εμείς πρέπει να γνωρίζουμε αυτές τις μεθόδους και την εμπειρία που αποκτάται από την ανακάλυψη τέτοιων φαινομένων θα πρέπει να τη μεταφέρουμε στους ελεγκτικούς μας μηχανισμούς.
      Οι ελεγκτικές, υπηρεσίες, λοιπόν,  υποχρεώνονται να ενημερώνουν τη Διεύθυνση Ελέγχου για τρόπους και μεθόδους φοροδιαφυγής και φοροαποφυγής που αποκαλύπτουν, έτσι ώστε να έχουμε κωδικοποίηση και συστηματοποίηση των προβλημάτων που προκύπτουν, να μεταφέρεται η τεχνογνωσία και να μπορούμε να αντιμετωπίζουμε καλύτερα τέτοιου είδους καταστάσεις.
      Τέλος, προβλέπεται η έκδοση φυλλαδίου με τα δικαιώματα και τις υποχρεώσεις που έχουν οι φορολογούμενοι και οι φορολογικοί ελεγκτές κατά τον έλεγχο/ Το φυλλάδιο θα περιλαμβάνει τον σκοπό του ελέγχου, τις διαδικασίες τις οποίες ακολουθούνται, τις διαδικασίες που έπονται του ελέγχου, το ύψος των προβλεπόμενων ποινών, ώστε να υπάρχει διαφάνεια και ενημέρωση των φορολογουμένων. Το φυλλάδιο αυτό θα δίνεται στους φορολογουμένους πριν από τον έλεγχο, ώστε να γνωρίζουν τα δικαιώματά τους και τις υποχρεώσεις τους.
      Κυρίες και κύριοι συνάδελφοι, ολοκληρώνοντας, θα ήθελα να τονίσω ότι η δημοσιονομική προσαρμογή που επιτεύχθηκε τα προηγούμενα χρόνια ήταν σημαντική. Η Κυβέρνηση αποκατέστησε τις αρρυθμίες που υπήρχαν στο δημοσιονομικό τομέα. Αποκατέστησε την εικόνα της χώρας στο εξωτερικό και συνδύασε τις πολιτικές της ήπιας δημοσιονομικής προσαρμογής, με πολιτικές ανάπτυξης, με πολιτικές οι οποίες έφεραν σημαντικά αποτελέσματα στην κοινωνία.
      Τώρα προχωράμε σε μια δεύτερη φάση της προσπάθειάς μας, προχωράμε στη δεύτερη φάση της δημοσιονομικής εξυγίανσης, αλλά και στη δεύτερη φάση γενικότερα του μεταρρυθμιστικού μας προγράμματος. Δημοσιονομική εξυγίανση, όμως, σημαίνει, μεταξύ άλλων, συνέχιση και εντατικοποίηση της προσπάθειας για την αντιμετώπιση της φοροδιαφυγής. Τα προηγούμενα χρόνια έγινε σημαντικό έργο σ’ αυτήν την κατεύθυνση, σημειώθηκε μεγάλη πρόοδος και δεν μπορεί να απαξιώνεται αυτή η σημαντική προσπάθεια. 
      Επίσης, θα μου επιτρέψετε να πω ότι δεν μπορούν να μας κατηγορούν για χαριστικές διατάξεις συνάδελφοι της Αξιωματικής Αντιπολίτευσης, όπως συνέβη προηγουμένως στη συζήτηση, όταν οι κυβερνήσεις του ΠΑ.ΣΟ.Κ. είχαν θεσμοθετήσει την παύση της ποινικής δίωξης για δασμούς και φόρους που υπερβαίνουν τα εβδομήντα χιλιάδες ευρώ. 
      Τι σημαίνει αυτό πρακτικά και γιατί αναφέρομαι σ’ αυτήν τη συγκεκριμένη διάταξη; Σημαίνει ότι, αν λάβουμε υπόψη μας ότι ένα βυτιοφόρο μπορεί να μεταφέρει περίπου τριάντα χιλιάδες λίτρα, δασμοί και φόροι εβδομήντα χιλιάδων ευρώ αντιστοιχούν σε δέκα περίπου βυτιοφόρα, με αφορολόγητο καύσιμο. Σημαίνει δηλαδή πρακτικά ότι, αν συλλαμβάναμε κάποιον στους ελέγχους να έχει δέκα βυτιοφόρα με αφορολόγητο καύσιμο και οι δασμοί αυτοί να είναι περίπου στα εβδομήντα χιλιάδες ευρώ, δεν ασκείτο ποινική δίωξη εναντίον του για λαθρεμπορία. Το αναφέρω, λοιπόν, διότι αυτή η ευνοϊκή ρύθμιση, η οποία θεσμοθετήθηκε από τις προηγούμενες κυβερνήσεις, καταργείται τώρα σ’ αυτό το νομοσχέδιο, με την παράγραφο 3 του άρθρου 24.
      Δεν μπορεί, επομένως, να απαξιώνεται η προσπάθεια που έγινε, γιατί καταφέραμε, με μείωση των φορολογικών συντελεστών και με κατάργηση μιας σειράς από φόρους, όπως είναι το τέλος χαρτοσήμου στα ενοίκια, να μειώσουμε τα ελλείμματα και να ενισχύσουμε τα φορολογικά έσοδα. 
      Και ειλικρινά δεν καταλαβαίνω την επιχειρηματολογία των συναδέλφων και του Κομμουνιστικού Κόμματος και του ΣΥ.ΡΙΖ.Α. σχετικά με τη φορολόγηση των επιχειρήσεων. Δεν μειώσαμε τη φορολογία μόνο για τους «έχοντες και κατέχοντες» ούτε για τους «ημέτερους». Πρώτα απ’ όλα, μειώσαμε τη φορολογία, με τη δεύτερη φάση της φορολογικής μεταρρύθμισης, για όλα τα φυσικά πρόσωπα. Περίπου τρία εκατομμύρια τριακόσιες χιλιάδες Έλληνες πολίτες, με βάση τα εισοδήματα που δηλώθηκαν το 2005, δεν πληρώνουν πλέον στη χώρα μας φόρο εισοδήματος και επίσης, με τη δεύτερη φάση της φορολογικής μεταρρύθμισης, μειώσαμε τη φορολογία από το 35% στο 25% για εξήντα χιλιάδες μεγάλες επιχειρήσεις και από το 25% στο 20% για εκατόν πενήντα χιλιάδες μικρότερες επιχειρήσεις, που δραστηριοποιούνται κυρίως στην ελληνική περιφέρεια. Προφανώς, όλοι αυτοί δεν είναι «ημέτεροι» και δεν είναι «έχοντες και κατέχοντες».
      Γιατί το κάναμε αυτό; Το κάναμε, διότι το ίδιο κάνουν σε ολόκληρη την Ευρώπη. Είναι χαρακτηριστικό ότι τα τελευταία δέκα χρόνια, ο μέσος όρος στο υψηλότερο κλιμάκιο φορολογίας επιχειρήσεων στην ευρωζώνη, στις παλιές χώρες, όχι στις νέες χώρες, μειώθηκε κατά δέκα ποσοστιαίες μονάδες, όσο δηλαδή μειώσαμε εμείς τη φορολογία στις επιχειρήσεις στην Ελλάδα. 
      Σε μια εποχή όπου υπάρχει παγκοσμιοποιημένη οικονομία και τα κεφάλαια δεν γνωρίζουν σύνορα, οι υψηλοί φορολογικοί συντελεστές επιτυγχάνουν εντελώς διαφορετικό αποτέλεσμα από το αποτέλεσμα που θα θέλαμε, δηλαδή την αναδιανομή του εισοδήματος. Μειώνουν τις επενδύσεις, στερούν από επενδύσεις, μειώνουν τις θέσεις εργασίας και επιφέρουν δυσμενείς συνέπειες στη λειτουργία της οικονομίας. Αυτή η επιλογή μας, την οποία υπερασπιζόμαστε, είναι μία επιλογή η οποία πέτυχε. Και πέτυχε, γιατί η ανάπτυξη στη χώρα κρατήθηκε σε υψηλά επίπεδα.
      Πρέπει, επίσης, να σας πω ότι αυξήθηκαν σε απόλυτους αριθμούς, με βάση τη φορολογική μεταρρύθμιση, οι φόροι τους οποίους πληρώνουν οι ανώνυμες επιχειρήσεις. Εντελώς ενδεικτικά να αναφέρω ότι με βάση τα στοιχεία που έχουμε για τη χρήση του 2005 –στη χρήση του 2005 άρχισε να εφαρμόζεται η πρώτη φάση της φορολογικής μεταρρύθμισης με τη μείωση της φορολογίας για τις επιχειρήσεις- ενώ τα φορολογητέα κέρδη των ανωνύμων επιχειρήσεων ήταν περίπου δέκα δισεκατομμύρια τριακόσια εκατομμύρια ευρώ, το 2006, την επόμενη χρονιά, είναι δώδεκα δισεκατομμύρια τριακόσια εκατομμύρια ευρώ, περίπου δύο δισεκατομμύρια περισσότερα και ενώ οι φόροι των ανωνύμων επιχειρήσεων, που πλήρωσαν οι ανώνυμες επιχειρήσεις μαζί με την προκαταβολή στη χρήση του 2005, ήταν πέντε δισεκατομμύρια διακόσια εκατομμύρια ευρώ, στη χρήση του 2006 είναι πέντε δισεκατομμύρια εφτακόσια εκατομμύρια ευρώ, δηλαδή τετρακόσια εκατομμύρια περισσότερα. Επομένως, καταφέραμε με μείωση των φορολογικών συντελεστών και με κατάργηση μιας σειράς φόρων να μειώσουμε το έλλειμμα και να ενισχύσουμε τα φορολογικά έσοδα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ολοκληρώνω, κύριε Πρόεδρε, σε μισό λεπτό.
      Τώρα, μ’ αυτό το νομοσχέδιο αποκτούμε νέα όπλα και νέα εργαλεία. Τηρούμε τις υποσχέσεις και τις δεσμεύσεις, τις οποίες έχουμε αναλάβει. Η μείωση της άμεσης φορολογίας σε επιχειρήσεις και σε φυσικά πρόσωπα, στην οποία, όπως είπα και πριν, προχωρήσαμε με τις δύο φάσεις της φορολογικής μεταρρύθμισης, συνδυάζεται τώρα με νέες πολιτικές, με πολιτικές αντιμετώπισης της φοροδιαφυγής και του λαθρεμπορίου. 
      Αυτός είναι ο σωστός δρόμος σε μία σύγχρονη κοινωνία και σε μία σύγχρονη οικονομία, και αυτό το σωστό δρόμο ακολουθούμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υφυπουργέ.
      Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου αρμοδιότητας του Υπουργείου Εσωτερικών: «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών».
      Ο Πρόεδρος του Λαϊκού Ορθόδοξου Συναγερμού κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, θα ήθελα να γνωρίζω αλήθεια κάτι. Ξέρετε πόσους φορολογικούς νόμους έχουμε αλλάξει τα τελευταία είκοσι πέντε χρόνια; Δεν θέλω να μου πείτε τον αριθμό. Προσέγγιση δεκάδας ξέρετε; Σ’ αυτόν τον τόπο, δύο πράγματα αλλάζουν πάρα πολύ εύκολα, οι φορολογικοί νόμοι και το Σύνταγμα. Και τα δύο τα τεντώνουμε κατά περίσταση.
      Παρακολουθούσα πριν από το Έδρανο τον Υπουργό Οικονομίας μ’ εκείνο το αγέρωχο imperium ύφος και σκεπτόμουν την τύχη όλων των «τσάρων της οικονομίας». Πού είναι αλήθεια οι τσάροι του παρελθόντος; Πού είναι ο κ. Αρσένης; Πού είναι ο κ. Τσοβόλας; Πού είναι ο κ. Χριστοδουλάκης; Πού είναι ο κ. Γιάννος Παπαντωνίου; Κανένας δεν μπόρεσε να επιβιώσει. Όλοι εξαφανίστηκαν. Και εξαφανίστηκαν όχι γιατί ήταν λιγότερο ευφυείς από τον Υπουργό Εθνικής Οικονομίας, αλλά γιατί αυτό το Υπουργείο δημιουργεί ένα imperium, το οποίο αντανακλά στον κόσμο και ο κόσμος εν συνεχεία παίρνει τις αποφάσεις. 
      Είστε μέσα στην ίδια παγίδα. 
      Το Υπουργείο Εθνικής Οικονομίας, ο χειριστής της οικονομίας είναι ο πλέον νεοφιλελεύθερος Υπουργός όλης της Ευρώπης. Και ξέρετε, κύριε Υφυπουργέ, ότι μόλις γύρισα από την Ευρώπη και ως Αντιπρόεδρος της Κοινοβουλευτικής Ομάδας IND/DEM και ως Αντιπρόεδρος του Ευρωπαϊκού Κόμματος ADIE, είχα τη δυνατότητα να συνομιλήσω με τους περισσότερους Υπουργούς Εθνικής Οικονομίας της Ευρώπης. Ουδείς ήταν τόσο νεοφιλελεύθερος. 
      Πράγματι, ο νεοφιλελευθερισμός είναι ένα σύστημα. Για μένα δεν είναι το καλύτερο και δεν είναι το δικαιότερο. Όμως, χρειάζεται μία απαραίτητη προϋπόθεση για να λειτουργήσει. Χρειάζεται κεφάλαια που μας λείπουν. Δεν μπορείτε να εφαρμόσετε αυτόν τον άκρατο νεοφιλελευθερισμό στη χώρα η οποία πάσχει οικονομικά, με τη χειρότερη οικονομία από τις χώρες της Ο.Ν.Ε., χειρότερη οικονομία ακόμα και από τη Σλοβενία που τώρα μπαίνει. Αυτή είναι η πραγματικότητα. 
      Και σας ερωτώ: Είναι ψέματα, κύριε Υπουργέ, ότι συζητάτε τώρα να παραδώσετε και τις τηλεπικοινωνίες της χώρας –με την ευαισθησία που έχει το θέμα- αλλά και την Ολυμπιακή Αεροπορία στους Άραβες; Συζητάτε ή όχι τώρα; Να βγει η Κυβέρνηση και να απαντήσει κατηγορηματικά. Καμμία κουβέντα δεν γίνεται. Και όμως γίνεται! 
      Δεν σας παραξενεύει το γεγονός, δεν σας ενοχλεί ότι παρατηρούνται φαινόμενα –χωρίς να έχουν βέβαια την ίδια κοινή αφετηρία αναγκαστικώς- εκφυλιστικά, όπως τότε της εποχής του Κοσκωτά που ενεφανίσθη από το πουθενά και αγόραζε τα πάντα; Δεν μπαίνει μία σκέψη στο πίσω μέρος του μυαλού τι γίνεται, τι συμβαίνει, πού οδηγούνται τα πράγματα; Δεν σας ανησυχεί καθόλου το γεγονός; 
      Μιλήσατε πριν από λίγο –και σας ακούσαμε όλοι με πολύ μεγάλη προσοχή- για την ανάγκη της φορολογικής δικαιοσύνης. Ποια φορολογική δικαιοσύνη, κύριε Υπουργέ; Πού τα λέτε αυτά; Διακόσιες οικογένειες στην Ελλάδα και οι πραιτοριανοί τους έχουν τον πλούτο που έχει ο υπόλοιπος πληθυσμός! Διακόσιες οικογένειες! Κατέχουν τον πλούτο που έχει όλος ο άλλος πληθυσμός! 
      Εισπράττετε από αυτές τις διακόσιες οικογένειες το ήμισυ των χρημάτων από τη φορολογητέα ύλη; Αυτό θα ήταν δικαιοσύνη. 
Εισπράττετε; Πείτε μου ένα νομοσχέδιο που να θίγει αυτά τα υπερμεγέθη κεκτημένα των τραπεζών ή των μεγάλων επιχειρήσεων. 
      Να σας θυμίσω εγώ νόμους ευνοϊκούς για το κεφάλαιο; Να σας θυμίσω ότι προγενέστερος υμών Υπουργός έφερε νόμο εδώ στο Κοινοβούλιο και χάρισε τα πρόστιμα από τα «μαϊμού» τιμολόγια των μεγάλων κατασκευαστικών εταιρειών με άλλοθι και λογική ότι θα πέσει το Χρηματιστήριο; Πείτε μου έναν φορολογικό νόμο. Βγήκαν, κομπωδώς, οι τράπεζες και κόμπαζαν ότι έχουν κέρδη 2,5 δισεκατομμύρια ευρώ το πρώτο εξάμηνο. Έξι θα κλείσουν. Και βγαίνει ο Ο.Ο.Σ.Α. και λέει: «οι πλουσιότερες τράπεζες της Ευρώπης, της Ελλάδας». Η φτωχότερη χώρα με τις πλουσιότερες τράπεζες. Σε κέρδη εννοώ, βέβαια. 
      Σκεφθήκατε ότι εκεί πέρα υπάρχει ένα ταμείο το οποίο θα μπορούσε να χρηματοδοτήσει, κύριε Υπουργέ, πολλά από τα προβλήματα τα οποία αντιμετωπίζει σήμερα η χώρα; Θα μπορούσε να χρηματοδοτήσει επαρκώς ένα μεγάλο κεφάλαιο από το ασφαλιστικό, για το οποίο βλέπετε ότι προσπαθείτε να κάνετε διάλογο και δεν σας βγαίνει.
      Είναι κάποιες πραγματικότητες τις οποίες δεν θέλετε να αγγίξετε. Σας καταγγέλλω, λοιπόν, επισήμως από το Βήμα της Βουλής -και θα περιμένω απάντηση και θα το παρακολουθώ και έχω στείλει σε φάκελο όλα τα στοιχεία στον αρμόδιο εισαγγελέα και είναι και στα χέρια του Υπουργείου σας- τη μεγάλη κομπίνα και την απάτη της «Hochtiff» με το αεροδρόμιο «ΕΛΕΥΘΕΡΙΟΣ ΒΕΝΙΖΕΛΟΣ», όπου τότε στην αλλαγή του νομίσματος κόβει το πρωτότυπο σε δραχμές, αποδίδει Φ.Π.Α. σε δραχμές και το πίσω τιμολόγιο ήταν σε ευρώ. Μεγάλη απάτη, μεγάλη κομπίνα. Και μόνο από το Φ.Π.Α. τεράστια τα ποσά. Τι κάνατε; Τι κάνατε όταν ορμάτε, εισβάλετε στο μικροεπιχειρηματία επειδή χρωστάει 2.000 και 3.000 ευρώ και του βάζετε 3% τόκο που δεν έβαζε ούτε ο Γούκος; Εκεί λοιπόν το αφήνετε ανέγγιχτο. Γιατί;
      Και όχι μόνο δεν κάνετε έλεγχο, αλλά και μόνο που υπάρχει αυτή η υπόθεση και εκκρεμεί και κανείς δεν ασχολείται, είναι ενοχή. Και επαναλαμβάνω ότι όχι μόνο δεν κάνετε έλεγχο, κύριε Υπουργέ, αλλά τους δίνετε και το έργο το οποίο τώρα πριν από λίγο διάβασε ο πρώην Πρόεδρος της Βουλής ότι έρχεται στη Βουλή. Τους δίνετε και το 20% έως 25%, το μεγάλο έργο Ελευσίνα-Τσακώνα. Αυτή είναι η ανταμοιβή. Γιατί δεν τους έχετε ήδη στα φορολογικά δικαστήρια; Γιατί δεν κάνει έλεγχο κάποιος; Δεν τα γνωρίζετε αυτά; Σας τα λέμε. Σας λέμε στοιχεία. Σας έχουμε δώσει αριθμούς λογαριασμού. Δεν κάνετε τίποτα, γιατί ακριβώς έχετε μάθει να «χαϊδεύετε» το κεφάλαιο. Ποιος θα πληρώσει; Ο πολύς κόσμος, ο φτωχός, ο ανήμπορος. Σ’ αυτόν ο έλεγχος είναι διεξοδικός. Είναι αυτός ο οποίος πληρώνει και για τα «λαδώματα», κύριε Υπουργέ, που τα ξέρετε πάρα πολύ καλά. Γιατί «λάδωμα» ο «μεγάλος» δεν κάνει, γιατί ο «μεγάλος» με ένα τηλεφώνημα στον κύριο Υπουργό τακτοποιεί τις δουλειές του. Ή είναι ψέματα αυτά;
      Κύριε  Υπουργέ, παρά την προσωπική συμπάθεια που έχω για το πρόσωπό σας, θα σας θέσω ένα άλλο αμείλικτο ερώτημα. Δεν γνωρίζετε ότι οι μεγάλες εφορίες πωλούνται; Δεν έχετε ακούσει ότι για την τάδε μεγάλη εφορία ανωνύμων δίνει τόσα για να την πάρει κάποιος; Σήμερα από εμένα το πρωτοακούτε;
      Θυμάμαι το 1990, δεν ήμουν ακόμα Βουλευτής αλλά ήμουν δημοσιογράφος που στήριζε την τότε Κυβέρνηση, τη Νέα Δημοκρατία, εξεδίωξαν κάποιον από την τότε ΥΠ.Ε.Δ.Α. και βγήκε αυτός και έλεγε: «δίνω 30 εκατομμύρια για να πάρω ξανά τη θέση μου». Και το έλεγε δεξιά και αριστερά. Δεν ήμουν ο μόνος στον οποίο είχε απευθυνθεί. Βεβαίως, τον έστειλα από εκεί που ήρθε. Δεν ξέρετε, λοιπόν, ότι γίνεται αγοραπωλησία; Γιατί λοιπόν αγοράζετε μία μεγάλη εφορία 50 ή 70 ή 80.000.000 δραχμές; Γιατί; Γιατί από κάπου θα τα βγάλει. Τι κάνετε εσείς; Έχετε βάλει τώρα από την άλλη πλευρά αυτή τη νέα αρχή -«νέο παιχνιδάκι μου και πού θα σε βάλω;»- την Επιτροπή Προστασίας Ανθρωπίνων Δικαιωμάτων και λέει ότι απαγορεύεται. Κλέβει το κράτος, απαγορεύεται. Βιάζει ο άλλος μικρό παιδί, απαγορεύεται να πούμε ποιος είναι. Ληστεύει ο άλλος τράπεζες με μολότοφ, απαγορεύεται να πούμε ποιος είναι.
      Έτσι, λοιπόν, όταν ξέρει ότι θα γλιτώσει από τα υπηρεσιακά συμβούλια, όταν ξέρει ότι δεν θα διαπομπευθεί, κλέβει. Κλέβει μεγάλος αριθμός εφοριακών. Δεν είναι η εξαίρεση, ο «ένας», ο «δύο». Είναι ο κανόνας. 
      Εκεί, λοιπόν, θέλουμε να μας πείτε μέτρα και σκέψεις και όχι να μας κάνετε συμβούλια -μεγάλα συμβούλια των τριάντα ανθρώπων- αντιμετωπίσεως της φοροδιαφυγής. 
      Όποιος συσκέπτεται δεν σκέπτεται, κύριε Υπουργέ. Όχι, βέβαια, ότι είμαστε πεπεισμένοι πως αυτή η Κυβέρνηση σκέπτεται και πολύ. Γιατί αν σκεπτόταν, δεν θα έβαζε μέτρα τα οποία θα έπαιρνε την άλλη μέρα και δεν θα μιλούσε για όλα αυτά τα θέματα. Ξέρουμε την ιστορία με τα πετρέλαια. Άλλη μια μεγάλη ανοικτή πληγή, κύριε Υπουργέ! Βάζετε στην περιπέτεια δέκα εκατομμύρια Έλληνες, γιατί δεν θέλετε να βάλετε στη φυλακή δέκα λαθρέμπορους. Ή δεν τους ξέρετε ή δεν τους έχετε συναντήσει σε δεξιώσεις ή δεν ξέρετε ποιοι είναι αυτοί έξω από το λιμάνι ή δεν ξέρετε, κύριε Υπουργέ, σε ένα χώρο ευθύνης σας –δικής σας και του Υπουργείου Ανάπτυξης- ότι τώρα με την αλλαγή του φορολογικού στα πετρέλαια άδειασαν κάποιες δεξαμενές; Πήγαν τα τάνκερ και πήραν το πετρέλαιο, για να το φέρουν μέσα για περισσότερα χρήματα. Το ξέρετε; 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν έγινε αυτό!
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Πώς δεν έγινε; Μα το είπατε! Ετοιμάζεται η κομπίνα. Είναι δέκα! Δεν ξέρετε ποιοι είναι στο λιμάνι αυτοί που κάνουν τα μεγάλα κόλπα; Δεν ξέρετε ότι υπάρχουν άγονα νησιά στα οποία έχουν φτιάξει αποθήκες; Δεν τους ξέρετε ποιοι είναι; 
      Συμβαίνει κάποιοι εξ αυτών να είναι φίλοι της Νέας Δημοκρατίας. Να τους ελέγξετε! Δεν μπορεί για δέκα να τιμωρούνται δέκα εκατομμύρια Έλληνες! Να πάρετε την απόφαση και θα είμαστε μαζί σας, κύριε Υπουργέ! Θα σας στηρίξουμε σε αυτό! Αρκεί να τα βάλετε με το κεφάλαιο και με τους κλέφτες και με τους απατεώνες! 
      Πάμε σε μια άλλη παράμετρο. Δεν χωράει αμφιβολία ότι έχουμε ανάγκη εσόδων. Η υγεία, η οποία δεν είναι καλή, απαιτεί χρήματα. Απαιτεί η παιδεία, η οποία, επίσης, δεν είναι καλή. Χρειάζονται χρήματα. Δεν χωράει καμμία αμφιβολία.
      Φοροδιαφυγή υπάρχει. Όμως, χάνετε λεφτά από την παραοικονομία, κύριε Υπουργέ. Και λένε ότι η παραοικονομία είναι από 50% έως 70%. Υπάρχουν δύο σκέλη της παραοικονομίας. Είναι το εγκληματικό χρήμα, το χρήμα των ναρκωτικών, το χρήμα των εμπόρων όπλων και όλων αυτών που πρέπει να τους πατάξετε και να τους κόψετε  -μεταφορικώς και ουσιαστικώς-  τα ποδάρια. Υπάρχει, όμως, και το μαύρο χρήμα της παραοικονομίας, του καθηγητή που κάνει κανένα ιδιαίτερο μάθημα, του λογιστού που κρατάει βιβλία μιας μικρής επιχείρησης και παίρνει κανένα πενηντάρικο, του δημοσιογράφου, κύριε συνάδελφε, που γράφει σε κάποια μικρή εφημερίδα και παίρνει το κατοστάρικο. Όλα αυτά τα χρήματα δεν έρχονται στο κράτος. Δεν πλησιάζουν στο κράτος από πουθενά!
      Και αυτός ο οποίος έχει λεφτά, αυτός ο οποίος πουλάει ένα σπίτι και το συμβόλαιο λέει «100.000 ευρώ» -γιατί έτσι είναι- τα πραγματικά λεφτά είναι 500.000 χιλιάδες ευρώ! Πείτε μου τι κάνει 400.000 χιλιάδες ευρώ με όλα αυτά που έχετε βάλει; Πείτε μου. Τα στέλνει στην Ελβετία. 
      Αφήστε το, λοιπόν, αυτό! Αφήστε το «πόθεν έσχες». Δεν προσφέρει στην πατρίδα τίποτα. Ελέγξτε και το χρήμα του εγκλήματος και αυστηρότατα. Όμως, αφήστε εδώ το χρήμα. Αφήστε το «πόθεν έσχες», γιατί δεν θα αναγκαστεί το χρήμα να πάει στην Ελβετία και να το χάσω, αν καταργηθεί το «πόθεν έσχες». Θα το πάρει άλλος να κάνει ένα σπίτι, μία βίλα με δύο πισίνες μέσα. Από εκεί, λοιπόν, εγώ, ως κράτος, θα κερδίσω το 19%. Θα κερδίσω κάτι. Απ’ αυτό που πάει στην Ελβετία δεν κερδίζω τίποτα. Αυτό είναι το σίγουρο. Αφήστε να κινηθεί η αγορά!
      Είπατε για τις αποδείξεις. Εμείς έχουμε μια «προχωρημένη» πρόταση: Ο καθένας φορολογούμενος να είναι μια επιχείρηση, κύριε Υπουργέ. Όλες οι αποδείξεις! Ό,τι χαλάω, για να διαβιώνω, όλα τα δίνω στην εφορία και εν συνεχεία γίνεται το «συν», «πλην». Έχετε αντιληφθεί το μέγεθος του οφέλους; Δεν θα πηγαίνει πουθενά κάποιος, χωρίς να πάρει απόδειξη, διότι όλες οι αποδείξεις θα εκπίπτουν. Και όταν, λοιπόν, κάποιος μαζεύει δεκαπέντε χιλιάδες αποδείξεις, που είναι τα πραγματικά έξοδά του, θα πρέπει να αποδείξει ότι έχει δεκαέξι χιλιάδες και όχι δέκα!
      Συνδέστε τη φορολογική δήλωση με τη σύνταξη και να δείτε πώς θα κάνει άλλος καλή φορολογική δήλωση! Πείτε ότι αναλόγως των φορολογικών δηλώσεων θα έχεις και τη σύνταξη αύριο το πρωί. Τολμήστε και προχωρήστε ένα βήμα εμπρός! Ξεφύγετε απ’ αυτή τη λογική του να τα βάζουμε με τους μικρούς! 
      Έρχομαι στο τελευταίο θέμα, κύριε Υπουργέ, και θέλω να το  καταλάβετε. Είπα πριν για την «Hochtif» και μία ισπανική εταιρεία που έχουν πάρει το 50% του έργου. Να είναι σε ελληνικά χέρια. Δεν με ενδιαφέρει ποιος θα είναι. Ο οποιοσδήποτε να είναι αλλά να είναι σε ελληνικά χέρια. Γιατί από τα διόδια που θα βάλετε, κύριε Υπουργέ, το 50% θα πηγαίνει στην Ισπανία και στη Γερμανία. Και τα διόδια είναι ο ιδρώτας του ελληνικού λαού. Αφήστε τα χρήματα στην Ελλάδα. Δεν ξέρω εάν εσείς νομοθετήσατε να μπουν οι μεγάλες εταιρείες μέσα. Εγώ προτιμώ οι δικές μας εταιρείες να βγουν έξω και όχι οι μεγάλες εταιρείες να έρχονται να παίρνουν τα δικό μας προϊόν. Να γίνεται όπως στο ταμείο. Στο ταμείο του μπακάλη του κυρ. Μιχάλη που μπορεί να έκλεβε μία δραχμή στη φέτα, τα χρήματα αυτά ξαναγύριζαν στην Ελλάδα. Πάντρευε ο κυρ. Μιχάλης το παιδί του, του έπαιρνε ένα σπίτι, του έπαιρνε ένα  ψυγείο και τα χρήματα έμεναν εδώ. Τώρα το ταμείο του «CARRΕFOUR», τώρα το ταμείο του «PRAKTIKER», τώρα το ταμείο του «IKEA» πηγαίνει στη Γερμανία, πηγαίνει στη Σουηδία και έχετε καθημερινώς μία εξαγωγή συναλλάγματος. Ελέγξτε το σύστημα. Ξέρω τους κανόνες της Ευρώπης ότι δεν είναι εύκολο. Μπορείτε όμως να ενισχύσετε την ελληνική οικονομία, κλείνουν μαγαζιά.  Και όταν κλείνει ένα μαγαζί σημαίνει ότι ο επιχειρηματίας ο μικρός, η γυναίκα και δύο-τρείς υπάλληλοι θα πάνε στο ταμείο ανεργίας. 
      Είστε σε λάθος δρόμο,  όπως ήταν οι  προηγούμενοι. Δυστυχώς δεν θα μπορέσουμε να σας παρακολουθήσουμε και σ΄ αυτό το νομοσχέδιο. Θα το καταψηφίσουμε. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θα κάνω μία ολιγόλεπτη παρέμβαση για να μην δημιουργούνται εντυπώσεις σε σχέση με ορισμένα από τα θέματα που έθεσε ο κ. Καρατζαφέρης.  
      Πρώτον, πρέπει να πω –και το δηλώνω με τον πιο ξεκάθαρο τρόπο- ότι για μας στο Υπουργείο Οικονομίας και Οικονομικών καμμία επιχείρηση δεν είναι υπεράνω του νόμου, κανένας φορολογούμενος δεν είναι υπεράνω του νόμου, κανένας έλεγχος ο οποίος έχει ξεκινήσει δεν πρόκειται να σταματήσει. Οι έλεγχοι θα ολοκληρωθούν. 
      Για τη συγκεκριμένη υπόθεση την οποία αναφέρατε, κύριε Καρατζαφέρη, επειδή είπατε ότι παρακολουθείτε την υπόθεση πρέπει να γνωρίζετε ότι έχει γίνει έλεγχος από το αρμόδιο ελεγκτικό κέντρο, έχει γίνει έλεγχος από την οικονομική επιθεώρηση και αυτή τη στιγμή εκκρεμεί η απάντηση ερωτήματος που έχει τεθεί στο Νομικό Συμβούλιο του Κράτους. 
      Δεύτερον, για το άλλο ζήτημα που αναφέρατε, ότι αγοράζονται οι θέσεις των προϊσταμένων στις μεγάλες εφορίες της χώρας, θα ήθελα να σας πω ότι αυτά δεν συμβαίνουν και δεν συμβαίνουν με Κυβερνήσεις της Νέας Δημοκρατίας. 
      Τρίτον, σε σχέση με το θέμα του πετρελαίου θέρμανσης. Είπαμε με τον πιο ξεκάθαρο τρόπο, το καταθέσαμε και στο προσχέδιο του προϋπολογισμού που το απόγευμα ξεκινάει να συζητείται στην Διαρκή Επιτροπή Οικονομικών Υποθέσεων, ότι εμείς θα προχωρήσουμε για να αντιμετωπίσουμε το λαθρεμπόριο σε ένα νέο σύστημα διακίνησης και φορολόγησης καυσίμων. 
      Πρέπει, λοιπόν, να σας πω ότι αυτό το σύστημα θα το ανακοινώσουμε όταν θα έχει ολοκληρωθεί ο διάλογος που γίνεται με τους φορείς οι οποίοι εμπλέκονται στα θέματα της διακίνησης και της φορολόγησης των καυσίμων. 
      Οι βασικές του  όμως αρχές είναι ότι πρώτον, θα είναι ένα σύστημα που δεν θα επιφέρει καμμία πρόσθετη φορολογική επιβάρυνση στους πολίτες.
      Δεύτερον, ότι θα είναι ένα σύστημα αντιγραφειοκρατικό που δεν θα ταλαιπωρεί τους πολίτες και δεν θα δημιουργεί πρόσθετα γραφειοκρατικά εμπόδια στις επιχειρήσεις.
      Και τρίτον, ότι θα είναι ένα σύστημα που θα έχει σοβαρές δικλίδες ασφαλείας ώστε να διασφαλίζεται το δημόσιο συμφέρον. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, εφόσον γίνονται αυτοί οι έλεγχοι, πείτε μου πότε για τελευταία φορά πήγε ο Σ.Δ.Ο.Ε. σε επιχείρηση του Λάτση; Πείτε μου, είστε Υπουργός. Πρέπει να ξέρετε, να γνωρίζετε και να μου πείτε τώρα, αν πήγε εχθές ή αν πήγε πριν από ένα μήνα ή πριν από έξι μήνες. 
      Δεν ξέρετε γιατί δεν πήγε. Και μην κοροϊδεύουμε επιτέλους τον ελληνικό λαό. Να βρούμε το θάρρος να αντιμετωπίσουμε τα θέματα. 
      Όσον αφορά το θέμα που είπατε ότι δεν πουλιούνται οι εταιρείες, θα σας απαντήσω με μία φράση του ΄Οσκαρ Ουαϊλντ «εάν νομίζετε ότι έτσι είναι, έτσι είναι» 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ο χρόνος που αποφασίσαμε να ολοκληρωθεί η συζήτηση έχει παρέλθει. Ωστόσο υπέβαλαν την παράκληση ο κ. Καράογλου και ο κ. Αγοραστός να μιλήσουν. Για να γίνει αυτό πρέπει να είναι ομόφωνη η απόφαση του Σώματος. 
      Δέχεστε να δοθεί η δυνατότητα στους συναδέλφους να μιλήσουν;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε. 
      Ο κ. Καράογλου έχει το λόγο με την παράκληση, όχι μόνο να μην υπερβεί το οκτάλεπτο αλλά να είναι πιο περιορισμένος ο χρόνος. 
      ΘΕΟΔΩΡΟΣ ΚΑΡΑΟΓΛΟΥ: Κυρίες και κύριοι συνάδελφοι, είναι πολύ σημαντικό ότι σήμερα συζητάμε στην Ολομέλεια της Βουλής το συγκεκριμένο νομοσχέδιο από την πλευρά του Υπουργείου Οικονομίας και Οικονομικών το νομοσχέδιο για την αντιμετώπιση της φοροδιαφυγής. Και είναι ιδιαίτερα σημαντικό γιατί αυτό κατά την άποψή μου σηματοδοτεί την εκπεφρασμένη άλλωστε πολιτική βούληση της Κυβέρνησης να αντιμετωπίσει δραστικά το φαινόμενο της φοροδιαφυγής. 
      Όταν λέμε φοροδιαφυγή, εννοούμε το σύνολο των παράνομων ενεργειών φορολογουμένων, με τις οποίες αποβλέπουν στη μείωση ή εξάλειψη της φορολογικής τους υποχρέωσης, δηλαδή στην αποφυγή πληρωμής φόρων. Η φοροδιαφυγή αποτελεί μια πράξη αντικοινωνικής συμπεριφοράς και είναι κλοπή σε βάρος της κοινωνίας. 
      Στο σημείο αυτό ανοίγω μια παρένθεση, για να αναφερθώ σ΄ ένα άλλο φαινόμενο της παραοικονομίας, τη φοροαποφυγή. Και για να είναι ξεκάθαρες οι δύο έννοιες, από τη μια της φοροδιαφυγής, τον ορισμό της οποίας έδωσα προηγουμένως, και από την άλλη της φοροαποφυγής. Η φοροαποφυγή λοιπόν, σε αντίθεση με τη φοροδιαφυγή, συνίσταται στην υιοθέτηση συμπεριφορών οι οποίες καθ’ εαυτές δεν είναι απαγορευμένες, αλλά αποσκοπούν ωστόσο αποκλειστικά στην εξοικονόμηση κατά παράνομο τρόπο φόρων. Δηλαδή, η φοροδιαφυγή είναι από μόνη της μια παράνομη πράξη, ενώ η φοροαποφυγή δεν είναι, αλλά χρησιμοποιεί κατ’ επίφαση νομότυπες πρακτικές. Κατά της φοροαποφυγής οι φορολογικές αρχές μπορούν να ασκήσουν το δικαίωμα άρνησης για φορολογικούς λόγους των εννόμων αποτελεσμάτων που προκύπτουν από πράξεις που κρίνεται ότι αποσκοπούν σε φοροαποφυγή. Η στρέβλωση που προκαλούν η φοροδιαφυγή και η φοροαποφυγή στην εύρυθμη λειτουργία της οικονομίας και της εσωτερικής αγοράς αποτελεί ένα πολύ σοβαρό πρόβλημα, που μέχρι σήμερα έχει υποτιμηθεί, όπως επίσης έχει υποτιμηθεί η σύνδεση μεταξύ των κεφαλαίων που δεν έχουν δηλωθεί στην εφορία, της «ανακύκλωσης» βρώμικου χρήματος, του οικονομικού εγκλήματος γενικότερα. Σημαντικό αίτιο της φοροδιαφυγής θεωρείται και η ασθενής φορολογική ηθική. Η φοροδιαφυγή δεν είναι μόνο οικονομικό πρόβλημα, πρόβλημα δηλαδή εσόδων, είναι κατ’ εξοχήν κοινωνικό πρόβλημα, γιατί οι μισοί Έλληνες λειτουργούν σε βάρος των υπολοίπων. Με την εξάπλωση της φοροδιαφυγής δεν εφαρμόζεται η επιταγή του Συντάγματος για συμμετοχή των πολιτών στα δημόσια βάρη, ανάλογα με τις οικονομικές δυνατότητες του καθένα. 
      Να τονίσουμε στο σημείο αυτό ότι η φοροδιαφυγή δεν είναι φαινόμενο της εποχής, αντίθετα μάλιστα θα έλεγα ότι είναι ένα φαινόμενο καθαρά ελληνικής προέλευσης και δημιουργίας με μία ιστορία τουλάχιστον 3000 ετών. Έτσι, σε συγγράμματα του Αριστοτέλη –θυμίζω «Τα Πολιτικά»- διαβάζουμε ότι οι αρχαίοι πρόγονοί μας προσπαθούσαν και αυτοί να πατάξουν την παραοικονομία και τη φοροδιαφυγή. Θεσμοθέτησαν μάλιστα πολλούς θεσμούς, μεταξύ των οποίων ακόμη και το θεσμό του Επιθεωρητή Δημόσιας Διοίκησης που συναντάμε και στις σημερινές ημέρες, ή χρησιμοποιώντας μία σειρά άλλων μέτρων-όπλων κατά της φοροδιαφυγής με σχετική όμως επιτυχία, δυστυχώς, χωρίς οριστική και αποτελεσματική αντιμετώπιση του προβλήματος. 
      Ερχόμενος τώρα στις ημέρες μας και στη σύγχρονη εποχή να αναφέρω ότι σύμφωνα με στοιχεία της παγκόσμιας τράπεζας, αλλά και του «IFS» (INTERNATIONAL FINALS CORPORETION), του Διεθνούς δηλαδή Οργανισμού Οικονομικής Συνεργασίας, εκτιμάται ότι στη χώρα μας μία στις δύο επιχειρήσεις φοροδιαφεύγουν, ότι το ύψος της φοροδιαφυγής το 2007 θα φθάσει και θα ξεπεράσει ακόμη και τα 2,5 δισεκατομμύρια ευρώ, ότι η παραοικονομία στην Ελλάδα ανέρχεται στα 55.000.000.000 ευρώ, ή περίπου στο 29% του Α.Ε.Π.. Και όλα αυτά, γιατί σύμφωνα με τα ίδια στοιχεία των προαναφερθέντων διεθνών οικονομικών οργανισμών εκτιμάται -μάλλον αισιόδοξα θα προσέθετα εγώ- ότι οι ελληνικές επιχειρήσεις δηλώνουν μόνο το 89% των εσόδων τους. Εξάλλου, η παραοικονομία στη χώρα μας εκτιμάται ότι είναι περίπου τριπλάσια του μέσου όρου της Ευρωπαϊκής Ένωσης. Ακόμη, σύμφωνα με μετρήσεις και εκτιμήσεις του «IFS», δηλαδή του Διεθνούς Οργανισμού Οικονομικής Συνεργασίας, η Ελλάδα παρουσιάζει τους υψηλότερους δείκτες διαφθοράς, σε σχέση με το μέσο όρο που υπάρχει στις χώρες του Ο.Ο.Σ.Α.. Είναι εξάλλου εντυπωσιακό -και αξίζει να αναφερθεί- ότι η διαφθορά στη χώρα μας ξεπερνά χώρες, όπως Βοσνία, Μπαγκλαντές, Ουζμπεκιστάν, Κορέα κ.λπ.. 
      Τώρα, αν θελήσουμε να εντοπίσουμε τους λόγους για τους οποίους είναι τόσο αυξημένη η παραοικονομία και η φοροδιαφυγή στη χώρα μας, μπορούμε να αναφέρουμε, πραγματικά, πάρα πολλούς: 
      Πρώτα-πρώτα, η ελληνική νοοτροπία, το δαιμόνιο της ελληνικής φυλής που συνίσταται στη γενικότερη αδιαφορία για τους νόμους, πόσο μάλλον όταν οι νόμοι αυτοί επιβάλλουν οικονομικές υποχρεώσεις. Λυπάμαι που το λέω ως διαπίστωση και εξ επαγγέλματος, αλλά είναι γεγονός αναμφισβήτητο ότι δεν υπάρχει Έλληνας που αν θα μπορούσε να φοροδιαφεύγει δεν θα το έκανε.
      Δεύτερος σημαντικός λόγος είναι το χαμηλό σχετικά επίπεδο των ελεγκτικών μηχανισμών της χώρας. Όταν υπάρχει πολύ μεγάλη έλλειψη προσωπικού, όταν υπάρχουν μεγάλες ελλείψεις σε κατάλληλο μηχανολογικό εξοπλισμό, όταν δεν υπάρχει μόνιμη και διαρκής επιμόρφωση του ελεγκτικού μηχανισμού, γιατί το οικονομικό έγκλημα καθημερινά βελτιώνεται, τότε όλοι καταλαβαίνουμε γιατί στη χώρα έχουμε τόσο εκτεταμένη φοροδιαφυγή.
      Άλλος λόγος: Το επίπεδο της φορολογικής επιβάρυνσης του ατόμου σε σχέση με το εισόδημά του. Δηλαδή, όσο ψηλότερες είναι οι φορολογικές επιβαρύνσεις για τον πολίτη, τόσο μεγαλύτερη είναι η τάση του για φοροδιαφυγή.
      Τέταρτος λόγος: Η μεγάλη γραφειοκρατία, η πολυνομία, το πολυδαίδαλο φορολογικό σύστημα, η μεγάλη διαφθορά, που δυστυχώς -και αυτό είναι μία κοινή διαπίστωση- έχει γίνει αποδεκτή και από την κοινωνία.
      Θα μπορούσαμε να αναφέρουμε πολλούς ακόμα λόγους για να εντοπίσουμε τα αίτια για το φαινόμενο αυτό της εκτεταμένης φοροδιαφυγής, όμως, φοβάμαι ότι ο χρόνος δεν είναι αρκετός και θέλω να κλείσω για να είμαι συνεπής απέναντι στην υπόσχεση που έδωσα και στο Προεδρείο. Έτσι εξ ανάγκης και κλείνοντας θα πω ότι με το συγκεκριμένο νομοσχέδιο η πολιτεία κάνει ένα αποφασιστικό βήμα για την αντιμετώπιση της φοροδιαφυγής. 
      Οι άξονες της πολιτικής μας κατά τη φοροδιαφυγής είναι συγκεκριμένοι και είναι οι εξής: 
      Πρώτον, η αλλαγή νοοτροπίας των πολιτών και των φορολογικών οργάνων απέναντι στη φοροδιαφυγή, η συνειδητή δηλαδή προσπάθεια δημιουργίας φορολογικής συνείδησης για κάθε Έλληνα πολίτη. 
      Δεύτερον, η ενίσχυση της αποτελεσματικότητας αλλά και της αντικειμενικότητας των φορολογικών ελέγχων.
      Τρίτον, η παροχή κινήτρων στους φορολογούμενους, για να ζητούν και να λαμβάνουν φορολογικά στοιχεία συντελώντας με τον τρόπο αυτό στην αντιμετώπιση του εκτεταμένου φαινομένου αυτού της φοροδιαφυγής. 
      Γνωρίζω –και άκουσα όλες αυτές τις ώρες που γίνεται η συζήτηση στην Ολομέλεια της Βουλής- ότι υπάρχει μία γενικότερη κριτική από την Αντιπολίτευση που  λέει ότι δεν είναι επαρκές το συγκεκριμένο νομοσχέδιο. Το ερώτημα, όμως, είναι απλό: Το  νομοσχέδιο αυτό εκτιμάται ότι κινείται στη σωστή κατεύθυνση; Εκτιμάται ότι έστω μερικώς αντιμετωπίζει το πρόβλημα της φοροδιαφυγής; Εάν ναι, εγκρίνετε την ψήφισή του και καταθέστε τυχόν συμπληρωματικές προτάσεις, εάν υπάρχουν τέτοιες και από όσα κόμματα υπάρχουν, για την ακόμα καλύτερη και αποτελεσματικότερη αντιμετώπιση του μεγάλου αυτού κοινωνικού προβλήματος της φοροδιαφυγής.
      Κλείνοντας να πω σύμφωνα και με αυτά που είπα προηγουμένως, ότι εκτιμώ ότι είναι ένα νομοσχέδιο το οποίο κινείται στη σωστή κατεύθυνση. Βεβαίως, εννοείται ότι δεν λύνει άμεσα και δραστικά το φαινόμενο της φοροδιαφυγής αλλά προσπαθεί να το αντιμετωπίσει και γι’ αυτό το λόγο σας καλώ να το υπερψηφίσουμε. 
      ΠΡΟΕΔΡΕΥΩΝ (Γεώργιος Σούρλας):  Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Κύριε Υπουργέ, κυρίες και κύριοι συνάδελφοι, η φοροδιαφυγή και η αντιμετώπισή της, προπάντων η φορολογική δικαιοσύνη, ήταν,  είναι και θα είναι διαχρονικά και η προσδοκία των πολιτών να παταχθεί η φοροδιαφυγή, να υπάρξει  κοινωνική δικαιοσύνη.
      Η Κυβέρνηση του Κώστα Καραμανλή από την πρώτη στιγμή έχει ως πρώτη προτεραιότητα και παραμένει μία από τις πιο μεγάλες προτεραιότητές της, την κοινωνική δικαιοσύνη και τη φορολογική δικαιοσύνη και την πάταξη της φοροδιαφυγής. Γιατί η φοροδιαφυγή αποτελεί ένα φαινόμενο που οδηγεί σε σοβαρές κοινωνικές αδικίες αλλά και σε στρεβλώσεις της οικονομίας. 
      Αυτή η Κυβέρνηση θέλει ένα κράτος που να εξυπηρετεί τον πολίτη και δεν θέλει τον πολίτη να υπηρετεί το κράτος. Πάνω σ΄ ένα πλαίσιο αμοιβαίου σεβασμού και αμοιβαίας εμπιστοσύνης κτίζεται μία προσπάθεια για την αλλαγή της νοοτροπίας του κράτους με τον πολίτη, του πολίτη με τον πολιτικό και την πολιτική.
      Η φοροδιαφυγή, το μεγαλύτερο σήμερα πρόβλημα που αντιμετωπίζει το κράτος, δεν γεννήθηκε ούτε το Μάρτιο του 2004, ούτε το Σεπτέμβριο του 2007. Έρχεται από το παρελθόν και έχει βαθιά τις ρίζες της μέσα στο κράτος, που καθιστά δύσκολη την προσπάθεια της αντιμετώπισης.
      Τι χρειάζεται η πάταξη της φοροδιαφυγής; Χρειάζεται αντικειμενικοποίηση όλων των κριτηρίων της φορολόγησης, χρειάζεται να σταματήσουμε την πολυνομία η οποία υπήρχε και σε πολλά πράγματα υπάρχει μέχρι σήμερα, χρειάζεται ένα σταθερό, ένα απλό φορολογικό σύστημα για να δίνει τη δυνατότητα στους πολίτες να προγραμματίζουν μακροχρόνια και χρειάζεται η μείωση των φορολογικών συντελεστών. Σε όλες αυτές τις παραμέτρους η Κυβέρνηση, το οικονομικό επιτελείο, το Υπουργείο Οικονομίας και Οικονομικών αυτά τα χρόνια έχουν λάβει μέτρα που είναι απτά και μετρήσιμα. 
      Ένα άλλο μέτρο για την αντιμετώπιση της φοροδιαφυγής, ένα αποφασιστικό βήμα, θα έλεγα, είναι το σημερινό νομοσχέδιο που συζητούμε. Αυτή η Κυβέρνηση αντιμετωπίζει στην πράξη, όχι στα λόγια, τη φοροδιαφυγή. Μέχρι σήμερα είχαμε καταγραφές της φοροδιαφυγής. Σήμερα με πράξεις, με νομοσχέδια, αλλά και με την εφαρμογή των νομοσχεδίων πάμε να πατάξουμε τη φοροδιαφυγή. 
      Πραγματικά η πολιτική του νομοσχεδίου αυτού κινείται σε ορισμένους άξονες. Στον πρώτο άξονα της αντικειμενικότητας των φορολογικών ελέγχων αλλά και της ενίσχυσης της αποτελεσματικότητας αυτών, στον δεύτερο της αλλαγής νοοτροπίας των πολιτών και των φορολογικών οργάνων απέναντι στη φοροδιαφυγή και στον τρίτο άξονα ο οποίος δίνει την παροχή κινήτρων στους φορολογούμενους για τη λήψη φορολογικών στοιχείων.
      Πρέπει να γίνει κατανοητό σ’ όλους τους πολίτες ότι η φοροδιαφυγή είναι μία μεγάλη πληγή, ότι τα έσοδα από τη φοροδιαφυγή προορίζονται για περαιτέρω ενίσχυση των δαπανών στην παιδεία, στην υγεία, στην αντιμετώπιση της φτώχειας, στη βελτίωση της καθημερινότητας της ζωής των πολιτών. Τα έσοδα από τη φοροδιαφυγή έχουν συγκεκριμένο κοινωνικό αντίκρισμα μέσα από στοχευμένες πολιτικές. 
      Επειδή άκουσα ότι η Κυβέρνηση δεν προέβη σε σημαντικές πρωτοβουλίες μέχρι σήμερα, επιτρέψτε μου να αναφέρω ορισμένες απ’ αυτές: Αναμόρφωσε και συμπλήρωσε τους μοναδιαίους συντελεστές καθαρού κέρδους. Χρησιμοποίησε αποτελεσματικά τις διασταυρώσεις στοιχείων που δεν χρησιμοποιούντο μέχρι σήμερα μέσω της Γενικής Γραμματείας Πληροφοριακών Συστημάτων διευρύνοντας βέβαια το πεδίο εφαρμογής τους. Κατηγοριοποίησε τις εκπιπτόμενες δαπάνες των επιχειρήσεων που αναγνωρίζονται υποχρεωτικά κατά τον έλεγχο από τους φορολογικούς ελεγκτές και το Υπουργείο. Προχώρησε στην καταγραφή των μη εκπιπτόμενων δαπανών. Καθιέρωσε αντικειμενικό τρόπο για την επιλογή των υποθέσεων, βασικό στοιχείο για την πάταξη της φοροδιαφυγής και για τη διενέργεια των τακτικών ελέγχων. Απλοποίησε και εκσυγχρόνισε τον Κώδικα Βιβλίων και Στοιχείων και τον Εθνικό Τελωνειακό Κώδικα. Όρισε ως Πρόεδρο στις Επιτροπές Επίλυσης των Διοικητικών Διαφορών πάρεδρο του Νομικού Συμβουλίου του Κράτους. Αναβαθμίστηκε το «TAXIS» και δημιουργήθηκαν νέες εφαρμογές του «TAXIS NET». Εκσυγχρονίστηκε το ολοκληρωμένο σύστημα πληροφορικής των τελωνείων. Προετοιμάζεται η λειτουργία του «ELENXIS» που είναι ένα ολοκληρωμένο πληροφοριακό σύστημα των ελεγκτικών υπηρεσιών.
      Προπάντων αυτή η Κυβέρνηση και το Υπουργείο προχώρησαν σε σημαντικές μειώσεις των φόρων για νοικοκυριά και επιχειρήσεις που και αυτές λειτουργούν ως αντικίνητρο για τη φοροδιαφυγή και ως αύξηση των νέων θέσεων εργασίας. 
      Όπως γνωρίζετε, από την πρώτη φάση της φορολογικής μεταρρύθμισης που ολοκληρώνεται φέτος μειώθηκαν οι φορολογικοί συντελεστές για τις επιχειρήσεις από το 35% στο 25% και για τις υπόλοιπες από το 25% στο 20%. Με τη δεύτερη φάση της φορολογικής μεταρρύθμισης που άρχισε φέτος μειώνονται σταδιακά έως το 2009 οι φορολογικοί συντελεστές για τα νοικοκυριά, διευρύνονται τα φορολογικά κλιμάκια και αυξάνεται το αφορολόγητο όριο στα 12.000 ευρώ και αναδιοργανώθηκαν και αναβαθμίστηκαν οι ρόλοι της Υπηρεσίας Ειδικών Ελέγχων.
      Στο σχέδιο νόμου για την αντιμετώπιση της φοροδιαφυγής περιλαμβάνονται 18 άρθρα. Προβλέπονται η σύσταση, η συγκρότηση και ο τρόπος λειτουργίας του εθνικού συμβουλίου για την αντιμετώπιση της φοροδιαφυγής. Θα συμμετέχουν οι εκπρόσωποι των κοινωνικών φορέων, όσοι έχουν τη δυνατότητα συμμετοχής και τα πολιτικά κόμματα που εκπροσωπούνται στη Βουλή. 
      Σήμερα ακούσαμε ότι δεν γίνεται διάλογος, ότι δεν γίνεται μία σοβαρή συζήτηση για τη φοροδιαφυγή. Εδώ μπορούσαν να γίνουν προτάσεις για τη φοροδιαφυγή.
      Όμως, μερικοί προσποιούμενοι απώλεια μνήμης για τα παρελθοντικά τους πεπραγμένα, προσποιούμενοι ότι βρίσκονται σε πελάγη ηθελημένης άγνοιας, δεν μιλούν για την ταμπακέρα, δεν λένε τι έκαναν στο παρελθόν, δεν λένε εάν έχουν προτάσεις για την πάταξη της φοροδιαφυγής, παρά μόνο κάνουν κριτική, για να οδηγήσουν σε μια κρίση. Εδώ δεν είμαστε, για να κάνουμε κριτικές και να οδηγούμε τη χώρα σε κρίση, εδώ έχουμε υποχρέωση, καθήκον, να κάνουμε καλόπιστη κριτική και να καταθέτουμε προτάσεις. 
      Εγώ δεν άκουσα καμμία πρόταση. Άκουσα κριτική και μόνο κριτική, χωρίς κάποιος να πει έστω μια πρόταση. Όμως, έχουμε βήματα, τα οποία γίνονται για την πάταξη της φοροδιαφυγής σ' αυτό το νομοσχέδιο με τα κίνητρα που προβλέπονται για την εθελοντική συμμόρφωση των φορολογουμένων, με ευνοϊκές ρυθμίσεις για τους νέους επιτηδευματίες, με κίνητρα στους φορολογούμενους για τη συνεργασία τους στην αποκάλυψη φαινομένων παραβατικής συμπεριφοράς σε φορολογικές και τελωνειακές υποθέσεις που μέχρι σήμερα φοβόντουσαν τους εκβιασμούς Προβλέπονται γενναίες εκπτώσεις από το φορολογητέο εισόδημα των πολιτών, εάν ζητούν και παίρνουν αποδείξεις από μια σειρά δαπάνες που κάνουν.
      Όλα αυτά κωδικοποιούνται, αγαπητοί συνάδελφοι, σε ενιαίο κείμενο, οι υπουργικές αποφάσεις με τις εκπιπτόμενες και μη εκπιπτόμενες δαπάνες, διανέμεται το σχετικό φυλλάδιο, για να γίνουν κοινωνοί όλοι οι πολίτες και δημιουργείται ομάδα επιστημονικής τεκμηρίωσης που θα είναι θεσμικά κατοχυρωμένη. 
      Αγαπητοί συνάδελφοι, σήμερα μέσα από αυτό το νομοσχέδιο πιστεύουμε ότι δημιουργούμε μια άλλη σχέση μεταξύ φορολογουμένου και κράτους, μια σχέση εμπιστοσύνης, μια σχέση η οποία μπορεί να μας δημιουργήσει τις προϋποθέσεις εκείνες της πάταξης της φοροδιαφυγής και της αύξησης των εσόδων. Άλλωστε, τα αποτελέσματα φαίνονται. Μειώθηκαν οι φορολογικοί συντελεστές, αυξήθηκαν τα φορολογητέα έσοδα. 
      Εμείς σας προτείνουμε να ψηφίσετε το νομοσχέδιο, γιατί οι πολίτες δεν θέλουν πολιτικούς και πολιτικά κόμματα του «αντί» και της αντιπαράθεσης. Θέλουν συνεργασία σε μεγάλα ζητήματα, τα οποία και εσείς παραδέχεστε ότι είναι μεγάλα και κρίσιμα, και θέλουν να κερδίζουν τα στοιχήματα που βάζουμε με την πάταξη της φοροδιαφυγής και άλλα μεγάλα θέματα που αφορούν την καθημερινότητα των πολιτών. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό. 
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Αντιμετώπιση της φοροδιαφυγής και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΑΥΡΟΥΔΗΣ ΒΟΡΙΔΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο «Αντιμετώπιση της φοροδιαφυγής και άλλες διατάξεις», έγινε δεκτό επί της αρχής κατά πλειοψηφία. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 15.33΄ λύεται η συνεδρίαση για την προσεχή Τρίτη 30 Οκτωβρίου 2007 και ώρα 18.00΄ με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί. 
       Ο ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ




3
ΣΥΝΕΔΡΙΑΣΗ 25-10-07  σελ.

Τελευταία Αποθήκευση:	1/11/2007 1:11:00 μμ	Από:	Παπακωνσταντίνου Νατάσα
Εκτυπώθηκε:	25/10/2007 12:37:00 μμ

