ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΛΒ’


Πέμπτη 11 Μαΐου 2006


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Α. Καρπούζα και Κ. Τσιάρα, σελ.
3. Ανακοινώνεται ότι τη συνεδρίαση παρακολουθούν μαθητές από το 5ο Δημοτικό Σχολείο Αιγίου Αχαΐας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 12 Μαΐου 2006, σελ.
4. Συζήτηση επίκαιρων ερωτήσεων:
α) Προς τον Υπουργό Απασχόλησης και Κοινωνικής Προστασίας σχετικά με την εισαγωγή στη χώρας μας ξένων σπουδαστών τουριστικών σχολών που απασχολούνται στον τουρισμό κ.λπ., σελ.
β) Προς τον Υπουργό Αγροτικής Ανάπτυξης και Τροφίμων:
i. σχετικά με τη λήψη μέτρων μείωσης του κόστους των κτηνιατρικών φαρμάκων κ.λπ., σελ.
ii. σχετικά με τη λήψη μέτρων στήριξης του εισοδήματος των καπνοπαραγωγών του Νομού Ροδόπης κ.λπ., σελ.
iii. σχετικά με τη λήψη μέτρων προστασίας των παραγωγών του μελιού κ.λπ., σελ.
γ) Προς τον Υπουργό Επικρατείας σχετικά με το κλείσιμο του ραδιοφωνικού σταθμού «Φωνή της Αμερικής» στο δασοχώρι Ξάνθης, σελ.
δ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά  με τις περιβαλλοντικές επιπτώσεις από τη λειτουργία της Βιομηχανίας ΕΛ.Β.Υ.Α.Ε. στο Κιλκίς κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης , Δημόσιας Τάξης και Δικαιοσύνης καταθέτει την ‘Εκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Δήμων και Κοινοτήτων», σελ.
2. Συζήτηση επί της αρχής και των άρθρων του σχεδίου νόμου του Υπουργείου Οικονομίας και Οικονομικών: «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις», σελ.
3. Κατάθεση σχεδίου νόμου:
Οι Υπουργοί Απασχόλησης και Κοινωνικής Προστασίας, Εξωτερικών και Δικαιοσύνης, κατέθεσαν σχέδιο νόμου: «Κύρωση της Συμφωνίας στον τομέα της κοινωνικής ασφάλισης, μεταξύ της Ελλάδος και του Κεμπέκ, καθώς και του Διοικητικού Κανονισμού εφαρμογής της», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΓΟΡΑΣΤΟΣ Κ., σελ.
ΑΛΑΒΑΝΟΣ Α., σελ.
ΓΙΑΚΟΥΜΑΤΟΣ Γ., σελ.
ΚΑΛΟΓΙΑΝΝΗΣ Σ., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΜΑΝΩΛΙΑ Χ., σελ.
ΡΟΥΣΟΠΟΥΛΟΣ Θ., σελ.
ΣΓΟΥΡΙΔΗΣ Π., σελ.
ΧΟΥΡΜΟΥΔΙΑΖΗΣ Γ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΓΕΙΤΟΝΑΣ Κ., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΝΙΚΟΛΑΙΔΟΥ Β., σελ.
ΣΓΟΥΡΙΔΗΣ Π., σελ.
ΣΠΗΛΙΟΠΟΥΛΟΣ Κ., σελ.
ΦΩΛΙΑΣ Χ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΛΒ΄
      Πέμπτη 11 Μαΐου 2006
      Αθήνα, σήμερα στις 11 Μαΐου 2006, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Χρύσα Μανωλιά, Βουλευτή Ροδόπης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία Δημοτικοί Σύμβουλοι του Δήμου Λαχανά Θεσσαλονίκης καταγγέλλουν τον τρόπο λειτουργίας του Δημοτικού Συμβουλίου του Δήμου Λαχανά κ.λπ..
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύλλογος Εργαστηριακών Υπαλλήλων ΙΚΑ εκθέτει τα προβλήματα των Βιοπαθολόγων – Μικροβιολόγων των Εργαστηρίων του ΙΚΑ μετά την εφαρμογή του Συστήματος Διαχείρισης – Ζήτησης Υπηρεσιών Υγείας και ζητεί την αντιμετώπισή τους.
      3) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Πανελλήνιος Σύλλογος Εργαστηριακών Υπαλλήλων ΙΚΑ εκθέτει τα προβλήματα των Βιοπαθολόγων – Μικροβιολόγων των Εργαστηρίων του ΙΚΑ μετά την εφαρμογή του Συστήματος Διαχείρισης – Ζήτησης Υπηρεσιών Υγείας και ζητεί την αντιμετώπισή τους.
      4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμαρχος Κολινδρού Πιερίας ζητεί την οικονομική ενίσχυση των παραγωγών της περιοχής λόγω της ακαρπίας των οπωροφόρων δέντρων.
      5) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΥ κατέθεσε αναφορά με την οποία το Εκκλησιαστικό Συμβούλιο του Ιερού Ναού Γενεσίου Θεοτόκου στο Θεσπρωτικό του Νομού Πρέβεζας ζητεί την έγκριση της μελέτης καθαρισμού και συντήρησης των τοιχογραφιών του εν λόγω ναού.
      6) Ο Βουλευτής Ν. Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης  Διάσωσης ζητεί τη δημιουργία θεσμικού πλαισίου για την εργασιακή αποκατάσταση των συμβασιούχων πυροσβεστών.
      7) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία οι έπαρχοι Μήλου και Κέας – Κύθνου διαμαρτύρονται για την εγκατάλειψη των νησιών των Δυτικών Κυκλάδων και ζητούν την ακτοπλοϊκή σύνδεσή τους με τον Πειραιά.
      8) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ομοσπονδία Μεταλλωρύχων Ελλάδας ζητεί την αναστολή της απόφασης του Συμβουλίου της Επικρατείας για την εξορυκτική δραστηριότητα στη Νήσο Κίμωλο.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
      1. Στην με αριθμό 9681/7.4.06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Φ90022/9231/686/14.4.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή ο Βουλευτής κ. Γ. Παπαγεωργίου και σχετικά με το ανωτέρω θέμα αρμοδιότητάς μας, σας γνωρίζουμε τα ακόλουθα:
      1. Το ασφαλιστικό σύστημα, ως κατεξοχήν δυναμικό και ανοιχτό, αναμφισβήτητα απαιτεί συνεχείς προσαρμογές και παρεμβάσεις , αναθεωρήσεις και βελτιώσεις, προκειμένου να ανταποκρίνεται στα εκάστοτε οικονομικά και κοινωνικά δεδομένα : να στηρίζει ως βασική παράμετρός του το οικονομικό σύστημα της χώρας και πάντοτε να επιτείνει το αίσθημα κοινωνικής ασφάλειας, δικαιοσύνης και συνοχής του κοινωνικού ιστού .
      Κοινή διαπίστωση σε επιστημονικό και πολιτικό επίπεδο είναι η ωρίμανση του συστήματος. Η ωρίμανση αυτή, η γήρανση του πληθυσμού υπογεννητικότητα, η ανεργία, ο σε σημαντικό βαθμό προνοιακός χαρακτήρας του και πλήθος άλλοι παράγοντες , ιστορικοί και πολιτικοί -οικονομικοί καθιστούν αδήριτη αναγκαιότητα την ενδελεχή μελέτη του και, επομένως, τη διάγνωση των προβλημάτων που το χαρακτηρίζουν και ενδεχομένως υπονομεύουν τη βιωσιμότητά του στο μέλλον.
      Ακριβώς αυτές οι διαπιστώσεις , που δεν είναι μόνο σημερινές, καθιστούν τα συντεταγμένα όργανα της Πολιτείας και τους κοινωνικούς εταίρους προ των ευθυνών τους έναντι των επόμενων γενεών. Η Πολιτεία , αναλαμβάνοντας την ευθύνη της, προτίθεται να ανοίξει αυτό το θέμα καλώντας όλα τα πολιτικά κόμματα και τους κοινωνικούς- συνδικαλιστικούς φορείς σε διάλογο ,. με σκοπό την από κοινού και με βάση επιστημονικά εργαλεία και παραδοχές διάγνωση των παραμέτρων, ποσοτικών και ποιοτικών, του ασφαλιστικού ζητήματος. Στο διάλογο αυτό , που δεν υπάρχουν προειλημμένες αποφάσεις ούτε σκοπεύει στη λήψη αποφάσεων, θα κληθούν όλοι να καταθέσουν σκέψεις και να συμβάλλουν στον εντοπισμό προβλημάτων και στρεβλώσεων , που χρειάζεται να αναδειχθούν και να ποσοτικοποιηθούν επιστημονικά , προκειμένου στο μέλλον και αφού. έχει προϋπάρξει η έγκαιρη και έγκυρη διάγνωση να αναζητηθούν από την Πολιτεία και τους κοινωνικούς εταίρους και με κοινωνική συναίνεση οι βέλτιστες λύσεις που θα διασφαλίζουν τη βιωσιμότητα του ασφαλιστικού συστήματος και την κοινωνική ειρήνη και συνοχή.
      2. Σε ό,τι αφορά την καταπολέμηση της εισφοροδιαφυγής και τη διασφάλιση των εσόδων των ασφαλιστικών οργανισμών:
      Α) ΙΚΑ-ΕΤΑΜ:
      Η βασική επιδίωξη και στόχος του ΙΚΑ-ΕΤΑΜ είναι η ασφάλιση των απασχολούμενων, η μείωση της εισφοροδιαφυγής και η είσπραξη των καθυστερούμενων ασφαλιστικών εισφορών. Για την επίτευξη των στόχων αυτών έχουν ληφθεί τόσο νομοθετικά όσο και λειτουργικά μέτρα, ενώ ουσιαστική θα είναι η συνδρομή του Ολοκληρωμένου Πληροφοριακού Συστήματος, η ανάπτυξη του οποίου έχει ξεκινήσει και αναμένεται να ολοκληρωθεί σύντομα με την σύνδεση των υπηρεσιών Εσόδων και των αρμόδιων για την είσπραξη των απαιτήσεων του !ΚΑΕΤΑΜ Ταμειακών Υπηρεσιών.
      Ειδικότερα : Για την καταπολέμηση της εισφοροδιαφυγής οι αρμόδιοι υπάλληλοι εξωτερικού ελέγχου των κατά τόπους Yπoκ/των- Παρ/των του ΙΚΑ-ΕΤΑΜ, καθώς και οι υπάλληλοι της Ειδικής Υπηρεσίας Ελέγχου Ασφ/σης(Ε. ΥΠ.ΕΑ.), διενεργούν ελέγχους στους τόπους εργασίας (σε ορισμένες περιπτώσεις με τη συνεργασία του Σώματος Επιθεώρησης Εργασίας), όσο συχνά τους επιτρέπουν οι ιδιαιτερότητες κάθε μονάδας και σύμφωνα με τις οδηγίες της Διοίκησης, για εντατικοποίηση των ελέγχων.
      Επιπλέον, η υλοποίηση του Ολοκληρωμένου Πληροφοριακού Συστήματος θα επιτρέψει:
      α. τη δημιουργία και συντήρηση πλήρους και αξιόπιστου Μητρώου Εργοδοτών, έτσι ώστε να υπάρχουν ανά πάσα στιγμή τα ακριβή και ενημερωμένα στοιχεία του εργοδότη.
      β. τη δημιουργία και συντήρηση αναλυτικού «προφίλ» εργοδοτών με στοιχεία οικονομικά και μη, τα οποία συνθέτουν τη γενική εικόνα του εργοδότη και δίνουν πληροφορίες σχετικά με την αξιοπιστία του.
      γ. την εφαρμογή σύγχρονων μεθόδων διασταύρωσης των στοιχείων και στατιστικής ανάλυσης των αποτελεσμάτων σχετικά με τον «χάρτη» των εργοδοτών και των εργαζομένων, ώστε να εντοπισθούν τομείς της οικονομίας στους οποίους υπάρχει η εισφοροδιαφυγή.
      δ. την εφαρμογή εξειδικευμένων κριτηρίων με βάση τα συμπεράσματα που εξήχθησαν από τις διασταυρώσεις, με τον κατευθυνόμενο επιτόπιο έλεγχο των εργοδοτών.
      ε. την εξοικονόμηση εργατοωρών και προσωπικού, ώστε να στελεχωθούν πλήρως οι ελεγκτικoί μηχανισμοί (ΕΥΠΕΑ, συνεργεία ελέγχου κλπ).
      Παράλληλα με το ΟΠΣ, δρομολογούνται επιμέρους δράσεις οργάνωσης των διαδικασιών ελέγχου εργοδοτών στα Υποκαταστήματα. Επίσης δίδονται κατευθύνσεις ελέγxoυ προς τα αρμόδια ελεγκτικά όργανα (ΕΥΠΕΑ κλπ) για τον κατά προτεραιότητα έλεγχο εργοδοτών σε ευαίσθητους τομείς απασχόλησης (π.χ. σε εποχικές επιχειρήσεις που βρίσκονται σε τουριστικές περιοχές).
      Στόχος των ανωτέρω δράσεων είναι ο ανασχεδιασμός του υφιστάμενου τρόπου εργασίας, η αναβάθμιση και ανακατανομή του υπάρχοντος ανθρώπινου δυναμικού και η εφαρμογή νέων διαδικασιών που να επιτρέπουν τη συστηματική παρακολούθηση των εργοδοτών άμεσα σε συνεχή βάση και όχι ευκαιριακά. Πέραν των μέτρων που έχει λάβει η Πολιτεία, σημειώνoυμε τη δυνατότητα, αλλά και υποχρέωση των εργαζομένων να καταγγέλλουν στα αρμόδια όργανα περιπτώσεις που οι εργοδότες απασχολούν ανασφάλιστο προσωπικό, προκειμένου να καταπολεμηθεί η εισφοροδιαφυγή.
      Επιπλέον, εκτός από τις ήδη υπάρχουσες Ειδικές Υπηρεσίες Ελέγχου Ασφάλισης (Περιφέρειας Αττικής, Περιφέρειας Δυτικής Ελλάδας, Περιφέρειας Δυτικής Μακεδονίας και Περιφέρειας Κρήτης) με την αρ. Ρ33/9/22.9.05 απόφαση του Διοικητή του Ιδρύματος (ΦΕΚ Β΄1378/5.10.05) συστάθηκαν επιπλέον εννέα (9) Ειδικές Υπηρεσίες Ελέγχου Ασφάλισης, οι οποίες με την λειτουργία τους θα συμβάλλουν περαιτέρω στην περιστολή της εισφοροδιαφυγής. Οι Διοικητικές Περιφέρειες στις οποίες συστάθηκαν οι νέες Ειδικές Υπηρεσίες Ελέγχου Ασφάλισης είναι οι εξής:
      1. Ανατολικής Μακεδονίας και Θράκης, με έδρα την Κομοτηνή 
      2. Δυτικής Μακεδονίας, με έδρα την Κοζάνη
      3. Ηπείρου, με έδρα τα Ιωάννινα
      4. Ιονίων Νήσων, με έδρα την Κέρκυρα
      5. Θεσσαλίας, με έδρα την Λάρισα
      6. Στερεάς Ελλάδας, με έδρα την Λαμία
      7. Πελοποννήσου, με έδρα την Τρίπολη
      8. Βορείου Αιγαίου, με έδρα την Μυτιλήνη
      9. Νοτίου Αιγαίου, με έδρα την Ερμούπολη Σύρου
      Εκτός των ανωτέρω στους εργοδότες στους εργοδότες , οι οποίοι οφείλουν στο ΙΚΑ-ΕΤΑΜ και είναι ενήμεροι για τις οφειλές τους λαμβάνονται όλα τα προβλεπόμενα αναγκαστικά και άλλα μέτρα για τη διασφάλιση της καταβολής των καθυστερούμενων ασφαλιστικών εισφορών, όπως:
      α) η επιβολή κατάσχεσης κινητής και ακίνητης περιουσίας τόσο κατά των περιουσιακών στοιχείων των νομικών προσώπων όσο και κατά των ατομικών περιουσιακών στοιχείων των υπευθύνων αυτών,
      β) η επιβολή κατάσχεσης εις χείρας τρίτου, 
      γ) η εγγραφή υποθήκης εις χείρας τρίτου, ρύθμιση σε 36 δόσεις, μεταβατική διάταξη άρθρο 10 του ν.3385/05-ρύθμιση σε 80 δόσεις ).
      Πάντως με την ολοκλήρωση της ενοποίησης των τριών Ταμείων Τ.Ε.Β.Ε.-Τ.Α.Ε.-Τ.Σ.Α. και την έκδοση των προβλεπόμενων Προεδρικών Διαταγμάτων του Κανονισμού Παροχών και του Οργανισμού Λειτουργίας του Ο.Α.ΕΕ., θα προχωρήσει και η υλοποίηση του Ο.Π.Σ.-Ο.Α.Ε.Ε., η οποία έχει ήδη εγκριθεί και θα καλύψει όλες τις διαδικασίες του Οργανισμού.
      Το Τ.Α.Ν.Π.Υ. έχει πολύ μικρά ποσοστά εισφοροδιαφυγής (10%). Διότι το Ταμείο συνεργάζεται με το Υπουργείο Εμπορικής Ναυτιλίας, τον Ε.Ο.Τ. και τα λιμεναρχεία όλης της Χώρας, και έχει αναπτύξει σε ικανοποιητικό βαθμό τη μηχανογράφηση των υπηρεσιών του. Απομένει η στελέχωση και η λειτουργία των 3 υποκαταστημάτων Τ.Α.Ν.Π.Υ. (Θεσσαλονίκη, Κρήτη και Ηγουμενίτσα) προκειμένου να υπάρχει δυνατότητα ελέγχων αλλά και είσπραξης των βεβαιωμένων εισφορών.
      Γ. Φορείς Ανεξάρτητα Απασχολουμένων
      Πρόβλημα ανασφάλιστης εργασίας δεν υφίσταται στους φορείς των Ανεξάρτητα Απασχολούμενων (Ταμείο Νομικών, Τ.Σ.Α.Υ., Τ.Σ.Μ.Ε.Δ.Ε.) διότι η μεν ασφάλιση στο Τ.Σ.Μ.Ε.Δ.Ε. χωρεί αυτοδίκαια με την εγγραφή στο Τ.Ε.Ε., στα δε Ταμεία Νομικών και Τ.Σ.Α.Υ., από της εγγραφής στον οικείο Επαγγελματικό Σύλλογο.
      Το πρόβλημα της έγκαιρης είσπραξης των εισφορών που απασχολεί τα ανωτέρω Ταμεία, κυρίως όμως το Ταμείο Νομικών, θα αντιμετωπισθεί με την ολοκλήρωση του μηχανογραφικού συστήματος.
      Δ. ΟΓΑ
      Επί του παρόντος ο ΟΓΑ στερείται ελεγκτικών μηχανισμών για τη διαπίστωση της ασφαλιστικής τακτοποίησης των απασχολουμένων στην αγροτική οικονομία. Επισημαίνεται ότι στο ισχύον νομοθετικό πλαίσιο περιλαμβάνονται μέτρα με τα οποία περιορίζεται στο ελάχιστο η εισφοροδιαφυγή και διασφαλίζεται η οικονομική κατάσταση του Οργανισμού. Τέτοια μέτρα είναι:
      i. Για τη θεώρηση βιβλίων και στοιχείων από την οικεία Δ.Ο.Υ. (άρθρο 63 του Ν.2084/92) απαιτείται η χορήγηση ασφαλιστικής ενημερότητας.
      ii. Για τη δανειοδότηση από τραπεζικά ιδρύματα ή επιχορηγήσεις ή επιδoτήσεις από το Ελληνικό Δημόσιο ή την Ευρωπαϊκή Ένωση, απαιτείται η εξόφληση ληξιπρόθεσμων εισφορών προς τον Κλάδο Κύριας Ασφάλισης ΟΓΑ.
      iii. Για την απόκτηση άδειας κυκλoφoρίας αγροτικού αυτοκινήτου ιδιωτικής χρήσης ή οποιασδήποτε χρήσεως αγροτικού μηχανήματος απαιτείται προσκόμιση βεβαίωσης εξόφλησης των ληξιπρόθεσμων ασφαλιστικών οφειλών προς τον Κλάδο.
      iv. Για την χορήγηση ή την ανανέωση του βιβλιαρίου Υγείας του ΟΓΑ, απαιτείται η καταβολή των ληξιπρόθεσμων εισφορών σύνταξης ασθένειας και ΛΑΕ (Λογαριασμού Αγροτικής Εστίας).
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      2. Στην με αριθμό 9435/31.3.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 20273/18.4.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε συνέχεια των παραπάνω, σας ενημερώνουμε ότι στο πλαίσιο των αρμοδιοτήτων μας τα έργα του Προγράμματος « Θησέας» στο Ν. Ηρακλείου πληρώνονται και αποπληρώνονται κανονικά με τη πρόοδο των εργασιών.
      Επιπλέον κατά το έτος 2006 από τους ΚΑΠ α΄ τριμήνου έχει δοθεί στο Ν. Ηρακλείου για βελτίωση , συντήρηση και αποκατάσταση του οδικού δικτύου του Νομού, ποσό ύψους 410.000,00 ευρώ. Από τη ΣΑ Τ Α 2004 εως και σήμερα για την αντιμετώπιση θεομηνιών και πυροπροστασία, ποσό ύψους 1.314.800,00 ευρώ. Από τη ΣΑΕ 055 ( 2004 έως και σήμερα) για θεομηνίες και λειψυδρία ποσό ύψους 1.880.000,00 ευρώ.
      Το ΥΠΕΣΔΔΑ στο πλαίσιο των χρηματοδοτικών του δυνατοτήτων και της ιεράρχησης των αναγκών για το' έτος 2006, εξετάζει κάθε φορά ad hoc τη δυνατότητα επιπρόσθετης χρηματοδότησης των Δήμων για την αντιμετώπιση προβλημάτων που προκαλούνται από φυσικές καταστροφές.
      Κατά τα λοιπά αρμόδιο να απαντήσει για το εν λόγω θέμα., είναι το συνερωτώμενο Υπουργείο Οικονομίας και Οικονομικών.
      Ο Υφυπουργός
      Α. ΝΑΚΟΣ»
      3. Στην με αριθμό 9261/28.3.06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 6964/18.4.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμ. 9261/28.3.06 ερώτησης που κατατέθηκε από τον Βουλευτή, κ. Στέλιο Ματζαπετάκη, σας γνωρίζουμε τα εξής:
      1. Σύμφωνα με το άρθρο 92 του ν.3386/05, η αίτηση για τη χορήγηση και την ανανέωση των αδειών διαμονής συνοδεύεται από παράβολο, το οποίο, αν για λόγους αμοιβαιότητας δεν ορίζεται διαφορετικά, ορίζεται ως ακολούθως:
      α. Για τις άδειες διάρκειας μέχρις ενός έτους σε εκατόν πενήντα (150) ευρώ.
      β. Για τις άδειες διάρκειας μέχρι δύο έτη σε τριακόσια (300) ευρώ.
      γ. Για τις άδειες διάρκειας μέχρι τρία έτη σε τετρακόσια πενήντα (450) ευρώ.
      δ. Το παράβολο το οποίο καταβάλλεται κατά την υποβολή της αίτησης για την υπαγωγή στο καθεστώς του επί μακρόν διαμένοντος, καθώς και για τη χορήγηση άδειας διαμονής αόριστης διάρκειας, ανέρχεται στο ποσό των εννιακοσίων (900) ευρώ.
      Σημειώνεται ότι η καταβολή παραβόλου συνυφαίνεται με την άσκηση του δικαιώματος του υπηκόου τρίτης χώρας και όχι με την τελική έκβαση της υπόθεσής του.
      2. Το Υπουργείο μας καταβάλλει κάθε δυνατή προσπάθεια για την υποβοήθηση του έργου των εμπλεκόμενων υπηρεσιών και την επιτάχυνση και διευκόλυνση της διαδικασίας νομιμοποίησης των υπηκόων τρίτων χωρών και προς τούτο:
      Έχει προβεί στην έκδοση μίας σειράς εγκυκλίων με τις οποίες διασαφηνίζονται οι μεταβατικές διατάξεις του ν.3386/05.
      Βρίσκεται σε καθημερινή συνεργασία με τους συναρμόδιους φορείς για την άμεση επίλυση των προβλημάτων που ανακύπτουν (Υπουργεία, ασφαλιστικοί φορείς, Περιφέρειες, Νομαρχιακές Αυτοδιοικήσεις, Δήμοι και Κοινότητες). Επίσης, με αλλεπάλληλα έγγραφα στοχεύει στην ευαισθητοποίηση και κινητοποίηση του κρατικού μηχανισμού.
      Έχει προβεί στη διενέργεια σειράς σεμιναρίων (ημερίδων) που απευθύνονται στους υπαλλήλους των Περιφερειών και των Δήμων. Τα σεμινάρια αυτά θα συνεχιστούν και κατά το επόμενο χρονικό διάστημα.
      Έχει προβεί στην προμήθεια δύο λειτουργικών συστημάτων (Software), εκ των οποίων το πρώτο έχει διανεμηθεί δωρεάν σε όλους τους Δήμους και τις Κοινότητες της χώρας για τη διεκπεραίωση των αιτήσεων των υπηκόων τρίτων χωρών και το δεύτερο σε όλες τις Διευθύνσεις Αλλοδαπών και Μετανάστευσης των Περιφερειών για την έκδοση των αδειών διαμονής. Τα Συστήματα αυτά εξασφαλίζουν τη συνεργασία των συναρμόδιων φορέων και τη διαχείριση των φακέλων των υπηκόων τρίτων χωρών που αιτούνται άδεια διαμονής σύμφωνα με τις ρυθμίσεις του ν .3386/05 και θα απλουστεύσουν το έργο των εμπλεκόμενων υπηρεσιών, ενώ προβλέπεται ότι θα συντομεύσουν θεαματικά το χρόνο που απαιτείται για την έκδοση των αδειών διαμονής.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      4. Στην με αριθμό 9447/3.4.06 ερώτηση της Βουλευτού κ. Παρασκεύης Χριστοφιλοπούλου δόθηκε με το υπ’ αριθμ. 14929/ΕΥΣ/2927/19.4.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρου σχετικού και σύμφωνα με τα στοιχεία της αρμόδιας Ειδικής Υπηρεσίας Διαχείρισης του ΠΕΠ Αττικής (ΕΥΔ), σας πληροφορούμε ότι :
      Με την ΑΠ 2904/03 / 04-08-2004 απόφαση του Γ.Γ. Περιφέρειας Αττικής εγκρίθηκε η Ολοκληρωμένη Παρέμβαση Δήμου Μεγαρέων με τίτλο: «Ολοκληρωμένο Αναπτυξιακό Πρόγραμμα Παραγωγικής - Κοινωνικής και Περιβαλλοντικής Ανασυγκρότησης της Συνοικίας «Μελί» Δήμου Μεγαρέων», στα πλαίσιο των Μέτρων 3.1 & 4.2 του Περιφερειακού Επιχειρησιακού Προγράμματος Αττικής 2000-2006, με συνολικό προϋπολογισμό 5.130.224,95 ευρώ (Μέτρο 3.1 ΕΚΤ: 2.641,846,50 ευρώ και Μέτρο 4.2 ΕΤΠΑ: 2.488.378,45 ευρώ).
      Σύμφωνα με την Κοινή Υπουργική Απόφαση 113665/29.08.2002 (ΦΕΚ 1185Β/12.09.2002) με θέμα «Σύστημα Διαχείρισης, Αξιολόγησης, Παρακολούθησης Ελέγχου - Διαδικασία Εφαρμογής των Δράσεων στα πλαίσια των Μέτρων Ολοκληρωμένες Παρεμβάσεις Αστικής Ανάπτυξης - Ε.Κ.Τ. των Περιφερειακών Επιχειρησιακών Προγραμμάτων (ΠΕΠ) κατά το Γ΄ ΚΠΣ, που συγχρηματοδοτούνται από το Ευρωπαϊκό Κοινωνικό Ταμείο (Ε.Κ.Τ.)», τα σχέδια των ολοκληρωμένων παρεμβάσεων Αστικής Ανάπτυξης σχεδιάζονται και υλοποιούνται από τοπικά εταιρικά σχήματα/αναπτυξιακές συμπράξεις, που δημιουργούνται με πρωτοβουλία των ΟΤΑ α΄ βαθμού.
      Για την επιτάχυνση των διαδικασιών, η ΕΥΔ του ΠΕΠ Αττικής 2000 -2006, συγκαλεί ανά τακτά διαστήματα συναντήσεις με τους συντονιστές αλλά και όλους τους εμπλεκόμενους στην υλοποίηση των Ολοκληρωμένων Προγραμμάτων για την επίλυση των προβλημάτων εφαρμογής.
      Επιπροσθέτως, για την υποστήριξη του εγχειρήματος των Ολοκληρωμένων Παρεμβάσεων, στο προς έγκριση Πρόγραμμα Τεχνικής Βοήθειας έτους 2006, η ΕΥΔ προβλέπει την πρόσληψη δύο Συμβούλων Υποστήριξης και Παρακολούθησης του Μέτρου 4.2 για την Ολοκληρωμένη Αστική Ανάπτυξη (για τις ενέργειες που χρηματοδοτούνται από το ΕΤΠΑ και το ΕΚΤ αντίστοιχα).
      Πληροφορίες για τις ενταγμένες πράξεις ανά Επιχειρησιακό Πρόγραμμα του ΚΠΣ 2000 - 2006, είναι διαθέσιμες στην ιστοσελίδα www.hellaskps.ar.
      Περισσότερες πληροφορίες δύναται να σας δοθούν από το συνερωτώμενο Υπουργείο Εσωτερικών Δημόσιας Διοίκησης και Αποκέντρωσης που εποπτεύει τους ΟΤΑ α΄ βαθμού.
      Ο Υφυπουργός
      ΧΡΗΣΤΟΣ ΦΩΛΙΑΣ»
      5. Στην με αριθμό 8018/22-2-06 ερώτηση του Βουλευτή  κ. Ιωάννη Βλατή δόθηκε με το υπ’ αριθμ. 1199/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ι. Βλατής, σας πληροφορούμε τα εξής:
      Σύμφωνα με τον Καν. (ΕΚ) 319/2006 του Συμβουλίου που τροποποιεί τον Καν. (ΕΚ) 1782/2003 και εισάγει την ενιαία ενίσχυση και για τα ζαχαρότευτλα, παρέχεται η δυνατότητα στα Κράτη - Μέλη να επιλέξουν την περίοδο αναφοράς που θα λάβουν υπόψη για τον υπολογισμό των δικαιωμάτων των τευτλοπαραγωγών. Μπορούν να επιλεγούν ένα ή περισσότερα έτη από τη χρονική περίοδο 2000 έως και 2006, η δε σχετική απόφαση των Κρατών - Μελών θα πρέπει να ληφθεί μέχρι τις 30 Απριλίου. 2006. .
      Το Υπουργείο Αγροτικής Ανάπτυξης και Τροφίμων ήδη κάλεσε τις Ε.Α.Σ. των τευτλοπαραγωγικών περιοχών της χώρας να εκφράσουν μέχρι τις 9-03-06 τις θέσεις τους για την επιλογή της περιόδου αναφοράς, ώστε στη συνέχεια να ακολουθήσει σύσκεψη με την Πολιτική Ηγεσία του Υπουργείου και να επιτευχθεί η μεγαλύτερη δυνατή σύγκλιση απόψεων, με γνώμονα το γενικότερο όφελος, βάσει αντικειμενικών και αντιπροσωπευτικών κριτηρίων που θα οδηγήσουν στη λήψη της τελικής απόφασης.
      Οι αγρότες οι οποίοι θα λάβουν δικαιώματα ενιαίας ενίσχυσης προερχόμενα από τον τομέα της ζάχαρης, όπως και με τα υπόλοιπα δικαιώματα, μπορούν να εισπράξουν τα χρήματα που αντιστοιχούν στα δικαιώματά τους καλλιεργώντας οτιδήποτε επιθυμούν και κρίνουν ότι τους συμφέρει, συμπεριλαμβανομένων και των ζαχαροτεύτλων.
      Ο Υφυπουργός
      Α. ΚΟΝΤΟΣ»
      6. Στην με αριθμό 7977/22-2-06 ερώτηση του Βουλευτή  κ. Αναστάσιου Σιδηρόπουλου δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/583/10-3-06 έγγραφο από τον Υπουργό  Πολιτισμού η ακόλουθη απάντηση:
      «Σχετικά με την υπ' αριθμ. 7977/22.02.2006 ερώτηση του Βουλευτή κ. Α. Σιδηρόπουλου, σας γνωρίζουμε τα εξής:
      Σύμφωνα με το άρθρο 56 του ν. 2121/1993 οι οργανισμοί συλλογικής διαχείρισης (ΟΣΔ) μπορούν να αξιώσουν από τους χρήστες, που έχουν την ευχέρεια της χρήσης των έργων του ρεπερτορίου τους, ποσοστιαία αμοιβή σύμφωνα με το άρθρο 32 παρ. 1 ν.2121/1993. Οι αμοιβές αυτές καταγράφονται από τους ΟΣΔ στα λεγόμενα αμοιβολόγια. Ο νόμος ορίζει γενικά πως τόσο κατά την κατάστρωση όσο και κατά των εφαρμογή των αμοιβολογίων οι ΟΣΔ οφείλουν να ενεργούν χωρίς αυθαιρεσία και να μην προβαίνουν σε καταχρηστικές διακρίσεις, ενώ υφίσταται και η δυνατότητα κατάρτισης συμφωνιών μεταξύ ΟΣΔ και οργανώσεων αντιπροσωπευτικών των χρηστών, που να ρυθμίζουν την οφειλόμενη αμοιβή και άλλα σχετικά ζητήματα (άρθρο 56 παρ. 3 εδ. στ΄ και ζ ν.2121/1993). Τα αμοιβολόγια καταρτίζονται συνεπώς από τους αντίστοιχους ΟΣΔ και σε περίπτωση διαφωνίας των χρηστών για το ύψος της αμοιβής ο ισχύων νόμος περί πνευματικής ιδιοκτησίας 2121/1993 παρέχει τις εξής δυνατότητες:
      Α) «Αν ο χρήστης ισχυρίζεται ότι η αμοιβή είναι προφανώς δυσανάλογη προς αυτήν που συνήθως καταβάλλεται σε παρόμοιες περιπτώσεις, οφείλει, πριν από οποιαδήποτε χρήση, να προκαταβάλει στον οργανισμό ή το ζητούμενο ποσό αμοιβής ή το ποσό που θα έχει ορίσει, ύστερα από αίτηση του χρήστη, ως συνήθως καταβαλλόμενο σε παρόμοιες περιπτώσεις το Μονομελές Πρωτοδικείο κατά τη διαδικασία των ασφαλιστικών μέτρων. Οριστικά επί της αμοιβής αποφαίνεται το αρμόδιο δικαστήριο» (άρθρο 56 παρ. 2 εδ.  ν. 2121/1993).
      Β) Άλλη δυνατότητα που παρέχει ο νόμος είναι η προσφυγή σε διαιτησία, με διαιτητή που θα ορίσουν είτε από κοινού οι ΟΣΔ και οι αντιπροσωπευτικές οργανώσεις των χρηστών ή ο Υπουργός Πολιτισμού. (άρθρο 56 παρ. 3 εδ. α΄-δ΄ ν. 2121/1993).
      Γ) Στο νόμο δίνεται επίσης γενικότερα η δυνατότητα υπαγωγής σε διαιτησία των  διαφορών μεταξύ των οργανισμών συλλογικής διαχείρισης και των χρηστών ως προς το ύψος της αμοιβής που θα πρέπει να καταβάλει ο χρήστης στον οργανισμό (α.56 παρ. 5 όπως τροποποιήθηκε με το άρθρο 8 παρ. 15 ν. 2557/1997). Οι διαιτητές ορίζονται από πίνακα που καταρτίζει κάθε δύο χρόνια ο Οργανισμός Πνευματικής Ιδιοκτησίας (Ο.Π.Ι.). Κατά την κατάρτιση του πίνακα αυτού λαμβάνεται υποχρεωτικά υπόψη η γνώμη των ΟΣΔ και των χρηστών.
      Σύμφωνα με το ισχύον νομοθετικό καθεστώς ο Ο.Π.Ι. δεν μπορεί να επέμβει στον προσδιορισμό των αμοιβών για τη χρήση των έργων του ρεπερτορίου των ΟΣΔ που καθορίζεται αποκλειστικά από αυτούς.
      Κατά πάγια τακτική των ΟΣΔ και όπως προκύπτει από τα δημοσιευμένα αμοιβολόγιά τους, ο προσδιορισμός των αμοιβών για τη χρήση των έργων του ρεπερτορίου τους δεν είναι ενιαίος και ομοιόμορφος για όλες τις κατηγορίες των χρηστών αλλά πραγματοποιείται βάσει διαφόρων κριτηρίων και παραγόντων (τρόπος ή μέσο με τον οποίο γίνεται η δημόσια εκτέλεση, σκοπός της, η χωρητικότητα του καταστήματος με βάση τα τετραγωνικά μέτρα, το γεγονός αν πρόκειται για αστική, τουριστική ή επαρχιακή περιοχή, οι τιμές των ποτών σε μία επιχείρηση κ.α.).
      Σύμφωνα με το άρθρο 56 παρ. 3 του ν. 2121/1993 οι οργανισμοί συλλογικής διαχείρισης είναι όχι μόνο υποχρεωτικοί να καταρτίζουν κατάλογο με τις αμοιβές που απαιτούν από τους χρήστες (αμοιβολόγιο) αλλά και να τον γνωστοποιούν στο κοινό με δημοσίευσή του σε τρεις εφημερίδες, η μία εκ των οποίων πρέπει να είναι οικονομική. Αναφέρουμε ενδεικτικά ότι η Α.Ε.Π.Ι. για το 2005 έχει δημοσιεύσει το αμοιβολόγιο της στον «Ελεύθερο Τύπο», 9/11/2005. σ. 39, στα «Νέα» 9/11/2005, σ. 37 και τη «Ναυτεμπορική», 9/11/2005, σ. 46. Επίσης, τρεις από τους ΟΣΔ, ο Οργανισμός Συλλογικής Διαχείρισης Δικαιωμάτων Ελλήνων Μουσικών ΣΥΝ.ΠΕ «Απόλλων», ο Οργανισμός Συλλογικής Διαχείρισης και Προστασίας Δικαιωμάτων Παραγωγών Υλικών Φορέων ήχου ή εικόνας ή ήχου ή εικόνας «GRAMMO» και ο Οργανισμός Συλλογικής Διαχείρισης Τραγουδιστών και Ερμηνευτών ΣΥΝ.ΠΕ. «Ερατώ», έχουν καταρτίσει ενιαίο αμοιβολόγιο, το οποίο και έχουν δημοσιεύσει στο Ριζοσπάστη 2/5/2003, σ. 33, στην Αυγή, 6/5/2003, σ. 12-13 και στη Γενική Δημοπρασιών 2/5/2003, σ. 7 (Δημόσια εκτέλεση σε καφέ, μπαρ, εστιατόρια, ταβέρνες κ.τ.λ.).
      Η υποχρέωση γνωστοποίησης των ΟΣΔ περιορίζεται μόνο στη δημοσίευση του αμοιβολογίου σε τρεις εφημερίδες και όχι και στο διαδίκτυο. Η υπ’ αρ. 245/ΙΙΙ/2003 Απόφαση της Επιτροπής Ανταγωνισμού καθώς και η υπ’ αρ. 2194/2004 απόφαση του Τριμελούς Διοικητικού Εφετείου Αθηνών απηύθυνε σύσταση στην Α.Ε.Π.Ι. και δεν την υποχρέωσε να βελτιώσει την πληροφόρηση δημιουργών και χρηστών δημοσιεύοντας στην ιστοσελίδα της στο διαδίκτυο το ισχύον πλήρες Αμοιβολόγιο και τον Κανονισμό Διανομής.
      Με το παρόν νομοθετικό πλαίσιο και την ανάγκη αναμόρφωσής του με την υπ' αριθμό YΠΠO/ΔIOIΚ/A3/Φ.70/34760/28.4.2005 απόφαση του Υπουργείου Πολιτισμού συγκροτήθηκε Ομάδα Εργασίας για την αναμόρφωση της νομοθεσίας περί Πνευματικής lδιοκτησiας, οι εργασίες της οποίας βρίσκονται ακόμα σε εξέλιξη. Στην αναμόρφωση του ν. 2121/1993 λαμβάνονται υπόψη και τα σχετικά θέματα.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      7. Στην με αριθμό 7798/16-2-06 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. 12390/10-3-06  έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε τα ακόλουθα:
      Το ΥΠ.ΕΣ.Δ.Δ.Α. χρηματοδότησε το 2005 το Δήμο Κύμης με ποσό 60.000 ευρώ και τη Ν.Α. Εύβοιας με το ποσό των 80.000 ευρώ για την αντιμετώπιση ειδικών και έκτακτων αναγκών που προκλήθηκαν από φυσικές καταστροφές.
      Πέραν των ανωτέρω, σύμφωνα με την κατανομή των Κ.Α.Π. στις Νομαρχιακές Αυτοδιοικήσεις της χώρας, από τον Ιούλιο του 2005 έως και τον Φεβρουάριο του 2006, στη Ν.Α. Εύβοιας κατανεμήθηκε το ποσό των 906.666 ευρώ για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου.
      Όσον αφορά το Νέο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ», σύμφωνα με την κατανομή του 41,4% των πόρων του Προγράμματος, στο Δήμο Κύμης κατανεμήθηκε ποσό 1.825.040 ευρώ και ο Δήμος έχει έως σήμερα προεντάξει δημοτικά έργα ύψους 764.761 ευρώ. Συνεπώς, ο Δήμος Κύμης έχει τη δυνατότητα να προτείνει την ένταξη και άλλων έργων που θα συμβάλουν στην αντιμετώπιση των σχετικών προβλημάτων που έχουν δημιουργηθεί.
      Επιπλέον, το ΥΠ.ΕΣ.Δ.Δ.Α., στο πλαίσιο των χρηματοδοτικών του δυνατοτήτων και της ιεράρχησης των αναγκών για το έτος 2006, θα εξετάσει τη δυνατότητα επιπρόσθετης χρηματοδότησης του Δήμου για την αντιμετώπιση των προβλημάτων που προκλήθηκαν από τη θεομηνία.
      Ο Υφυπουργός
      Α. ΝΑΚΟΣ»
      8. Στις με αριθμό 8119/24-2-2006, 8493/7-3-2006 ερωτήσεις του Βουλευτή  κ. Ντίνου Ρόβλια δόθηκε με το υπ’ αριθμ. 7017/4/5925/15-3-2006 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσε ο Βουλευτής κ. Ν. Ρόβλιας, σε ό,τι μας αφορούν, σας γνωρίζουμε ότι, από 7-3-2004 έως σήμερα, από το Υπουργείο μας, ως επισπεύδον, έχουν προωθηθεί και ψηφισθεί από την Εθνική Αντιπροσωπεία ο ν.3243/2004 «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις» (Α΄ -103), καθώς και ο ν. 3387/2005 «Κέντρο Μελετών Ασφάλειας (ΚΕ.ΜΕ.Α.) και άλλες διατάξεις» (Α΄-224). Κατ' εξουσιοδότηση της διάταξης του άρθρου 6 του ν. 3243/2004, εκδόθηκε η 1016/114/33 από 14-7-2004 «Χορήγηση σε χρήμα της αξίας του πρόχειρου φαγητού που δικαιούται το προσωπικό της Ελληνικής Αστυνομίας, του Πυροσβεστικού και του Λιμενικού Σώματος και της Εθνικής Υπηρεσίας Πληροφοριών που θα εκτελέσουν υπηρεσία για την ασφάλεια των Ολυμπιακών Αγώνων κατά το χρονικό διάστημα από 20 Ιουλίου έως 30 Σεπτεμβρίου 2004» (Β΄-1078) κοινή απόφαση των Υπουργών Οικονομίας και Οικονομικών, Δημόσιας Τάξης και Εμπορικής Ναυτιλίας.
      Επίσης, ο νόμος 3387/2005 παρέχει εξουσιοδοτήσεις για την έκδοση αποφάσεων στα άρθρα 1,3,5,7,8,9,10,11,13,17 και 18. Κατ’  εξουσιοδότηση των άρθρων 5,7 και 13 του ανωτέρω νόμου εκδόθηκαν, αντίστοιχα, αποφάσεις του Υπουργού Δημόσιας Τάξης: α) η 1059/ 31-102005 «Ορισμός μελών Διοικητικού Συμβουλίου του Νομικού Προσώπου Ιδιωτικού Δικαίου με την επωνυμία "Κέντρο Μελετών Ασφάλειας" (ΚΕ.ΜΕ.Α.)) (Β΄-1503), β) η 1060/31-10-2005 «Πρόσληψη Διευθυντή και Αναπληρωτή Διευθυντή του Κέντρου Μελετών Ασφάλειας (ΚΕ.ΜΕ.Α.)» (Β΄-1503) και γ) η 3002/4/1-ρμε΄/26-10-2005 «Σύσταση και καθορισμός των μελών του Κεντρικού Συμβουλίου Πρόληψης της Παραβατικότητας (ΚΕ.Σ.Π.ΠΑ.), για το συντονισμό των δραστηριοτήτων των Τοπικών Συμβουλίων Πρόληψης της Παραβατικότητας (ΤοΣ.Π.Π.) και την παροχή σε αυτά επιστημονικών κατευθύνσεων» (Β΄-1542).
      Ακόμη, εκκρεμούν προς έκδοση οι προβλεπόμενες από τα άρθρα 5,9,10 και 11 του ν. 3387/2005, κοινές υπουργικές αποφάσεις: α) «Καθορισμός αποδοχών του Διευθυντή και του Αναπληρωτή Διευθυντή του Νομικού Προσώπου Ιδιωτικού Δικαίου με την επωνυμία "Κέντρο Μελετών Ασφάλειας" (ΚΕ.ΜΕ.Α.)», β) «Καθορισμός αποζημίωσης του Προέδρου, του Αντιπροέδρου, των πέντε (5) μελών και του Γραμματέα του Δ.Σ. και των δύο επιστημόνων μελών του Επιστημονικού Συμβουλίου που προέρχονται από συνεργαζόμενους με το ΚΕ.ΜΕ.Α. φορείς -Καθορισμός των αμοιβών του προσωπικού που αναφέρεται στο άρθρο 9 -παρ. 3 –περ. α΄ του ν. 3387/2005 (Α΄-224), του Νομικού Προσώπου Ιδιωτικού Δικαίου με την επωνυμία «Κέντρο Μελετών Ασφάλειας (ΚΕ.ΜΕ.Α.)» και γ) «Κύρωση Κανονισμού συμβάσεων προμηθειών, παροχής έργου και υπηρεσιών του νομικού προσώπου ιδιωτικού δικαίου με την επωνυμία «Κέντρο Μελετών Ασφάλειας (ΚΕ.ΜΕ.Α.)», οι οποίες βρίσκονται στο στάδιο της υπογραφής και δημοσίευσης.
      Ο Υπουργός
      ΒΥΡΩΝ ΠΟΛΥΔΩΡΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Μανωλιά.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 12 Μαΐου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
      1. Η με αριθμό 706/9-5-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις περιβαλλοντικές επιπτώσεις στο Νομό Φθιώτιδος από τις αμμοληψίες για τα έργα που εκτελούνται στην περιοχή κ.λπ..
      2. Η με αριθμό 710/9-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικά με τα προβλήματα που δημιουργούνται από τα κενά στην οργανική δύναμη του Πυροσβεστικού Σώματος εν όψει του καλοκαιριού κ.λπ..
      3. Η με αριθμό 702/9-5-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Αγροτικής Ανάπτυξης και Τροφίμων και Δικαιοσύνης, σχετικά με τη λήψη μέτρων προκειμένου να σταματήσει το παράνομο εμπόριο αδέσποτων ζώων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 704/9-5-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Υγείας και Κοινωνικής Αλληλεγγύης, σχετικά με τη δημιουργία Μονάδας Απεξάρτησης Στεγνού Προγράμματος στα Τρίκαλα κ.λπ..
      2. Η με αριθμό 709/9-5-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Γενικό Νοσοκομείο Ρόδου κ.λπ..
      ΠΡΟΕΔΡΕΥΩΝ (Σωτήρης Χατζηγάκης):Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Δέχεστε, κύριοι συνάδελφοι, να συζητηθεί πρώτη η υπ’ αριθμ. 694 επίκαιρη ερώτηση του κ. Κουβέλη;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς με την άδεια του Σώματος θα προηγηθεί η συζήτηση της τρίτης επίκαιρης ερώτησης του δευτέρου κύκλου με αριθμό 694/8.5.2006 του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Τουριστικής Ανάπτυξης, σχετικά με την εισαγωγή στη χώρα μας ξένων σπουδαστών τουριστικών σχολών που απασχολούνται στον Τουρισμό κ.λπ.. 
      Το περιεχόμενο της επίκαιρης ερώτησης του κ. Κουβέλη έχει ως εξής:
      «Το 40% των απασχολούμενων στον τουριστικό  κλάδο της χώρας μας υπολογίζεται ότι έχει χάσει την εργασία του από το έτος 2000 μέχρι σήμερα. Ο κίνδυνος να βρεθούν χωρίς δουλειά και άλλοι εργαζόμενοι στον κλάδο είναι εμφανής, αφού αναμένεται μικρή αύξηση της τουριστικής κίνησης, ενώ μεγάλος αριθμός ξενοδοχειακών μονάδων προβαίνει στη σύναψη συμφωνιών για πρακτική άσκηση σπουδαστών ξένων τουριστικών σχολών – επιχειρήσεων.
      Οι εν λόγω σπουδαστές – ασκούμενοι λαμβάνουν χαμηλές αμοιβές και αναφέρεται ότι χρησιμοποιούνται ακόμη και σε εργασίες εκτός ειδικότητος κι έτσι κατ’ αυτόν τον τρόπο καλύπτονται ουσιαστικά θέσεις εργαζομένων στον κλάδο.
      Επίσης, επισημαίνεται ότι ο υπάρχων ελεγκτικός μηχανισμός του Σώματος Επιθεωρητών Εργασίας (Σ.ΕΠ.Ε) και η μη ύπαρξη αναγκαίου θεσμικού πλαισίου, που να καθορίζει τον αριθμό των ξένων σπουδαστών που θα έρχονται για πρακτική άσκηση, ευνοεί την ανάπτυξη της «μαύρης αγοράς» εργασίας και την ώθηση στην ανεργία σημαντικού αριθμού εργαζομένων στον τουρισμό. 
      Ερωτώνται οι κύριοι. Υπουργοί:
      - Ποια είναι η θέση τους αναφορικά με το θέμα και ποια συγκεκριμένα μέτρα προτίθενται να λάβουν για την αντιμετώπιση του θέματος στην τρέχουσα τουριστική περίοδο;
      - Έχουν γίνει έλεγχοι για τον τρόπο εισόδου, τη σύναψη των συμφωνιών και του τρόπου παροχής της πρακτικής άσκησης των σπουδαστών και ποια τα αποτελέσματα των ελέγχων αυτών;»
      Στην επίκαιρη ερώτηση του κ. Κουβέλη θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, για άλλη μία φορά αποδεικνύεται ότι είστε και εύστοχος, αλλά και πάρα πολύ καλά ενημερωμένος για τα προβλήματα που παρουσιάζονται στην ελληνική κοινωνία. Ένα από τα προβλήματα είναι κι αυτό των απασχολούμενων στον τουριστικό κλάδο και ειδικά οι εκπαιδευόμενοι που έρχονται να κάνουν το στάδιο της εκπαίδευσης στη χώρα μας. 
      Θα μου επιτρέψετε μόνο να διαφωνήσω σχετικά με το 40% των απασχολούμενων στον τουριστικό κλάδο που λέτε ότι έχει μείωση. 
      Κατά τα δυο τελευταία χρόνια που έχουμε εμείς την ευθύνη της διακυβέρνησης του τόπου, ο τουρισμός στη χώρα μας, μετά από μία μεγάλη πτώση που είχε, για πρώτη φορά πέρυσι –που ήταν ο πρώτος μεταολυμπιακός χρόνος- παρουσίασε μία πάρα πολύ καλή αύξηση, όπως και εσείς ξέρετε. Και φέτος περιμένουμε μεγάλη έξαρση στην τουριστική κίνηση στη χώρα μας. Αυτό σημαίνει ότι δημιουργούνται νέες θέσεις απασχόλησης και το ισοζύγιο προσλήψεων και απολύσεων στα δυο τελευταία χρόνια είναι θετικό υπέρ των προσλήψεων. 
      Αυτό όμως δεν εμποδίζει πραγματικά ορισμένους, θα έλεγα, εξυπνάκηδες επιχειρηματίες στον τουριστικό κλάδο να βρίσκουν τρόπους για να γλιτώσουν από το ημερομίσθιο και από την ασφάλιση. 
      Ο Οργανισμός Τουριστικής Εκπαίδευσης και Κατάρτισης κάθε χρόνο δέχεται και πρέπει να δέχεται έναν περιορισμένο αριθμό μαθητών λόγω διακρατικών συμφωνιών για παροχή τεχνικής βοήθειας στις αναπτυσσόμενες χώρες, με διμερείς σχέσεις και με ομόλογες ευρωπαϊκές τουριστικές σχολές. 
      Για το 2005, κύριε Κουβέλη, επίσημα δεκαπέντε σπουδαστές από Γαλλία, Σερβία, Μαυροβούνιο και Τουρκία έπρεπε να κάνουν –και έκαναν- την άσκησή τους στα ξενοδοχεία της Ρόδου, της Κρήτης, της Κω και της Χαλκιδικής. 
      Για το 2006 αυτός ο αριθμός πρέπει να ανέλθει στους σαράντα. Είναι όμως αυτή η αλήθεια των στατιστικών στοιχείων; Όχι, διότι ευτυχώς ήρθαν οι συνδικαλιστικοί φορείς και μας ενημέρωσαν, κύριε Κουβέλη –όπως ενημέρωσαν κι εσάς, από ό,τι καταλαβαίνω- και μας είπαν για τα προβλήματα που προκύπτουν απ’ αυτήν την «πρακτική» που νομίζουν ότι κάνουν.
      Πράγματι, αυτή είναι η αλήθεια που λέτε. Γι’ αυτό, λοιπόν, το Υπουργείο Απασχόλησης αναγκάστηκε και φέρνει διάταξη νόμου, η οποία θα κατατεθεί στο νομοσχέδιο «Οργάνωση και λειτουργία της δευτεροβάθμιας επαγγελματικής εκπαίδευσης», όπου με κοινές υπουργικές αποφάσεις –δεν θα σας διαβάσω τη διάταξη, είναι στη διάθεσή σας- που εκδίδονται από τους αρμόδιους Υπουργούς θα ρυθμίζονται οι όροι και οι προϋποθέσεις και το αυστηρό πλαίσιο, ελεγκτικό, γι’ αυτούς τους μαθητές.
      Διότι σήμερα το Σ.ΕΠ.Ε. δεν έχει τη δυνατότητα να ελέγξει αυτούς τους μαθητές. Γι’ αυτό, λοιπόν, χρειάζεται μία κοινή υπουργική απόφαση και διάταξη νόμου, η οποία έρχεται.
      Πρώτον, λοιπόν, είναι η δημιουργία του αναγκαίου θεσμικού πλαισίου που θα παρέχει τη δυνατότητα στα Υπουργεία να παρεμβαίνουν. Δεύτερον, να θεσμοθετηθούν οι απαραίτητοι όροι και οι προϋποθέσεις υλοποίησης της πρακτικής άσκησης, να θεσμοθετηθεί μια διαρκής επίσημη έρευνα καταγραφής, τόσο των αναγκών σε θέσεις πρακτικής, όσο και όλων των βαθμίδων εκπαίδευσης και κατάρτισης, ακόμα και των διαθεσίμων θέσεων πρακτικής άσκησης της τουριστικής επιχείρησης. 
      Είναι σίγουρο ότι για πρώτη φορά θα εισαχθεί στη χώρα μας το θεσμικό πλαίσιο εκείνο, το οποίο δεν θα επιτρέπει τη μαύρη αγορά και το να μετατρέπεται η εκπαίδευση σε δουλεμπόριο.
      Κύριε Κουβέλη, οσονούπω μέχρι να κλείσει η Βουλή, στο νομοσχέδιο που σας λέω θα υπάρχει αυτή η διάταξη νόμου και είμαι στη διάθεσή σας και θα χαρώ πολύ εάν θέλετε και κάτι άλλο να συμπληρώσουμε γι’ αυτήν τη διάταξη.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γιακουμάτο.
      Ορίστε, κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Είναι θετικό το γεγονός ότι ο κύριος Υφυπουργός συνομολογεί τη μαύρη αγορά εργασίας που γίνεται στις τουριστικές επιχειρήσεις. Είναι θετικό με την έννοια ότι εν συνεχεία αυτής της συνομολόγησης πρέπει να ληφθούν μέτρα, διότι, κύριε Υπουργέ, όταν ένας εργαζόμενος σε μία τουριστική επιχείρηση στοιχίζει περίπου 1.200 ευρώ, ένας σπουδαστής, ο οποίος κάνει την πρακτική του άσκηση, στοιχίζει για την επιχείρηση 300 ευρώ.
      Εμείς δεν έχουμε αντίρρηση να έρχονται ξένοι σπουδαστές και να κάνουν την άσκησή τους στην Ελλάδα, αλλά μ’ ένα συγκεκριμένο πλαίσιο νομιμότητας, διότι μ' αυτόν τον τρόπο εξοβελίζονται από την αγορά εργασίας στο χώρο του τουρισμού εργαζόμενοι. Και έχει παραγίνει το κακό. Αυτοί οι άνθρωποι, οι σπουδαστές που έρχονται εδώ δήθεν για πρακτική άσκηση, κάνουν διάφορες δουλειές και έξω πολλές φορές από το αντικείμενο. 
      (Στο σημείο αυτό χτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Και πώς γίνονται αυτές οι συμφωνίες; Γίνονται με διάφορες τουριστικές επιχειρήσεις του εξωτερικού, με διάφορες μεθοδεύσεις, με αποτέλεσμα να έχουμε και την προσβολή της ελληνικής νομοθεσίας και να τίθενται εκτός εργασίας εργαζόμενοι στις τουριστικές επιχειρήσεις, επαγγελματίες εργαζόμενοι. 
      Φοβάμαι, όμως, κύριε Υπουργέ, ότι το χρονοδιάγραμμα που ανακοινώσατε θα αφήσει και την παρούσα τουριστική σαιζόν έξω από τη ρύθμιση και πρέπει να επισπεύσετε. Νομίζω ότι πρέπει και μπορείτε να αξιοποιήσετε –βεβαίως είναι χρήσιμο να υπάρξει αυτή η νομοθετική ρύθμιση που λέτε- το Σώμα Επιθεωρητών, προκειμένου να ενεργοποιηθούν στη βάση της κείμενης νομοθεσίας και να προστατεύσουν τους εργαζόμενους στις τουριστικές επιχειρήσεις και, ταυτόχρονα, να προστατεύσουν και αυτά τα παιδιά που έρχονται να κάνουν δήθεν πρακτική άσκηση και εργάζονται πάρα πολλές φορές υπό συνθήκες εργασιακής αιχμαλωσίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, κληρονομήσαμε δυστυχώς ένα άναρχο τοπίο στην αγορά εργασίας, θα μπορούσα να πω λίγο σκληρά, μία ζούγκλα. 
      Δεν είναι μόνο οι μαθητές που έρχονται στις τουριστικές επιχειρήσεις. Δεν είναι μόνο από την Κίνα που έρχονται για εκπαίδευση σε Ι.Ε.Κ. και παίρνουν παράνομη είσοδο στη χώρα μας. Είναι και οι εταιρείες που δουλεύουν δεκαπέντε χρόνια security και εταιρείες-συνεργεία καθαριότητας που συνολικά είναι γύρω στους ογδόντα χιλιάδες στη χώρα μας. 
      Μέχρι τώρα δεν υπήρχε πλαίσιο. Και ενώ, λοιπόν –στο δημόσιο, παρακαλώ- έκανε ο επιχειρηματίας προσφορά 800 ευρώ τον εργαζόμενο για 40.000 ευρώ το μήνα για συνεργεία, η συλλογική σύμβαση και το Ι.Κ.Α. είναι 45.000 ευρώ. Αντιλαμβάνεστε, λοιπόν, ότι προσλαμβάναμε μέχρι τώρα εργαζόμενους κάτω από τη συλλογική σύμβαση, χωρίς ασφαλιστική κάλυψη. 
      Το πρώτο βήμα έγινε από το Σ.ΕΠ.Ε. και εστάλη εγκύκλιος σε όλες τις υπηρεσίες του δημόσιου και ιδιωτικού τομέα ότι θα καταγγέλλεται κάθε σύμβαση που έχει μαύρη εργασία, όπως είναι οι εταιρείες security και καθαριότητας και θα έχουν και τις ποινικές κυρώσεις και ο οργανισμός και ο επιχειρηματίας. 
      Ένα δεύτερο στάδιο είναι αυτή η τροπολογία που σας είπα ότι είναι στο νομοσχέδιο: «Οργάνωση και λειτουργία της Δευτεροβάθμιας Επαγγελματικής Εκπαίδευσης», το οποίο θα κατατεθεί αυτήν την εβδομάδα στη Βουλή. Άρα όσο μπορούμε γρηγορότερα θα βάλουμε τους όρους εκείνους που χρειάζονται, γιατί έχετε δίκιο ότι κάποιος έρχεται με 300 ευρώ, για να κάνει εκπαίδευση, ενώ είναι πεπειραμένοι και δουλεύουν και χρησιμοποιούνται σε εργασία ανθρώπου, ο οποίος είναι ειδικότητος. Συνεπώς, λοιπόν, αυτό θα σταματήσει. 
      Το Σ.ΕΠ.Ε. έχει δυνατότητα να κάνει έλεγχο σε εργαζόμενους και όχι σε μαθητές. Με τη διάταξη που δίνουμε τώρα, μας δίνει τη δυνατότητα ο Σ.ΕΠ.Ε. να κάνουμε αυτόν τον έλεγχο και να μπορέσουμε να προβούμε σε μέτρα. Πιστεύω ότι πολύ σύντομα, κύριε Κουβέλη, και εσείς ο ίδιος θα κατανοήσετε ότι η Κυβέρνηση προσπαθεί και καταβάλλει όλες τις προσπάθειες που χρειάζονται, ούτως ώστε να ελέγξουμε μια καθαρή αγορά εργασίας και όχι να υπάρχει αυτή η κατάντια που υπάρχει μέχρι τώρα. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα προχωρήσουμε τώρα στη συζήτηση των επίκαιρων ερωτήσεων Πρώτου Κύκλου. Πρώτη είναι η με αριθμό 689/8-5-2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων μείωσης του κόστους των κτηνιατρικών φαρμάκων κ.λπ..
      Το ειδικότερο περιεχόμενο της επίκαιρης ερώτησης του κ. Αγοραστού έχει ως εξής: 
      «Μία από τις βασικές συνιστώσες στην ουσιαστική βελτίωση της ανταγωνιστικότητας της ελληνικής κτηνοτροφίας είναι οι τιμές των κτηνιατρικών φαρμάκων. 
      Τα φάρμακα μετέχουν στο τελικό κόστος παραγωγής σε ό,τι αφορά τη χοιροτροφία και την πτηνοτροφία σε ποσοστό που κυμαίνεται από 10% έως 17%, ενώ σε ό,τι αφορά τα μηρυκαστικά (βοοειδή-αιγοπρόβατα) το ποσοστό αυτό κυμαίνεται από 7% έως 10%. 
      Οι κτηνοτροφικές μονάδες, που διαθέτουν κτηνίατρο αποκλειστικής απασχόλησης, μπορούν να προμηθεύονται τα φάρμακα απευθείας από τις εταιρείες σε τιμή χονδρικής ή και κατώτερη. Το εύρος των εκπτώσεων είναι σε συνάρτηση με τον τρόπο πληρωμής και τις ποσότητες που προμηθεύονται. 
      Στα κυκλοφορούντα στην Ελλάδα κτηνιατρικά φάρμακα η χονδρική τιμή κατά μέσο όρο είναι δυόμισι με τρεισήμισι φορές μεγαλύτερη από την τιμή εισαγωγής. Ειδικά στα εμβόλια χοίρων και πτηνών είναι περίπου δύο φορές μεγαλύτερη από την τιμή εισαγωγής. 
      Ο συνολικός τζίρος των κτηνιατρικών φαρμάκων στην Ελλάδα είναι της τάξεως των 8-10.000.000.000 ευρώ και αναφέρομαι στις οκτώ περίπου μεγάλες φαρμακευτικές εταιρείες που εισάγουν ή παράγουν κτηνιατρικά φάρμακα και εμβόλια. 
      Επίσης, διαπιστώθηκε διαφορά μεταξύ των τιμών και πολλών κτηνιατρικών φαρμάκων στην Ελλάδα και των ιδίων ή αντίστοιχων σκευασμάτων σε άλλες χώρες της Ευρωπαϊκής Ένωσης. 
      Ερωτάται ο κύριος Υπουργός: 
      Σε τι ενέργειες προβαίνει το Υπουργείο Αγροτικής Ανάπτυξης και Τροφίμων, προκειμένου να μειωθεί το κόστος των κτηνιατρικών φαρμάκων με σκοπό να στηριχτεί το διαθέσιμο εισόδημα των Ελλήνων κτηνοτρόφων;». 
      Στην επίκαιρη ερώτηση του κ. Αγοραστού θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός. 
      Ορίστε, κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, θεωρώ ότι είναι πολύ εύστοχη η επίκαιρη ερώτηση του συναδέλφου μου, διότι το ίδιο έγινε και στα φυτοφάρμακα, όταν συζητήσαμε πριν από περίπου ένα χρόνο εδώ μια αντίστοιχη ερώτηση, ενώ είχαμε ήδη ξεκινήσει μια μεγάλη  προσπάθεια για τη μείωση των τιμών των φυτοφαρμάκων, η οποία είχε πολύ θετικά αποτελέσματα για τους παραγωγούς. Αρκεί να σας πω ότι μειώθηκαν οι τιμές σε σαράντα επτά βασικά σκευάσματα που καλύπτουν όλα τα αγροτικά προϊόντα μέχρι και 50%. Αντίστοιχα, λοιπόν, και η σημερινή ερώτηση για τα κτηνιατρικά φάρμακα θεωρούμε ότι αποτελεί, αν θέλετε, τη βάση ή μια από τις βάσεις για τη στήριξη της ελληνικής κτηνοτροφίας. 
      Σε έρευνα που κάναμε, διαπιστώσαμε ότι υπάρχουν σημαντικές αποκλίσεις τιμών κτηνιατρικών φαρμάκων που διατίθενται στη χώρα μας, σε σχέση με άλλες χώρες της Ευρωπαϊκής Ένωσης. Ζητήσαμε από τους εμπορικούς ακολούθους και μας έστειλαν τιμές. Είδαμε ότι όντως σε άλλες χώρες της Ευρωπαϊκής Ένωσης οι κτηνοτρόφοι προμηθεύονται σε πολύ χαμηλότερες τιμές από εμάς τα κτηνιατρικά φάρμακα. Χαρακτηριστικό παράδειγμα είναι το PANAKUR του ενός λίτρου που στη χώρα μας διατίθεται σε χονδρική τιμή 43,55 ευρώ και στη Γαλλία 29 ευρώ. Το KLOSTIDIUM διατίθεται σε χονδρική τιμή στη χώρα μας 39,49 ευρώ και 27,50 ευρώ στην Ισπανία. Σε πάρα πολλά κτηνιατρικά φάρμακα υπάρχουν αντίστοιχες διαφορές. 
      Επίσης, παρατηρήσαμε σε έρευνα που κάναμε ότι υπάρχουν διαφορετικές τιμές από περιοχή σε περιοχή, καθώς επίσης και διαφορετικές τιμές και μεγάλες αποκλίσεις ακόμη και στις ίδιες περιοχές. 
      Για το λόγο αυτό κάναμε μια ευρεία σύσκεψη στο Υπουργείο. Συμμετείχαν ο Ε.Ο.Φ., το Υπουργείο Αγροτικής Ανάπτυξης και Τροφίμων, οι εκπρόσωποι της ΠΑ.Σ.Ε.ΓΕ.Σ., κτηνιατρικές εταιρείες και τους είπαμε ότι αυτή η κατάσταση δεν μπορεί να συνεχιστεί. Θα πρέπει, επιτέλους, να ξεκαθαριστούν ενιαίες τιμές κτηνιατρικών φαρμάκων στη χώρα και τιμές, οι οποίες δεν θα διαφέρουν από τις αντίστοιχες τιμές του εξωτερικού, διότι έτσι η χώρα μας πλέον δεν έχει ανταγωνιστικό πλεονέκτημα. 
      Συστήσαμε επιτροπή και ξεκινάμε ελέγχους σε όλες τις εταιρείες που εισάγουν, παράγουν και διακινούν κτηνιατρικά φάρμακα. Και ο έλεγχος δεν θα γίνεται μόνο από δικές μας υπηρεσίες του Υπουργείου Ανάπτυξης, αλλά και από υπηρεσίες του Υπουργείου Οικονομίας και Οικονομικών.
      Πέρα από αυτό, θέλω να σας πω ότι μελετούμε, ακόμη και να βάλουμε σε διατίμηση τις τιμές των κτηνιατρικών φαρμάκων, διότι θα πρέπει επιτέλους να ξέρουν και οι κτηνοτρόφοι μας, αλλά και ο καθένας που εμπλέκεται με τον κλάδο, ποιες είναι οι τιμές που ισχύουν σε όλη τη χώρα. Πιέζουμε τις εταιρείες με πολλούς τρόπους, έτσι ώστε να μειωθούν οι τιμές των κτηνιατρικών φαρμάκων και ενισχύουμε προσπάθειες που γίνονται από ομάδες κτηνοτρόφων, από μεγάλους συνεταιρισμούς, από την εταιρεία «Agro» της ΠΑ.Σ.Ε.ΓΕ.Σ., έτσι ώστε μέσα από μαζικές προμήθειες να μειωθούν οι τιμές των κτηνιατρικών φαρμάκων. 
      Επίσης, θεωρούμε ότι σημαντική βοήθεια στους κτηνοτρόφους, θα δοθεί με τη λειτουργία που θα γίνει σε σύντομο χρονικό διάστημα των τοπικών κέντρων αγροτικής ανάπτυξης, που θα έχουν κτηνιάτρους του κράτους, οι οποίοι θα συμβουλεύουν τους κτηνοτρόφους, ποια κτηνιατρικά φάρμακα να χρησιμοποιούν, σε τι ποσότητες και θα παρέχουν συνεχή ενημέρωση, όσον αφορά στις τιμές των κτηνιατρικών φαρμάκων.
      Θεωρούμε ότι η κτηνοτροφία έχει πολλά περιθώρια στη χώρα μας για να αναπτυχθεί. Στοχευμένες είναι οι ενέργειες και οι κινήσεις που κάνουμε. Έχουμε λάβει μια σειρά μέτρων για τη στήριξη των Ελλήνων κτηνοτρόφων και ήδη η ελληνική κτηνοτροφία έχει πάρει μια ανοδική πορεία. Ο τομέας, λοιπόν, των κτηνιατρικών φαρμάκων βρίσκεται στη σφαίρα του άμεσου ενδιαφέροντός μας, ξεκινάμε συστηματικούς ελέγχους σε όλες τις εταιρείες που διακινούν κτηνιατρικά φάρμακα και θεωρούμε ότι, όπως και στα φυτοφάρμακα, υπάρχουν περιθώρια και σε σύντομο χρονικό διάστημα θα έχουμε συμπίεση των τιμών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υφυπουργέ.
      Ορίστε, κύριε Αγοραστέ, έχετε το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε. 
      Είναι θετικές οι προσπάθειες που κάνει το Υπουργείο και ο αρμόδιος Υφυπουργός, μέσα από συντονισμένες δράσεις, ώστε να καθιερωθούν υγιείς κανόνες ανταγωνισμού και στα κτηνιατρικά φάρμακα, όπως συνέβη και στο παρελθόν με τα φυτοφάρμακα, όπου υπήρξαν απτά αποτελέσματα. Πρέπει, όμως, να πούμε ότι και όλοι οι εμπλεκόμενοι φορείς θα πρέπει να ανταποκριθούν σ’ αυτή την προσπάθεια και στην ευθύνη αυτής της μεγάλης προσπάθειας που κάνει το Υπουργείο και που γίνεται για τη μείωση των κτηνιατρικών φαρμάκων, μια και οι τιμές των κτηνιατρικών φαρμάκων είναι πολύ υψηλότερες απ’ ότι στις άλλες ευρωπαϊκές χώρες. Και από την έρευνα που έκανε το Υπουργείο, όμως, προκύπτει 20% με 30% παραπάνω από τη χονδρική τιμή.
      Εδώ θέλω να αναφέρω ότι δεν μιλάμε για τις μικρές εταιρείες, τα μαγαζιά, τους κτηνιάτρους που πωλούν τα φυτοφάρμακα -να μη γίνει παρεξήγηση- αλλά μιλάμε για τις εταιρείες που τα εισάγουν, οι οποίες αγοράζουν σε χονδρική τιμή και πωλούν σε υψηλότερη τιμή τα φυτοφάρμακα.
       Πιστεύω σ’ αυτή την προσπάθεια που κάνει το Υπουργείο, αλλά πρέπει αυτή η προσπάθεια να καταλήξει σε πρακτικά οφέλη, ούτως ώστε η μείωση του κόστους των κτηνιατρικών φαρμάκων να φθάσει στον κτηνοτρόφο. Είναι και αναγνωρίσιμες οι προσπάθειες, οι οποίες έγιναν για την ελληνική κτηνοτροφία. Το βλέπουμε καθημερινά στις επισκέψεις μας στα χωριά, αλλά και στις επαφές μας με τους κτηνοτροφικούς συλλόγους και με την κτηνοτροφική ομοσπονδία. Αλλά θέλουμε όπως έγινε, κύριε Υπουργέ, με τα φυτοφάρμακα, έτσι να γίνει και με τα κτηνιατρικά φάρμακα: Η μείωση των τιμών να φθάσει στον Έλληνα κτηνοτρόφο, ο οποίος κάνει μια μεγάλη προσπάθεια να κρατηθεί στην περιφέρεια, στην ύπαιθρο και να αναπτύξει τη δουλειά του. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο συνάδελφο.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, όντως ο Έλληνας κτηνοτρόφος είναι στο κέντρο του ενδιαφέροντος της σημερινής Κυβέρνησης. Η ελληνική κτηνοτροφία επί σειρά ετών είχε αφεθεί στην τύχη της. Άλλωστε το 75/25 που ήταν η αναλογία, μεταξύ φυτικής και ζωικής παραγωγής, αποδεικνύει του λόγου το αληθές και όπως σας είπα έχουν γίνει πάρα πολλές κινήσεις, έχουν ληφθεί μέτρα, έχουμε πάρει αποφάσεις, έτσι ώστε  να στηριχτούν ουσιαστικά οι Έλληνες κτηνοτρόφοι.
      Προχθές ήμουν σε μια συγκέντρωση κτηνοτρόφων στην Ελασσόνα. Εκεί εξέφρασαν οι κτηνοτρόφοι την ικανοποίησή τους για τα βήματα που έχει κάνει η Κυβέρνηση, όσον αφορά τους ελέγχους, όσον αφορά τα θέματα της μείωσης του κόστους παραγωγής, όσον αφορά τα νέα σχέδια βελτίωσης, τα οποία έχουν απλοποιηθεί και στα οποία εντάσσονται πλέον πάρα πολλοί, ιδιαίτερα νέοι κτηνοτρόφοι, αλλά και όσον αφορά την εκπαίδευση των κτηνοτρόφων και τη στελέχωση των κτηνιατρικών υπηρεσιών.
      Διότι πρέπει να πούμε ότι όταν αναλάβαμε βρήκαμε στην κεντρική υπηρεσία και τις περιφερειακές υπηρεσίες τριακόσιες πενήντα κενές οργανικές θέσεις κτηνιάτρων εκ των οποίων οι διακόσιες πενήντα έχουν ήδη καλυφθεί. 
      Επίσης εξέφρασαν την ικανοποίησή τους σχετικά με την οριστική κατοχύρωση της φέτας ως Π.Ο.Π. ελληνικού προϊόντος, τη στήριξη των ελληνικών εξαγωγών κτηνοτροφικών προϊόντων και για μια σειρά άλλων θεμάτων.
      Επίσης πρέπει να πούμε ότι ήδη καταρτίζουμε ένα νέο νομοσχέδιο, που θα το φέρουμε προς ψήφιση στη Βουλή, το οποίο αφορά μόνο θέματα της ελληνικής κτηνοτροφίας.
      Πιστεύουμε ότι η ελληνική κτηνοτροφία έχει μεγάλα περιθώρια βελτίωσης και ανάπτυξης. Πιστεύουμε ότι οι προσπάθειες για την μείωση των τιμών των κτηνιατρικών φαρμάκων κινείται ήδη με γρήγορους ρυθμούς και σύντομα θα έχουμε απτά αποτελέσματα. Και είμαστε βέβαιοι ότι η ελληνική κτηνοτροφία από μεγάλος ασθενής της ελληνικής αγροτικής οικονομίας, μπορεί να αποτελέσει την ατμομηχανή για την γενικότερη ανάπτυξή της. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Τώρα θα συζητηθούν από κοινού, σύμφωνα με το άρθρο 130, παράγραφος 3, λόγω του ταυτόσημου αντικειμένου τους, οι εξής επίκαιρες ερωτήσεις:
      Η δεύτερη με αριθμό 697/8-5-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης του εισοδήματος των καπνοπαραγωγών του Νομού Ροδόπης κ.λπ., και η τέταρτη αριθμό 696/8-5-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Αγροτικής Ανάπτυξης και Τροφίμων, σχετικά με την λήψη μέτρων στήριξης του εισοδήματος των καπνοπαραγωγών του Νομού Ροδόπης κ.λπ..
      Η επίκαιρη ερώτηση της κ. Μανωλιά έχει ως εξής:
      «Σε απόγνωση βρίσκονται οκτώ χιλιάδες πεντακόσιοι καπνοπαραγωγοί του Νομού Ροδόπης εξαιτίας των αρνητικών εξελίξεων που σημειώνονται στον τομέα της καπνοκαλλιέργειας. Πολλοί καπνοπαραγωγοί ήδη αντιμετωπίζουν πρόβλημα επιβίωσης εξαιτίας των εξευτελιστικών τιμών του καπνού, που κυμαίνονται πολύ κάτω από το κόστος παραγωγής. 
      Ιδιαίτερα κατά τη φετινή περίοδο τα σχετικά προβλήματα έχουν προσλάβει εκρηκτικές διαστάσεις. Υπάρχουν καπνέμποροι οι οποίοι παρά την εκπνοή των προθεσμιών, επιμένουν να μην καταθέτουν στις τράπεζες τις αναγκαίες εγγυητικές επιστολές.
      Οι καπνοπαραγωγοί του Νομού Ροδόπης αντιμετωπίζουν την έντονη αβεβαιότητα για την φετινή καλλιεργητική περίοδο, καθώς δεν διαφαίνεται καμιά προοπτική βελτίωσης της κατάστασης, ενώ λείπει και κάθε υπεύθυνη ενημέρωση για την πορεία της καπνοκαλλιέργειας και το μέλλον του καπνού στην περιοχή μας. 
      Η κατάσταση επιδεινώνεται και από το γεγονός ότι οι καπνοπαραγωγοί μας γνωρίζουν ότι από το 2009 και μετά το 50% της επιδότησης θα μεταφερθεί από τις τσέπες τους στον πυλώνα Ανάπτυξη.
      Με βάση τα αρνητικά αυτά δεδομένα, ερωτάται ο κύριος Υπουργός:
      1. Ποια μέτρα προτίθεται να λάβει για την προστασία και την στήριξη του εισοδήματος των καπνοπαραγωγών;
      2. Με ποιο τρόπο και με ποια μέτρα σκοπεύει να περιορίσει την ανεξέλεγκτη δράση των καπνεμπόρων στην διαχείριση και εμπορία του καπνού, διασφαλίζοντας στο ακέραιο τα συμφέροντα και τα δικαιώματα των καπνοπαραγωγών; 
      3. Ποια μέτρα προτίθεται να λάβει για τη στήριξη της καπνοκαλλιέργειας στο Νομό Ροδόπης που αποτελεί στο σύνολό της σχεδόν μονοκαλλιέργεια στην περιοχή;»
      Η επίκαιρη ερώτηση του κ. Αλαβάνου έχει ως εξής:
      «Σε απόγνωση βρίσκονται χιλιάδες καπνοπαραγωγοί στο Νομό Ροδόπης και σε άλλες περιοχές εξαιτίας του εμπαιγμού που υφίστανται στις αγοραπωλησίες των καπνών της περσινής χρονιάς. Οι εταιρείες μεταποίησης αγοράζουν τα καπνά σε εξευτελιστικές τιμές, που δεν καλύπτουν το κόστος παραγωγής, ενώ την ίδια στιγμή υπάρχουν εταιρείες που δεν έχουν καταθέσει εγγυητικές επιστολές ούτε προγράμματα παραλαβής καπνών, με σκοπό να ασκήσουν στους καπνοπαραγωγούς εκβιαστικές πιέσεις. Δεδομένου ότι ακόμη δεν έχει δοθεί λύση από την Κυβέρνηση, ως εποπτεύουσας αρχής, στο πρόβλημα της μη διάθεσης των καπνών και των εξευτελιστικών τιμών ούτε για τα μέτρα που προτίθεται να λάβει, προκειμένου να αποτραπεί η πλήρης κατάρρευση του τομέα μετά τις δυσμενείς ρυθμίσεις της νέας Κ.Α.Π..
      Ερωτάται ο κύριος Υπουργός Αγροτικής Ανάπτυξης και Τροφίμων:
      1. Θα παρέμβει, ως έχει υποχρέωση, ώστε να υλοποιηθούν τα συμβόλαια, να κατατεθούν οι εγγυητικές επιστολές και να πληρωθούν οι παραγωγοί μέσα σε ένα μήνα όπως ορίζουν οι κανονισμοί; Θα παρέμβει ώστε να προστατευθούν οι καπνοπαραγωγοί από εκβιαστικές πιέσεις και να εξασφαλίσουν τιμές ικανοποιητικές που θα καλύπτουν το κόστος παραγωγής και ένα εισόδημα ικανό να τους επιτρέψει να συνεχίσουν την δραστηριότητά τους;
      2. Θα προχωρήσει στην εκπόνηση ενός προγράμματος για τη συνέχιση και στήριξη της καλλιέργειας καπνών υψηλής ποιότητας στην περιοχή; Τι προτίθεται να πράξει ώστε να εξασφαλίσει το μέλλον της καπνοκαλλιέργειας που κινδυνεύει με πλήρη κατάρρευση;»
      Στις δύο επίκαιρες ερωτήσεις, της κ. Μανωλιά και του κ. Αλαβάνου, θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε και κύριοι συνάδελφοι, η εσοδεία του καπνού του 2005 -διότι η αγορά του καπνού αναφέρεται στην εσοδεία 2005 που γίνεται αυτές τις μέρες- είναι ίσως η πιο κρίσιμη εσοδεία των τελευταίων ετών. Και αυτό διότι ο καπνός και ιδιαίτερα ο μπασμάς αυτή τη χρονιά αντιμετωπίζει σωρευτικά την παθογένεια ενός συστήματος που εφαρμόστηκε τα τελευταία είκοσι χρόνια. 
      Ο καπνός και ιδιαίτερα ο μπασμάς διέρχεται ίσως τη μεγαλύτερη κρίση των τελευταίων ετών. Γιατί η χρονιά αυτή είναι μια μεταβατική χρονιά. Περνάμε από το καθεστώς των επιδοτήσεων σε ένα νέο καθεστώς, σε ένα καθεστώς με τη  νέα κοινή αγροτική πολιτική όπου πλέον σημασία έχει η αγορά, έχει η ανταγωνιστικότητα και  η ποιότητα των προϊόντων. Δυστυχώς, επί σειρά ετών και η ανταγωνιστικότητα και η ποιότητα στον καπνό μειώνονταν εξαιτίας κυρίως των καπνεμπόρων, οι οποίοι έχοντας υψηλές ενισχύσεις από την Ευρωπαϊκή Ένωση και συνδεδεμένο καθεστώς ενισχύσεων και παραγωγής, ισοπέδωναν τις τιμές. Ο καλός παραγωγός έπαιρνε την ίδια τιμή με τον κακό παραγωγό, με αποτέλεσμα να υποβαθμίζεται η ποιότητα του προϊόντος. 
      Πρέπει επίσης να πούμε ότι τα δύο τελευταία χρόνια δυστυχώς ο μπασμάς έχει μειωμένη ζήτηση από τη διεθνή αγορά. Ενώ πριν από λίγα χρόνια μπασμά ζητούσαν όλοι οι  ξένοι αγοραστές, φθάσαμε σε σημείο για την εσοδεία 2005 να μη γίνονται συμβόλαια. Δηλαδή να μη μπορεί να καλυφθεί η παραγόμενη ποσότητα με συμβόλαια και να κινδυνεύουν να χαθούν επιδοτήσεις. Διότι με βάση το καθεστώς του προηγούμενου κανονισμού, για να πληρωθούν οι επιδοτήσεις, θα πρέπει όλη η ποσότητα να καλυφθεί από συμβόλαια. 
      Η εσοδεία 2000 ήταν μια πολύ κακή για το μπασμά. Ήταν μία εσοδεία που είχαμε συνεχείς βροχοπτώσεις, υποβαθμίστηκε η ποιότητα και η πολιτεία τότε καμία στήριξη δεν παρείχε τους καπνοπαραγωγούς. Έτσι μειώθηκαν δραματικά οι τιμές, σημειώθηκαν ζημιογόνα αποτελέσματα σε όλες τις εταιρείες του κλάδου και αυτό είχε σαν συνέπεια εκείνα τα προβλήματα να μεταφερθούν στις επόμενες εσοδείες, όπως  είναι και η φετινή σοδειά. 
      Μεγάλες εταιρείες που αγόραζαν καπνά από τη χώρα έχουν φύγει, όπως είναι η «DIMON», που αγόραζε μεγάλες ποσότητες μπασμά. Και μεγάλοι αγοραστές ελληνικών καπνών, όπως είναι το ιαπωνικό μονοπώλιο καπνού, το μονοπώλιο της Κορέας κ.λπ. στρέφονται πλέον προς άλλες αγορές. 
      Πέρα από αυτά, πρέπει να πούμε ότι όσον αφορά τη Ροδόπη, στην εσοδεία 2005 είχαμε χαλαζοπτώσεις σε μεγάλη έκταση. Εμείς δεν μείναμε απαθείς. Επισκεφθήκαμε τις περιοχές, έγιναν αντικειμενικές και δίκαιες εκτιμήσεις και οι καπνοπαραγωγοί της περιοχής θα εισπράξουν 13.000.000 ευρώ, που σημαίνει κατά κιλό περίπου 1,6 ευρώ. 
      Στη Ροδόπη αυτή τη στιγμή που συζητούμε όσον αφορά την αγορά του καπνού, έχουμε τρία θέματα. Πρώτο θέμα είναι οι τιμές των καπνών. 
      Εδώ όπως σας είπα στις περιοχές ιδιαίτερα που είχαν χαλάζι, ήλθε η πολιτεία και ενίσχυσε σημαντικά το εισόδημα των καπνοπαραγωγών πληρώνοντας αποζημιώσεις. Εκτός αυτού, όπου υπάρχει διαφωνία για την τιμή, με βάση το συμβόλαιο που έχουν υπογράψει οι μεταποιητές με τις ομάδες των καπνοπαραγωγών δίνεται η δυνατότητα να πάμε σε δευτεροβάθμια εκτίμηση, όπου εκεί είναι τριμελής η επιτροπή: εκπρόσωπος της Νομαρχίας, εκπρόσωπος της ομάδας καπνού και εκπρόσωπος του μεταποιητή. Εάν υπάρχουν καπνά όπου η ποιότητά τους είναι καλύτερη από την τιμή που παίρνουν, τότε η τριμελής αυτή επιτροπή εκτιμά και αξιολογεί τα καπνά και δίνεται διαφορετική ή καλύτερη τιμή. 
      Υπάρχει ένα δεύτερο πολύ σοβαρό θέμα, ότι περίπου οκτακόσιοι τόνοι καπνού πέρυσι δεν καλύφθηκαν με συμβόλαια από τις καπνεμπορικές εταιρείες που συνήθως αγοράζουν καπνά από την περιοχή και κατ’ ανάγκη ήλθε η ομάδα καπνού της Αιτωλοακαρνανίας και κάλυψε με συμβόλαια αυτή την ποσότητα. 
      Πρέπει, κατά συνέπεια, αυτά τα καπνά να μεταβιβαστούν στις άλλες καπνεμπορικές εταιρείες γιατί η ομάδα καπνών Αιτωλοακαρνανίας δεν είχε τη δυνατότητα να διαχειριστεί τα καπνά αυτά.
      Την προηγούμενη εβδομάδα είχαμε μία ειδική σύσκεψη στο Υπουργείο για το θέμα αυτό. Μία αντίστοιχη σύσκεψη γίνεται σήμερα στις 13.00΄ η ώρα. Ασκούμε πιέσεις, έτσι ώστε να μεταβιβαστούν αυτοί οι οκτακόσιοι τόνοι από την ομάδα καπνού Αιτωλοακαρνανίας στις άλλες εταιρείες και να απορροφηθούν κανονικά.
      Ένα τρίτο επίσης πολύ μεγάλο θέμα είναι ότι δύο καπνεμπορικές εταιρείες, αντιμετωπίζοντας σοβαρότατα χρηματοδοτικά προβλήματα, δεν έχουν καταθέσει ακόμα εγγυητικές επιστολές, έτσι ώστε να ξεκινήσει η απορρόφηση και η αγορά των καπνών.
      ΠΑΝΑΓΙΩΤΗΣ ΣΓΟΥΡΙΔΗΣ:  Ποιες είναι αυτές οι δύο εταιρείες;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είμαστε σε συνεχή επικοινωνία με την εταιρεία «ΚΑΠΝΙΚΗ-ΜΙΧΑΗΛΙΔΗΣ» και «ΟΔΕ» του Πετρίδη –αυτές είναι οι δύο καπνικές εταιρείες- και ασκούμε όλες τις πιέσεις που  μπορούμε να ασκήσουμε, διότι οι δυνατότητες που έχει η πολιτεία με βάση το νόμο είναι περιορισμένες. Δεν μπορούμε δηλαδή να τους εξαναγκάσουμε να μπουν στην αγορά. Υπάρχουν συμβόλαια που πρέπει να υλοποιηθούν. Είμαστε σε επαφή με την ομάδα καπνοπαραγωγών του Νομού Ροδόπης. Σήμερα θα συζητηθεί και το θέμα αυτό. Δυστυχώς, οι άλλες καπνεμπορικές εταιρείες δεν έχουν τη δυνατότητα να απορροφήσουν, εφόσον αποδεσμευθούν τα συμβόλαια, τις ποσότητες για τις οποίες αυτές οι δύο εταιρείες έχουν κάνει συμβόλαια για να αγοράσουν από τη Ροδόπη.
      Θεωρούμε ότι οι πιέσεις που ασκούμε θα αποδώσουν καρπούς και ότι θα γίνει η απορρόφηση των καπνών μέσα στο χρονικό διάστημα της παράτασης  του ενός μηνός που πήραμε, δηλαδή, μέχρι το τέλος αυτού του μηνός.
      ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει η συνάδελφος κ. Μανωλιά. 
      ΧΡΥΣΑ ΜΑΝΩΛΙΑ:  Κύριε Υπουργέ, θέλετε να σας πω τι κατάσταση επικρατεί στο Νομό Ροδόπης; Απόγνωση για το σήμερα, αβεβαιότητα και ανασφάλεια για το αύριο και η αίσθηση ότι οι καπνοπαραγωγοί μας μένουν απροστάτευτοι, αφού διαπιστώνεται μία αδιαφορία εκ μέρους του Υπουργείου να γίνουν εκείνες οι παρεμβάσεις που δεν θα επέτρεπαν να γίνονται αντικείμενο εκμετάλλευσης οι καπνοπαραγωγοί μας. 
      Οκτώμισι χιλιάδες καπνοπαραγωγοί βλέπουν τον κόπο τους, τον ιδρώτα τους, αυτών και των οικογενειών τους να μην πληρώνονται και να πηγαίνει τζάμπα η δουλειά τους, σαν να δουλεύουν τζάμπα. 
      Εξευτελιστικές είναι οι τιμές, 30 λεπτά, 60 λεπτά, 80 λεπτά, 1 ευρώ. Δηλαδή, 150 δραχμές, 200 δραχμές, 350 δραχμές, 500 δραχμές, αντί 1.100, 1.500, 1.700, 2.100 δραχμές που έπαιρναν πριν από έξι ή οκτώ χρόνια. Και οι περισσότεροι που πληρώνονται μ’ αυτές τις τιμές είναι κάτοικοι περιοχών στις οποίες είναι μονοκαλλιέργεια η ποικιλία του καπνού μπασμά και είναι το μόνο τους έσοδο. Ακόμα δεν ξέρουν αν θα τα πάρουν και αυτά, γιατί πράγματι όπως και εσείς το λέτε, από κάποιους εμπόρους δεν έχουν κατατεθεί εγγυητικές επιστολές. Δεν έχουν υποχρέωση να τις καταθέσουν; Είναι ανεξέλεγκτοι; Και η παράταση που λέτε ότι δόθηκε –και ήδη είμαστε στη 13η μέρα της προθεσμίας, όπου και πάλι δεν δόθηκαν οι εγγυητικές- είναι επιβαρυντική για τους καπνοκαλλιεργητές μας, γιατί απομακρύνεται η ημερομηνία αποπληρωμής, αν θέλετε. Η αγωνία επομένως δεν είναι μόνο για το αν θα πληρωθούν –και έχουν όλα τα αρνητικά προηγούμενα της περσινής χρονιάς, που θυμόσαστε ότι λίγες μέρες πριν λήξει η προθεσμία, έξι μήνες μετά, αντί της συμβολαιακής υποχρέωσης του ενός μήνα, πληρώθηκαν- αλλά και αν θα πληρωθούν φέτος. 
      Ακόμη κύριε Υπουργέ, ο ΕΛ.Γ.Α. ήταν υποχρεωμένος με βάση τη ρητή σας δέσμευση να αποζημιώσει –κάνατε την αναφορά προηγουμένως- αυτούς οι οποίοι επλήγησαν. Όμως, έχει δώσει μόνο 2,30 ευρώ, ενώ είχατε υποσχεθεί ότι θα πάρουν όλη την απώλεια, η οποία είναι διπλάσια και τριπλάσια. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ κυρία Μανωλιά, ολοκληρώστε.
      ΧΡΥΣΑ ΜΑΝΩΛΙΑ:  Παρακαλώ κύριε Πρόεδρε, μόνο για ένα λεπτό ακόμη.
      Κύριε Υπουργέ, στο σκοτάδι είναι επίσης και το αύριο. Πρέπει να σας το επισημάνω αυτό. Και τούτο γιατί δεν υπάρχει καμία ενημέρωση για το πώς θα εφαρμοστεί το καινούργιο σύστημα. Και ξέρετε γιατί το αναφέρω; Γιατί αυτό το γεγονός βοηθάει να διογκώνονται οι κινδυνολογίες σχετικά με τη διάθεση του προϊόντος. Μάλιστα, ανέφερε και κάτι προηγουμένως ο κύριος Υπουργός εν τη ρύμη του λόγου του. Και αυτό είναι ανεπίτρεπτο και εγκληματικό. Τορπιλίζει δηλαδή, το καινούργιο σύστημα.
      Η πολιτική ευθύνη του Υπουργείου, κρίνω, κύριε Πρόεδρε, ότι είναι πολύ μεγάλη, γιατί το Υπουργείο, το κράτος είναι εποπτεύουσα αρχή και οφείλει να διασφαλίζει τα δικαιώματα και να προστατεύει τους καπνοκαλλιεργητές, έστω και την έσχατη στιγμή.
      Κύριε Υπουργέ, χειριστείτε το θέμα με ευαισθησία υπέρ των καπνοκαλλιεργητών και όχι χαριστικά υπέρ των καπνεμπόρων, για να δημιουργήσετε τις προϋποθέσεις να ξεφύγουμε από αυτήν τη ζοφερή κατάσταση που έχει δημιουργηθεί. Τώρα. Αύριο θα είναι πολύ αργά. Οι καπνοπαραγωγοί μας εναγωνίως περιμένουν, κύριε Υπουργέ, τις απαντήσεις σας.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Σε αυτήν τη Βουλή, κύριε Υπουργέ, δεν έχουμε Βουλευτή στη Ροδόπη. Ήμουν πριν από δεκαπέντε ημέρες στη συγκέντρωση και βρέθηκα σε μία συγκέντρωση απελπισμένων. Βρέθηκα μέσα σε σελίδες μυθιστορήματος, από τα πολλά που έχουν υπάρξει, για τους αγώνες των καπνοπαραγωγών της εποχής του ’30, του ’50. Μία ακραία απελπισία από ανθρώπους οι οποίοι ζουν σε μέρη που μόνο μ’ αυτό το προϊόν μπορούν να ζήσουν και που οι περισσότερες οικογένειες ανήκουν στη μειονότητα. Νομίζω ότι υπάρχουν συγκεκριμένες ευθύνες γι’ αυτό, όπως οι συμφωνίες που κάναμε για τις αναθεωρήσεις της αγοράς καπνού με την Ευρωπαϊκή Ένωση και η ανοχή που δίνουμε σε αυτές τις εταιρείες. 
      Είπατε πριν για τα κτηνιατρικά φάρμακα τα οποία τα πωλούν οι μεγάλες εταιρείες εισαγωγών διπλάσια από τη Γαλλία ή την Ισπανία και εδώ οι κύριοι αυτοί έκαναν δήθεν επενδύσεις στις γειτονικές χώρες, χρεοκόπησαν αυτές οι εταιρείες και θα πάνε να τα πληρώσουν οι οικογένειες των μουσουλμάνων, οι οποίες από το παιδάκι που έπρεπε να πηγαίνει σχολείο μέχρι τη γιαγιά, είναι στο καπνοχώραφο. Είναι ακραία η κατάσταση. 
      Θα ήθελα να απαντήσετε στις εξής ερωτήσεις: Πότε θα καταθέσουν τις εγγυητικές επιστολές αυτές οι περιβόητες εταιρείες; Εάν δεν τις καταθέσουν, πότε η Κυβέρνηση, ως εποπτεύουσα αρχή, θα πάρει όλα τα μέτρα σχετικά με τις ποινικές και οικονομικές ρήτρες που αφορούν σε αυτές τις εταιρείες και τις ευθύνες τους, εφόσον δεν εφαρμόζουν τα συμβόλαια τα οποία ήδη έχουν υπογράψει; Πότε θα πληρωθούν οι αγρότες, οι οποίοι την περασμένη χρονιά χρειάστηκαν έξι μήνες μετά τις ρυθμίσεις αυτές, για να πληρωθούν, ενώ πρέπει μέσα σε ένα μήνα να είχε γίνει αυτό; Ποια τιμή θα έχουν και τι θα κάνει η Κυβέρνηση; Διότι έχουμε μία κατρακύλα των τιμών, οι οποίες παρουσιάζονται, των καπνών, εξαιρετικών ποικιλιών, όπως είναι το θέμα του μπασμά. Συγκεκριμένα τι θα γίνει με τα συμβόλαια που υπογράφτηκαν με την Ε.Α.Σ. Αγρινίου, προκειμένου να απορροφηθούν από την Ε.Α.Σ. ή από αλλού οι ποσότητες αυτές; 
      Υπάρχει και ένα δεύτερο πρόβλημα. Για να μην έχουμε το ζήτημα του χρόνου και του παραχρόνου κ.λπ. με μία εξαιρετική ποικιλία, τι μέτρα θα πάρει η Κυβέρνηση για την αναβάθμιση αυτής της καλλιέργειας; Μιλάω για εξαιρετικές ποικιλίες καπνού. Θα συστήσει ένα νέου τύπου, αν θέλετε, οργανισμό καπνού, ο οποίος θα στηρίξει επιστημονικά και με κάθε άλλον τρόπο αυτήν την παραγωγή; Θα ζητήσει από την Ευρωπαϊκή Ένωση να καταργηθεί η προβλεπόμενη από το 2009, μεταφορά του 50% των ενισχύσεων στο δεύτερο πυλώνα; Πώς θα κινηθεί η Κυβέρνηση σε όλα αυτά; Ο κόσμος περιμένει και θέλει συγκεκριμένες απαντήσεις, κύριε Υπουργέ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρόεδρε.
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, άκουσα και τον Πρόεδρο του Συνασπισμού και την κ. Μανωλιά να ζητούν επιτακτικά από την Κυβέρνηση να τους διευκρινίσει πότε θα κατατεθούν οι εγγυητικές επιστολές, πότε θα αγοραστούν τα καπνά, τι θα γίνει με τα καπνά και όλα αυτά. Μα, στο θέμα καπνός και στα άλλα αγροτικά προϊόντα, ιδιαίτερα στον καπνό, όλα αυτά καθορίζονται από ένα συμβόλαιο που υπάρχει μεταξύ της ομάδας των καπνοπαραγωγών και των μεταποιητών. 
      Εκεί μέσα είναι ξεκάθαρα. Και οι ομάδες έχουν ευθύνη, διότι εισπράττουν ποσά από την Ευρωπαϊκή Ένωση, έτσι ώστε να διαφυλάξουν με τον καλύτερο τρόπο τα συμφέροντα των καπνοπαραγωγών. Εγώ σας είπα ότι εμείς ως πολιτεία ασκούμε πιέσεις, εξαντλούμε όλα τα περιθώρια, πιέζουμε τους καπνεμπόρους με όλα τα μέσα που διαθέτουμε, τα οποία δυστυχώς είναι περιορισμένα, έτσι ώστε να υλοποιηθούν τα συμβόλαια. Και σήμερα μετά από εδώ  θα πάμε στο Υπουργείο, όπου θα συζητήσουμε με όλους τους φορείς του κλάδου το θέμα της Ροδόπης, το θέμα των καπνών που δεν έχουν διατεθεί, το θέμα των τιμών και θα συζητήσουμε και κάτι άλλο που είναι πάρα πολύ σημαντικό, τη χάραξη για πρώτη φορά μακροχρόνιας εθνικής πολιτικής για τον καπνό, που είναι έτοιμη. Έχουμε ολοκληρώσει όλες τις σχετικές διαδικασίες και είμαστε έτοιμοι να τις εξαγγείλουμε. 
      Ακούστηκε για τη Ροδόπη από την κυρία συνάδελφο ότι οι τιμές έχουν πέσει σε εξευτελιστικά επίπεδα, 30, 40 λεπτά κ.λπ.. Μα η μέση τιμή σήμερα που συζητούμε είναι 2,78 ευρώ. Μπορείτε να πάτε στον Ο.Π.Ε.Κ.Ε.Π.Ε. και να πάρετε τις τιμές. 
      ΧΡΥΣΑ ΜΑΝΩΛΙΑ: Και εσείς μπορείτε να πάτε και να πάρετε τα 30, 40, 50 και 60 λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με, κυρία Μανωλιά. 
      Ακούστηκε ότι τα δύο τελευταία χρόνια έχουν μειωθεί οι τιμές. Ξέρετε πόσο μειώθηκαν οι τιμές του καπνού το 2002 στη Ροδόπη; Δύο ευρώ. Δεν σας ακούσαμε τότε να ξεσηκώνετε τον κόσμο. Δεν σας ακούσαμε να κάνετε συλλαλητήρια. Δεν σας ακούσαμε να καταθέτετε ερωτήσεις στη Βουλή. 
      ΧΡΥΣΑ ΜΑΝΩΛΙΑ: Ειδική και μοναδική περίπτωση λόγω καιρικών συνθηκών. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Η μέση τιμή της εσοδείας 2002 ήταν 2,20 ευρώ από 4 ευρώ που ήταν την προηγούμενη εσοδεία. Και δεν είδαμε το κράτος, την πολιτεία να έρχεται αρωγός στους αγρότες. Διότι και τότε είχαμε δυσμενή καιρικά φαινόμενα και τότε είχαμε συνεχείς βροχοπτώσεις και υποβαθμίστηκε η ποιότητα των καπνών. Ούτε που εμφανίστηκε το κράτος.
      Τώρα, το κράτος έρχεται και στηρίζει ουσιαστικά το εισόδημα των αγροτών που επλήγησαν στη Ροδόπη, για να λέμε αλήθειες. Θα είναι 1,60 ευρώ κατά μέσο όρο τα χρήματα που θα εισπράξουν οι καπνοπαραγωγοί της Ροδόπης και συνολικά το εισόδημα των καπνοπαραγωγών της Ροδόπης θα είναι μεγαλύτερο από την προηγούμενη χρονιά. 
      Και επειδή από άγνοια του Κανονισμού είπατε ότι το 50% έχει καταβληθεί, θέλω να σας πω ότι ο Κανονισμός του ΕΛ.Γ.Α. είναι σαφέστατος και λέει ότι θα καταβληθεί το 50% με την εκτίμηση και το 50%, αφού διαμορφωθούν οι τιμές. Λέμε, λοιπόν, ξεκάθαρα ότι σύντομα θα εισπράξουν και το υπόλοιπο 50% οι καπνοπαραγωγοί της Ροδόπης -αλλά και όλης της χώρας- όπου είχαμε ακραία καιρικά φαινόμενα και όπου επλήγησαν καπνοπαραγωγοί. 
      Θέλω, λοιπόν, να πω ότι είναι μια πολύ δύσκολη χρονιά, μια κρίσιμη χρονιά. Χρειάζεται σοβαρότητα και υπευθυνότητα. Εμείς με σοβαρότητα και υπευθυνότητα αντιμετωπίζουμε ίσως την πιο δύσκολη χρονιά για τον ελληνικό καπνό, το θέμα και της αγοράς της εσοδείας 2005. Προσπαθούμε να δώσουμε λύσεις, όμως έχουμε διαμορφώσει ήδη μακροχρόνια στρατηγική που καλύπτει όλα τα θέματα που αφορούν τον καπνό: Καλύπτει συμβόλαια, συνεταιριστικό κίνημα, το πώς θα λειτουργήσουν, έρευνα αγοράς, εκπαίδευση, εξαγωγές, το τι θα γίνει και πώς θα λειτουργήσουμε, για να διασφαλίσουμε πλήρως υπέρ των καπνοπαραγωγών το υπόλοιπο 50% που πηγαίνει στο δεύτερο πυλώνα, καλύπτει προβολή, προώθηση και διάθεση των ελληνικών καπνών,  καλύπτει επαφές με ξένες εταιρείες που αγοράζουν καπνά, καλύπτει γενικότερα ό,τι αφορά τον ελληνικό καπνό. 
      Για πρώτη φορά, λοιπόν, εξαγγέλλεται εθνική μακροχρόνια στρατηγική. Σήμερα είναι η τελική σύσκεψη, όπου θα συζητήσουμε με τη Διεπαγγελματική του Καπνού, την Καπνική και όλους τους φορείς του καπνού. Την επόμενη εβδομάδα θα είναι στη διάθεσή σας, για να μπορέσετε να τη μελετήσετε και να δείτε ότι πραγματικά γίνεται πολύ σοβαρή δουλειά στον τομέα του καπνού. 
      Εμείς πιστεύουμε ότι τα ευγενή καπνά, ο μπασμάς, τα καμπά κουλάκ, η Κατερίνη, έχουν προοπτική, για να συνεχίσουν τα καλλιεργούνται. Κάτω από διαφορετικούς όμως όρους θα συνεχιστεί η καλλιέργεια του καπνού. Πιστεύουμε ότι κάποιες καλλιέργειες θα σταματήσουν να καλλιεργούνται και πιστεύουμε ότι ο κλάδος, αφού περάσει μία κρίση, θα ακολουθήσει μία ανοδική πορεία. 
      ΑΓΓΕΛΟΣ ΤΖΕΚΗΣ: Βάλτε και κανένα ματσάκι στο μουσείο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Τώρα θα συζητηθεί η τρίτη με αριθμό 699/8-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον  Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των παραγωγών μελιού κ.λπ.. 
      Η επίκαιρη ερώτηση του κ. Χουρμουζιάδη έχει ως εξής: 
      «Τα οξυμένα προβλήματα διάθεσης και οι χαμηλές τιμές πώλησης της εγχώριας παραγωγής μελιού, στο οποίο η χώρα μας είναι έντονα ελλειμματική, απειλούν με χρεοκοπία τους μελισσοκόμους και αν συνεχισθούν θα τους οδηγήσουν στην εγκατάλειψη και αυτής της δραστηριότητας.
      Κύρια αιτία αυτών των προβλημάτων είναι οι αθρόες εισαγωγές διαφόρων ποιοτήτων μελιού, που οι εμποροβιομήχανοι τις χρησιμοποιούν εκβιαστικά για να εξαναγκάζουν τους μελισσοκόμους να πωλούν την παραγωγή τους σε εξευτελιστικές τιμές που δεν καλύπτουν το κόστος παραγωγής, ειδάλλως να μένουν απούλητες χρεοκοπώντας τους μελισσοκόμους.
      Ερωτάται ο κύριος Υπουργός:
      Πρώτον, τι μέτρα θα πάρει για να προστατέψει την εγχώρια παραγωγή μελιού;
      Δεύτερον, τι ενέργειες θα κάνει για να διατεθεί σε ικανοποιητικές τιμές το εγχώριο μέλι και να διασφαλιστεί βιώσιμο εισόδημα στους μελισσοκόμους;»
      Στην επίκαιρη ερώτηση του κ. Χουρμουζιάδη θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός, ο οποίος έχει την τιμητική του σήμερα. Βλέπω πολλές ερωτήσεις, κύριε Υπουργέ.
      Ορίστε, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Το μέλι είναι ένα από τα σημαντικότερα αγροτικά μας προϊόντα. Με το μέλι ασχολούνται είκοσι έξι χιλιάδες οικογένειες μελισσοκόμων, εκ των οποίων οι έξι χιλιάδες είναι κατά κύριο επάγγελμα μελισσοκόμοι. Κατοικούν σε ορεινές, παραμεθόριες, σε νησιωτικές περιοχές. Με τον τρόπο αυτόν ενισχύουν το εισόδημά τους και είναι και ένας από τους λόγους παραμονής τους στην ελληνική περιφέρεια, στην ελληνική ύπαιθρο.
      Από την αρχή της νέας διακυβέρνησης το μέλι αποτέλεσε, αν θέλετε, το κέντρο του ενδιαφέροντός μας. Έχουμε πάρει μία σειρά από μέτρα έτσι ώστε να στηρίξουμε τους Έλληνες μελισσοκόμους. 
      Κατ’ αρχάς δημιουργήσαμε Εθνική Διεπαγγελματική Οργάνωση Μελιού, όπου πλέον κάθονται σε ένα τραπέζι όλοι οι εμπλεκόμενοι φορείς του κλάδου και παίρνονται στρατηγικές αποφάσεις με το Υπουργείο Αγροτικής Ανάπτυξης και Τροφίμων όσον αφορά την ανάπτυξη του τομέα.
      Κατά δεύτερο λόγο, επειδή πληροφορηθήκαμε ότι υπάρχουν περιπτώσεις όπου νοθεύεται το ελληνικό μέλι με εισαγόμενο μέλι, κυρίως από τρίτες χώρες, δημιουργήσαμε μία ειδική ομάδα ελέγχου που αποτελείται από στελέχη του Υπουργείου Αγροτικής Ανάπτυξης και Τροφίμων, του Υπουργείου Οικονομίας και Οικονομικών, του Υπουργείου Ανάπτυξης και πραγματοποιούμε συστηματικούς ελέγχους σε όλες τις εταιρείες οι οποίες εισάγουν μέλι, έτσι ώστε να μην υπάρχει νόθευση μελιού. Εκεί όπου βρήκαμε περιπτώσεις νοθεύσεως, έχουν επιβληθεί οι ποινές που προβλέπονται από το νόμο. 
      Επίσης, ελέγχουμε την αγορά, έτσι ώστε εισαγόμενο μέλι να μη διακινείται ως ελληνικό μέλι.
      Ένα σημαντικό βήμα, το οποίο κάναμε για να θωρακίσουμε και να προστατεύσουμε το ελληνικό μέλι, είναι ότι ταυτοποιήσαμε οκτώ κατηγορίες, οκτώ τύπους αμιγών ελληνικών μελιών. Έτσι πλέον το δικό μας μέλι έχει πάρει ονοματεπώνυμο.
      Έχουμε έρθει σε επαφή με το Υπουργείο Εθνικής Άμυνας και τον Ιούνιο για πρώτη φορά στο πρωινό των στρατιωτών των Ενόπλων Δυνάμεων θα συμπεριλαμβάνεται το καθαρά ελληνικό μέλι. Έχουμε βγάλει έξω μαρμελάδες ή άλλα τρόφιμα που χρησιμοποιούνταν για πρωινό και πλέον θα χρησιμοποιείται ελληνικό μέλι, έτσι ώστε αφ’ ενός μεν μία ποσότητα παραγωγής να απορροφάται από τις Ένοπλες Δυνάμεις και αφ’ ετέρου να συνηθίσουν τα στρατευμένα μας παιδιά να καταναλώνουν μέλι και να συνεχίσουν να το καταναλώνουν και όταν φύγουν από τις τάξεις του Στρατού.
      Έχουμε ενισχύσει σημαντικά τις εξαγωγές μελιού. Και θέλω να σας πω ότι φέτος είναι η δεύτερη καλύτερη χρονιά των τελευταίων ετών σε εξαγωγές μελιού.
      Ενισχύουμε και ενεργοποιούμε όλα τα προγράμματα της Ευρωπαϊκής Ένωσης, έτσι ώστε να στηριχθούν οι ομάδες των μελισσοκόμων. Και ενισχύουμε και τους μελισσοκομικούς συνεταιρισμούς για να μπορούν να αγοράζουν το μέλι σε καλύτερη τιμή.
      Τον επόμενο Σεπτέμβρη θα πραγματοποιηθεί στην Αθήνα μία μεγάλη εκδήλωση, σε συνεργασία με την Εθνική Διεπαγγελματική του Μελιού, προβολής του ελληνικού μελιού. Θα κληθούν όλα τα Μέσα Μαζικής Ενημέρωσης, οι καταναλωτικές οργανώσεις, ειδικοί επιστήμονες οι οποίοι θα αναλύσουν τα πλεονεκτήματα που έχει το ελληνικό μέλι σε σχέση με το εισαγόμενο μέλι, με το μέλι από άλλες χώρες.
      Θεωρώ ότι έχουμε δείξει ιδιαίτερη προσοχή για τον κλάδο. Θεωρώ ότι οι Έλληνες μελισσοκόμοι γνωρίζουν ότι για πρώτη φορά η πολιτεία είναι δίπλα τους, είναι αρωγός και συμπαραστάτης στις προσπάθειές τους. Πιστεύουμε ότι το ελληνικό μέλι έχει πολύ καλές προοπτικές. Πιστεύουμε ότι είναι ένας κλάδος που μπορεί να αναπτυχθεί περαιτέρω. Και παίρνουμε όλα εκείνα τα μέτρα που απαιτούνται, έτσι ώστε να στηριχθεί ο κλάδος, να στηριχθεί το ελληνικό μέλι, οι Έλληνες μελισσοκόμοι.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      «Το μέλι τρώνε οι άρχοντες…» -λέει το δημοτικό τραγούδι- «…το γάλα οι παπάδες και το μελισσοβότανο να λούζονται οι κυράδες».
      Φαίνεται, όμως, ότι οι άρχοντες της σημερινής Κυβέρνησης δεν το πρόσεξαν αυτό το προϊόν, που δεν συνδέεται μόνο με τη δική τους κατηγορία, όπως λέει το λαϊκό άσμα, αλλά και με τον ελληνικό λαό, με την ελληνική παράδοση, με τους φτωχούς μελισσοκόμους. Είναι ένα στοιχείο της οικονομίας μας, είναι ένα στοιχείο του περιβάλλοντος, γιατί ξέρει πολύ καλά ο κύριος Υπουργός ότι η μελισσοκομία αποτελεί μία δραστηριότητα οικολογικού χαρακτήρα, αλλά ταυτόχρονα είναι και ένα κοινωνικό στοιχείο, αφού συνδέεται με μια κατηγορία παραγωγών, όπως είναι οι απλοί και φτωχοί μελισσοκόμοι. 
      Φοβούμαι, όμως, ότι η περιγραφή που έκανε ο κύριος Υπουργός, κύριε Πρόεδρε, είναι απλώς μία περιγραφή τυπική των μέσων, ή, αν θέλετε, των προσπαθειών της Κυβέρνησης. Την ίδια στιγμή οι μελισσοκόμοι διαμαρτύρονται. Οι μόνοι που δεν διαμαρτύρονται είναι οι μεταπράτες του μελιού, οι βιομήχανοι, οι επιχειρήσεις που αναλαμβάνουν να προωθήσουν το μέλι και ενδεχομένως να βρίσκονται και πίσω από τις νοθείες ή και πίσω από τις τιμές, οι οποίες είναι τόσο εξευτελιστικές, ώστε αναγκάζουν το μελισσοκόμο να μη διαθέτει το προϊόν του. 
      Έτσι, έρχεται το εισαγόμενο μέλι, το οποίο ξέρετε πολύ καλά ότι καλύπτει σχεδόν το 60% της κατανάλωσης, ένα μέλι το οποίο δεν είναι της ποιότητας του δικού μας μελιού και τελικά δημιουργείται όλο αυτό το πρόβλημα, ένα πρόβλημα που φαίνεται ότι δεν μπορείτε να το λύσετε, για να μην πω ότι δεν θέλετε να το λύσετε. Θα πω ότι δεν μπορείτε να το λύσετε, γιατί τα μέτρα που λαμβάνετε, της προστασίας, του ελέγχου, δεν είναι αυτά που πρέπει. Είναι ένα πολύ βασικό στοιχείο της οικονομίας μας –έχουμε είκοσι έξι χιλιάδες μελισσοκόμους- αλλά είναι και οικολογική δραστηριότητα. Ξέρετε πολύ καλά ότι η όλη διαδικασία παραγωγής του μελιού έχει επίπτωση στο περιβάλλον.
      Πρέπει, λοιπόν, να ξαναδείτε τα μέτρα, ή εάν τα θεωρείτε σωστά, να προσέξετε να εφαρμόζονται όπως πρέπει, ώστε και την τιμή του μελιού να διασφαλίσετε, αλλά και την ποιότητά του και πάνω απ’ όλα αυτούς που ασχολούνται με την παραγωγή αυτού του τόσο στενά συνδεδεμένου προϊόντος με την ελληνική παράδοση, με την ελληνική διατροφή και μάλιστα, όπως ακούσαμε τώρα, και με τη διατροφή του στρατεύματός μας.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Χουρμουζιάδη.
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, εγώ ανέφερα στην πρωτολογία μου δέκα βασικές παρεμβάσεις που κάναμε για τη στήριξη του κλάδου. Τα στοιχεία τα οποία παρέθεσε ο κύριος συνάδελφος, είναι στοιχεία τα οποία δεν ξέρω από πού τα έχει πάρει, αλλά δεν ανταποκρίνονται στην πραγματικότητα. Το εισαγόμενο μέλι είναι ούτε το 10% στη χώρα μας. Ελληνικό μέλι διακινείται και οι τιμές, παρά το γεγονός ότι είχαμε ένα σοβαρότατο πρόβλημα πέρυσι με το παραδιχλωροβενζόλιο, ακολουθούν ανοδική τάση. Πέρυσι είχαμε μία στασιμότητα. Θυμάστε ότι είχε δημιουργηθεί ένα θέμα από πλευράς ελέγχων στο μέλι, αλλά κατορθώσαμε σε ένα χρόνο –και αυτό είναι πολύ σημαντικό- σε συνεργασία με όλους τους φορείς των μελισσοκόμων, με όλους τους φορείς του κλάδου, ενεργοποιώντας όλα τα προγράμματα της Ευρωπαϊκής Ένωσης, να αντικαταστήσουμε τις κυψέλες σε όλη τη χώρα. Έγινε μία τεράστια εκστρατεία, μία τεράστια ενημέρωση. Αυτήν τη στιγμή που μιλάμε οι εξαγωγές του ελληνικού μελιού σάς λέω ότι αυξάνονται, οι εισαγωγές ραγδαία έχουν μειωθεί, εντατικοποιούνται οι έλεγχοι και προστατεύονται οι Έλληνες μελισσοκόμοι.
      Είπατε ότι οι τιμές είναι εξευτελιστικές. Εγώ σας λέω ότι δεν είναι έτσι τα πράγματα. Μέλι διακινείται και μέσα από συνεταιριστικές οργανώσεις. Η Μελισσοκομική Θεσσαλονίκης καλύπτει ένα πολύ μεγάλο φάσμα πρωτοβάθμιων μελισσοκομικών συνεταιρισμών και πληρώνει τους μελισσοκόμους σε ικανοποιητικές τιμές. Εφόσον αυξάνεται η ζήτηση, αυτό έχει ως άμεσο επακόλουθο μία μικρή, αλλά σταθερή άνοδο των τιμών.  
      Σας λέω, λοιπόν, ότι αντιμετωπίζουμε με πολύ μεγάλη σοβαρότητα τον κλάδο του μελιού. Πιστεύουμε ότι πραγματικά έχει μεγάλα περιθώρια ανάπτυξης στη χώρα μας. Παράγουμε εξαιρετικό μέλι, υγιεινό μέλι, μέλι το οποίο εμείς καλούμε τους Έλληνες καταναλωτές να το καταναλώνουν. Μπαίνει το μέλι στο στρατό. Το προβάλλουμε πλέον και ως Υπουργείο από το Σεπτέμβρη σε συνεργασία με την Εθνική Διεπαγγελματική στο Λεκανοπέδιο και σε όλη τη χώρα.
      Γίνονται, λοιπόν, σοβαρές προσπάθειες. Εμείς θέλουμε πραγματικά να μας βοηθήσετε σ’ αυτές τις προσπάθειες που κάνουμε και να συμπαρασταθείτε στην προσπάθεια που κάνουμε για την ανάπτυξη του μελιού. Πιστεύουμε πραγματικά ότι ο τομέας αυτός αναπτύσσεται, αλλά έχει και ακόμη μεγαλύτερα περιθώρια περεταίρω ανάπτυξης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, εισερχόμαστε στις επίκαιρες ερωτήσεις δεύτερου κύκλου:
      Θα συζητηθεί η πρώτη με αριθμό 685/8-5-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Επικρατείας, σχετικά με το κλείσιμο του ραδιοφωνικού σταθμού «Φωνή της Αμερικής» στο Δασοχώρι Ξάνθης κ.λπ..
      Η επίκαιρη ερώτηση του κ. Σγουρίδη έχει ως εξής: 
      «Σε εφαρμογή της διακρατικής συμφωνίας Ελλάδας-Η.Π.Α. σταματά να εκπέμπει ο σταθμός «Φωνή της Αμερικής», που έχει έδρα το Δασοχώρι της Ξάνθης. Το γεγονός αυτό θα με άφηνε αδιάφορο αν οι ογδόντα δύο υπάλληλοι -τεχνικοί και διοικητικοί- του σταθμού, μαζί με τους εξήντα εργάτες και φύλακες, που εργάζονται σε εργολάβους υπηρεσιών δεν θα προστίθεντο στην ήδη βεβαρημένη από ανεργία περιοχή της Ανατολικής Μακεδονίας-Θράκης. Με δεδομένο ότι δεν θέτω θέμα διαφωνίας στην υλοποίηση της διακρατικής συμφωνίας, θεωρώ ότι πρέπει να ληφθούν μέτρα τόσο για τη συνέχιση του εθνικού προγράμματος της Ε.Ρ.Α., που εκπέμπεται από τις εγκαταστάσεις αυτές, όσο και για τη διασφάλιση των εργαζομένων σε μια τόσο ευαίσθητη περιοχή. 
      Εν όψει των ανωτέρω ερωτάται ο κύριος Υπουργός:
      1. Έχει εξετάσει τη δυνατότητα διατήρησης των εγκαταστάσεων της «Φωνής της Αμερικής», που σήμερα χρησιμοποιεί η Ε.Ρ.Α., ώστε να συνεχιστεί η μετάδοση των εκπομπών και ταυτόχρονα να απασχοληθούν στις εγκαταστάσεις αυτές ορισμένοι από τους υπαλλήλους που σήμερα βρίσκονται προ των πυλών της ανεργίας; 
      2. Θα απορροφηθούν οι εργαζόμενοι, που δεν θεμελιώνουν συνταξιοδοτικό δικαίωμα, στην Ε.Ρ.Α. Κομοτηνής και Καβάλας ή σε άλλες δημόσιες υπηρεσίες της περιοχής Ξάνθης-Καβάλας-Δράμας;».
      Στην επίκαιρη ερώτηση του κ. Σγουρίδη θα απαντήσει ο Υπουργός Επικρατείας κ. Ρουσόπουλος.
      Κύριε Υπουργέ, έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
      Θα παραθέσω συντόμως το ιστορικό αυτής της υπόθεσης ξεκινώντας από την ημερομηνία 28 Φεβρουαρίου 2006, οπότε και επισκέφθηκε τη Διοίκηση της Ε.Ρ.Τ. ομάδα εμπειρογνωμόνων του International Broadcasting Bureau των Ηνωμένων Πολιτειών και ζήτησε να εξεταστεί η δυνατότητα λειτουργίας από την Ε.Ρ.Τ. όλων των υποδομών της «Φωνής της Αμερικής» σ’ όλη την Ελλάδα -δεν είναι μόνο στην προαναφερόμενη από το συνάδελφο κ. Σγουρίδη περιοχή, αλλά είναι στις περιοχές Αφάντου στη Ρόδο και Δασοχωρίου στην Ξάνθη- μαζί με το υπηρετούν προσωπικό, με αντάλλαγμα την παραχώρηση των εγκαταστάσεων. Ομάδα εμπειρογνωμόνων, υπό το γενικό διευθυντή των τεχνικών υπηρεσιών της Ε.Ρ.Τ. μετέβη στις εγκαταστάσεις και κατήρτισε οικονομοτεχνική μελέτη, η οποία καταλήγει ότι η πρόταση δεν είναι συμφέρουσα για τη δημόσια τηλεόραση τόσο από πλευράς παλαιότητας των παραχωρουμένων τεχνικών υποδομών όσο και από πλευράς κόστους λειτουργίας και προσωπικού.
      Αναφέρω ενδεικτικά τα συμπεράσματα της οικονομοτεχνικής έκθεσης, την οποία και θα καταθέσω στα Πρακτικά της Βουλής: 
      «Πρώτον, για την ανάληψη και χρήση όλων των εγκαταστάσεων της Ξάνθης και της Ρόδου και του προσωπικού που υπηρετεί, το ετήσιο κόστος ανέρχεται σε 13.250.000 ευρώ για πλήρη λειτουργία και 9.500.000 ευρώ για λειτουργία μόνο των προγραμμάτων της Ε.Ρ.Τ.. Το ισοζύγιο είναι τελείως αρνητικό και δεν προτείνεται.
      Δεύτερον» -διαβάζω πάλι από τα συμπεράσματα της μελέτης- «για την ανάληψη των εγκαταστάσεων για χρήση μόνο των προγραμμάτων της Ε.Ρ.Τ., αλλά με το ανάλογο προσωπικό, με απόλυση δηλαδή των υπεραρίθμων, το ετήσιο κόστος ανέρχεται σε 5.300.000 ευρώ. Το ισοζύγιο κρίνεται αρνητικό και δεν προτείνεται».
      Στο ίδιο πλαίσιο των συμπερασμάτων της μελέτης της Ε.Ρ.Τ. κινούνται και οι επισημάνσεις του Διεθνούς Γραφείου Μεταδόσεων των Ηνωμένων Πολιτειών, όπως αποτυπώνονται σ’ επιστολή του Διευθυντή Τεχνικών Υπηρεσιών κ. Moore, προς τον Πρόεδρο της Ε.Ρ.Τ., καθώς και του κ. Levin, συμβούλου για δημόσιες και μορφωτικές υποθέσεις της αμερικανικής πρεσβείας. Θα καταθέσω επίσης τα στοιχεία αυτά στα Πρακτικά της Βουλής, για να έχουν γνώση οι συνάδελφοι. 
      Λυπούμαι, αλλά υπάρχει μεγάλο κόστος στη συντήρηση πολύ παλαιάς τεχνολογίας πομπών, ιδίως σ’ ό,τι έχει να κάνει με το ρεύμα. Πολύ μεγάλο κόστος υπάρχει επίσης από τους μισθούς, τις αμοιβές, των εργαζομένων έως τώρα στη «Φωνή της Αμερικής». Έτσι, η Ε.Ρ.Τ. δεν μπορεί να προχωρήσει σε καμία λύση, όπως ακριβώς θα δείτε, κύριε συνάδελφε, στο αναλυτικό σημείωμα-μελέτη, που έχει γίνει από τον προαναφερθέντα τεχνικό διευθυντή της.
      Ευχαριστώ πολύ.
      (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κύριε Σγουρίδη, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κατ’ αρχάς, κύριε Πρόεδρε, για να μπορέσουν να  μας κατανοήσουν σ’ αυτήν εδώ την Αίθουσα και άλλοι Βουλευτές, οι οποίοι παρακολουθούν αυτήν τη δημόσια συζήτηση –όπως θα πρέπει να πω ότι και σε ερώτηση που καταθέσαμε έχουν υπογράψει και οι Βουλευτές κ. Τσακλίδης και κ. Μανωλιά και πήραμε την απάντηση και τα στοιχεία που καταθέτετε στη Βουλή, κύριε Υπουργέ- θα πω τα εξής:
      Θα πρέπει να διευκρινίσω ότι δεν ομιλούμε για τη «Φωνή της Αμερικής», ομιλούμε για τη φωνή της Ελλάδας. Με τη διάλυση των εγκαταστάσεων στο Δασοχώρι και στο Αφάντο Ρόδου, όπου υπάρχει μία κεραία, σιγούν οι δύο κεραίες βραχέων και οι δύο κεραίες μεσαίων, που μεταφράζουν την Ελλάδα και το ελληνικό πνεύμα σε δώδεκα γλώσσες σ’ όλο τον κόσμο, σ’ όλα τα γεωγραφικά μήκη και πλάτη της γης και επίσης, σιγά η επικοινωνία της Ελλάδας, της πατρίδας με τα οκτώ εκατομμύρια των αποδήμων μας και με τους ναυτικούς μας. 
      Σας καταθέτω έγγραφο του Υπουργείου Εμπορικής Ναυτιλίας για την ενημέρωση των ναυτικών από την ΕΡΑ-5, όπου καταλήγει ο πλοίαρχος κ. Κωνσταντίνος Μίχος λέγοντας: «Παρακαλώ όπως δεδομένου του ενδιαφέροντος του Υπουργείου Εμπορικής Ναυτιλίας για ενημέρωση των ναυτικών μας, εξετάσετε το θέμα και μας πληροφορήσετε σχετικά το συντομότερο».
      Θέλω, όμως, να μου απαντήσετε στη δευτερολογία σας, κύριε Υπουργέ, στα εξής: Πρώτον, η Ελλάδα-ΕΡΤ δεν χρειάζεται τα βραχέα και μεσαία κύματα, που έχουν αυτήν την εμβέλεια; Δεύτερον, η Ελλάδα-ΕΡΤ δεν θέλει την ΕΡΑ-5, η οποία πραγματικά μπορεί και στέλνει αυτά τα μηνύματα; Τότε αυτά που γράφετε στην ιστοσελίδα της ΕΡΑ-5 είναι αληθή ή αναληθή για το πρόγραμμα, το οποίο θέλετε η ΕΡΑ-5 να έχει; Τρίτον, η μητέρα Ελλάδα δεν θέλει αυτήν την επικοινωνία, η οποία της στοιχίζει 2,3 εκατομμύρια ευρώ ετησίως για ογδόντα οκτώ ώρες εβδομαδιαίως με όλο τον κόσμο και όχι 10,1 εκατομμύρια ευρώ, όπως σας έβγαλαν οι εμπειρογνώμονες τους οποίους στείλατε, οι οποίοι είναι κακεντρεχείς και οι οποίοι αντιμετώπισαν τους εργαζόμενους εκεί σαν να μην υπήρχαν; 
      Καταθέτω αντίστοιχη μελέτη υπολογισμού για είκοσι δύο ώρες λειτουργίας ημερησίως, τεσσάρων πομπών, πόσα λεφτά είναι ακριβώς και μάλιστα κατά πόσο η Δ.Ε.Η. μπορεί να ρευματοδοτήσει αυτές τις κεραίες, ενώ δεν θα χρησιμοποιηθούν οι γεννήτριες, οι οποίες είναι, αν θέλετε, πετρελαιοβόρες. 
      Κι αν και το κόστος σάς εμποδίσει να προχωρήσετε, ερωτώ τα εξής: Οι ογδόντα δύο εργαζόμενοι, οι οποίο υπάρχουν, τι θα γίνουν; Οι είκοσι τέσσερις συνταξιοδοτούνται. Οι δέκα θα πάρουν σύνταξη σε τρία χρόνια. Οι σαράντα οκτώ τι θα γίνουν;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Ψηφίσαμε τροπολογία για τη Νάουσα για διακόσιους εργαζόμενους. Στην Ξάνθη έχουμε πενήντα εργαζόμενους αυτήν τη στιγμή, οι οποίοι μένουν χωρίς δουλειά και υπάρχουν άλλοι τριακόσιοι από το «ΜΙΧΑΗΛΙΔΗ» ο οποίος δεν δουλεύει, όπως είπε προηγουμένως ο κύριος Υπουργός και οι οποίοι μένουν απ’ έξω και πόσα άλλα εργοστάσια ακόμη έχουν κλείσει. Τι θα γίνουν οι εργαζόμενοι αυτοί; Μια απάντηση θέλω, κύριε Υπουργέ, σ’ αυτά τα ερωτήματα.
      (Στο σημείο αυτό ο Βουλευτής κ. Σγουρίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Νομίζω ότι υπάρχει μία σύγχυση  στην απάντηση του συναδέλφου ή στις παρατηρήσεις του συναδέλφου.
      Πρώτον, σε ό,τι αφορά τη «Φωνή της Αμερικής» ισχύουν όλα όσα σας έχω πει. Η μελέτη κατετέθη. Μάλιστα έφθασε σε σημείο αυτοί οι οποίοι ήθελαν να πουλήσουν τη «Φωνή της Αμερικής» να παραδεχθούν τα στοιχεία της μελέτης ότι είναι τέτοια. Όταν κάποιος θέλει να πουλήσει και παραδέχεται αυτά τα οποία του λέει ο απέναντί του, που κάνει τη μελέτη, μάλλον τα πράγματα είναι έτσι όπως τα καταθέτω.
      Δεύτερον, όσον αφορά την ΕΡΑ-5, δεν αντιλαμβάνομαι από πού και ως πού εμπλέκεται το ένα θέμα με το άλλο. Ουδέν πρόγραμμα καταργείται της ΕΡΑ-5, ουδέν πρόγραμμα καταργείται των βραχέων, συνεχίζεται κανονικά η λειτουργία. Αν έχετε οποιαδήποτε τέτοια υπόνοια, μπορώ να σας διαβεβαιώσω ότι δεν υπάρχει κανένα απολύτως πρόβλημα και να σας φέρω και στοιχεία από την Ε.Ρ.Τ.. Μπορείτε να καταθέσετε και νέα ερώτηση, αν θέλετε. Μπορείτε να μεταβείτε και στην Ε.Ρ.Τ., αν θέλετε. Έχει έρθει πολλές φορές και ο Πρόεδρος της Ε.Ρ.Τ. εδώ στην Επιτροπή Θεσμών και Διαφάνειας και έχει μιλήσει για όλα αυτά τα θέματα. Ουδεμία πρόθεση και ουδεμία τέτοια υπόνοια υπάρχει να καταργηθεί η οποιαδήποτε υπηρεσία της Ε.Ρ.Τ. στο εξωτερικό.
      Τρίτον, σε ό,τι αφορά τους εργαζόμενους θα μου επιτρέψετε να πω ότι θεωρώ ατυχή το χαρακτηρισμό σας περί κακεντρεχών εργαζομένων της Ε.Ρ.Τ.. Γιατί οι εργαζόμενοι της Ε.Ρ.Τ. είναι αυτοί, οι οποίοι πήγαν και έκαναν αυτήν τη μελέτη. Επίσης θεωρώ ατυχή και την επισήμανση που κάνατε απευθυνόμενος σε μία Κυβέρνηση και σ’ έναν Υπουργό, ο οποίος γνωρίζετε πολύ καλά ότι παρέλαβε χίλιους επτακόσιους συμβασιούχους στην Ε.Ρ.Τ. εκ των οποίων οι χίλιοι πεντακόσιοι με το προεδρικό διάταγμα του κ. Παυλόπουλου ήδη μονιμοποιούνται, ήδη τακτοποιούνται. Δηλαδή, εργαζόμενοι οι οποίοι ζούσαν με ανασφάλεια για πολλά έτη, σε ομηρία, απεκατεστάθησαν, δημοσιογράφοι και τεχνικοί. 
      Μην εγκαλείτε, λοιπόν, αυτήν την Κυβέρνηση για έλλειψη ευαισθησίας απέναντι στους εργαζομένους. Γιατί την ευαισθησία, που έχει δείξει αυτή η Κυβέρνηση απέναντι στο θέμα αυτό, τη βλέπετε καθημερινώς, την είδατε στο συγκεκριμένο παράδειγμα της Ε.Ρ.Τ.: Χίλιοι πεντακόσιοι εργαζόμενοι περίμεναν -όμηροι όντες- επί χρόνια αυτό το οποίο δεν έκανε ποτέ η προηγούμενη κυβέρνηση και έκανε τούτη η Κυβέρνηση.
      Ευχαριστώ πολύ.
      ΠΑΝΑΓΙΩΤΗΣ ΣΓΟΥΡΙΔΗΣ: Δεν μου απαντήσατε, όμως! 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Δήμων και Κοινοτήτων». 
      Επίσης έχω την τιμή να σας ανακοινώσω ότι ο συνάδελφος Βουλευτής Πιερίας κ. Αντώνης Καρπούζας ζητεί από τη Βουλή άδεια απουσίας στο εξωτερικό για το διάστημα 12 έως 16 Μαΐου. Θα μεταβεί στο Ανόβερο, ως εκπρόσωπος του κόμματός του. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης):  Η Βουλή ενέκρινε.
      Εισερχόμεθα στη συζήτηση της τελευταίας επίκαιρης ερώτησης για σήμερα. Είναι η δεύτερη με αριθμό 698/8-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων και Υγείας και Κοινωνικής Αλληλεγγύης, σχετικά με τις περιβαλλοντικές επιπτώσεις από τη λειτουργία της Βιομηχανίας ΕΛ.Β.Υ. Α.Ε. στο Κιλκίς κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Στην περιοχή του Δήμου Κιλκίς στο Δ.Δ. Σταυροχωρίου βρίσκεται εγκατεστημένη η Βιομηχανία Υδρύαλου και Βιοντίζελ με την επωνυμία «ΕΛ.Β.Υ. Α.Ε.».
      Τα απόβλητα της βιομηχανίας αυτής δημιουργούν σοβαρές και επικίνδυνες καταστάσεις για το περιβάλλον και την υγεία των κατοίκων της περιοχής (ρύπανση και ηχορύπανση), αφού δεν διαθέτει βιολογικό καθαρισμό και είναι εγκατεστημένη εκτός της ΒΙ.ΠΕ. του Κιλκίς.
      Το αποτέλεσμα ήταν να διοχετεύει τα απόβλητα μέσω καναλιών σε παρακείμενο χείμαρρο και, όταν οι κάτοικοι με πρωτοβουλία τους έκλεισαν τον αγωγό, να τα διοχετεύει στα παρακείμενα χωράφια, που μετατράπηκαν σε λίμνες. Υπάρχει κίνδυνος μόλυνσης του υδροφόρου ορίζοντα. 
      Μετά τις αγωνιστικές κινητοποιήσεις των κατοίκων, με απόφαση του Νομάρχη Κιλκίς, διεκόπη προσωρινά η λειτουργία της «ΕΛ.Β.Υ. Α.Ε.». 
      Να σημειωθεί ότι σε ελέγχους που έγιναν βρέθηκαν τα απόβλητα του Βιοντίζελ να είναι οκτώ και δώδεκα φορές πάνω από τα επιτρεπόμενα όρια. 
      Το πρόβλημα είναι σημαντικό και επείγον. Αφορά το περιβάλλον και την υγεία των κατοίκων της περιοχής.
      Γι’ αυτό ερωτώνται οι κύριοι Υπουργοί:
      Γιατί η συγκεκριμένη βιομηχανία είναι εγκατεστημένη εκτός ΒΙ.ΠΕ. Κιλκίς, που διαθέτει τις ανάλογες υποδομές; Πώς δόθηκε η έγκριση περιβαλλοντικών όρων του Υ.ΠΕ.ΧΩ.Δ.Ε., αφού η βιομηχανία δεν εξασφαλίζει τους όρους και γιατί δεν έγιναν οι απαραίτητοι έλεγχοι τήρησης των όρων;
      Τι μέτρα θα παρθούν για την οριστική λύση του προβλήματος;»
      Στην επίκαιρη ερώτηση του κ. Τζέκη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με τη λειτουργία της μονάδος «ΕΛ.Β.Υ. Α.Ε.» στο Σταυροχώρι Κιλκίς, θα ήθελα να αναφέρω τα εξής: Το 2003, με απόφαση των Γενικών Διευθυντών Περιβάλλοντος του Υ.ΠΕ.ΧΩ.Δ.Ε. και του Γενικού Διευθυντού Βιομηχανίας του Υπουργείου Ανάπτυξης, εγκρίθηκαν οι περιβαλλοντικοί όροι για τη λειτουργία της μονάδας παραγωγής βιοντίζελ σε υφιστάμενο βιομηχανικό κτήριο της Ελληνικής Βιομηχανίας Υδρυάλου. Για την έκδοση της απόφασης αυτής ακολουθήθηκε η διαδικασία, σύμφωνα με την τότε ισχύουσα νομοθεσία. Ελήφθησαν υπ’ όψιν η προκαταρκτική περιβαλλοντική εκτίμηση και αξιολόγηση της Διεύθυνσης Χωροταξίας της Περιφέρειας Κεντρικής Μακεδονίας και η γνωμοδότηση του οικείου νομαρχιακού συμβουλίου. 
      Στην προαναφερθείσα απόφαση έγκρισης περιβαλλοντικών όρων δεν προβλέπεται διάθεση υγρών αποβλήτων σε αποδέκτη. Αντιθέτως, προβλέπεται πλήρης ανακύκλωση των υγρών πλύσης του βιοντίζελ κατά την παραγωγική διαδικασία. Το 2004, με την απόφαση 82/24, η απόφαση έγκρισης περιβαλλοντικών όρων τροποποιήθηκε και ανανεώθηκε από την Περιφέρεια Κεντρικής Μακεδονίας, στην οποία πλέον, σύμφωνα με τη νεότερη περιβαλλοντική νομοθεσία, υπάγεται η συγκεκριμένη αρμοδιότητα. 
      Προσφάτως, από τη βιομηχανία «ΕΛ.Β.Υ. Α.Ε.», λόγω αστοχίας στη γραμμή παραγωγής, προκλήθηκε ανεξέλεγκτη διάθεση υγρών αποβλήτων, με αποτέλεσμα τη ρύπανση γειτονικών αγροτεμαχίων. Η αρμόδια υπηρεσία της Νομαρχιακής Αυτοδιοίκησης Κιλκίς έκανε τους σχετικούς ελέγχους και επέβαλε πρόστιμο, σύμφωνα με τη διαδικασία που προβλέπει ο ν. 1650/1986.
      Ακολούθως, ο Νομάρχης Κιλκίς αποφάσισε την προσωρινή διακοπή λειτουργίας της βιομηχανίας και επέβαλε συγκεκριμένους όρους για την επαναλειτουργία της. 
      Με νεότερη απόφασή του στις 8/5/2006, ο Νομάρχης Κιλκίς αποφάσισε την άρση της προηγούμενης απόφασής του περί προσωρινής διακοπής λειτουργίας της συγκεκριμένης μονάδας, αφού εξέλιπαν οι λόγοι για τους οποίους είχε εκδοθεί αυτή, μετά από μια σειρά μέτρων, που υποχρεώθηκε να λάβει η συγκεκριμένη βιομηχανία και για τα οποία μέτρα θα αναφερθώ στη συνέχεια. 
      Έχω στη διάθεσή σας, κύριε συνάδελφε, τις σχετικές αποφάσεις, τις οποίες θα καταθέσω στα Πρακτικά της Βουλής για την πληρέστερη ενημέρωσή σας. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κύριε Τζέκη, έχετε το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Θέλω να ξεκαθαρίσω ότι αυτή η βιομηχανία έχει πρόβλημα από την αρχή της λειτουργίας της μονάδας παραγωγής βιοντίζελ. Δηλαδή, δεν είναι τυχαίο το συμβάν που προκάλεσε αυτήν τη ρύπανση και την ηχορύπανση. Αυτό το επιβεβαιώνουν οι κάτοικοι που ζουν εκεί. 
      Το πρόβλημα για εμάς είναι πώς δόθηκε μια τέτοια άδεια σε μια τέτοια βιομηχανία, που δεν πληροί τους όρους. Μου είπατε ότι δεν προβλέπεται στη μελέτη να υπάρχουν απόβλητα, αλλά εγώ θα σας καταθέσω στα Πρακτικά τις φωτογραφίες, που έχουν βγάλει οι κάτοικοι και ο δήμος της περιοχής, για να δείτε τι γίνεται εκεί σε μια απόσταση πεντακοσίων μέτρων πέρα από τη βιομηχανία, όπου είναι διάσπαρτα τα απόβλητα μέσα στα χωράφια. 
      Αυτό συμβαίνει από τη στιγμή που έκλεισαν τον αγωγό, που τα έριχνε τα απόβλητα στο ρυάκι για να πάνε στο χείμαρρο. Όμως από την αρχή ήταν γνωστό ότι αυτή η βιομηχανία θα είχε τα απόβλητα. Δεν ξέρω τώρα τι έκαναν οι αρμόδιες υπηρεσίες που στείλατε εκεί, κύριε Υπουργέ, αλλά πρέπει να ελεγχθούν και αυτό είναι ένα ζήτημα. Δεν είναι μεγάλη βιομηχανία. Πώς, λοιπόν, δόθηκε η άδεια από τα κεντρικά κατ’ αρχάς και ύστερα με το νόμο, που άλλαξε, πήγε στην Περιφέρεια κ.λπ.; Σε μια συνομιλία που είχαμε με το νομάρχη, μας είπε ότι δεν είναι δική του αρμοδιότητα και ότι η άδεια δόθηκε από το Υπουργείο και από την Περιφέρεια εν συνεχεία.
       Όσον αφορά το τώρα, θα ήθελα να ρωτήσω τι κρύβεται πίσω από αυτήν τη βιομηχανία; Δεν θέλω να υποθέσω και να πιστέψω ότι ο εν λόγω επιχειρηματίας έχει κάποιον «μπάρμπα στην Κορώνη» για να μπορεί να προκαλεί αυτήν την καταστροφή στην περιοχή. Και καταλαβαίνω βέβαια γιατί η Κυβέρνηση είχε βγάλει αυτήν τη βιομηχανία ως πρότυπο, όταν ανέπτυξε την περίφημη θεωρία για τα βιοκαύσιμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ξέρετε, εκεί η περιοχή είναι σιτοπαραγωγική. Και εκεί ακριβώς έγιναν και σεμινάρια για το ότι θα έχουμε ελαιούχους καρπούς για να βγάζει βιοκαύσιμα η συγκεκριμένη βιομηχανία. 
      Όμως, η συγκεκριμένη βιομηχανία, από ό,τι λέγεται και γράφεται στην περιοχή, φέρνει έλαια από τρίτες χώρες. Υπάρχει, λοιπόν, έντονο το πρόβλημα για την υγεία των κατοίκων, όπως λέει και ο δήμος. Κύριε Υπουργέ, ο δήμος έκανε τρεις διαδοχικές μετρήσεις και βρήκε ότι πραγματικά είναι επτά με δώδεκα φορές πάνω από το επιτρεπτό όριο. Άρα, λοιπόν, ρυπαίνει και ηχορυπαίνει. Κάθε βράδυ οι κάτοικοι του διαμερίσματος του Δήμου Κιλκίς λένε ότι είναι σαν να σκάνε χειροβομβίδες. Τι γίνεται, λοιπόν, μέσα σ’ αυτό το εργοστάσιο; 
      Επίσης, κύριε Πρόεδρε, θα πρέπει να ληφθεί υπ’ όψιν ότι αρχίζει να μολύνεται και ο υδροφόρος ορίζοντας, βάσει των όσων λένε και οι επιστήμονες της περιοχής και ο σύλλογος εκεί και οι κάτοικοι. Υπάρχει σοβαρό πρόβλημα. 
      Επίσης, κύριε Υπουργέ, περιμένω απάντηση στο γιατί δώσατε άδεια εγκατάστασης στη βιομηχανία εκτός της ΒΙ.ΠΕ.; Είναι διακόσια μέτρα εκτός της ΒΙ.ΠΕ., ενώ μέσα η βιομηχανική περιοχή έχει βιολογικό καθαρισμό και όλη την υποδομή. 
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη. Ήσασταν σαφής. Σας ευχαριστώ. 
      Το λόγο έχει ο κύριος Υπουργός. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ’ αρχήν, θα αναφερθώ στην τελευταία παρατήρηση του κυρίου συναδέλφου που αφορούσε το γιατί δώσαμε την άδεια. Δεν τη δώσαμε εμείς. Αυτές οι άδειες έχουν δοθεί, κύριε συνάδελφε. 
      Θα σας πω, όμως, ότι σύμφωνα με την ισχύουσα νομοθεσία, δεν είναι υποχρεωτική η εγκατάσταση μιας βιομηχανίας σε ΒΙ.ΠΕ.. Εφόσον πληρούνται οι προϋποθέσεις της νομοθεσίας –πολεοδομικής, περιβαλλοντικής κ.λπ.- έχει τη δυνατότητα μια βιομηχανία να εγκατασταθεί, να χωροθετηθεί και εκτός βιομηχανικής περιοχής. 
      ΑΓΓΕΛΟΣ ΤΖΕΚΗΣ: Δεν πληρούνται, κύριε Υπουργέ! 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σε ό,τι αφορά τις ενστάσεις σας ή και αυτές του κυρίου Νομάρχη, όπως τις καταθέσατε προηγουμένως, θα καταθέσω και νεότερα έγγραφα, όπως αυτό της Νομαρχιακής Αυτοδιοίκησης Κιλκίς προς το Νομαρχιακό Συμβούλιο με θέμα: «Εισήγηση για την έγκριση των περιβαλλοντικών όρων», που καταλήγει ως εξής: «Εισηγούμαστε την έγκριση της μελέτης». 
      Άλλο έγγραφο. «Η Νομαρχιακή Επιτροπή μετά από διαλογική συζήτηση αποφασίζει ομόφωνα, εγκρίνει τη μελέτη περιβαλλοντικών επιπτώσεων» κ.λπ.. Συνεπώς, τα πράγματα έχουν έτσι όπως τα ανέφερα στην πρωτολογία μου.
      Θα αναφέρω ορισμένες ενέργειες για τις οποίες έχουμε ενημερωθεί ως Υ.ΠΕ.ΧΩ.Δ.Ε., ενέργειες στις οποίες υποχρεώθηκε να προβεί η βιομηχανία μετά από αυτό το ατυχέστατο, πράγματι, περιστατικό. Η βιομηχανία υποχρεώθηκε να συλλέξει τα υγρά απόβλητα που είχαν πλημμυρίσει τον περιβάλλοντα χώρο της και αγροτεμάχια της περιοχής. Όλες οι ποσότητες αυτών των υγρών αποβλήτων έχουν μεταφερθεί για βιολογική επεξεργασία στη βιομηχανία «ΠΕΛΟΠΑΚ Α.Ε.», που είναι εγκατεστημένη στη Σίνδο. Επίσης, η εταιρεία υποχρεώθηκε να έχει σύστημα χημικού καθαρισμού αποβλήτων ως δικλίδα ασφαλείας σε περίπτωση νέας βλάβης.
      Τέλος, θα ήθελα να καταθέσω ότι το Υ.ΠΕ.ΧΩ.Δ.Ε. με το Σώμα Επιθεωρητών Περιβάλλοντος θα κάνει νέους ελέγχους στη συγκεκριμένη βιομηχανία και για τα αποτελέσματα θα ενημερώσουμε αρμοδίως.
      Ευχαριστώ πολύ.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις». 
      Η Διάσκεψη των Προέδρων, σε συνεδρίασή της στις 4-5-2006, αποφάσισε τη συζήτηση του νομοσχεδίου αυτού σε μια έως δυο συνεδριάσεις. Έτσι είχαμε πει τότε, με την προϋπόθεση ότι θα υπάρξουν τροπολογίες. Εφόσον δεν υπάρχουν τροπολογίες, θα το συζητήσουμε σε μια συνεδρίαση. 
      Ερωτάται το Σώμα αν συμφωνεί.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Επομένως, συμφωνούμε όλοι να συζητηθεί το νομοσχέδιο σε μια συνεδρίαση.
      Έχω την τιμή να σας γνωρίσω πως κατά τη συζήτηση επί της αρχής, των άρθρων και του συνόλου του νομοσχεδίου αυτού Κοινοβουλευτικός Εκπρόσωπος της Νέας Δημοκρατίας ορίζεται ο κ. Κωνσταντίνος Τασούλας, με απόφαση του Γενικού Γραμματέα της Κοινοβουλευτικής Ομάδας κ. Σταύρου. Εκ μέρους του Κ.Κ.Ε., με απόφαση του κ. Ορέστη Κολοζώφ, Κοινοβουλευτικός Εκπρόσωπος του Κ.Κ.Ε. ορίζεται η Βουλευτής κ. Βέρα Νικολαϊδου. 
      Πριν εισέλθουμε στη συζήτηση του νομοσχεδίου, θα ήθελα να ρωτήσω τον κύριο Υπουργό αν έχει κάποιες τροποποιήσεις. Πάντως, κύριε Υπουργέ, αν έχετε πολλές τροποποιήσεις, καταθέστε τις στα Πρακτικά και θα διανεμηθούν στους κυρίους συναδέλφους. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριε Πρόεδρε, οι νομοτεχνικές διορθώσεις-προσθήκες που έχω να κάνω, είναι λίγες και έχουν ως εξής: 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τις προαναφερθείσες νομοτεχνικές διορθώσεις-προσθήκες, που έχουν ως εξής: 
      (ΝΑ ΦΩΤΟΓΡΑΦΗΘΕΙ Η ΣΕΛ. 69)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Προχωρούμε, λοιπόν, στη συζήτηση του νομοσχεδίου. 
      Το λόγο έχει ο εισηγητής της Πλειοψηφίας κ. Αλέξανδρος Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, με το παρόν νομοσχέδιο ενσωματώνεται στην ελληνική έννομη τάξη η οδηγία 2004/25/ΕΚ του Ευρωπαϊκού Κοινοβουλίου και του Συμβουλίου της 21ης Απριλίου 2004 σχετικά με τις δημόσιες προσφορές εξαγοράς. Πρόκειται για την πρώτη φορά στη χώρα μας που το σημαντικό αυτό θέμα θα τύχει νομοθετικής ρύθμισης. Μέχρι σήμερα ρυθμιζόντουσαν οι δημόσιες προτάσεις εξαγοράς, παλαιότερα, από μια απόφαση του Διοικητικού Συμβουλίου του Χρηματιστηρίου Αθηνών και πιο πρόσφατα από αποφάσεις της Επιτροπής Κεφαλαιαγοράς. 
      Στο πλαίσιο της Ευρωπαϊκής Ένωσης, είχε από πολύ πριν αναγνωριστεί η σημασία των δημοσίων προτάσεων εξαγοράς, ως εργαλείου δράσης των εταιρειών, αλλά ακόμα και ως πρακτικής, η οποία γεννούσε την ανάγκη προστασίας των επενδυτών. Μετά από πολύχρονες προσπάθειες και διαβουλεύσεις εκδόθηκε η με αριθμό 2004/25/ΕΚ οδηγία. 
      Με το παρόν, λοιπόν, σχέδιο νόμου επιτελείται κατ’ αρχήν η εναρμόνιση της ελληνικής νομοθεσίας προς τις επιταγές της ανωτέρω οδηγίας, αλλά και η εκσυγχρόνιση του ελληνικού δικαίου, προσαρμόζοντάς το καλύτερα στις σύγχρονες ανάγκες της Κεφαλαιαγοράς. 
      Το παρόν νομοσχέδιο διέπεται από κάποιες βασικές αρχές, οι οποίες αναφέρονται και στο άρθρο 5 αυτού. Συγκεκριμένα οι βασικές αρχές του νομοσχεδίου είναι οι εξής: 
      Η αρχή της ισότιμης μεταχείρισης των μετόχων, η οποία αποτελεί εξειδίκευση της γενικότερης συνταγματικής αρχής της ισότητας. 
      Η αρχή της προστασίας των κατόχων κινητών αξιών και κυρίως των μετόχων της μειοψηφίας, σε περίπτωση που μεταβάλλεται ο έλεγχος μιας εισηγμένης εταιρείας. Το διοικητικό συμβούλιο της υπό εξαγορά εταιρείας υποχρεούται να ενεργεί με γνώμονα το συμφέρον της εταιρείας.
      Η υποχρέωση αυτή αποκτά ιδιαίτερη σημασία, αν λάβει κανείς υπόψη του δύο παραμέτρους: Κατ’ αρχήν, είναι πιθανό τα μέλη του διοικητικού συμβουλίου να είναι και κάτοχοι μετοχών και να επιθυμούν να εξυπηρετήσουν δικούς τους σκοπούς, διακυβεύοντας τα συμφέροντα των λοιπών επενδυτών και κυρίως των μικροεπενδυτών, οι οποίοι συνήθως βρίσκονται εκτός των κέντρων αποφάσεων. Αλλά και σε περίπτωση που επιθυμούν να παραμείνουν στις θέσεις τους μετά την εξαγορά, είναι πολύ πιθανό να διατηρήσουν μια ευνοϊκή στάση προς την προτείνουσα εταιρεία, με στόχο να κερδίσουν την εύνοιά της.
      Επίσης η γενικότερη προστασία της ελληνικής Κεφαλαιαγοράς από μέσα τεχνητού επηρεασμού των τιμών, αλλά και από αθέμιτες πρακτικές. Η αρμοδιότητα της Επιτροπής Κεφαλαιαγοράς ως εποπτεύουσας αρχής, που θα διασφαλίσει την τήρηση των ως άνω αρχών, αλλά και των διατάξεων του παρόντος νομοσχεδίου εν γένει.
      Κυρίες και κύριοι συνάδελφοι, ο προτεινόμενος νόμος έχει έναν και μόνο στόχο: Να προστατεύσει τους μικροεπενδυτές στην περίπτωση που μεταβάλλεται ο έλεγχος μιας εισηγμένης εταιρείας. Όταν ένας μεγαλομέτοχος πουλάει τη συμμετοχή του σε μια εταιρεία, συνήθως πουλάει σε υψηλότερη τιμή, διότι ο αγοραστής προσβλέπει και στη δυνατότητα να «ελέγχει» και να κατευθύνει πλέον την εταιρεία. Ο μεγαλομέτοχος, δηλαδή, εισπράττει το λεγόμενο «υπερτίμημα ελέγχου».
      Επιπρόσθετα, ο μικρομέτοχος επενδύει σε μια εταιρεία, γνωρίζοντας -εκτός των άλλων- ποιος την ελέγχει. Ο μικρομέτοχος ενδεχομένως να μη θέλει να παραμείνει στην εταιρεία, αφού αλλάξει ο έλεγχός της. Το σχέδιο νόμου, λοιπόν, προβλέπει ότι πρέπει να παρασχεθεί στο μικρομέτοχο η δυνατότητα να πουλήσει τις μετοχές του στην ίδια τιμή, στην οποία πούλησε και ο μεγαλομέτοχος τις δικές του μετοχές.
      Η υποβολή δημόσιας πρότασης, που είναι υποχρεωτική σε περίπτωση που ένα πρόσωπο αποκτά τον έλεγχο εισηγμένης εταιρείας, προβλέπεται ήδη στο ελληνικό κανονιστικό πλαίσιο. Ειδικότερα, στην υφιστάμενη ρύθμιση προβλέπεται συγκεκριμένο όριο, πάνω από το οποίο θεωρείται ότι κάποιος αποκτά τον έλεγχο μιας εταιρείας, ώστε να μη δημιουργούνται ερωτηματικά για το πότε αποκτάται ο έλεγχος και υπάρχει ανασφάλεια των συναλλασσομένων.
      Αυτή η λύση, να υπάρχει ένα συγκεκριμένο κατώφλι για τη διαπίστωση αλλαγής ελέγχου μιας εισηγμένης εταιρείας, διατηρείται στο νέο σχέδιο νόμου. Η καινοτομία του σχεδίου βρίσκεται στο γεγονός ότι για πρώτη φορά αυτό το όριο απόκτησης του ελέγχου ορίζεται σε ρεαλιστικά επίπεδα. Συγκεκριμένα, το όριο ορίζεται στο 1/3 αντί για το 1/2, που ήταν μέχρι σήμερα. Παρόμοιο όριο συναντάει κανείς σε όλες τις χώρες-μέλη που χρησιμοποιούν αυτού του είδους τα όρια: Γερμανία, Γαλλία, Αγγλία, Ιταλία, Ολλανδία, Ιρλανδία, Φινλανδία, Αυστρία, Δανία και Πολωνία. Διαφορετικά όρια έχουν η Ουγγαρία και η Σλοβενία, όπου έχουν το 25% και η Λετονία που έχει το 50%.
      Επιπρόσθετα το σχέδιο νόμου, κυρίες και κύριοι συνάδελφοι, προβλέπει και ένα δεύτερο, κυμαινόμενο όριο για το μέτοχο που κατέχει μεταξύ του 1/3  και του 1/2 των μετοχών μιας εταιρείας. Έτσι, αν ο μέτοχος αυτός αποκτήσει επιπλέον μετοχές της εταιρείας σε ποσοστό που ξεπερνάει το 3% του μετοχικού κεφαλαίου κατά τη διάρκεια των δώδεκα μηνών, υποχρεούται να υποβάλει δημόσια πρόταση.
      Αν, δηλαδή, μελλοντικά εισαχθεί μια εταιρεία στο Χρηματιστήριο και ο «Βασικός Μέτοχος» κατέχει, για παράδειγμα, το 40% των μετοχών της εταιρείας, αν αυτός ο μέτοχος αγοράσει μετοχές έτσι ώστε να ξεπεράσει το 43% εντός δωδεκαμήνου, πρέπει να υποβάλει δημόσια πρόταση. Φυσικά, δεν έχει τέτοια υποχρέωση εάν κάθε χρόνο αυξάνει μεν το ποσοστό του, αλλά δεν ξεπερνάει το 3% ανά δωδεκάμηνο.
      Ο ίδιος μηχανισμός μ’ αυτόν που περιέγραψα, ακολουθείται -μεταξύ άλλων- στην Ιταλία και στη Γαλλία.
      Στην Αγγλία, οι μέτοχοι που κατέχουν πάνω από το ½ του μετοχικού κεφαλαίου, πρέπει να υποβάλουν δημόσια  πρόταση, αν αγοράσουν έστω και μια επιπλέον μετοχή. Ο λόγος για την εξαίρεση του 3%, δηλαδή ηδυνατότητα του μεγαλομετόχου να αυξάνει σταδιακά το ποσοστό του χωρίς την υποχρέωση υποβολής δημόσιας πρότασης, είναι για να ενθαρρυνθούν οι μακροχρόνιες επενδύσεις. Επιβραβεύεται, δηλαδή, κάποιος που έχει τόσο μακροχρόνιο επενδυτικό σχέδιο, ώστε να αυξάνει σταδιακά τον έλεγχό του στην εταιρεία σε ποσοστό μέχρι 3% ανά έτος. Μ’ αυτήν τη λύση, κυρίες και κύριοι συνάδελφοι, του διπλού ορίου, ενός σταθερού στο 1/3 και ενός κυμαινόμενου στο 3% ετησίως, επιτυγχάνεται η προστασία των μικρομετόχων, σύμφωνα άλλωστε και με τη σύσταση που απηύθυνε το Διεθνές Νομισματικό Ταμείο κατά τον πρόσφατο έλεγχο που έκανε στην ελληνική Κεφαλαιαγορά. 
      Το σχέδιο νόμου περιόρισε ακόμη τις εξαιρέσεις από την υποχρέωση υποβολής δημόσιας πρότασης, διότι ο μεγάλος τους αριθμός περιόριζε σημαντικά το πεδίο εφαρμογής του νόμου και άρα μείωνε την προστασία που παρέχεται στους μικρομετόχους. Για παράδειγμα, το σχέδιο νόμου καταργεί, μεταξύ άλλων, την εξαίρεση στην περίπτωση της δωρεάς μετοχών. 
      Το σχέδιο νόμου προβλέπει ακόμα, σε περίπτωση επιτυχούς έκβασης της δημόσιας πρότασης, το δικαίωμα του κάθε μετόχου, που δεν συμμετείχε στη δημόσια πρόταση, να πουλήσει τις μετοχές του και να αποκτήσει τον έλεγχο της εταιρείας, το δικαίωμα sell out. Το σχέδιο νόμου καλύπτει και το αντίστοιχο δικαίωμα του αποκτήσαντος τον έλεγχο να αγοράσει αναγκαστικά τις μετοχές των υπολοίπων μετόχων, το δικαίωμα squeeze out. Τα δικαιώματα αυτά, που προβλέπονται στη σχετική οδηγία, επιτρέπεται να ασκηθούν μόνο αν υπάρχει επιτυχή δημόσια πρόταση, με την οποία αυτός που εξαγοράζει, έχει αποκτήσει πάνω από το 90% του μετοχικού κεφαλαίου της εταιρείας-στόχου. Το δικαίωμα αυτό μπορεί, όμως, να ασκηθεί μόνο εντός τριών μηνών από την ολοκλήρωση της δημόσιας  πρότασης, ώστε να μη διαιωνίζεται η ανασφάλεια σχετικά μ’ αυτές τις μετοχές. Μ’ αυτόν τον τρόπο, η έξοδος εταιρειών από το Χρηματιστήριο να συνδυάζεται πάντα με τα εχέγγυα και τη δημοσιότητα που παίρνει μία δημόσια πρόταση. 
      Το σχέδιο νόμου προβλέπει την υποχρέωση να ενημερώνονται οι εργαζόμενοι σε όλα τα στάδια της διαδικασίας μιας δημόσιας πρότασης. Ακόμα προνοεί για την προστασία των ελληνικών επιχειρήσεων σε περίπτωση που αποτελέσουν αντικείμενο επιθετικής πρότασης εξαγοράς από εταιρεία, που έχει την έδρα της σε κράτος το οποίο δεν προβλέπει περιορισμούς στα μέσα άμυνας μιας εταιρείας, που αποτελεί αντικείμενο δημόσιας πρότασης. Συνεπώς, ακόμη και οι ελληνικές εταιρείες που ενδεχομένως επιλέξουν εθελοντικά να υπαχθούν σε περιορισμούς των μέσων άμυνας, προστατεύονται από επιθετικές προτάσεις που απευθύνουν εταιρείες που δεν εφαρμόζουν ανάλογους περιορισμούς. 
      Κυρίες και κύριοι συνάδελφοι, το σχέδιο νόμου κατά τα λοιπά απλοποιεί και διευκολύνει τη διαδικασία για όλους τους συμμετέχοντες στη δημόσια πρόταση. Για παράδειγμα, συντομεύεται η προθεσμία υποβολής υποχρεωτικής δημόσιας  πρότασης από τριάντα σε είκοσι μέρες, ώστε να μην αναστατώνεται η αγορά περισσότερο απ’ όσο απαιτείται. Επίσης, μειώνονται τα θέματα για τα οποία απαιτείται ειδική άδεια από την Επιτροπή Κεφαλαιαγοράς, ώστε να διευκολύνεται και να επιταχύνεται η διαδικασία.
      Κυρίες και κύριοι συνάδελφοι, πρόκειται για ένα νομοσχέδιο σύγχρονο και λειτουργικό. Στόχος μας είναι να δημιουργήσουμε στην ελληνική έννομη τάξη ένα περιβάλλον διαφανές, πρόσφορο για νέες επενδύσεις, πάντα όμως ασφαλές για τους εργαζόμενους. 
      Το νομοσχέδιο αυτό ανταποκρίνεται σε όλους αυτούς τους στόχους και γι’ αυτό εισηγούμαστε την υπερψήφισή του.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Δερμεντζόπουλε.
      Ο κ. Σπηλιόπουλος έχει το λόγο ως εισηγητής του ΠΑ.ΣΟ.Κ.. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, το νομοσχέδιο αυτό είναι η προσαρμογή της ελληνικής νομοθεσίας στην οδηγία 2004/25/ΕΚ της Ευρωπαϊκής Ένωσης. Δεν είναι μια απλή οδηγία που ενσωματώνεται στο εθνικό μας δίκαιο, είναι μια οδηγία που έχει ιδιαίτερη σημασία για την ελληνική οικονομία. Αυτό φάνηκε στην αρμόδια επιτροπή της Βουλής -όταν το συζητήσαμε- και είχαμε απόλυτο δίκιο που ζητήσαμε να υπάρξει πλήρης ενημέρωση από τους φορείς της αγοράς και τους εμπλεκόμενους φορείς γενικότερα και, επίσης  να γίνει μια εκτεταμένη συζήτηση γι’ αυτό το ζήτημα.
      Από τη συζήτηση και την ενημέρωση που έγινε στην επιτροπή, προέκυψαν χρήσιμες πληροφορίες και συμπεράσματα, τα οποία πιστεύω ότι θα βοηθήσουν και την Κυβέρνηση να κάνει ένα καλύτερο νομοσχέδιο, μία καλύτερη προσαρμογή αυτής της οδηγίας προς όφελος της ελληνικής οικονομίας.
      Το συγκεκριμένο σχέδιο νόμου έχει σκοπό την προσαρμογή της ελληνικής νομοθεσίας προς τις διατάξεις της ευρωπαϊκής οδηγίας 2004/25/ΕΚ της Ευρωπαϊκής Ένωσης για τις δημόσιες προτάσεις εξαγοράς του συνόλου των μετοχών εισηγμένης στο Χρηματιστήριο εταιρείας, που υποχρεούται να ενεργεί κάθε πρόσωπο εφ’ όσον αποκτά, το ίδιο ή σε συντονισμό με άλλα, τον έλεγχο εισηγμένης εταιρείας με σκοπό την προστασία των μετόχων της μειοψηφίας. 
      Δύο είναι οι κυριότερες ρυθμίσεις της οδηγίας, που αφήνει στη διακριτική ευχέρεια του κράτους-μέλους, της ελληνικής νομοθεσίας δηλαδή, να καθορίσει τα εξής: Πρώτον, το πότε καθορίζεται, το πότε αποκτάται ο έλεγχος μιας επιχείρησης. Δεύτερον, ποιες εξαιρέσεις πρέπει να προβλεφθούν, προκειμένου να είναι αποτελεσματικές οι ρυθμίσεις για την εξαγορά, που πρέπει να είναι ευέλικτες και να προβλέπουν τη δυνατότητα εξαιρέσεων, όπως εκτιμά και η ίδια η οδηγία άλλωστε στην παράγραφο 6. 
      Με βάση, λοιπόν αυτήν τη διακριτική ευχέρεια για τις δύο αυτές βασικές αρχές, προβλέπονται στο νομοσχέδιο τα εξής: Πρώτον, όσον αφορά το πρώτο σημείο –το πότε, δηλαδή, αποκτάται ο έλεγχος μιας εταιρείας- το νομοσχέδιο στο άρθρο 7 ορίζει ότι η υποχρέωση δημόσιας προσφοράς δημιουργείται, δηλαδή αποκτάται ο έλεγχος της επιχείρησης, όταν κάποιο πρόσωπο ή ομάδα που ενεργεί συντονισμένα, αποκτά το 1/3 συν 1 των μετοχών της υπό εξαγορά εταιρείας. Σήμερα το αντίστοιχο όριο που προβλέπει η χρηματιστηριακή νομοθεσία, είναι το 50% συν 1. Είναι απόφαση, σύμφωνα με την οποία γίνονται σήμερα οι δημόσιες προσφορές.
      Τι σημαίνει, όμως, η μείωση αυτού του ορίου; Πιστεύω ότι αυτή είναι η πιο σημαντική ρύθμιση αυτού του νομοσχεδίου και της οδηγίας. Σημαίνει ότι όποιος επιχειρεί να εξαγοράσει τμήμα άνω του 33% μιας εισηγμένης επιχείρησης, είναι υποχρεωμένος να διαθέτει την απαραίτητη ρευστότητα για να εξασφαλίσει το 100% και να οδηγήσει έτσι ακόμα και εκτός Χρηματιστηρίου την επιχείρηση. 
      Είναι φανερό, λοιπόν, ότι έτσι πρώτον, θα ευνοούνται όσοι διαθέτουν μεγάλη ρευστότητα και τέτοιοι κατά κανόνα είναι κυρίως οι αλλοδαποί επενδυτές και δεύτερον, θα γίνει δυσκολότερη η δυνατότητα μεγάλης κεφαλαιοποίησης εταιρειών, που σε ορισμένες περιπτώσεις μπορεί να είναι και επιθυμητό, σε άλλες όμως -π.χ. στις προβληματικές επιχειρήσεις- είναι σοβαρό αντικίνητρο διάσωσης ή έστω αναδιάρθρωσής τους. Δηλαδή, πολυεθνικά κεφάλαια με μεγάλο μέγεθος μπορούν να εξαγοράσουν οποιαδήποτε εταιρεία, μικρής ή μεγάλης κεφαλαιοποίησης, στη χώρα μας, ενώ αυτό δεν μπορεί να γίνει κατά κανόνα από εταιρείες της χώρας μας, που κυρίως έχουν μικρότερο μέγεθος.
      Πιστεύουμε ότι η επιλογή του ορίου υποχρεωτικής δημόσιας προσφοράς αποτελεί κρίσιμη πολιτική επιλογή με ενδεχόμενες επιπτώσεις όχι μόνο στους μετόχους της πλειοψηφίας και της μειοψηφίας των εξαγοραζομένων εταιρειών, αλλά ενδεχομένως να δημιουργήσει φαινόμενα αφελληνισμού των ελληνικών επιχειρήσεων και αποβιομηχάνιση στη χώρα σε ορισμένες περιπτώσεις εξαγορών από το εξωτερικό. 
      Γι’ αυτό και η οδηγία –και αυτό είναι κρίσιμο σημείο- αφήνει αυτήν τη δυνατότητα στα κράτη-μέλη να καθορίσουν το ποσοστό. Είναι ευθύνη και αποκλειστική αρμοδιότητα του κράτους-μέλους, σύμφωνα με την οδηγία, να αποφασίσει η χώρα ποιο θα είναι το ποσοστό με βάση το οποίο γίνονται οι δημόσιες προτάσεις.
      Έχουμε, λοιπόν, τη γνώμη ότι θα ήταν προτιμότερο να παραμείνει το όριο υποχρεωτικής δημόσιας προσφοράς στο 50%, τουλάχιστον για τις επιχειρήσεις μικρής κεφαλαιοποίησης, όπως ζήτησαν άλλωστε και οι εμπλεκόμενοι φορείς, οι εισηγμένες εταιρείες, ο Σ.Μ.Ε.Χ.Α. κ.λπ.. 
      Τι σημαίνει για την Ελλάδα η μείωση του ποσοστού από το 50% στο 33%; Πρώτον, σημαίνει εξασφάλιση του ποσού για την εξαγορά όλων των μετοχών -όπως είπα προηγουμένως και αυτό μπορούν να το κάνουν κυρίως ξένοι που έχουν την απαραίτητη ρευστότητα. Δεύτερον, μάλλον αυτό είναι σοβαρό αντικίνητρο για προβληματικές επιχειρήσεις. Χρειάζεται να γίνουν τέτοιες κινήσεις, εξαγορές ή συγχωνεύσεις. Τρίτον, είναι μία κρίσιμη πολιτική επιλογή που μπορεί να οδηγήσει σε κέντρα επιχειρηματικών αποφάσεων στο εξωτερικό.
      Υπάρχει βέβαια και η άποψη που λέει ότι όταν κάποιος αποκτά τον έλεγχο μιας εταιρείας –και είναι ενδιαφέρον να δούμε πότε αποκτάται ο έλεγχος μιας εταιρείας, αυτό είναι θέμα απόφασης του κράτους-μέλους- τότε είναι ευνόητο ότι πρέπει να προτείνει και στους υπόλοιπους μετόχους την ίδια πρόταση για την εξαγορά των μετοχών.
      Αυτό είναι θέμα ισότητας, λένε πολλοί. Δηλαδή δεν μπορεί να εξαγοράζεις μια εταιρεία από το βασικό της μέτοχο και να μην προσφέρεις την ίδια τιμή στους υπολοίπους μετόχους της εταιρείας. Είναι θέμα ισότητας των μετόχων. Η άποψη αυτή είναι κατανοητή και σεβαστή, αλλά θεωρούμε κρισιμότερη επιλογή τη μείωση του ποσοστού, γιατί αυτό εγκυμονεί κινδύνους για τις ελληνικές επιχειρήσεις και την ελληνική οικονομία γενικότερα. Το επιχείρημα ότι οι περισσότερες χώρες της Ευρωπαϊκής Ένωσης έχουν ως όριο υποχρεωτικής δημόσιας προσφοράς το 33% συν ένα πιστεύουμε ότι δεν πρέπει να είναι συγκρίσιμο με τα μεγέθη των ελληνικών επιχειρήσεων.
      Πιστεύουμε ότι μια άλλη ρύθμιση που εισάγει το άρθρο 7 του νομοσχεδίου –και δεν προβλέπεται αυτή η ρύθμιση στην οδηγία- είναι η υποχρέωση να απευθύνει δημόσια πρόταση εξαγοράς ο παλαιός μέτοχος που διαθέτει ήδη πάνω από το 1/3 των μετοχών, εφόσον αποκτήσει μέσα σε δώδεκα μήνες -και πιστεύω ότι πρέπει να καταστεί πιο σαφής αυτή η διάταξη- πάνω από το 3% των μετοχών. Δεν βλέπουμε γιατί ένας μέτοχος που ήδη έχει τον έλεγχο θα πρέπει να προβεί σε δημόσια πρόταση, αν αυξήσει το ποσοστό του. Πιστεύουμε ότι η διάταξη αυτή πρέπει να απαλειφθεί. Αν όμως διατηρηθεί, υπάρχει ο περιορισμός που προτείνουν και οι θεσμικοί εκπρόσωποι, να επαναδιατυπωθεί ως 3% σ’ ένα εξάμηνο ή τουλάχιστον 5% σε δώδεκα μήνες, όπως ζήτησαν και οι φορείς. 
      Το δεύτερο σημαντικό θέμα της οδηγίας είναι οι εξαιρέσεις. Όσον αφορά το θέμα των εξαιρέσεων θεωρούμε ότι το νομοσχέδιο δεν ακολουθεί την προτροπή της οδηγίας και δεν προβλέπει αρκετές εξαιρέσεις, προκειμένου να είναι αποτελεσματικές οι ρυθμίσεις για την εξαγορά. Έτσι, για την ομαλή λειτουργία της αγοράς και την ενθάρρυνση των συγχωνεύσεων, που λειτουργεί προς την κατεύθυνση της βελτίωσης της ανταγωνιστικότητας των επιχειρήσεων και δίνει σ’ αυτές την απαραίτητη ευελιξία για την αντιμετώπιση του διεθνούς ανταγωνισμού, πιστεύουμε ότι πρέπει να υπάρξουν και οι εξής εξαιρέσεις:
      	Πρώτον, οι περιπτώσεις συγχώνευσης, διάσπασης ή απόσχισης που προβλέπονται από την ισχύουσα νομοθεσία. 
      Δεύτερον, περιπτώσεις εξαγοράς εταιρειών σε καθεστώς αναστολής διαπραγμάτευσης. 
      Τρίτον, περιπτώσεις δωρεάς μετοχών σε κοινωφελή ιδρύματα. Νομίζω ότι αυτό είναι αυτονόητο. Δεν πρέπει σε μια τέτοια περίπτωση να είναι υποχρεωμένο το κοινωφελές ίδρυμα να κάνει δημόσια προσφορά, γιατί τότε δεν θα μπορέσει να εφαρμοστεί αυτή η διάταξη. 
      Επιπλέον, θα πρέπει να προβλεφθεί εξαίρεση από την υποχρέωση υποβολής δημόσιας πρότασης στις περιπτώσεις απόκτησης κινητών αξιών εισηγμένων εταιρειών που βρίσκονται υπό επιτήρηση και αυτό νομίζω ότι είναι επίσης κατανοητό και πρέπει να συμπεριληφθεί. 
      Αγαπητοί κύριοι συνάδελφοι, η συζήτηση για την ενσωμάτωση στην ελληνική έννομη τάξη της οδηγίας 2004/25 του Ευρωπαϊκού Κοινοβουλίου, που συζητούμε σήμερα, σχετικά με τις δημόσιες προσφορές εξαγοράς εταιρειών που είναι εισηγμένες στο Χρηματιστήριο, γίνεται σε μια κρίσιμη περίοδο για την ελληνική οικονομία. Παρατηρούμε αυτή την περίοδο το άνοιγμα των αγορών, παρατηρούμε τη μεταφορά κεφαλαίου και τις επιπτώσεις της παγκοσμιοποίησης, που έχουν κατακλύσει τον κόσμο ολόκληρο. Και βέβαια βλέπουμε να δημιουργούν όλα αυτά ένα καινούργιο τοπίο, βεβαίως, και στα οικονομικά δεδομένα της χώρας μας.  Πράξεις που έχουν αφετηρία το εξωτερικό θα επιδρούν ολοένα και πιο πολύ στην ελληνική οικονομία. Οι πιο καλές και οι περισσότερο οργανωμένες ελληνικές επιχειρήσεις, ιδιωτικές αλλά και δημόσιες, που έχουν παρουσία στο εξωτερικό, θα διεκδικούνται από ισχυρότερους διεθνοποιημένους ομίλους και βέβαια σταδιακά τα κέντρα των αποφάσεων θα μεταφέρονται αλλού, στο εξωτερικό, χωρίς να μπορεί η ελληνική πολιτική να παρέμβει και να αλλάξει αυτή την πορεία. 
      Διαπιστώσαμε πριν από λίγες μέρες την άρνηση της διοίκησης της Εθνικής Τράπεζας να προσέλθει στο Κοινοβούλιο και να εξηγήσει αποφάσεις που αφορούν εξαγορά της στην Τουρκία. Και αυτή η άρνηση οχυρώθηκε πίσω από τυπικές δικαιολογίες, που την εκθέτουν σε ολόκληρη την ελληνική κοινωνία. Αλλά και η Κυβέρνηση που διόρισε τη διοίκηση της Εθνικής, υποκριτικά αδιαφορεί να επιβάλει στη συγκεκριμένη διοίκηση τη δημόσια ενημέρωση και λογοδοσία στους εκπροσώπους του ελληνικού Κοινοβουλίου, στο ελληνικό Κοινοβούλιο. Δεν ξέρω πόσο μπορεί η Κυβέρνηση και ο κ. Αράπογλου να αγνοούν το Κοινοβούλιο. Άλλωστε, τι φοβούνται από την ενημέρωση αυτή του Κοινοβουλίου; Τι έχουν να κρύψουν, όπως είπε και ένας συνάδελφος από το κόμμα της Νέας Δημοκρατίας; Όταν βέβαια προσεχώς πραγματοποιηθεί η προετοιμαζόμενη τεράστια αύξηση του μετοχικού κεφαλαίου της Εθνικής Τράπεζας, για να καλύψει την εξαγορά της FINANSBANK στην Τουρκία, πιθανώς θα χαθεί οριστικά και το προνόμιο επιλογής της διοίκησης της Εθνικής Τράπεζας από την εκάστοτε κυβέρνηση. 
      	Αλλά και η αναγγελθείσα, την περασμένη εβδομάδα, εξαγορά της εταιρείας «ΓΕΡΜΑΝΟΣ» από την «COSMOTE» φαίνεται ότι εξυπηρετεί το σκοπό της προικοδότησης του ομίλου του Ο.Τ.Ε. με ένα μεγάλο εμπορικό δίκτυο, ώστε να γίνει ελκυστικότερο στους ξένους, για να διευκολυνθεί, δηλαδή, η πώλησή του στο άμεσο μέλλον, όπως έχει ανακοινωθεί από την Κυβέρνηση και τη διοίκηση του Ο.Τ.Ε..
      Στις τράπεζες αναμένουμε ότι εντός της τρέχουσας διετίας ο επιχειρηματικός χάρτης της χώρας μας θα αλλάξει δραματικά. Πολλοί εκτιμούν ότι με την πώληση της Εμπορικής θα ανοίξει κούρσα εξαγορών που θα επηρεάσει καθοριστικά το χρηματοπιστωτικό τομέα, ενώ μεταδίδουν τη βεβαιότητα πως το αυτό θα συμβεί σε όλες τις διακεκριμένες ελληνικές επιχειρήσεις. Υπολογίζουν ότι το κύμα εξαγορών θα συμπαρασύρει όλους τους τομείς της οικονομίας, από τα τρόφιμα και τον τουρισμό μέχρι τη μεταλλουργία, την ενέργεια, ακόμη και την υγεία. Ό,τι καλό και ελληνικό υπάρχει σήμερα θα πωληθεί. Αυτό προβλέπει πλήθος πολλών διαμεσολαβητών και προειδοποιεί πως στο μέλλον οι αποφάσεις για μεγάλο αριθμό ελληνικών επιχειρήσεων δεν θα λαμβάνονται στην Αθήνα, αλλά στο Λονδίνο, στο Παρίσι, στη Φρανκφούρτη και αλλού, χωρίς επιρροές και χωρίς επιδράσεις από τα εγχώρια κέντρα και την εγχώρια πολιτική. 
      Η «απαιτητικοποίηση» της ελληνικής παραγωγής πρέπει να θεωρείται δεδομένη στο τέλος αυτής της διαδικασίας αναδιάρθρωσης. Αυτό το λένε πολλοί και κυρίως τραπεζίτες και σημειώνουν πως στο πεδίο της πολιτικής δεν έχει γίνει η απαραίτητη συζήτηση. 
      Αλλού, στην υπόλοιπη Ευρώπη για παράδειγμα, το τελευταίο διάστημα έγιναν μάχες και σημειώθηκαν αντιπαραθέσεις ανάμεσα σ’ εκείνους που υπερασπίζονται εθνικές επιχειρηματικές στρατηγικές και στους υπερασπιστές της άρσης οποιουδήποτε προστατευτικού τείχους. 
      Εδώ η συζήτηση εξετράπη. Κυριαρχήθηκε από το νεφέλωμα της διαπλοκής και ξεπέρασε κάθε εθνικό στρατηγικό σχεδιασμό για το μέλλον, με αποτέλεσμα να χαθεί η ευκαιρία των εθνικών πρωταθλητών. Σε λίγο, όταν οι διασυνοριακές πράξεις επικρατήσουν, το ιδεολόγημα της διαπλοκής θα φαντάζει ελληνικό μόνο ανέκδοτο. 
      Το ποσοστό των ξένων σε ελληνικές επιχειρήσεις σταδιακά μέσω του Χρηματιστηρίου αλλάζει κάθε μέρα. Υπολογίζεται σήμερα ότι είναι πάνω από το 40%. 
      Το ζήτημα, λοιπόν, είναι αν είναι επιθυμητή η είσοδος ξένων κεφαλαίων σε ελληνικές επιχειρήσεις. Πιστεύω ότι η απάντηση είναι πως υπό όρους είναι επιθυμητή και ωφέλιμη, χωρίς όμως βεβαίως να δημιουργείται ο κίνδυνος αφελληνισμού των ελληνικών επιχειρήσεων. Για μία σειρά όμως από επιχειρήσεις που έχουν στρατηγικό χαρακτήρα και θα μπορούσαν να αποτελέσουν τους εθνικούς πρωταθλητές για την ανάπτυξη της ελληνικής οικονομίας, πιστεύω ότι αυτό δεν είναι σωστό.
      Θέλω εδώ να αναφέρω, αγαπητοί συνάδελφοι, ότι σε άλλες μεγάλες χώρες της Ευρώπης όπως στη Γερμανία, στην Ιταλία, στη Γαλλία, στην Ισπανία παρεμβαίνουν αυτόν τον καιρό οι κυβερνήσεις πολιτικά για να μην εξαγοραστούν από ξένες μεγάλες επιχειρήσεις, οι επιχειρήσεις που έχουν στη χώρα τους μεγάλη στρατηγική σημασία για την οικονομία τους. Επομένως στον ευρωπαϊκό χώρο βλέπουμε μία προσπάθεια προστασίας από τις εθνικές κυβερνήσεις επιχειρήσεων στρατηγικού χαρακτήρα. 
      Στο νομοσχέδιο βεβαίως προβλέπεται ότι για εταιρείες που είναι σε μία διαδικασία και πιθανόν να αποκρατικοποιηθούν μπορεί να υπάρξει παρέμβαση του κράτους. Το ζήτημα βεβαίως είναι αν υπάρχει η πολιτική βούληση και η πολιτική απόφαση. 
      Πάντως, εμείς πιστεύουμε ότι ούτε προβληματισμός υπάρχει ούτε σχεδιασμός ούτε κατεύθυνση από την Κυβέρνηση της Νέας Δημοκρατίας. Η Κυβέρνηση της Νέας Δημοκρατίας είναι εγκλωβισμένη στις επιπτώσεις της ακατανόητης, επιπόλαιης και πολιτικά εμπαθούς ενέργειας της απογραφής και είναι υπό τον ασφυκτικό έλεγχο της επιτήρησης και βεβαίως αδυνατεί να αναγνωρίσει τις τεράστιες αλλαγές και τις μεγάλες προκλήσεις που συμβαίνουν σήμερα γύρω μας και βέβαια δεν έχει καμία άλλη φροντίδα από το πώς θα διαστρεβλώσει τα στοιχεία της Ευρωπαϊκής Ένωσης για την ελληνική οικονομία και να παραπλανήσει τους πολίτες.
      Αγαπητοί συνάδελφοι, για όλους αυτούς τους λόγους και για όλο αυτό το κλίμα που δημιουργείται, πιστεύουμε ότι εμείς δεν μπορούμε να ψηφίσουμε αυτό το νομοσχέδιο.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Σπηλιόπουλο.
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Νικολαΐδου.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριοι Βουλευτές, με το συγκεκριμένο νομοσχέδιο προωθείται η ενσωμάτωση στο εθνικό δίκαιο της οδηγίας 2004/25 της Ευρωπαϊκής Ένωσης.
      Με αυτήν επιδιώκεται η ακόμη μεγαλύτερη ενοποίηση και ο καθορισμός κοινών και ενιαίων κανόνων λειτουργίας των χρηματαγορών σε επίπεδο Ευρωπαϊκής Ένωσης. 
      Μέσα απ’ αυτή την ενοποίηση διευκολύνονται και προωθούνται η ελευθερία κίνησης κεφαλαίων στο εσωτερικό της Ευρωπαϊκής Ένωσης, παρέχοντας νέες δυνατότητες διεξόδου σε υπερσυσσωρευμένα κεφάλαια, καθώς επίσης και η διαδικασία συγκέντρωσης του κεφαλαίου εγχώριου αλλά και αλλοδαπού μέσα από εξαγορές και συγχωνεύσεις επιχειρήσεων. 
      Καθορίζονται ενιαίοι κανόνες για τις εξαγορές. Επιταχύνονται οι διαδικασίες και αυτό φαίνεται μέσα από τα άρθρα 11, 15, 16, 18 και 21. Αίρονται εμπόδια. Εξασφαλίζονται τα συμφέροντα του κεφαλαίου και αίρονται τα εμπόδια που δυσκολεύουν, παρεμποδίζουν τη διαδικασία εξαγοράς. Αυτό είναι καθαρό μέσα από τα άρθρα 6, 7, 8, 9, 10, 11, 17, 21 και 27. 
      Δεν θα αναφερθώ αναλυτικά στα άρθρα. Ενδεικτικά θα σημειώσω τρία από αυτά. Για παράδειγμα το άρθρο 8 παράγραφος 1β. Αυτό εισάγει εξαίρεση από την υποχρέωση υποβολής δημόσιας πρότασης για εξαγορά μιας επιχείρησης, όταν έχει ήδη προηγηθεί η προαιρετική δημόσια πρόταση, με βάση την οποία έχει αποκτηθεί έστω και μικρός αριθμός μετοχών από την υπό εξαγορά επιχείρηση. 
      Στο άρθρο 9 για την ικανοποίηση της υπόθεσης για έγκριση του ενημερωτικού δελτίου –που πολλή συζήτηση έγινε στην επιτροπή δημόσιας πρότασης εξαγοράς από την Επιτροπή Κεφαλαιαγοράς- η προτείνουσα την εξαγορά επιχείρηση να έχει εξασφαλίσει και να είναι σε θέση να καταβάλει το τίμημα της εξαγοράς. Το νομοσχέδιο στο σημείο αυτό αρκείται σε μια σχετική βεβαίωση πιστωτικού ιδρύματος. Αυτή η εξασφάλιση είναι πολύ μικρή κατά την άποψή μας γιατί δεν απαιτείται ούτε καν εγγυητική επιστολή πιστωτικού ιδρύματος που οπωσδήποτε εξασφαλίζει κάτι. 
      Στο άρθρο 11 προβλέπεται ότι πληροφοριακό δελτίο «πρόταση εξαγοράς επιχείρησης» το οποίο έχει εγκριθεί από άλλη εποπτική αρχή άλλου κράτους-μέλους στη χρηματιστηριακή αγορά και του οποίου έχει εισαχθεί η προς εξαγορά επιχείρηση, η οποία είναι ενταγμένη στην χρηματιστηριακή αγορά της Ελλάδας, γίνεται δεκτό από την Επιτροπή Κεφαλαιαγοράς χωρίς επιπλέον έλεγχο. Φαίνεται μέσα απ’ αυτά τα τρία συγκεκριμένα άρθρα η διευκόλυνση που προσπαθούν να δώσουν μέσα απ’ αυτή την οδηγία.
      Επίσης, όχι δευτερευούσης σημασίας είναι και η προσπάθεια αποκατάστασης του κύρους των χρηματαγορών μετά τις πρόσφατες χρηματιστηριακές κρίσεις για τον εγκλωβισμό σε αυτές ευρύτερων λαϊκών δυνάμεων και την εκμετάλλευση των όποιων αποταμιεύσεών τους, αποκατάσταση με την οποία επιδιώκουν να αποκτήσει λαϊκό έρεισμα, να αρχίσουν όλοι να συνηθίζουν και να αποδέχονται την αξιοποίηση των αποθεμάτων των ασφαλιστικών ταμείων στο χρηματιστηριακό τζόγο. 
      Το νομοσχέδιο σε πολλά σημεία είναι πλήρες υποκρισίας, όταν κάνει λόγο –για παράδειγμα- για την προστασία της μειοψηφίας των μετόχων και των μικροκαταθέσεων και αυτό γιατί η χρηματαγορά είναι γνωστό ότι δεν είναι τίποτα άλλο παρά ένας μηχανισμός συσσώρευσης κεφαλαίων με έντονα τα κερδοσκοπικά και παρασιτικά χαρακτηριστικά του, μια δεξαμενή απ’ όπου αντλούνται χρήματα φεύγοντας από τις τσέπες των πολλών και πηγαίνοντας στις τσέπες των λίγων. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ )
      Είναι, λοιπόν, υποκριτικό όταν κάνει λόγο για προστασία μετόχων μειοψηφίας, όταν μέσα από τα άρθρα φαίνεται πως μπορεί να βλαφθούν τα συμφέροντά τους. Ούτε και αυτή η προσφυγή που προβλέπεται στο άρθρο 27 του νομοσχεδίου για αλλαγή του τιμήματος εξαγοράς είναι επαρκής διαδικασία. 
      Ποια μπορεί να είναι άλλωστε η διαπραγματευτική δύναμη και τα μέσα άμυνας απέναντι σ’ ένα μεγαθήριο – πολυεθνική όταν εξαγοράζει μια ελληνική επιχείρηση; 
      Είναι, επίσης, υποκρισία όταν μιλάει για αποτροπή τεχνητού επηρεασμού της μετοχής τής υπό εξαγορά επιχείρησης. Η πείρα όλων αυτών των τελευταίων χρόνων δείχνει ακριβώς το αντίθετο. Πόσο, δηλαδή, είναι εύκολη η χειραγώγηση σημαντικών μετοχικών αξιών όλων των ελληνικών επιχειρήσεων από κινήσεις Ελλήνων και ξένων μεγάλων επενδυτών. 
      Είναι, επίσης, υποκρισία και μάλλον όχι μόνο υποκριτικό, αλλά και πρόκληση, όταν μιλάει σε κάποιο σημείο για ενημέρωση των εργαζομένων τής υπό εξαγορά επιχείρησης, λες και εάν ενημερωθούν, έχουν λύσει όλα τους τα προβλήματα και μπορούν να προστατευθούν ιδιαίτερα αυτή τη περίοδο που κλιμακώνεται η συνολική επίθεση απέναντι στα εργασιακά, ασφαλιστικά δικαιώματα και τις κατακτήσεις των εργαζομένων. Αυτή τη περίοδο που τελικά οι εργαζόμενοι –θα μου πείτε πάντα, αλλά ιδιαίτερα το τελευταίο διάστημα- σε κάθε περίπτωση είναι τα θύματα αυτής της εξαγοράς τής κάθε επιχείρησης. Οι εργαζόμενοι είναι αυτοί που υφίστανται απολύσεις, αλλαγές στις εργασιακές σχέσεις και φυσικά πάντα προς το χειρότερο, αλλαγές ακόμα και στον τόπο παροχής της εργασίας τους. 
      Φαίνεται όμως ότι γι’ αυτούς ή γι’ αυτόν που συνέταξε αυτό το νομοσχέδιο είναι αρκετό το ότι οι εργαζόμενοι θα ενημερωθούν και θα μπορέσουν να προστατεύσουν τα δικαιώματά τους. Αυτά μόνο με αγώνες προστατεύονται και από ό,τι φαίνεται έχουμε πάρα πολλούς τέτοιους αγώνες μπροστά μας. 
      Εμείς και στην επιτροπή –και φυσικά είναι αυτονόητο ότι και εδώ- καταψηφίσαμε και επί της αρχής και στο σύνολο των άρθρων αυτή τη συγκεκριμένη οδηγία. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Νικολαΐδου.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως ειδικό αγορητή το Βουλευτή κ. Γιάννη Δραγασάκη. 
      Ορίστε, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητούμε σήμερα έχει ως στόχο να διευκολύνει τις εξαγορές επιχειρήσεων και προς την κατεύθυνση αυτή ενσωματώνει μια σχετική ευρωπαϊκή οδηγία, η οποία επιδιώκει τον ίδιο σκοπό για όλες της χώρες της Ευρωπαϊκής Ένωσης, αλλά και για το σύνολο του ευρωπαϊκού χώρου.
      Η βασική αλλαγή που επέρχεται είναι η εξής: Μέχρι τώρα αν κάποιος θέλει να κάνει μια δημοσία πρόταση εξαγοράς μιας επιχείρησης εισηγμένης στο Χρηματιστήριο, πρέπει η πρόταση αυτή να αφορά και όλους τους κατόχους μετοχών εφόσον εξαγοράζει πάνω από το 50%. Δηλαδή, αν αγοράσει το 50%, τότε πρέπει να κάνει προσφορά να αγοράσει και μετοχές που ενδεχομένως έχουν διάφοροι ιδιώτες στο Χρηματιστήριο. Όπως η Εθνική Τράπεζα τώρα που πάει να κάνει μια αγορά στην Τουρκία, γράφεται ότι πρέπει η προσφορά της να αφορά και όποιους έχουν μετοχές στις συγκεκριμένες τράπεζες. 
      Τι πρόβλημα δημιουργεί το σημερινό καθεστώς, όπως μας το περιέγραψε ο κ. Πιλάβιος, ο Πρόεδρος της Επιτροπής Κεφαλαιαγοράς; Το πρόβλημα που δημιουργεί το σημερινό καθεστώς, όπως μας είπε, είναι ότι μπορεί κάποιος να εξαγοράσει το 49,9% μιας εταιρείας –στην ουσία, δηλαδή, να αποκτήσει τον έλεγχό της- και να αποφύγει να αναλάβει τη δέσμευση με τον τρόπο αυτό να αγοράσει και τις μετοχές εκείνων των ιδιωτών, οι οποίοι με την αλλαγή του μάνατζμεντ, με την εξαγορά ενδεχομένως, θέλουν να απαλλαγούν από τις μετοχές τους. Μας είπε ή άφησε να εννοηθεί ότι γύρω απ’ αυτό γίνονται διάφορα παιχνίδια σε βάρος των μικρομετόχων και έτσι δικαιολογείται η αλλαγή του ορίου αυτού που πέφτει τώρα στο 1/3. Δηλαδή, τώρα αν κάποιος αγοράσει έστω και το 33% μιας επιχείρησης, πρέπει να κάνει δημόσια προσφορά και στους μικρομετόχους. 
      Είναι σωστό αυτό; Από ό,τι φαίνεται είναι σωστό. Έχει βάση το επιχείρημα του κ. Πιλάβιου.
      Από την άλλη μεριά, όμως, υπάρχει το αντίστροφο επιχείρημα. Εάν κάποιος  αγοράζοντας μόνο το 1/3 μιας επιχείρησης είναι υποχρεωμένος να αγοράσει και όλες τις υπόλοιπες μετοχές, σημαίνει ότι πρέπει να έχει τα λεφτά για να το κάνει, πρέπει να έχει ρευστότητα, πρέπει να έχει κεφάλαια.
      Τι κάνει, λοιπόν, τελικά αυτό το νομοσχέδιο; Διευκολύνει τις εξαγορές ή τις δυσκολεύει; Κατά την άποψή μας, αυτή η ρύθμιση από ορισμένες απόψεις διευκολύνει τις εξαγορές και από άλλες τις δυσκολεύει. Το τελικό συμπέρασμα και το τελικό αποτέλεσμα είναι ότι με τη νέα ρύθμιση διευκολύνονται οι εξαγορές από μεγάλους. Αυτή είναι η αλλαγή που επέρχεται, δηλαδή γίνεται πιο εύκολο, πιο ευνοϊκό το καθεστώς για πολύ μεγάλες τράπεζες, ομίλους, πολυεθνικές επιχειρήσεις να εξαγοράζουν και δυσκολεύουν τα πράγματα για κάποιους μικρότερους που θα ήθελαν να εξαγοράσουν. 
      Εξ αυτού του λόγου, καλούμαστε τώρα να πάρουμε μια θέση. Με βάση αυτά τα οποία είπα δεν είναι εύκολο κανείς να αποφανθεί ότι το 50% είναι σωτήριο και το 33% είναι καταστροφή ή το αντίθετο. Νομίζω ότι πιο σωστά προσεγγίζει το θέμα αυτό η Ένωση Ελληνικών Τραπεζών με το υπόμνημα που μας έδωσε που στην ουσία λέει ότι αν ήταν δυνατόν, θα έπρεπε να υπάρχουν περιπτώσεις που να ισχύει το 50% και άλλες που να ισχύει το 33%, το 1/3. 
      Για να ολοκληρώσω το σκεπτικό μου, η δική μας αντίθεση ως προς το νομοσχέδιο αυτό δεν βρίσκεται τόσο στο συγκεκριμένο περιεχόμενό του. Και εδώ, όπως είπα, υπάρχουν ζητήματα όπως –δεν θέλω να μπω σε λεπτομέρειες- ότι αν υιοθετηθεί το 33%, θα έπρεπε να υπάρχουν και εξαιρέσεις περισσότερες απ’ ότι προβλέπεται, θα έπρεπε να υπάρχει ένα πλαίσιο πολιτικής σχετικά με το τι  κάνουμε ως χώρα στην περίπτωση που μια εξαγορά δεν θέλουμε να γίνει, για οποιοδήποτε λόγο δεν θέλει η Κυβέρνηση. 
      Υπάρχουν, λοιπόν, θέματα τα οποία δημιουργούν σε μας ανησυχίες και αυτός είναι ο ένας λόγος της αντίθεσής μας. Ο δεύτερος όμως –και θα έλεγα ο σημαντικότερος- λόγος της αντίθεσής μας είναι ο εξής: Αυτή είναι μια από τις πολλές οδηγίες της Ευρωπαϊκής Ένωσης που ενσωματώνουμε στο ελληνικό δίκαιο. Όλες αυτές οι οδηγίες που αφορούν σε χρηματιστήρια, σε τράπεζες, σε κεφαλαιαγορές ή χρηματοοικονομικές αγορές, κατατείνουν στη δημιουργία μιας ενιαίας ευρωπαϊκής αγοράς κεφαλαίων.
      Ο τρόπος που οικοδομείται αυτή η ενιαία ευρωπαϊκή αγορά κεφαλαίων κατά τη γνώμη μας αποτελεί πηγή και μηχανισμό νέων τεράστιων ανισοτήτων. Η τάση είναι μέσω αυτών των αγορών, πρώτον μεγάλο μέρος των εθνικών αποταμιεύσεων να συγκεντρωθεί στη Φρανκφούρτη, στο Λονδίνο και ενδεχομένως στο Παρίσι, δεύτερον να διαμορφωθούν μεγάλες πολυεθνικές εταιρείες ευρωπαϊκής υποτίθεται ταυτότητας. Άρα, άλλες εταιρείες θα είναι γερμανικές, άλλες γαλλικές, άλλες αμερικάνικες. 
      Επομένως στο πλαίσιο αυτό όχι μόνο η Ελλάδα –διότι αυτό είναι η στενή σκοπιά του θέματος- αλλά συνολικά η Ευρώπη κινείται σε μια πορεία που εμάς μας βρίσκει εντελώς αντίθετους. Για το λόγο αυτό, καταψηφίζω και θα καταψηφίζουμε όλες τις οδηγίες που κατατείνουν ακριβώς σ' αυτό το μοντέλο. 
      Πέραν αυτού, όπως είπα και με αφορμή μια άλλη οδηγία, αυτή η ενιαία αγορά κεφαλαίων δεν συνοδεύεται, τουλάχιστον, από ένα ενιαίο φορολογικό καθεστώς, από ένα έστω κοινό μίνιμουμ, αλλά συνοδεύεται από έναν άγριο φορολογικό ανταγωνισμό, όπου έχουμε χώρες όπως την Εσθονία, αν θυμάμαι καλά, που λέει μηδέν φορολογικός συντελεστής στα κέρδη. Έχουμε άλλες χώρες, όπως το Λουξεμβούργο, που δημιουργούν ειδικά φορολογικά καθεστώτα που προσεγγίζουν –όχι ακριβώς βεβαίως- το καθεστώς του φορολογικού παραδείσου. 
      Αυτό δημιουργεί μια ζούγκλα, την οποία την πληρώνουν, τελικά, οι κοινωνίες και οι λαοί, διότι ο φορολογικός ανταγωνισμός, τελικά, είναι μια μορφή dumping (ντάμπινγκ), είναι μια μορφή ανταγωνισμού. Οδηγεί τελικά στη μείωση των εσόδων, στην ανάγκη περιστολής των δαπανών, στη μείωση του κοινωνικού κράτους. Και αυτή είναι η βάση της δικής μας αντίθεσης.
      Από εκεί και πέρα, μια oδηγία μπορεί να είναι καλύτερη, μπορεί να είναι χειρότερη, μπορεί να έχει κάποια θετικά, μπορεί να έχει πολλά αρνητικά, αλλά το θέμα είναι ότι όλες αυτές οι oδηγίες είναι λιθάρια σ’ ένα οικοδόμημα, το οποίο πάσχει ως οικοδόμημα πια, όχι μόνο το επιμέρους –ας το πω έτσι- λιθάρι. Αυτά είναι τα συγκεκριμένα.
      Υπάρχει ένα θέμα γενικότερο, το οποίο το έθεσε πριν και ο κ. Σπηλιόπουλος και θέλω να δώσω μια συνέχεια, όχι εξαιτίας του άρθρου του κ. Καρακούση, νομίζω, στα «ΝEA», ο οποίος άλλωστε γράφει ότι μεταφέρει απόψεις της πιάτσας, αλλά γιατί αναπτύσσεται μια ολόκληρη θεωρία. 
      Πριν από δεκαπέντε χρόνια άρχισε να αναπτύσσεται στη χώρα μας το πρώτο σκέλος της θεωρίας αυτής. Τι λέει η θεωρία; Λέει ότι ζούμε το τέλος των δημόσιων επιχειρήσεων. Λέει ότι οι δημόσιες επιχειρήσεις δημιουργήθηκαν κάποτε για διάφορους λόγους, σήμερα αποτελούν έναν αναχρονισμό και επομένως, τα πάντα πρέπει να ιδιωτικοποιηθούν.
      Τη θεωρία αυτήν την άρχισε, αν θυμάμαι καλά, ο κ. Μητσοτάκης το 1990, αλλά, δυστυχώς, την υιοθέτησε το ΠΑ.ΣΟ.Κ. μετά το 1996 και υπό την πίεση αυτής της ιδεολογίας πουλήθηκαν όλες σχεδόν οι τράπεζες. Δεν τολμούσε κανείς να βγει και να πει ότι χρειάζεται να έχουμε και μια δημόσια παρουσία στο τραπεζικό σύστημα. ‘Ήταν αναχρονιστής αυτός που το έλεγε.
      Διάβαζα στο τελευταίο «ECONOMIST» -και σας συμβουλεύω να το διαβάσετε- ένα άρθρο για το γερμανικό τραπεζικό σύστημα. Σύμφωνα με τα στοιχεία του «ECONOMIST» στη Γερμανία σήμερα το 28,9% του ενεργητικού ανήκει σε ιδιωτικές τράπεζες. Ούτε το 30%. Το 70% ανήκει σε «κρατιδιακές» κρατικές τράπεζες -το κάθε κρατίδιο έχει την τράπεζά του- σε ταμιευτήρια και σε συνεταιριστικές τράπεζες. Αυτή είναι η απάντηση προς τη θεωρία για το τέλος στις δημόσιες επιχειρήσεις, η οποία, βεβαίως, συνοδεύτηκε με ένα όργιο συκοφαντίας, ενοχοποίησης των εργαζομένων, της ίδιας της έννοιας του δημοσίου. Στην ουσία αυτό που είχαμε ήταν ένας τριτοκοσμισμός που βαφτίστηκε εκσυγχρονισμός. 
      Τώρα έχουμε το δεύτερο κεφάλαιο της θεωρίας. Είναι αυτά που διάβασε ο κ. Σπηλιόπουλος πριν. Το δεύτερο κεφάλαιο της θεωρίας αυτής λέει ότι ζούμε το τέλος των εθνικών επιχειρήσεων. Και εμφανίζεται, μάλιστα, το θέμα υπό τη μορφή ενός φυσικού νόμου. «Τι είναι αυτά που λέτε; Ελληνικές επιχειρήσεις, αμερικάνικες επιχειρήσεις, γερμανικές επιχειρήσεις; Τίποτα από αυτά δεν υπάρχει σήμερα ή δεν θα υπάρχει σε λίγα χρόνια. Το κράτος, η κοινωνία, οι εργαζόμενοι να έχουν άποψη για το αν θα πουληθεί ή δεν θα πουληθεί η Εθνική Τράπεζα; Τι πράγματα είναι αυτά; Αναχρονισμός. Οι brokers, οι μεσάζοντες, αυτοί θα αποφασίζουν αυτά τα πράγματα.» Και εντάσσεται αυτή η συζήτηση –και ίσως όχι τυχαία- και στην άρνηση του κ. Αράπογλου να μας κάνει την τιμή να μας επισκεφθεί και να τον ρωτήσουμε κάποια πράγματα. «Ούτε σας ξέρω, ούτε με ξέρετε» είπε ο κ. Αράπογλου. 
      Ποια είναι και εδώ η απάντηση; Το αν υπάρχουν σε λίγα χρόνια ελληνικές επιχειρήσεις ή δεν υπάρχουν είναι πολύ σημαντικό για εμάς, αλλά δεν νομίζω ότι αυτό είναι το στίγμα για το πού πάει ο κόσμος. Δεν είμαστε ο ομφαλός της γης. 
      Ας πάμε, λοιπόν, στην Αμερική, την υπερδύναμη και τη Μέκκα του καπιταλισμού. Στην Αμερική υπάρχει εθνική επιτροπή ελέγχου των προτάσεων για την εξαγορά αμερικάνικων επιχειρήσεων. Και όταν κινέζικες εταιρείες υπέβαλαν πρόταση και ενδιαφέρθηκαν να αγοράσουν μια μικρή εταιρεία πετρελαίων στην Αμερική, η εθνική αυτή επιτροπή για λόγους ασφάλειας απαγόρευσε την εξαγορά.
      Ακόμα και εάν η εθνική επιτροπή εγκρίνει μια εξαγορά αμερικανικής εταιρείας, το Κογκρέσο έχει δικαίωμα βέτο. Πρόσφατα, η εθνική επιτροπή ενέκρινε την εξαγορά από μια εταιρεία του Ντουμπάϊ μιας άλλης εταιρείας που κάνει τη διαχείριση των λιμανιών. Το Κογκρέσο έβαλε βέτο σ’ αυτήν την εξαγορά. Ζούμε, λοιπόν, το τέλος των εθνικών επιχειρήσεων στην Αμερική; 
      Ας το πάρουμε ανάποδα τώρα. Τι γίνεται, όταν μια αμερικανική εταιρεία θέλει να κάνει εξαγωγές στον κόσμο ή να επενδύσει ανά τον κόσμο; Τι έχει πίσω της; Έχει το αμερικανικό κράτος, το Λευκό Οίκο, κατά περίπτωση και το Πεντάγωνο, κατά περίπτωση και τη CIA και το ECHELON, το σύστημα παγκόσμιων παρακολουθήσεων. Γιατί, λοιπόν, τέτοια περιφρόνηση της νοημοσύνης του ελληνικού λαού από την «πιάτσα»; Προς τι όλη αυτή η προσπάθεια να εμφανίσουν ως φυσικό νόμο ιδιοτελείς επιλογές; Και δεν αναφέρομαι στο τι γίνεται στη Γαλλία που ψηφίστηκε προεδρικό διάταγμα και ορίζει κλάδους, όπου απαιτούνται ειδικές διαδικασίες, για να γίνει η εξαγορά ακόμα και ιδιωτικών επιχειρήσεων. 
      Η θεωρία, λοιπόν, του τέλους των εθνικών επιχειρήσεων είναι μια θεωρία με προφανείς σκοπιμότητες. Προσπαθεί να πει ότι η κοινωνία –και εν προκειμένω η ελληνική κοινωνία- το Κοινοβούλιο, οι εργαζόμενοι, το κράτος δεν πρέπει να έχουν καμία εμπλοκή στο νέο παζάρι και στο νέο πάρτι που είναι σε εξέλιξη. Το αν μια επιχείρηση δημιουργήθηκε με τον ιδρώτα του ελληνικού λαού, με τη συνεισφορά των φορολογουμένων, το αν έχει κρίσιμη ή όχι σημασία για τη ζωή αυτού του τόπου, δεν πρέπει να μας απασχολεί. Αυτό είναι το νόημα του άρθρου. 
      Για εμάς, τα πράγματα είναι μάλλον πιο απλά και όλοι αυτοί που διατυπώνουν αυτές τις θεωρίες έχουν μπερδέψει τη συγκυρία με την ιστορία. Η ιστορία λέει ότι, όπως στο παρελθόν έτσι και στο μέλλον, υπό συνθήκες καπιταλισμού η αντιπαράθεση δημόσιου και ιδιωτικού, ντόπιου και ξένου, θα εξακολουθεί να υπάρχει, ενδεχομένως υπό νέες μορφές, σε νέα πλαίσια. Εάν η ελληνική κοινωνία -η οποία εγώ δέχομαι ότι σε πολλές περιπτώσεις δεν προέβαλε αντίσταση σε ιδιωτικοποιήσεις ή σε εξαγορές, όπως στην υπόθεση που έρχεται- διαπιστώνει ότι δεν μπορεί να ελεγχθεί η δράση του ιδιωτικού κεφαλαίου, θα διατυπώσει το αίτημα της κοινωνικοποίησης αυτών των κεφαλαίων που δεν μπορεί να ιδιωτικοποιήσει. Μπορεί ορισμένοι αυτό να το θεωρούν τώρα κάτι ανεδαφικό. Ωραία, άρχισε ήδη αυτή η διαδικασία από τη Βολιβία. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη. 
      Ο Βουλευτής κ. Τσιάρας Κωνσταντίνος ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Εισερχόμεθα στον κατάλογο των ομιλητών Βουλευτών. Το λόγο έχει ο κ. Ηλίας Καλλιώρας. 
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε. 
      Αγαπητοί συνάδελφοι, η Βουλή των Ελλήνων συζητά σήμερα για μία ακόμη φορά την εισαγωγή, την ενσωμάτωση δηλαδή στο εθνικό μας δίκαιο, μιας ευρωπαϊκής οδηγίας και συγκεκριμένα της οδηγίας 2004/25. 
      Κύριοι συνάδελφοι, πρόκειται για έναν καλό νόμο, μια καλή οδηγία, η οποία το επόμενο διάστημα θα υπηρετεί τα συμφέροντα των πολιτών και, κυρίως, των επενδυτών. Θα μου επιτρέψετε να σας πω το γιατί. Γιατί σε ό,τι αφορά τις δημόσιες προσφορές, λαμβάνοντας υπ' όψιν και την παγκοσμιοποίηση, πρέπει να έχουμε ένα πλαίσιο αρχών, ένα πλαίσιο το οποίο θα εξυπηρετεί όλες τις πτυχές που αρχίζουν από τη διαφάνεια και καταλήγουν στο να ωφελούνται όλοι όσοι δραστηριοποιούνται μέσα στο χρηματοπιστωτικό σύστημα.
      Το συγκεκριμένο σχέδιο νόμου είναι και διαδικασία, είναι και μηχανισμός. Επίσης, το σχέδιο νόμου αυτό που συζητούμε, ενδυναμώνει την Επιτροπή Κεφαλαιαγοράς, γιατί ξεχωρίζει τις προτάσεις, στις προαιρετικές και στις υποχρεωτικές –κυρίως για τις υποχρεωτικές συζητούμε, βεβαίως, σήμερα- και φθάνει στο να προβλέπει, αστικές ευθύνες και κυρώσεις, αλλά επίσης και συγκεκριμένες άλλες περιπτώσεις που σχετίζονται με το πληροφοριακό δελτίο.
      Εδώ, θα κάνω μία μικρή παρένθεση. Θα ήθελα, απευθυνόμενος στην Κυβέρνηση να πω, ότι έξω η αγορά συζητά –και παρακαλώ την Κυβέρνηση να ακούσει- ότι σε ό,τι έχει σχέση ειδικότερα με το πληροφοριακό δελτίο και τις ευθύνες, θα πρέπει να δώσουμε μεγαλύτερη έμφαση. Δεν θέλω να πω τίποτα παραπάνω, γνωρίζω την ευαισθησία, αλλά θέλω να αφουγκραστούμε την αγορά. Και οι Βουλευτές λένε τι συζητιέται έξω στην αγορά, γιατί έχουμε καθήκον να κάνουμε κάτι τέτοιο.
      Γιατί, όμως, έχει μεγάλη σημασία το σχέδιο νόμου; Γιατί σε όλον τον κόσμο -τη στιγμή αυτή που συζητούμε- υπάρχουν τεράστιες αλλαγές. Θα μου επιτρέψετε να αναφέρω τρία παραδείγματα. Παρακαλώ, θυμηθείτε την υπόθεση του Lax Mimital, όταν αυτός ο επιχειρηματίας θέλησε στην καρδιά της Ευρώπης, να κάνει  τη δεύτερη μεγαλύτερη εταιρεία στον πλανήτη, στο χώρο του ατσαλιού και σιδήρου. Υπήρξαν αντιδράσεις. Δεν θα κρίνω αν είναι σωστό ή όχι, αφορούν άλλες κυβερνήσεις. Πρέπει να πούμε, όμως, ότι γίνεται ένα μεγάλο, αυτήν τη στιγμή, «γλέντι» από συγχωνεύσεις, γιατί οι επιχειρήσεις για να αμυνθούν κατά της παγκοσμιοποίησης, βρίσκουν και τις συγχωνεύσεις σαν ένα αντίδοτο και είναι πραγματικά αντίδοτο, όπως διδάσκεται στα σχολεία των εμπορικών επιστημών.
      Επίσης, δεύτερο παράδειγμα είναι η περίπτωση της «Dubai Imports International» που θέλησε να αγοράσει έξι λιμάνια στην καρδιά της Αμερικής. Και εκεί υπήρξαν αντιδράσεις και εκεί υπήρξαν δύο πλευρές. Η Γερουσία να λέει όχι και ο Πρόεδρος της Αμερικής ναι. Το συμπέρασμα είναι ότι αυτό το παράδειγμα το σημερινό και το σημερινό σχέδιο νόμου που συζητούμε δεν είναι μοναδικό, πρέπει να αντλούμε από το εξωτερικό πάρα πολλά διδάγματα.
      Επίσης η τρίτη περίπτωση -μιας και αναφέρθηκε, το κάνω σήμερα- είναι η περίπτωση της «CΟSMOTE» με την εταιρεία «ΓΕΡΜΑΝΟΣ» και μάλιστα ειπώθηκε από συνάδελφο, ότι εξυπηρετεί τον Ο.Τ.Ε. Ουαί και αλίμονο, οι επιχειρήσεις γι’ αυτό είναι. Είναι θεμιτό να κάνουν τα κέρδη τους και, βεβαίως, να έχουν και κοινωνικό πρόσωπο. Αλλά η περίπτωση του Ο.Τ.Ε., για να είμαι λίγο πιο συγκεκριμένος, επειδή υπάρχει φόβος να απολυθεί, θέλω να σας πω ότι το κόμμα αυτό που φοβάται ότι θα απολυθεί, ξεκίνησε και έχει απολύσει το μεγαλύτερο μέρος του Ο.Τ.Ε. Η Νέα Δημοκρατία  ήταν που  εφάρμοσε το συγκεκριμένο σχέδιο για την αποχώρηση περίπου πέντε χιλιάδων οκτακοσίων εργαζομένων, για να σωθεί δηλαδή η εταιρεία που λέγεται Ο.Τ.Ε.. Εδώ στη Βουλή το κάναμε και γνωρίζουμε εδώ στη Βουλή ότι το 76% των εργατών και των υπαλλήλων της συγκεκριμένης εταιρείας είπαν ναι προς αυτήν την κατεύθυνση και μάλιστα το ΠΑ.ΣΟ.Κ. έδιωξε τον πρόεδρο και το γραμματέα και τους επανέφερε μετά από τους έξι μήνες και τους ξανάδιωξε. Το λέω, για να θυμηθούμε  και το τι γινόταν στον Ο.Τ.Ε.
      Εμείς, όμως, έχουμε έναν ξεκάθαρο προσανατολισμό και ένα γνώμονα. Είναι να ισχυροποιήσουμε τον Ο.Τ.Ε.. Ας κάνει η «COSMOTE», η θυγατρική του Ο.Τ.Ε. ό,τι πρέπει. Αυτό που πρέπει να γίνει είναι να διασφαλίζονται οι εργαζόμενοι και η εταιρεία να αναπτύσσεται.
      Αγαπητοί συνάδελφοι, γιατί είναι σημαντικό το σημερινό σχέδιο νόμου; Διότι πέρα από τα άλλα διαβατήρια και πέρα από τις άλλες διαδικασίες, όπως ορίζουν οι νόμοι και οι οδηγίες της Ευρωπαϊκής Ένωσης, ερχόμαστε με ένα ακόμη πλαίσιο πάνω σε όλα τα άλλα, να δημιουργήσουμε ασφάλεια δικαίου σε πανευρωπαϊκό επίπεδο. Γιατί η Ευρώπη, κατά την άποψή μου, είναι άμυνα κατά της παγκοσμιοποίησης με το δικό της τρόπο και επαναλαμβάνω το σχέδιο νόμου το σημερινό δίνει και σ’ αυτήν την κατεύθυνση απαντήσεις. Βεβαίως αυξάνει την ασφάλεια, τη διαφάνεια και την ακεραιότητα.
      Αγαπητοί συνάδελφοι, θα ήθελα στη συνέχεια να σταθώ στο άρθρο 7, το επίμαχο άρθρο και να πω δυο λόγια. Πλην, της Λετονίας, όλες οι άλλες χώρες εφαρμόζουν το άρθρο αυτό στο 1/3.
      Δηλαδή να μεταφερθεί το σημερινό 50% στο 1/3. Όταν υπάρχει, δηλαδή, η ανάγκη η εταιρεία που εξαγοράζει να εκδηλώσει δημόσιο ενδιαφέρον, να δηλώσει, δηλαδή, το ενδιαφέρον της να εξαγοράσει από όλους τους επενδυτές μετοχές, όπου είναι δικαίωμά τους, βεβαίως, να πουλήσουν ή όχι. 
      Εδώ θέλω να θίξω και ένα σημείο που έχει σχέση με την Τουρκία. Πρέπει να σας πω, αγαπητοί συνάδελφοι, ότι στην Τουρκία το ποσοστό αυτό είναι 25%.
       Ακούω πολλούς συναδέλφους που αναφέρονται στο θέμα της Εθνικής Τράπεζας. Εγώ δεν θα ήθελα να κάνω πολλά σχόλια, γιατί αυτήν τη στιγμή, κύριε Πρόεδρε, το θέμα της Εθνικής Τράπεζας, σαν ζήτημα, δηλαδή, επιχειρηματικό και εγχείρημα, βρίσκεται σε εξέλιξη. Δεν θέλω να δώσω κανένα μήνυμα θετικό ή αρνητικό, εάν γίνει δημόσια προσφορά, που υποχρεωτικά θα γίνει σύμφωνα με τον τουρκικό νόμο, να πω σε κάποιους επενδυτές στην άλλη χώρα ή και στη χώρα μας, να αγοράσουν ή όχι τις μετοχές. Είναι λάθος. 
      Βεβαίως, από κει και πέρα σεβόμαστε το ΠΑ.ΣΟ.Κ. που ζητάει να έλθει ο πρόεδρος της Τράπεζας στη Βουλή των Ελλήνων, αλλά θα έπρεπε να προσέχουν και οι ίδιοι, γιατί τώρα διαμαρτύρονται, αλλά θα έπρεπε να θυμούνται και το νόμο του 2002, του κ. Χριστοδουλάκη, ο οποίος λέει σαφέστατα ότι η Εθνική είναι ιδιωτική τράπεζα και ο διοικητής της τράπεζας αναφέρεται μόνο στη γενική συνέλευση των μετόχων. Αυτό λέει ο νόμος Χριστοδουλάκη, για να αφήσουμε, δηλαδή, αυτήν την επίθεση που ακούγεται δήθεν για το μεγάλο ενδιαφέρον.
      Κύριε Πρόεδρε, τελειώνοντας θα ήθελα να πω δυο πράγματα. Το ένα είναι ότι η Νέα Δημοκρατία, αγαπητοί συνάδελφοι, προχωρά μπροστά. Ήδη έχουμε φέρει στη Βουλή πέντε νόμους και αυτήν τη στιγμή που μιλάμε υπάρχουν τρεις επιτροπές που ετοιμάζουν νομοσχέδια, ένα για τα χρηματοπιστωτικά μέσα και αγορές, κεφαλαιακή επάρκεια, δεύτερο νομοσχέδιο και τρίτο νομοσχέδιο που αφορά τη διαφάνεια. Με άλλα λόγια, όπως είπαμε πριν τις εκλογές, συνεχίζουμε και σήμερα να δίνουμε στο Χρηματιστήριο τη θέση που του ανήκει, να είναι ένα όργανο και ένας θεσμός ο οποίος εξυπηρετεί τις επιχειρήσεις για να μπορούν να έχουν υγιές χρήμα, να μπορούν να κάνουν αυτές τις επενδυτικές κινήσεις που πρέπει για να «δικαιώνονται» στις γενικές συνελεύσεις των μετόχων και στους επενδυτές.
      Τέλος, θα ήθελα, κύριε Υπουργέ, όπως έχει αναφέρει ο κ. Αλογοσκούφης, αλλά και ο κύριος Πρωθυπουργός της χώρας, να προχωρήσουμε μπροστά και να δημιουργήσουμε αυτό που όλοι προσπαθούμε, βεβαίως, να κάνουμε δηλαδή την Ελλάδα ένα διεθνές χρηματοοικονομικό κέντρο, διότι αυτός είναι τώρα ο επόμενος στόχος, αυτό είναι το μεγάλο στοίχημα και μέσα από αυτό το στοίχημα -που θα κερδηθεί, βεβαίως, γιατί ήδη υπάρχει επιτροπή υπό τον γενικό γραμματέα, τον κ. Μέργο- να δώσουμε ασφάλεια, να δημιουργήσουμε τις συνθήκες διαφάνειας, αλλά και να βοηθήσουμε όλους τους επενδυτές και όλους τους επιχειρηματίες να κάνουν τη δουλειά τους όπως πρέπει.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλλιώρα.
      Ο συνάδελφος κ. Κωνσταντίνος Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, μετά την τοποθέτηση του κυρίου συναδέλφου της Νέας Δημοκρατίας, είμαι υποχρεωμένος να επαναλάβω για πολλοστή φορά την επισήμανσή μου. Η άποψη που εκφράζεται και φαίνεται πως υιοθετεί η Κυβέρνηση και θα εξηγήσω αμέσως πώς εννοώ το «υιοθετεί». Έχω ρωτήσει και τον κ. Φώλια στην επιτροπή εάν υιοθετεί τη στάση του κ. Αράπογλου να μην εμφανιστεί στη Βουλή…
      ΗΛΙΑΣ ΚΑΛΛΙΩΡΑΣ: Νόμος δικός σας είναι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Παρακαλώ, κύριε συνάδελφε, μη με διακόπτετε. 
      Η άποψη, λοιπόν, που εκφράζεται, κύριε συνάδελφε και φαίνεται ότι είναι άποψη της παράταξής σας, πρέπει να αντιληφθείτε ότι επιβεβαιώνει διολίσθησή σας σε επικίνδυνους ατραπούς για το κοινοβουλευτικό σύστημα και τη δημοκρατία. Ούτε λίγο ούτε πολύ μας λέτε ότι μπορεί κάποιοι στη χώρα να έχουν δικαίωμα να μην ενημερώνουν το Κοινοβούλιο. Ότι το Κοινοβούλιο για κάποιους δεν είναι ο κορυφαίος θεσμός στον οποίο θα πρέπει να αναφέρονται. Ότι μπορεί να υπάρχουν στεγανά.
      Επικίνδυνο αυτό. Όπου μένει έξω από πληροφόρηση και ενασχόληση το Κοινοβούλιο το προσδιορίζει το Σύνταγμα, για λόγους εθνικής ασφαλείας, και με άλλες διατάξεις. Μην επιμένετε σ’ αυτό. Η άρνηση του κ. Αράπογλου το έθιξαν, προηγουμένως, και άλλοι συνάδελφοι το θέμα και το επαναφέρω- είναι αντιδεοντολογική, αντικοινοβουλευτική και για μένα παράνομη. Περιμένω την Κυβέρνηση να το καταλάβει και να πάρει τα μέτρα της. 
      Έρχομαι στο νομοσχέδιο. Ζούμε σε μια εποχή παγετώνων της αγοράς, κύριε Υπουργέ. Και όπως την εποχή των παγετώνων σαρώθηκε και αναδιαμορφώθηκε ο φυσικός φλοιός της γης, σ’ αυτήν την εποχή σαρώνεται και αναδιαμορφώνεται ο κοινωνικός και οικονομικός κλοιός: Συγχωνεύσεις, εξαγορές και τόσα άλλα. Χρειάζεται, λοιπόν, να είμαστε πάρα πολύ προσεκτικοί σ’ αυτό. Αφορά και τη χώρα μας και έχει σχέση με την οδηγία που συζητάμε. 
      Το νομοσχέδιο αυτό ενσωματώνει μια οδηγία της Ευρωπαϊκής Ένωσης σχετική με τις δημόσιες προτάσεις εξαγοράς. Ουσιαστικά αντικαθιστά την σχετική απόφαση της Επιτροπής Κεφαλαιαγοράς, την απόφαση 258/2002 με την οποία κινούμαστε μέχρι τώρα. Η οδηγία όμως αυτή –και εδώ είναι το  θέμα- αφήνει μεγάλο περιθώριο στον εθνικό νομοθέτη, αφήνει ευχέρεια να διαμορφώσει τις διατάξεις έτσι ώστε να είναι πιο κατάλληλες, πιο αποδοτικές για το δικό του κράτος. 
      Εν προκειμένω, κύριε Υπουργέ, όπως προκύπτει και από την ακρόαση των φορέων η Κυβέρνηση δεν έχει λάβει υπ’ όψιν της τις επιπτώσεις της οδηγίας στην ελληνική χρηματιστηριακή αγορά, η οποία έχει τα δικά της μεγέθη και τα δικά της χαρακτηριστικά. Και εδώ είναι το ζήτημα και από εδώ προκύπτουν οι αντιρρήσεις μας. Και απορώ, μάλιστα, πώς δεν το αγνοεί και δεν το πρόσεξε αυτό η Κυβερνητική παράταξη η οποία κόπτεται τόσα χρόνια για το Χρηματιστήριο και για τη διαφάνεια. Δεν βλέπετε τους κινδύνους; 
      Κυρίες και κύριοι συνάδελφοι, στην επιτροπή μετά από δική μας πίεση –δεν ήθελε η Κυβέρνηση στην αρχή- ακροαστήκαμε αρμόδιους φορείς. Σ’ αυτήν την ακρόαση είχαμε την ευκαιρία να διερευνήσουμε ορισμένα ζητήματα που μας απασχολούσαν. Τι αποδείχθηκε; Ότι υπάρχει έντονη διαφωνία των φορέων ως προς τις βασικές αλλαγές που επιφέρει το νομοσχέδιο. Το νομοσχέδιο αυτό το οποίο αφορά το πλαίσιο όπως είπα διενέργειας δημόσιων προτάσεων για την απόκτηση εισηγμένων στο Χρηματιστήριο εταιρειών, έχει, πραγματικά, στόχο την ισότητα των μετοχών και την προστασία των μικρομετόχων. 
      Όμως υπάρχει πλήρης διαφωνία των σχετικών φορέων. Και αναφέρομαι και στον Σύνδεσμο Εισηγμένων Εταιρειών, και στον Σ.Μ.Ε.Χ.Α.. Είναι αντίθετοι προς την βασική ρύθμιση του νομοσχεδίου. Ποια είναι η βασική ρύθμιση του νομοσχεδίου; 
      Η κύρια αλλαγή, κυρίες και κύριοι συνάδελφοι, είναι το κατώφλι για την υποχρέωση δημόσιας προσφοράς για το υπόλοιπο των μετοχών. Ήταν το κατώφλι στο 50%, τώρα πέφτει στο 33%. Η ρύθμιση για να γίνει κατανοητό και από τους πολίτες απλά σημαίνει ότι όποιος επιχειρεί να αγοράσει μετά την νέα ρύθμιση έστω και το 33% μιας εταιρείας, (πριν ήταν το 50%), είναι υποχρεωμένος στην ουσία να διαθέτει ρευστότητα για το 100%. Υποχρεούται σε δημόσια πρόταση εξαγοράς.
      Αυτό, πρώτον, ευνοεί εκείνους που διαθέτουν μεγάλη ρευστότητα, όπως για παράδειγμα τους αλλοδαπούς επενδυτές. Έχουμε ένα κίνδυνο αφελληνισμού. Το τόνισε και το ανέλυσε ο εισηγητής μας, ο κ. Σπηλιόπουλος.
      Και δεύτερον, ακόμα και σε περιπτώσεις εταιρειών μεγάλης κεφαλαιοποίησης αποτελεί αντικίνητρο για τη διάσωση των εταιρειών αυτών μέσα από μερική εξαγορά και  αναδιοργάνωση. Είχα την ευκαιρία να ρωτήσω τον κ. Υπουργό στην επιτροπή πώς προσδιορίστηκε το 33%. Μάλλον είναι αυθαίρετο. Ο κ. Φώλιας το αιτιολόγησε λέγοντας ότι είναι το ίδιο ποσοστό που ισχύει σε άλλες χώρες της Ευρώπης, πλην της Λετονίας. Έτσι μας είπατε, κύριε Υπουργέ. 
      Για μας όμως υπάρχει πρόβλημα και πιστεύω ότι η πρόταση των φορέων να υπάρξουν, τουλάχιστον, δύο όρια, δηλαδή να παραμείνει το 50% για τις εταιρείες χαμηλής κεφαλοποίησης, φαίνεται λογική. Όπως, λογικές φαίνονται και ορισμένες πρόσθετες εξαιρέσεις από την υποχρεωτική δημόσια πρόταση, όπως για περιπτώσεις συγχωνεύσεων που ζητούν οι φορείς. Αυτά είναι μεγάλα ζητήματα -σε σχέση μάλιστα με το πλαίσιο γενικότερα, το περιβάλλον, πάνω στο οποίο κινούμαστε στην Ελλάδα όσον αφορά τις εξαγορές- δεν μπορούμε να τα αγνοήσουμε, να τα περάσουμε έτσι. 
      Επίσης, κύριε Υπουργέ, δεν έχει απαντηθεί επαρκώς ο λόγος που δεν συμπεριλαμβάνονται στο νομοσχέδιο τα ασυμβίβαστα του άρθρου 23 που προέβλεπε  η σχετική απόφαση της Επιτροπής Κεφαλαιαγοράς.
      Ο Πρόεδρος της Κεφαλαιαγοράς κ. Πιλάβιος απάντησε σε ερώτησή μου ότι δεν περιελήφθησαν διότι προβλέπονται στον κώδικα δεοντολογίας των ΕΠΕΥ. Εμένα δεν με καλύπτει αυτό, διότι έχουν ιδιαίτερη σημασία τα ασυμβίβαστα στη χώρα μας. Και εγώ πιστεύω ότι θα έπρεπε τα ασυμβίβαστα που προβλέπονται στο άρθρο 23 της απόφασης της Επιτροπής Κεφαλαιαγοράς, που αντικαθιστάτε τώρα με τις νέες ρυθμίσεις, να συμπεριλαμβάνονται στο νόμο. 
      Όπως είπε και προηγουμένως ο στόχος της οδηγίας αυτής είναι βασικά η ισότητα των μετοχών. Υπάρχει όμως και ένας άλλος στόχος, της ανάπτυξης. Που βασίζεται όχι μόνο στις μεγάλες εταιρείες, αλλά και στις μικρότερες, που πρέπει να τις ενθαρρύνουμε για να ενισχυθούν κεφαλαιακά. 
      Η Κυβέρνηση, εσείς, έχετε διακηρύξει επανειλημμένως το στόχο να γίνει η Ελλάδα ένα διεθνές χρηματιστηριακό κέντρο. Ευνοείται με αυτές τις ρυθμίσεις αυτή η κατεύθυνση; Έχετε κάνει ουσιαστικά βήματα προς αυτή την κατεύθυνση; Δεν έχετε κάνει. Τουναντίον μεταναστεύουν εταιρείες σε άλλα χρηματιστήρια και μεταναστεύουν εταιρείες  χρηματοοικονομικών υπηρεσιών. Γι’ αυτό είμαστε αρνητικοί σ’ αυτό το νομοσχέδιο. Πιστεύω ότι η Κυβέρνηση έπρεπε να διαβουλευτεί περισσότερο με τους αρμόδιους φορείς και να φέρει εκείνες τις ρυθμίσεις που ήταν αποδεκτές και δεν θα δημιουργούσαν κινδύνους για τις ελληνικές εταιρείες. Αλλά τι να κάνουμε; Η Κυβέρνηση διακηρύσσει ότι είναι υπέρ του διαλόγου και υπέρ της ανάπτυξης της κεφαλαιαγοράς. Αλλά από τα λόγια και από τις διακηρύξεις μέχρι την κυβερνητική πράξη το χάσμα όχι μόνο παραμένει αλλά και συνεχώς διευρύνεται. Ευχαριστώ
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Σγουρίδης με την αγόρευση του οποίου εξαντλήθηκε ο κατάλογος των ομιλητών Βουλευτών.
      ΠΑΝΑΓΙΩΤΗΣ ΣΓΟΥΡΙΔΗΣ:  Κύριε Πρόεδρε, εκ πρώτης όψεως η οδηγία την οποία ενσωματώνουμε στο εθνικό μας δίκαιο  είναι μια οδηγία θετική για την επιχειρηματικότητα και για τις επιχειρήσεις στην Ευρωπαϊκή Ένωση. Κινείται όμως, όπως και κάθε πράξη πολιτική την οποία φέρουμε στη χώρα, ή κάποια απόφαση που φέρουμε, στη σφαίρα του «ουδέν κακόν αμιγές καλού» ή του «ουδέν καλό, αμιγές κακού». 
      Είναι δίκαιη η οδηγία, γιατί θέτει επίσης ως γενική αρχή, την ισότιμη μεταχείριση όλων των μετόχων μιας επιχείρησης, που αλλάζει χέρια. Και από τη στιγμή που αποκτά κάποιος την πλειοψηφία μιας επιχείρησης, θα πρέπει και η μειοψηφία των μετοχών να έχει μία δικαία μεταχείριση και να αγοραστεί η μετοχή, εφόσον θέλουν οι μικρομέτοχοι να την πουλήσουν σε μια σωστή και δίκαιη τιμή. 
      Είναι όμως, και μια οδηγία με μεγάλες επιπτώσεις για τις ελληνικές επιχειρήσεις και θα εξηγήσω γιατί. 
      Κύριοι συνάδελφοι, βρισκόμαστε σε μία περίοδο μεγάλων αλλαγών στα χαρτοφυλάκια των επιχειρήσεων και στην Ευρώπη και στα Βαλκάνια και υπάρχει κινητικότητα κεφαλαίων. Εγώ δεν είμαι αντίθετος σ’ αυτό. Άλλωστε ζούμε και βιώνουμε μια παγκοσμιοποίηση η οποία είναι νομοτελειακή.
      Σ’ αυτό όμως το περιβάλλον αν δεν αποτιμούμε σωστά, αν δεν αποτιμούμε ρεαλιστικά και αν δεν παίρνουμε σωστές αποφάσεις, τότε απ’ αυτήν την παγκοσμιοποίηση δεν θα ωφεληθούμε. Εν προκειμένω τα επιχειρηματικά μεγέθη της χώρας μας θα πρέπει να τα αποτιμήσουμε πολύ ρεαλιστικά. Είμαστε μικροί σ’ αυτόν τον τομέα, αγγίζοντας τα όρια του μικρομεσαίου. 
      Έτσι, λοιπόν, το κλειδί της οδηγίας αυτής βρίσκεται, στο ότι αφήνει σε κάθε κράτος-μέλος να ορίσει το ποσοστό, βάσει του οποίου θα πρέπει να γίνει η δημόσια πρόταση. Και επειδή πολλοί δεν είμαστε και γνώστες του τι σημαίνει δημόσια πρόταση, θα το εξηγήσω έτσι και γι’ αυτούς που μας ακούνε από την τηλεόραση. 
      Όταν έρχεσαι να κάνεις δημόσια πρόταση για την εξαγορά ενός πακέτου μετοχών πλειοψηφικού, είσαι υποχρεωμένος να έχεις τη ρευστότητα και τα κεφάλαια εκείνα να αγοράσεις και όλες τις υπόλοιπες μετοχές που θα εκδηλώσουν τη θέληση να πουληθούν. Αν δεν χρειάζεται να κάνεις δημόσια πρόταση, μπορεί να αγοράζεις πακέτα μετοχών 20%, 30%, να σε καθιστούν κυρίαρχο μιας επιχείρησης, αλλά να μη χρειάζεται να έχεις και το υπόλοιπο να αγοράσεις τις  μετοχές, όταν κάποιος θέλει να τις πουλήσει. Ας πουληθούν στο Χρηματιστήριο. 
      Έτσι, λοιπόν,  μέχρι τώρα, βάσει των προηγουμένων που ίσχυαν στη χώρα μας, είχαμε το 50% για να κάνεις δημόσια πρόταση. Έτσι, τι δυνατότητα δινόταν; Δινόταν η δυνατότητα σε Έλληνες επιχειρηματίες να μπορούν να προχωρούν, να αγοράζουν πακέτα που να συμπληρώνουν τον έλεγχο σε μια επιχείρηση γιατί όλοι μας ξέρουμε, οι παροικούντες την Ιερουσαλήμ, ότι όταν κατέχεις το 33% ή το 32%, ή το 35% μιας επιχείρησης με διασπορά μετοχών, έχεις το μάνατζμεντ της επιχείρησης. Αλλά αυτό γινόταν χωρίς να κάνεις δημόσια πρόταση. Άρα, χωρίς να διαθέτεις αυτή τη ρευστότητα μπορείς να πας να αγοράσεις τις μετοχές που είναι αναγκαίες, να ελέγχεις την επιχείρηση και να μένει η επιχείρηση σε ελληνικά χέρια. 
      Τώρα, που εσείς κατεβάζετε το ποσοστό στο 33%, δεν υπάρχει, όπως εξήγησα προηγουμένως, το επιχειρηματικό μέγεθος και η ρευστότητα στην Ελλάδα να αγοράζονται οι επιχειρήσεις από Έλληνες επιχειρηματίες. Άρα, στην κινητικότητα κεφαλαίων που υπάρχει μέσα στην Ευρώπη, αυτό που θα γίνει ποιο θα είναι; Να έρχονται οι ξένοι να αγοράζουν αυτές τις επιχειρήσεις. Και για επιχειρήσεις «κοινές» λίγο είναι το ενδιαφέρον. Αλλά μια χώρα, αν θέλει να έχει κάποια υπόσταση οικονομική μέσα σε ένα γεωστρατηγικό περιβάλλον, όπως αυτό της Ευρωπαϊκής Ένωσης, θα πρέπει να έχει και εθνικούς πρωταθλητές. 
      Τίθεται, λοιπόν, με το 33% ο κίνδυνος και αυτούς τους λίγους εθνικούς πρωταθλητές που έχουμε ως επιχειρήσεις, να τους περάσουμε σε άλλα χέρια. Είναι δυνατόν μια χώρα να στέκεται χωρίς εθνικούς πρωταθλητές; 
      Εσείς, λοιπόν, με αυτή την «ακίνδυνη» κατά τα άλλα οδηγία και με μια προϊστορία που έχετε, ό,τι εκινείτο επιχειρηματικά στην Ελλάδα να το βάζετε στη σφαίρα της διαπλοκής και της διαφθοράς, φθάνετε τη χώρα στο να αποεπιχειρείται. Και ενώ βάζετε την ταμπέλα του επιχειρείν και ότι εσείς είστε υπέρ της επιχειρηματικότητας ως παράταξη, στο τέλος η χώρα φθάνει στο σημείο να αποεπενδύεται, να περνάνε επιχειρήσεις ή να τίθεται ο κίνδυνος επιχειρήσεις να περάσουν σε ξένα χέρια και παράλληλα να υπάρχει πρόβλημα για επιχειρήσεις τύπου εθνικών πρωταθλητών, που τόσο τις χρειαζόμαστε. 
      Αυτοί είναι οι λόγοι, κύριε Πρόεδρε, που εμείς καταψηφίζουμε αυτή την τροπολογία. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη, όχι γιατί καταψηφίζετε, αλλά γιατί αγορεύσατε, κύριε συνάδελφε. Μην παρεξηγηθεί το Προεδρείο και γράφουν αύριο οι εφημερίδες.
      Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Απασχόλησης και Κοινωνικής Προστασίας, Εξωτερικών και Δικαιοσύνης, κατέθεσαν σχέδιο νόμου: «Κύρωση της Συμφωνίας στον τομέα της κοινωνικής ασφάλισης, μεταξύ της Ελλάδος και του Κεμπέκ, καθώς και του Διοικητικού Κανονισμού εφαρμογής της».
      Παραπέμπεται στην αρμόδια Διαρκή Επιτροπή
      Και τώρα το λόγο έχει ο Υφυπουργός Οικονομίας και Οικονομικών κ. Χρήστος Φώλιας.
      Θέλετε να μιλήσετε εικοσιπέντε λεπτά, κύριε Υπουργέ;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Εικοσιπέντε δευτερόλεπτα, κύριε Πρόεδρε!
      Κυρίες και κύριοι συνάδελφοι, δεν πρόκειται να εξαντλήσω το διαθέσιμο χρόνο, άλλωστε το θέμα έχει συζητηθεί εκτενώς για το αντικείμενό του. Δύο σχόλια μόνον επιτρέψτε μου να μοιραστώ μαζί σας, κάποιες σκέψεις οι οποίες πηγάζουν από τα όσα έχω ακούσει. Και πηγάζουν μάλιστα από την επιχειρηματολογία των αγορητών του ΠΑ.ΣΟ.Κ., οι οποίοι σε αυτήν τους την επιχειρηματολογία βασίζουν το γεγονός ότι καταψηφίζουν το προς ψήφιση σχέδιο νόμου.
      Κατ’ αρχήν είναι υποχρεωτικός νόμος για να ψηφιστεί από την Ελληνική Βουλή, μιας και είναι ενσωμάτωση ευρωπαϊκής οδηγίας. Από την άλλη μεριά, όμως, διερωτώμαι, γιατί τόσο μεγάλη έμφαση στο 1/3 σε σχέση με το 50%.
      Κατ’ αρχήν έχω αναφέρει και στην Επιτροπή, θα το αναφέρω άλλη μία φορά, ότι από τις είκοσι τέσσερις χώρες - μέλη της Ευρωπαϊκής Ενώσεως οι είκοσι τρεις έχουν το 33%, σαν όρο για δημόσια πρόταση εξαγοράς. Μόνο μία έχει το 50%. Μέχρι σήμερα είχαμε και εμείς το 50%. 
      Εκείνο, όμως, το οποίο θέλω να επισημάνω είναι το εξής: Έχοντας το 50%, έρχεται μία εταιρεία και καταθέτει δημόσια πρόταση εξαγοράς του 50% συν ένα. Τούτο σημαίνει ότι έχει εξασφαλισμένα τα κονδύλια για το 50%, αλλά είναι υποχρεωμένη να έχει και τα κονδύλια τα υπόλοιπα για το 100%.
      Έρχεται μία άλλη εταιρεία με το καθεστώς του νόμου, όπως τον ψηφίζουμε σήμερα και είναι υποχρεωμένη και κάνει δημόσια πρόταση για το 1/3 ή για το 33,5%. Τούτο σημαίνει ότι διαθέτει το κεφάλαιο για το 33,5%, διαθέτει, όμως και το υπόλοιπο κεφάλαιο για το 100%. Επομένως, είτε είναι 50% το κατώφλι, είτε είναι 33%, είτε είναι 60%, είτε είναι 20%, πάλι πρέπει να διαθέτει το κεφάλαιο για το 100%. Επομένως, για τι πράγμα συζητάμε; 
      Θέλω, λοιπόν, να πω ότι ίσως η επιχειρηματολογία σας να μην πατάει τόσο γερά όσο θα έπρεπε, για να έχετε το λόγο να καταψηφίσετε αυτό το σχέδιο νόμου, το οποίο είναι απαραίτητο και υποχρεωτικό για μας. 
      Από εκεί και πέρα, εγώ θεωρώ ότι είναι μια καλή πρόταση νόμου, οφείλουμε να την έχουμε, είναι μία πρόταση νόμου, η οποία βασίζεται σε πραγματικά δεδομένα της αγοράς. Είναι, βέβαιο, ότι ένας μέτοχος που κατέχει 30%, 35% ή και 28% μιας εταιρείας, κάνει κουμάντο, έχει το μάνατζμεντ, όπως το είπε με άλλη ορολογία, ο αγαπητός συνάδελφος κ. Σγουρίδης. Από εκεί και πέρα, όμως, έχοντας το μάνατζμεντ, μπορεί να κάνει ό,τι θέλει με αυτήν την εταιρεία, αγνοώντας τους άλλους μετόχους, οι οποίοι δεν έχουν λόγο, παρά μόνο μία ψήφο, που δε μετράει τόσο, όσο μετράει το μπλοκ του μάνατζμεντ. 
      Επομένως, θεωρώ πως με το 33% δίνεται η δυνατότητα, με τους ίδιους όρους, να μπορέσει και ο κάθε μικρομέτοχος να φύγει από την εταιρεία, εάν κρίνει ότι αφ’ ενός μεν τον συμφέρει να εισπράξει το τίμημα, το οποίον προτείνεται σ’ ένα μεγαλομέτοχο, αφ’ ετέρου εάν κρίνει ότι στην πορεία αυτή θα απαξιωθεί τόσο πολύ ο λόγος του και η συμμετοχή του σ’ αυτήν την εταιρεία, οπότε δεν έχει κανένα λόγο να έχει δεμένα χρήματα εκεί, προτιμάει να τα ρευστοποιήσει και να τα καταθέσει κάπου αλλού. 
      Αυτά είχα να πω και ευχαριστώ πάρα πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φώλια.
      Καταγράφεται, κύριε Υπουργέ, η συντομότερη αγόρευση Υπουργού σε σχέδιο νόμου. Άλλωστε αυτό είναι ίδιο των ορεσίβιων. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Πολλά έργα, λίγα λόγια! 
      ΠΡΟΕΔΡΕΥΩΝ (Γεώργιος Σούρλας): Το λόγο έχει τώρα ο εισηγητής του ΠΑ.ΣΟ.Κ. κ. Σπηλιόπουλος.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θέλω να κάνω μόνο δύο – τρεις παρατηρήσεις σε αυτά που είπε κατ’ αρχήν ο Υπουργός. Η οδηγία πράγματι είναι υποχρεωτική να ενσωματωθεί στο εθνικό μας δίκαιο. Η ίδια η οδηγία, όμως, δίνει την ευκαιρία –το είπα και στην ομιλία μου- στις βασικές της κατευθύνσεις που είναι το κατώφλι, το ποσοστό με βάση το οποίο οφείλει κάποιος που κατέχει μία επιχείρηση, να κάνει δημόσια προσφορά, όπως επίσης και τις εξαιρέσεις. Αυτά είναι δύο κρίσιμα ζητήματα. Και σε αυτά τα κρίσιμα ζητήματα, η ίδια η οδηγία λέει ότι τα κράτη – μέλη έχουν την ευχέρεια, ανάλογα με τις συνθήκες που επικρατούν στην κάθε χώρα ή ανάλογα με τις κατευθύνσεις που έχει η οικονομία τους, να καθορίσουν αυτά τα θέματα.
      Άρα, λοιπόν, είναι υποχρεωτική η οδηγία, αλλά η ίδια η οδηγία δίνει την ευχέρεια να κάνει πολιτική η κάθε χώρα για τα ζητήματα που την αφορούν. 
      Δεύτερον, γιατί δίνουμε τόση έμφαση στο 33%; Οι υπόλοιποι συνάδελφοι του ΠΑ.ΣΟ.Κ. συνδύασαν την οδηγία αυτή, η οποία ενσωματώνεται στο εθνικό δίκαιο, με τις διεθνείς συνθήκες που επικρατούν στην οικονομία, την παγκοσμιοποίηση, το άνοιγμα των αγορών και έχουν δίκιο. Έτσι, συνδυάζονται απολύτως. Αυτήν τη στιγμή υπάρχει η ευχέρεια με την μετακίνηση των κεφαλαίων, των εξαγορών, των συγχωνεύσεων σε παγκόσμιο επίπεδο. Φαίνεται, όμως, ότι η Κυβέρνηση δεν έχει το μυαλό της σ’ αυτά. Όταν λέει «ε, και τι έγινε το 33%, αν είναι 50% ή 33%;» δεν το έχει το μυαλό της σ’ αυτά. Το έχει σε άλλα.
       Έτσι φαίνεται, κύριε Υπουργέ. Γιατί έχει πολύ μεγάλη σημασία αν θα είναι το ποσοστό 50% ή 33%, για να κάνει κάποιος τη δημόσια προσφορά. Και θα το εξηγήσω απλά. Κάποιος που δεν έχει όλα τα χρήματα, το 100% μιας επιχείρησης, αλλά έχει το 33%, μπορεί να έχει τον έλεγχο και να κάνει την εξαγορά. Δεν έχει όμως το 100%. Εσείς του λέτε: «Κύριε, αφού ισχύει το 33%, από εδώ και πέρα, δεν μπορείς να κάνεις αυτή την κίνηση». Είναι σημαντικό λοιπόν ή δεν είναι; Και ερωτώ: Ποιος ή πόσες επιχειρήσεις εδώ στην Ελλάδα μέσα σ’ αυτό το κλίμα που υπάρχει έχουν αυτή τη δυνατότητα, αυτήν την ρευστότητα, για να προχωρήσουν σε τέτοιες κινήσεις; Γι’ αυτό έχουμε μεγάλη αντίρρηση σ’ αυτό το ζήτημα και πιστεύουμε όχι αδικαιολόγητα, γιατί δεν το συνδυάζετε με το κλίμα, επαναλαμβάνω, που επικρατεί σήμερα σε ολόκληρο τον κόσμο και το οποίο επηρεάζει και τη χώρα μας. Οι ανοικτές οικονομίες, η παγκοσμιοποίηση κ.λπ. επηρεάζουν και την ελληνική οικονομία. 
      Και έχουν δίκιο όλοι όσοι είπαν και όσοι λέμε ότι αυτή η οδηγία δεν είναι μία απλή οδηγία που ενσωματώνεται στο ελληνικό δίκαιο και τελείωσε. Έχει πολύ μεγάλη σημασία ειδικά για το μέλλον των ελληνικών επιχειρήσεων. Και θεωρώ ότι ήταν πολύ σημαντική η ενημέρωση που είχαμε από τους φορείς της αγοράς. Εντύπωση όμως, έκαναν οι μεγάλες αντιρρήσεις τους σ’ αυτά τα δύο κορυφαία ζητήματα.
      Εγώ πιστεύω, κύριε Πρόεδρε, ότι η Κυβέρνηση ή αγνοεί ή δεν παίρνει σοβαρά τις συνθήκες που επικρατούν σε παγκόσμιο επίπεδο και τις προκλήσεις που υπάρχουν, οι οποίες επηρεάζουν βεβαίως και τη χώρα μας. Αυτό όμως φαίνεται ότι οδηγεί και στο συμπέρασμα ότι η Κυβέρνηση δεν έχει και σχέδιο. Πώς θα πάει η ελληνική οικονομία; Πώς θα πορευθούν οι ελληνικές επιχειρήσεις και όχι μόνο οι ιδιωτικές, αλλά και οι δημόσιες; Το μόνο που έχει στο μυαλό της η Κυβέρνηση είναι οι δείκτες, τι θα πει η Ευρωπαϊκή Ένωση, γιατί είμαστε υπό επιτήρηση, αν μετά από το 3,6% που προβλέπει για τον επόμενο χρόνο θα της δώσει το δικαίωμα να κάνει και την πολιτική που έχει υποσχεθεί, αν θα μπορέσει να δώσει το Ε.Κ.Α.Σ., αν θα μπορέσει να δώσει το επίδομα στον Ο.Γ.Α. και αν θα μπορέσει να κάνει μείωση των φορολογικών συντελεστών. Αυτός είναι ο πονοκέφαλος της Κυβέρνησης και όχι το να δει τις συνθήκες που υπάρχουν σήμερα σε παγκόσμιο επίπεδο για τις οικονομίες και πώς θα προστατεύσουμε τους εθνικούς πρωταθλητές, όπως ακούστηκε πριν από λίγο, επιχειρήσεις στρατηγικής σημασίας για τη χώρα μας. 
      Και δεν είναι τυχαίο, δεν σας προβληματίζει, κύριε Υπουργέ, το ότι οι χώρες πολύ μεγαλύτερες της Ελλάδας και με πολύ ισχυρότερες οικονομίες έρχονται και προστατεύουν με πολιτική απόφαση επιχειρήσεις στρατηγικής σημασίας στη χώρα τους; Αναφέρομαι στη Γερμανία, στη Γαλλία, στην Ιταλία. Δεν σας προβληματίζει αυτό; Τα αφήνουμε όλα ελεύθερα να κινηθούν; Ποιος θα είναι ο ρόλος λοιπόν της ελληνικής πολιτείας σ’ αυτό το κλίμα και σ’ αυτές τις συνθήκες που επικρατούν; 
      Εμείς έχουμε πολύ σοβαρούς λόγους, τους οποίους αναλύσαμε, και γι’ αυτό δεν ψηφίζουμε το νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Το λόγο έχει, ο κύριος Υπουργός.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ελάχιστο χρόνο θα πάρω, κύριε Πρόεδρε.
      Κατ’ αρχάς, επί της ουσίας έχω απαντήσει. Εκείνο που θα πω είναι ότι για τα αρνητικά σχόλιά σας για την Κυβέρνηση, κύριε συνάδελφε, θα παρακαλέσω πάρα πολύ εξ οικείων να μην κρίνετε τα αλλότρια. Αφήστε να κρίνετε εκ των ιδίων. 
      (Θόρυβος στην Αίθουσα)
      Ξέρετε ότι, όταν ακούω, δεν σχολιάζω, γιατί σέβομαι τον ομιλητή και συνάδελφο. Θα παρακαλούσα το ίδιο και από την πλευρά σας.
      Όσον αφορά την προστασία με πολιτική παρέμβαση, που πραγματικά γινόμαστε μάρτυρες σήμερα να γίνεται από πρωτοβουλίες κάποιων κυβερνήσεων, θα πρέπει σίγουρα να γνωρίζετε ότι αυτού του είδους οι πρωτοβουλίες δεν εντάσσονται σε κανένα νόμο και σε κανένα θεσμικό πλαίσιο, αλλά είναι πρωτοβουλίες οι οποίες γίνονται μέσα στην οικονομία με τρόπους διαφορετικούς και όχι βάσει κάποιου νόμου. Διότι είναι βέβαιο ότι δεν θα μπορούσε κανένας τέτοιος νόμος με ίχνος προστατευτισμού να σταθεί στο πλαίσιο της Ευρωπαϊκής Ενώσεως με τον τρόπο που λειτουργούμε σήμερα.
      Τέλος, όσον αφορά το 3,6%, που υπαινιχθήκατε…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Η Ευρωπαϊκή Ένωση το είπε.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεν ήσασταν τόσο σαφής. 
      Επειδή, όμως, ξέρω για ποιο πράγμα μιλάτε, θα επισημάνω ότι το μεν έλλειμμα του 2006 υπολογίζεται βάσει ενός…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Υπό αμφισβήτηση είναι και αυτό.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Αφήστε το να φανεί. Εσείς αμφισβητείτε, αλλά τα αποτελέσματα δικαιώνουν εμάς.
      Το κάτω από 3%, για το 2006, που σημαίνει ότι βρισκόμαστε μέσα στα πλαίσια του 3%, βασίζεται σε έναν προϋπολογισμό, ο οποίος είναι ήδη ψηφισμένος από αυτή τη Βουλή. Το δε 3,6% δεν βασίζεται παρά μόνο σε κάποια μοντέλα και κάποιους υπολογισμούς, που δεν είναι προϊόν οιουδήποτε προϋπολογισμού. Αυτό αφήστε να φανεί στην πράξη. Λυπάμαι πολύ που θα σας απογοητεύσουμε, αλλά ο χρόνος θα το δείξει.
      ΠΡΟΕΔΡΕΥΩΝ (Γεώργιος Σούρλας): Ο πρώην Πρόεδρος της Βουλής κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αναφέρομαι στο νομοσχέδιο. Κυρίως, όμως, με αφορμή το νομοσχέδιο αυτό θα ήθελα να διατυπώσω μερικές σκέψεις, που ίσως να είναι και ολίγον αιρετικές, να μην είναι του συρμού, να είναι κάτι διαφορετικό από αυτό που κυριαρχεί. 
      Φοβούμαι ότι ο ελληνικός λαός δεν έχει συνειδητοποιήσει αυτό ακριβώς το γεγονός, ότι κυριαρχεί δηλαδή στις ελίτ, πολιτικές, οικονομικές και κοινωνικές και στα μέσα, διότι όλα αυτά είναι μαζί. Δεν χρησιμοποιώ το γνωστό όρο, γιατί είναι αποπροσανατολιστικός. Ό,τι χρησιμοποιείται σαν μια χοάνη μέσα στην οποία μπορείς να ρίξεις τα πάντα –ο όρος «διαφθορά», «διαπλοκή» κ.λπ.- είναι για να αποπροσανατολίζουν από το συγκεκριμένο και σαφές. Πιστεύω ότι ο λαός δεν έχει συνειδητοποιήσει ακόμη τι σημαίνει αυτή η λεγόμενη στρατηγικής σημασίας επέκταση της ελληνικής οικονομίας –γράφε, των ελληνικών ισχυρών επιχειρηματικών μονάδων, των ισχυρών, των μεγάλων ελληνικών τραπεζών- σε άλλες χώρες. 
      Μάλιστα, οι απλοϊκοί άνθρωποι –βάλε και λίγο εθνικιστικούς ιούς- φαντάζονται ότι δημιουργώντας θυγατρικές των τάδε τραπεζών, των τάδε μεγάλων επιχειρήσεων, των τάδε εκδοτικών, τηλεοπτικών κ.λπ. ομίλων σε άλλες χώρες, η χώρα μας αποκτά μία δυνατότητα να επηρεάσει την πορεία των χωρών εκείνων προς το λεγόμενο εκδημοκρατισμό τους σε σχέση με το προηγούμενο καθεστώς των χωρών αυτών. Σε ό,τι αφορά τους λαούς δεν βλέπω καμία βελτίωση στην ποιότητα ζωής τους. 
      Και δικαιούμαι να επαναλάβω αυτό που έλεγε ο πολιτικός μου δάσκαλος, ο Γεώργιος Παπανδρέου, ως προς το τι διαφέρουν οι δικές μας δημοκρατικές σοσιαλιστικές ιδέες από τις ιδέες εκείνων, της μιας πλευράς, που εν ονόματι της κοινωνικής δικαιοσύνης στερούν τις ελευθερίες των λαών και των άλλων που εν ονόματι της ελευθερίας και των ελευθεριών στερούν τους λαούς από την κοινωνική δικαιοσύνη.
      Είμαστε τώρα στο τελευταίο σημείο της αιώρας. Εν ονόματι των ελευθεριών οι υπερσυγκεντρώσεις οικονομικής ισχύος και φυσικά η μικρή Ελλάς και οι οικονομικοί «νάνοι» της ελληνικής οικονομίας σε σχέση με τα πολυεθνικά μεγαθήρια, δεν έχουν καμία δυνατότητα να υπερηφανεύονται –και εμείς για λογαριασμό τους, για λογαριασμό της χώρας μας- ότι τάχα αυτή η υπερσυγκέντρωση οικονομικής ισχύος σημαίνει και στρατηγική ισχύ. Αλλού είναι η στρατηγική ισχύς. Την είδαμε. Και πρόσφατα ένα σκάνδαλο ταλανίζει τη χώρα σχετικά με τις υποκλοπές. Και το κυβερνητικό κόμμα, τα αντιπολιτευόμενα κόμματα αναλωνόμαστε στα επιμέρους, στα λεπτομερειακά, στα χτυπήματα κάτω από τη ζώνη εναντίον αλλήλων, προσώπων και κομμάτων και δεν βλέπουμε το μείζον, ότι σ’ αυτή η χώρα κάθε μέρα και περισσότερο πέφτουν όλοι οι φράχτες. Όχι ότι δεν ήταν ξέφραγο αμπέλι και στο παρελθόν. Άλλοι αποφασίζουν και μάλιστα αποφασίζουν όχι για τα μικρά. 
      Λέει ο κοσμάκης, κύριε Πρόεδρε: «Δε βαριέσαι, εγώ μια συνταξούλα θέλω, ένα μεροκάματο, ένα κομμάτι ψωμί. Δεν με ενδιαφέρουν τα δισεκατομμύρια, είναι για άλλους αυτά». Και όταν ακούει για μεγάλα σκάνδαλα ο απλός άνθρωπος λέει: «Είναι κάτι που δεν με αφορά». Άμα δει ότι κάποιος διπλανός του έβαλε ένα κεραμίδι παραπάνω στο σπίτι του, τότε λέει: «Να, εδώ υπάρχει διαπλοκή, σκάνδαλο, κ.λπ.». 
      Κυνηγάει η εφορία να βρει ποιοι φοροδιαφεύγουν, κάποιοι φουκαράδες της τελευταίας σειράς κι εδώ πέρα οργιάζει η φοροδιαφυγή, οργιάζουν οι αδίστακτοι λυμεώνες, άνθρωποι που δεν πιστεύουν σε τίποτε άλλο παρά μόνο στο χρήμα, γι’ αυτό και είναι πιο δυστυχείς και από τον «Έμπορο της Βενετίας». Και λέμε στον ανθρωπάκο, αν πάρει ένα δυάρι, ότι πρέπει να πει το πόθεν έσχες, ώστε να δούμε τι κρατούσε από το μισθό του ή τη σύνταξή του κάθε μήνα κ.λπ.. Και αγοράζονται κολοσσοί, μέσα από τα κομπιούτερ μεταφέρονται τεράστιες περιουσίες, αφορολόγητες, εμείς ερχόμαστε και νομοθετούμε κίνητρα για να επανέλθουν αφορολόγητα κι έχουμε καταντήσει –μπράβο σε όποιους το ομολογούν, εγώ δεν έχω αυτή την τόλμη δυστυχώς- να είμαστε έρμαια. Υπάρχουμε και αναπνέουμε όχι όσο υπάρχει οξυγόνο, που υπάρχει για τον άνθρωπο σε σχέση με τη φυσική του ύπαρξη, αλλά σε ό,τι αφορά την πολιτική, την οικονομία, τα πάντα, αναπνέουμε εφόσον έξι-επτά κυρίαρχοι αυτού του τόπου το αποφασίσουν. Ούτε κυβερνήσεις υπάρχουν ούτε αντιπολιτεύσεις. Επιτέλους!
      Και σας ερωτώ, κύριε Υπουργέ: Ειλικρινά εξυπηρετούν σε τίποτε τον εργάτη της Νάουσας, τον αγρότη -αυτόν τον ανόητο έστω- που αφού νόμισε ότι δεν πρέπει να μαζεύει ο ίδιος τις ελιές του, αλλά ο Αλβανός, έφτασε πια στην ώρα που δεν μπορεί να πληρώσει και τον Αλβανό, εξυπηρετούν σε τίποτε –επαναλαμβάνω- τα κατώτερα οικονομικά και κοινωνικά στρώματα όλες οι αποταμιεύσεις; Η Εθνική Τράπεζα έχει κάποιο προσωνύμιο στις διαφημίσεις της, «η μητέρα, η  δική σας Τράπεζα», κάτι τέτοιο, εκμεταλλευόμενη και τον τίτλο και την ιστορία της. Φυσικά η οικονομία σ’ αυτό τον τόπο αναπτύχθηκε σιγά-σιγά και με αξιοποίηση κεφαλαίων. Και στη χώρα μας, όταν δεν ήρθαν τα κεφάλαια αυτά κατά τρόπο στυγνά εκμεταλλευτικό και με ειδικές συνταγματικές ρήτρες για την εξαγωγή τους οποτεδήποτε και ελευθέρως, μέσω των τραπεζών αυτών έγινε. Η Αγροτική Τράπεζα βοήθησε την αγροτική οικονομία, η Εθνική Τράπεζα βεβαίως χρειαζόταν κάποια κεφάλαια.
      Σήμερα όμως, κύριε Υπουργέ, βλέπουμε τις αποταμιεύσεις του απλού πολίτη, αυτό το αποστράγγισμα που γίνεται με τα καταναλωτικά δάνεια.
      Κάθε μέρα ακούει κανείς στα ραδιόφωνα κίνητρα για να χρεώνεται ο κόσμος. Αυτά όλα πού επενδύονται; Στη Τουρκία; Δεν έχω τίποτε με τη χώρα αυτή, η οποία έχει ανάγκη από επενδύσεις, αφού ο λαός της υποφέρει, όμως, διψάει η αυλή μας. Και υπερηφανεύονται οι πάντες ότι τόσες θυγατρικές έγιναν στις παραδουνάβιες χώρες, τόσες στις νέες χώρες της Ανατολικής Ευρώπης και λένε να τρέξουμε εκεί με συμμαχίες άλλων ομίλων. 
      Δεν το καταλαβαίνω αυτό και θα ήθελα η Κυβέρνηση, επειδή μιλάμε για την Εθνική Τράπεζα, εάν έχει μια άποψη επ’ αυτού, να την διατυπώσει. Εδώ, εάν καταλαβαίνω καλά, η Τουρκία είναι μια αγορά πολύ κατάλληλη για επενδύσεις. Θα μου πείτε: «Μπορείς να εμποδίσεις το κεφάλαιο;». Όχι φυσικά, αλλά δεν θα διευκολύνω να συγκεντρώνεται ένα τέτοιο κεφάλαιο από μια τράπεζα που είναι κρατική από τη δική μου αποταμίευση και την όποια άλλη. Διάφορα κίνητρα έχουν οι τράπεζες. Η προηγούμενη κυβέρνηση τους έδωσε να κάνουν συγχωνεύσεις αφορολόγητα και παρουσίασαν τεράστια κέρδη, τα οποία δεν θα επενδυθούν εδώ.
      Εάν κατάλαβα καλά μ’ αυτό το νομοσχέδιο, κύριε Πρόεδρε –μου το εξήγησε μετά και ο κ. Γείτονας, γιατί ομολογώ ότι είχα πάντοτε μια αλλεργία να ασχολούμαι με τα των επιχειρήσεων και του Χρηματιστηρίου, τα οποία δεν ξέρω, γιατί δεν έχω οικονομικές σπουδές- τι γίνεται; Δίνουμε ένα κίνητρο, ώστε τα ισχυρότερα  μονοπώλια να εξαγοράσουν. 
      Δεν ξέρω πώς έγινε, κύριε Πρόεδρε –ερωτώ δι’ υμών τον κύριο Υπουργό- αλλά στη Γαλλία είδα ότι είπαν στοπ για κάποιες δυναμικές δικές τους μονάδες. Το ίδιο έκαναν και οι Γερμανοί. Εκεί δεν ισχύει ο ανταγωνισμός και η ελευθερία της αγοράς; Εδώ εμείς γιατί δεν λέμε στοπ σ’ αυτή την εξαγορά; Γιατί δεν λέμε σ’ αυτούς τους λυμεώνες στοπ, όπως στον κύριο αυτό που μας έριξε τους ανέργους για να τους δώσουμε πρόωρη σύνταξη; Ξέρετε, αυτό σε κάνει να επενδύσεις σε στρατηγικής σημασίας τομείς για τη χώρα, στη Βουλγαρία και αλλού. Πού πάμε επιτέλους; 
      Ντρέπομαι, κύριε Πρόεδρε, και είμαι βέβαιος ότι και εσείς και όλοι οι συνάδελφοι που με ακούν, κάπως έτσι θα αισθάνεσθε.
      ΠΡΟΕΔΡΕΥΩΝ (Γεώργιος Σούρλας): Εγώ από τη θέση που βρίσκομαι δεν μπορώ να εκφραστώ.
      ΑΠΟΣΤΟΛΟΣ ΚΑΚΛΑΜΑΝΗΣ: Το φαντάζομαι.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής. 
      Πριν ολοκληρώσουμε τη συνεδρίαση, θα ήθελα να ενημερώσω το Σώμα ότι από τα άνω δυτικά θεωρία…
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός έχει άποψη επ’ αυτών; Η Κυβέρνηση έχει πολιτική επ’ αυτών των δήθεν στρατηγικών εξορμήσεων; 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ρωτήθηκε ο κύριος Υπουργός.
      Κύριε Υπουργέ, εάν θέλετε να απαντήσετε, να ολοκληρώσω την ανακοίνωση προς το Σώμα και να λάβετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ναι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Να απαντήσει, γιατί η σιωπή σημαίνει κατάφαση.
      ΠΡΟΕΔΡΕΥΩΝ (Γεώργιος Σούρλας): Αμέσως, κύριε Πρόεδρε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρία παρακολουθούν τη συνεδρίασή μας, αφού πρώτα ξεναγήθηκαν στην Έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και δυο δάσκαλοι από το 5ο Δημοτικό Σχολείο Αιγίου Αχαΐας.
      Η Βουλή τους καλωσορίζει, τους εύχεται καλές σπουδές και καλή επιστροφή.
      Είναι από την εκλογική σας περιφέρεια, κύριε Σπηλιόπουλε, γι’ αυτό πρέπει να τους χειροκροτήσετε ιδιαιτέρως.
      (Χειροκροτήματα από όλες τις πτέρυγες της Βουλής)
      Ο κύριος Υπουργός έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Αντί απαντήσεως, θέλω να κάνω μόνο ένα σχόλιο.
      Άκουσα με πάρα πολύ προσοχή, όπως και οι ελάχιστοι εξ ημών που βρισκόμαστε σήμερα εδώ, την ανάπτυξη κάποιων προβληματισμών του αξιοσέβαστου πρώην Προέδρου της Βουλής κ. Κακλαμάνη. Εκείνο που έχω να πω, είναι ότι κάποια ερωτήματά σας θα είχαν ήδη απαντηθεί, αν είχατε και είχαμε και εμείς τη χαρά να σας έχουμε μαζί μας κατά τη διάρκεια των συζητήσεων, διότι κάποια θέματα που θέσατε, ετέθησαν, απαντήθηκαν, συζητήθηκαν, εξαντλήθηκαν. 
      Από εκεί και πέρα, θέσατε τόσα πολλά πράγματα, που θα μπορούσα να προτείνω κάποια στιγμή να κάνουμε μια ειδική συνεδρίαση, για να μπορέσουμε να αναπτύξουμε ορισμένα θέματα, να συνεννοηθούμε και να λύσουμε ορισμένες απορίες. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν στέλνετε τον κ. Αράπογλου και τον κ. Μαρτιγόπουλο να μας πουν αν ήταν κάτω ή πάνω από το τραπέζι οι συμφωνίες τους; 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, θα έχουμε χρόνο να τα πούμε και στη συνέχεια.
      ΑΠΟΣΤΟΛΟΣ ΚΑΚΛΑΜΑΝΗΣ: Επιλογές της Κυβερνήσεως είναι. Μιλάμε για δισεκατομμύρια.
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής και επί των άρθρων του νομοσχεδίου του Υπουργείου Οικονομίας και Οικονομικών «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Οικονομίας και Οικονομικών «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις» έγινε δεκτό επί της αρχής κατά πλειοψηφία.
      Εισερχόμεθα στην ψήφιση των άρθρων.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 21 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 25 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 25 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 26 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 27 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 28 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 28 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 29 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 30 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 31 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 31 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 32 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΕΡΑ ΝΙΚΟΛΑΪΔΟΥ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 32 έγινε δεκτό ως έχει κατά πλειοψηφία.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το  ακροτελεύτιο άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό ομοφώνως.
      Συνεπώς, το νομοσχέδιο του Υπουργείου Οικονομίας και Οικονομικών «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις» έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση. 
      Κυρίες και κύριοι συνάδελφοι, έχουν διανεμηθεί τα Πρακτικά της Τετάρτης 3 Μαΐου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά της Τετάρτης 3 Μαΐου 2006 επικυρώθηκαν. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.52΄, λύεται η συνεδρίαση για αύριο Παρασκευή 12 Μαΐου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως Βουλευτών του ΠΑ.ΣΟ.Κ. αρμοδιότητας του Υπουργείου Αγροτικής Ανάπτυξης και Τροφίμων, σχετικά με την εφαρμογή της νέας Κοινής Αγροτικής Πολιτικής, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ						ΟΙ ΓΡΑΜΜΑΤΕΙΣ



