ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΞΕ’


Παρασκευή 26 Ιανουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Α. Σπηλιωτόπουλου, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Πετρούπολης, τα Γυμνάσια Τήνου και Χάλκης και το Γυμνάσιο της Κάσου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 29 Ιανουαρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης:
i. σχετικά με τον κίνδυνο ματαίωσης Θεραπευτικών προγραμμάτων του ΚΕΘΕΑ λόγω έλλειψης εκπαιδευτικού προσωπικού κ.λπ., σελ.
ii. σχετικά με τη δωρεάν χορήγηση των εμβολίων από το κράτος κ.λπ., σελ.
iii. σχετικά με την καταβολή των δεδουλευμένων στους εργαζόμενους στο νοοσοκομείο Ρεθύμνου, σελ.
β) Προς τον Υπουργό Δημόσιας Διοίκησης και Αποκέντρωσης σχετικά με τη λειτουργία της Περιφέρειας Νοτίου Αιγαίου κ.λπ., σελ.
γ) Προς τον Υπουργό Εθνικής Παιδείας και Θρησκευμάτων σχετικά με την απόσυρση του Βιβλίου της Ιστορίας της ΣΤ’ Δημοτικού κ.λπ., σελ.
5. Συζήτηση Επερώτησης Βουλευτών του ΠΑΣΟΚ προς τον Υπουργό Μεταφορών και Επικοινωνιών σχετικά με τις Ολυμπιακές Αερογραμμές, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
α) Οι Υπουργοί Περιβάλλοντος, Χωροταξίας και Δημοσίων ‘Εργων, Οικονομίας και Οικονομικών, Εθνικής ‘Αμυνας, Δικαιοσύνης, Πολιτισμού, Μεταφορών και Επικοινωνιών, Εμπορικής Ναυτιλίας και Μακεδονίας-Θράκης κατέθεσαν σχέδιο νόμου: «Κύρωση Σύμβασης Παραχώρησης του ‘Εργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης της Υποθαλάσσιας Αρτηρίας Θεσσαλονίκης και ρύθμιση συναφών θεμάτων», σελ.
β) Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής ‘Αμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Πολιτισμού, Τουριστικής Ανάπτυξης, Δικαιοσύνης, Μεταφορών και Επικοινωνιών, Δημόσιας Τάξης και Εμπορικής Ναυτιλίας κατέθεσαν σχέδιο νόμου: «Κύρωση της Συνθήκης φιλίας και συνεργασίας μεταξύ της Ελληνικής Δημοκρατίας και της Δημοκρατίας του Ουζμπεκιστάν», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΝΔΡΕΟΥΛΑΚΟΣ Α., σελ.
ΓΙΑΝΝΑΚΟΥ Μ., σελ.
ΓΙΑΝΝΟΠΟΥΛΟΣ Α., σελ.
ΚΑΝΕΛΛΗ Λ., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΠΑΠΑΘΕΜΕΛΗΣ Σ., σελ.
ΡΗΓΑΣ Π., σελ.

Β. Επί της Επερώτησης:
ΒΕΡΕΛΗΣ Χ., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΝΙΚΟΛΑΙΔΟΥ Β., σελ.
ΠΑΠΑΙΩΑΝΝΟΥ Μ., σελ.
ΡΑΠΤΗ Σ., σελ.
ΡΟΒΛΙΑΣ Κ., σελ.
ΤΑΣΟΥΛΑΣ Κ., σελ.
ΤΣΙΟΚΑΣ Θ., σελ.
ΧΡΙΣΤΟΦΙΛΟΠΟΥΛΟΥ Π., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΞΕ΄
      Παρασκευή 26 Ιανουαρίου  2007
      Αθήνα, σήμερα στις 26 Ιανουαρίου 2007, ημέρα Παρασκευή και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 25 Ιανουαρίου 2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΔ΄ συνεδριάσεώς του, της Πέμπτης  25  Ιανουαρίου 2007, σε ό,τι αφορά την ψήφιση στο σύνολο του σχεδίου νόμου: «Τροποποιήσεις διατάξεων του Κώδικα Οδικής Κυκλοφορίας (κωδ. ν.2696/1999, ΦΕΚ 57 Α)».)
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ Μεσσηνίας ζητεί τη λήψη μέτρων για τη βελτίωση των παρεχομένων υπηρεσιών περίθαλψης του  Τ.Α.Π. – Ο.Τ.Ε. Καλαμάτας Μεσσηνίας.
      2) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ειδικοί παθολόγοι του Γενικού Κρατικού Νοσοκομείου Νίκαιας, πιστοποιούν την κρισιμότητα της υγείας και ζωής του κ. Ζαντορόζνι Ταράσιο, ο οποίος κάνει απεργία  πείνας  από την 29/11/2006.
      3) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Σύλλογος Δημοτικών Υπαλλήλων Νομού Λακωνίας ζητεί να χορηγηθεί το επίδομα διαχειριστικού επιδόματος στους δημοτικούς ταμίες και εισπράκτορες.
      4) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε δημοσίευμα  εφημερίδας το οποίο αναφέρεται σε πρόταση ίδρυσης κέντρου νεότητας στην Ελευσίνα κ.λπ.
      5) Η Βουλευτής Μαγνησίας κ. ΖΕΤΤΑ ΜΑΚΡΗ και ο Βουλευτής Β’ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ζητεί να δοθούν στις Συνεταιριστικές Οργανώσεις του Νομού Μαγνησίας που επλήγησαν από πλημμύρες, διευκολύνσεις προς τους Ασφαλιστικούς Οργανισμούς.
      6) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία ο Διευθυντής του Κέντρου Υγείας Ιστιαίας  Εύβοιας ζητεί την πρόσληψη γιατρών, τον εξοπλισμό του Κέντρου με ιατρικά μέσα κ.λπ.
      7) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Αιδηψού διαμαρτύρεται για τη μη θεώρηση των βιβλιαρίων υγείας των ασφαλισμένων του Τ.Ε.Β.Ε. στην Αιδηψό  και ζητεί τη δημιουργία γραφείου Τ.Ε.Β.Ε..
      8) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Εργαζομένων Γενικού Νοσοκομείου Χαλκίδας ζητεί την κατασκευή νέου νοσοκομείου στη Χαλκίδα κ.λπ.
      9) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Εργατοϋπαλληλικό Κέντρο Ρεθύμνου ζητεί τη συστέγαση των διοικητικών και υγειονομικών υπηρεσιών του Ι.Κ.Α. Ρεθύμνου κ.λπ.
      10) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία η Ομάδα Παραγωγών Μεταποιημένων Οπωροκηπευτικών Αμαλιάδας ζητεί την αναθεώρηση της Κ.Ο.Α. Οπωροκηπευτικών όσον αφορά στις καλλιέργειες  βιομηχανικής τομάτας.
      11) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δήμαρχος και Φορείς του Δήμου Σκιλλούντος  ζητούν τη στελέχωση του Νοσοκομείου Κρεστένων.
      12) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα το οποίο αναφέρεται στην αδειοδότηση του αεροδρομίου στο Καστέλι Ηρακλείου Κρήτης.
      13) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Σύλλογος Γονέων και Κηδεμόνων 6ου Δημοτικού Σχολείου Ναυπάκτου ζητεί την άμεση ανέγερση νέου σύγχρονου κτηρίου για τη στέγαση του Σχολείου.
      14) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Αλυζίας Αιτωλ/νίας ζητεί τη διάσωση και αξιοποίηση του πύργου της αρχαίας Αλυζίας.
      15) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Αλυζίας Αιτωλ/νίας ζητεί τη διάσωση και αξιοποίηση του πύργου της αρχαίας Αλυζίας.
      16) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύλλογος Εργαζομένων στον Εθνικό Οργανισμό Φαρμάκων (Ε.Ο.Φ.) ζητεί την απόσυρση της απόφασης  για επανεξέταση του ύψους των παραβόλων υπέρ του Ε.Ο.Φ..
      17) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο κ. Γεωργιάδης Αναστάσιος, κάτοικος Θεσσαλονίκης διαμαρτύρεται, γιατί σε προκηρυχθέντα διαγωνισμό για τη θέση του Γενικού Διευθυντή του Ε.ΚΕ.ΠΙΣ. δεν επιλέχθηκε, επειδή η διαδικασία επιλογής και βαθμολόγησης ήταν αδιαφανής, χωρίς αξιοκρατικά και επιστημονικά κριτήρια και ζητεί τη διερεύνηση του όλου θέματος και την αποκατάστασή του.
      18) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ και ο Βουλευτής Β΄ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Πανελλήνια Ένωση Αποφοίτων Ωδείων και Μουσικών Δημόσιας Εκπαίδευσης διαμαρτύρεται για τις ανακλήσεις συμβάσεων ωρομισθίων καθηγητών Μουσικής που εργάζονται παράλληλα στην Δημόσια Εκπαίδευση.
      19) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία οι Σύλλογοι  «Κομάντος 74» και «Πολεμιστών ΕΛΔΥΚ 74» διαμαρτύρονται γιατί ενώ η Πολιτεία με το άρθρο  21 του ν. 2641/1998 αναγνώρισε τη χρονική περίοδο από 20 Ιουλίου 1974 έως 20 Αυγούστου 1977 στην Κύπρο, ως πολεμική και χορήγησε στους δικαιούχους βεβαίωση ζώνης των πρόσω, αυτή δεν αναγνωρίζεται από καμία υπηρεσία του Δημοσίου.
      20) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο ιδιοκτήτης της εφημερίδας «Τα Νέα του Ωρωπού» διαμαρτύρεται γιατί το σχέδιο νόμου που προωθείται προς ψήφιση στη Βουλή δεν περιλαμβάνει στις κρατικές διαφημίσεις τις μηνιαίες τακτικά εκδιδόμενες εφημερίδες της περιφέρειας Αττικής και ζητεί να τύχουν και αυτές ίσης μεταχείρισης.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ανδριανάκης Ιωάννης, ζητεί τη συνταξιοδότησή του λόγω αναπηρίας.
      22) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Διδασκόντων του Πανεπιστημίου Πελοποννήσου ζητεί την τροποποίηση του ιδρυτικού προεδρικού διατάγματος του Πανεπιστημίου Πελοποννήσου κ.λπ.
      23) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία γονείς και κάτοικοι της Σκύρου ζητούν την τοποθέτηση  μόνιμου παιδιάτρου στη Σκύρο.
      24) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Εργατοϋπαλληλικό Κέντρο Σάμου ζητεί την αναβάθμιση των παρεχόμενων υπηρεσιών στους ασφαλισμένους της Δ.Ε.Η. του Νομού Σάμου.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε παρανομίες, που συνέβησαν στο Ταχυδρομικό Ταμιευτήριο.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα που δημιουργούνται από τις εισαγωγές κηπευτικών προϊόντων τρίτων χωρών στην Ελλάδα.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην έλλειψη παιδιάτρου του Νοσοκομείου Νεάπολης Λασιθίου.
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη στέγαση του Μουσείου Αλατιού – Ακονιού στην περιοχή των Αλυκών Ελούντας.
      29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Περιφερειακών Καναλιών Ελλάδος ζητεί την τροποποίηση του άρθρου 9 του σχεδίου νόμου «Καταχώριση δημοσιεύσεων των φορέων του Δημοσίου στο Περιφερειακό και Τοπικό Τύπο και άλλες διατάξεις».
      30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης ζητεί την αποπεράτωση του έργου συντήρησης του κτηρίου της Αρχαιολογικής Συλλογής Νεάπολης κ.λπ..
      31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Οροπεδίου Λασιθίου ζητεί τον ανακαθορισμό του ύψους των μηνιαίων υποτροφιών του Πανεπιστημίου Αθηνών, στα ανώτατα επιτρεπόμενα όρια.
      32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας ζητεί τη χρηματοδότηση του έργου της ανέγερσης κτηρίου για τη στέγαση της Λέσχης Αξιωματικών Αεροπορίας του 3ου ΚΕΠ Ζήρου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό  2185/11-12-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΤΚΕ/Φ2/222/2-1-07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμ. 2185/11.12.2006 που κατέθεσε στη Βουλή ο Βουλευτής κ. Κεγκέρογλου Βασίλης με θέμα: «Απεργιακές κινητοποιήσεις των κτηνιάτρων του Δημοσίου», σας γνωρίζουμε ότι:
      1. Για το έτος 2005 και στο πλαίσιο του Προγραμματισμού Προσλήψεων Προσωπικού προωθήθηκε αίτημα για την πλήρωση διακοσίων δέκα πέντε (215) θέσεων ΠΕ Κτηνιάτρων για τις Νομαρχιακές Αυτοδιοικήσεις της Χώρας. Η Τριμελής Επιτροπή του άρθρου 2 παρ. 1 της ΠΥΣ 55/1998, μετά από σχετικές βεβαιώσεις του Γενικού Λογιστηρίου του Κράτους για την ύπαρξη των πιστώσεων ενέκρινε με την αριθ. ΔΙΠΠ/Φ.ΕΓΚΡ.1/53/2744/22-2-2005 απόφασή της, την πλήρωση εκατό (100) κενών οργανικών θέσεων ΠΕ Κτηνιάτρων.
      Για το έτος 2006 δεν περιήλθε στην υπηρεσία μας αίτημα για την πλήρωση κενών οργανικών θέσεων στις Νομαρχιακές Αυτοδιοικήσεις της Χώρας.
      2. Το Υπουργείο Αγροτικής Ανάπτυξης και Τροφίμων υπέβαλε αίτημα: 
      (α) για το έτος 2005 για την πλήρωση εξήντα πέντε (65) κενών οργανικών θέσεων ΠΕ Κτηνιάτρων για τα Τοπικά Κέντρα Αγροτικής. Ανάπτυξης του Υπουργείου οι οποίες εγκρίθηκαν από την Τριμελή Επιτροπή του άρθρου 2 παρ. 1 της ΠΥΣ 55/1998 με την αριθ. ΔΙΠΠ/Φ.ΕΓΚΡ.6/33/27269/16-2-2005 απόφασή της, και
      (β) για το έτος 2006 για την πλήρωση ενενήντα (90) κενών οργανικών θέσεων ΠΕ Κτηνιάτρων στην Κεντρική Υπηρεσία του Υπουργείου και βρίσκεται σε εξέλιξη (στάδιο υπογραφής από την Τριμελή Επιτροπή του άρθρου 2 παρ. 1 της ΠΥΣ 55/1998) απόφαση έγκρισης για είκοσι (20) θέσεις.
      3. Σημειώνουμε ότι τα εν λόγω αιτήματα της Πανελλήνιας Ένωσης .Κτηνιάτρων Δημοσίων Υπαλλήλων (Π.Ε.Κ.Δ.Υ.), είναι δυνατό να συζητηθούν στα πλαίσια του θεσμού των Συλλογικών Διαπραγματεύσεων. Ως εκ τούτου, η εν λόγω Ένωση μπορεί να υποβάλλει σχετικό υπόμνημα με τα αιτήματα της προς την υπηρεσία μας σύμφωνα με τα όσα προβλέπονται στο ν.2738/1999 έτσι ώστε να αποτελέσουν αντικείμενο διαπραγμάτευσης κατά το έτος 2007. Επισημαίνουμε ότι για το έτος 2006 η Π.Ε.Κ.Δ.Υ. δεν έχει υποβάλλει αίτημα για συλλογική διαπραγματεύση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      2. Στην με αριθμό 1950/4-12-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. ΤΚΕ/Φ2/48/29-12-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό πρωτ. 1950/4-12-06, που κατέθεσε στη Βουλή ο βουλευτής κ. Ντίνος Ρόβλιας, με θέμα «Πρόγραμμα Πολιτεία - Η επανίδρυση της Δημόσιας Διοίκησης (2005-2007»>, σας πληροφορούμε τα εξής
      Στο Πρόγραμμα αυτό, κατά την διάρκεια της επί ενάμισι περίπου έτους λειτουργίας του, έχουν ενταχθεί 212 έργα συνολικού προϋπολογισμού 12.792.519 ευρώ. Από αυτά έχουν ολοκληρωθεί 51 έργα τα οποία έχουν αποπληρωθεί, ενώ άλλα 4 έργα βρίσκονται στο στάδιο της ολοκλήρωσης αλλά δεν έχουν αποπληρωθεί. Από τα υπόλοιπα 157 έργα, 41 έργα βρίσκονται στο στάδιο της κατακύρωσης του διαγωνισμού και 43 έργα βρίσκονται στο στάδιο της προκήρυξης του διαγωνισμού. Τα υπόλοιπα που έχουν ενταχθεί προσφάτως βρίσκονται στο στάδιο της ετοιμασίας των σχετικών διακηρύξεων.
      Συναφώς, σας επισυνάπτουμε πίνακα στον οποίο παρουσιάζονται τα στοιχεία που έχουν ζητηθεί από την Υπηρεσία μας. Συγκεκριμένα, στην πρώτη στήλη αναγράφεται ο αύξων αριθμός των ενταγμένων έργων, στη δεύτερη στήλη το όνομα του φορέα, στην τρίτη στήλη συνοπτική περιγραφή του έργου, στην τέταρτη στήλη ο προϋπολογισμός του έργου σύμφωνα με την πρόταση του φορέα, ενώ στις τέσσερις επόμενες στήλες αναφέρονται αντίστοιχα, η ημερομηνία προκήρυξης και κατακύρωσης του διαγωνισμού, το ποσό της σύμβασης καθώς και το ποσό που έχει απορροφηθεί μέχρι σήμερα.
      Επίσης, σας πληροφορούμε ότι για πολλά έργα έχει δεσμευτεί το ποσό της σύμβασης και θα καταβάλλεται στους αναδόχους σταδιακά, ανάλογα με την πορεία υλοποίησης των έργων.
      Περαιτέρω, σας πληροφορούμε ότι όλοι οι σχετικοί διαγωνισμοί έργων του ΥΠΕΣΔΔΑ, οι οποίοι λόγω ποσού ενέπιπταν στη διαδικασία του «πρόχειρου» μειοδοτικού διαγωνισμού, διενεργήθηκαν με τη διαδικασία του ανοικτού διαγωνισμού, πλην ελάχιστων που αφορούσαν προδιαγραφές διακηρύξεων έργων και ημερίδες - συνέδρια.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 2401/15-12-06 ερώτηση του Βουλευτή  κ. Λεωνίδα Γρηγοράκου δόθηκε με το υπ’ αριθμ. 169155/0092/9-1-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Λεωνίδας Γρηγοράκος, σας γνωρίζουμε τα εξής:
      1. Εντός των προσεχών ημερών, με κοινή υπουργική απόφαση των Υπουργών Οικονομίας & Οικονομικών και Απασχόλησης & Κοινωνικής Προστασίας, θα αναπροσαρμοσθούν τα εισοδηματικά κριτήρια καταβολής του ΕΚΑΣ καθώς και το ποσό αυτού, το οποίο θα αυξηθεί κατά 35 ευρώ ή ποσοστό 21,85%. Το έτος 2008, όπως δεσμεύτηκε η Κυβέρνηση, το ποσό του ΕΚΑΣ θα τύχει και περαιτέρω αύξησης ώστε να διαμορφωθεί στα 230 ευρώ μηνιαίως.
      2. Η θέσπιση των ανωτέρω εισοδηματικών κριτηρίων για τη χορήγηση του ΕΚΑΣ κρίθηκε εξ αρχής επιβεβλημένη, προκειμένου να εξασφαλισθεί ότι το επίδομα αυτό θα καταβληθεί μόνο στους χαμηλοσυνταξιούχους, τους οποίους η Πολιτεία ήθελε να ενισχύσει οικονομικά. Η ετήσια αναπροσαρμογή των εισοδηματικών κριτηρίων διασφαλίζει σε μεγάλο βαθμό τη συνέχιση χορήγησης' του ΕΚΑΣ στους χαμηλοσυνταξιούχους (άρθρο 24 ν 2556/1997).
      3. Το θέμα, πάντως, της αναπροσαρμογής των εισοδηματικών κριτηρίων καταβολής του ΕΚΑΣ έτσι ώστε να ελαχιστοποιηθεί ο αποκλεισμός των συνταξιούχων από το εν λόγω δικαίωμα, εξετάζεται από το Υπουργείο Οικονομίας και Οικονομικών έτσι ώστε να παρασχεθεί η μεγαλύτερη δυνατή προστασία στην ευαίσθητη κοινωνική κατηγορία των χαμηλοσυνταξιούχων, χωρίς βέβαια, να προκληθούν αδικίες σε βάρος άλλων συνταξιούχων και οικονομικά προβλήματα.
      Ο Υφυπουργός
      ΠΕΤΡΟΣ ΔΟΥΚΑΣ»
      4. Στην με αριθμό 2236/12-12-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 166232/0092/22-12-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Μιχάλης Καρχιμάκης, σας γνωρίζουμε τα εξής:
      1. Εντός των προσεχών ημερών, με κοινή υπουργική απόφαση των Υπουργών Οικονομίας & Οικονομικών και Απασχόλησης & Κοινωνικής Προστασίας, θα αναπροσαρμοσθούν τα εισοδηματικά κριτήρια καταβολής του ΕΚΑΣ καθώς και το ποσό αυτού, το οποίο θα αυξηθεί κατά 35 ευρώ ή ποσοστό 21,85%. Το έτος 2008, όπως δεσμεύτηκε η Κυβέρνηση, το ποσό του ΕΚΑΣ θα τύχει και περαιτέρω αύξησης ώστε να διαμορφωθεί στα 230 ευρώ μηνιαίως.
      2. Η θέσπιση των ανωτέρω εισοδηματικών κριτηρίων για τη χορήγηση του ΕΚΑΣ κρίθηκε εξ αρχής επιβεβλημένη, προκειμένου να εξασφαλισθεί ότι το επίδομα αυτό θα καταβληθεί μόνο στους χαμηλοσυνταξιούχους, τους οποίους η Πολιτεία ήθελε να ενισχύσει οικονομικά. Η ετήσια αναπροσαρμογή των εισοδηματικών κριτηρίων διασφαλίζει σε μεγάλο βαθμό τη συνέχιση χορήγησης του ΕΚΑΣ στους χαμηλοσυνταξιούχους (άρθρο 24 ν.2556/1997).
      3. Το θέμα, πάντως, της αναπροσαρμογής των εισοδηματικών κριτηρίων καταβολής του ΕΚΑΣ έτσι ώστε να ελαχιστοποιηθεί ο αποκλεισμός των συνταξιούχων από το εν λόγω δικαίωμα, εξετάζεται από το Υπουργείο Οικονομίας και Οικονομικών, έτσι ώστε να παρασχεθεί η μεγαλύτερη δυνατή προστασία στην ευαίσθητη κοινωνική κατηγορία των χαμηλοσυνταξιούχων, χωρίς, βέβαια, να προκαλούνται αδικίες σε βάρος άλλων συνταξιούχων και οικονομικά προβλήματα.
      Ο Υφυπουργός
      ΠΕΤΡΟΣ ΔΟΥΚΑΣ»
      5. Στην με αριθμό 1760/28-11-06 ερώτηση του Βουλευτή  κ. Ντίνου Βρεττού δόθηκε με το υπ’ αριθμ. 1000967/233/4-1-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.1760/28.11.06 ερώτησης που κατέθεσε ο Βουλευτής κ. Ντίνος Βρεττός, σχετικά με το ανωτέρω θέμα, σας γνωρίζουμε τα εξής:
      1 . Ο συντελεστής του Ειδικού Φόρου Κατανάλωσης του πετρελαίου εσωτερικής καύσης (DIESEL) που χρησιμοποιείται ως καύσιμο κινητήρων ορίζεται, σύμφωνα με την παράγραφο 1 του άρθρου 73 του ν.2960/01 (ΦΕΚ 265 Α΄) «Εθνικός Τελωνειακός Κώδικας», όπως τροποποιήθηκε με το άρθρο 10 του v.3483/06 (ΦΕΚ 169 Α΄) και ισχύει, σε 260 ευρώ το χιλιόλιτρο για το έτος 2006 και σε 276 ευρώ το χιλιόλιτρο για το έτος 2007.
      2. Σύμφωνα με τις διατάξεις της ισχύουσας νομοθεσίας, απαγορεύεται η χρησιμοποίηση του, πετρελαίου θέρμανσης σε οποιαδήποτε άλλη χρήση εκτός από θέρμανση. Οι διαπιστούμενες παραβάσεις επισύρουν την επιβολή διοικητικών προστίμων όπως ορίζει το άρθρο. 20 του ν.2873/00 σε συνδυασμό με τις περί λαθρεμπορίας διατάξεις του Εθνικού Τελωνειακού Κώδικα.
      Επισημαίνουμε ότι οι υπηρεσίες του Υπουργείου Οικονομίας και Οικονομικών καταβάλλει κάθε δυνατή προσπάθεια για την πάταξη και καταστολή του λαθρεμπορίου των υγρών καυσίμων γενικότερα, εφαρμόζοντας τις εθνικές διατάξεις, και επιβάλει τις προβλεπόμενες κυρώσεις.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      6. Στην με αριθμό 1877/30.11.06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 7017/4/6666/22.12.06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής Κα Α. ΞΗΡΟΤΥΡΗ-ΑΙΚΑΤΕΡΙΝΑΡΗ, σας γνωρίζουμε ότι η προστασία των συνταγματικώς κατοχυρωμένων ατομικών δικαιωμάτων και ελευθεριών των πολιτών, η τήρηση της τάξης και η πάταξη κάθε έκνομης δραστηριότητας αποτελεί για το Υπουργείο μας βασικό στόχο και καθημερινή επιδίωξη και κύρια αποστολή της Ελληνικής Αστυνομίας.
      Για το σκοπό αυτό η Ελληνική Αστυνομία, και κατά τη διάρκεια των απεργιών, συγκεντρώσεων, πορειών και λοιπών κινητοποιήσεων, λαμβάνει εντός των αρμοδιοτήτων της όλα τα αναγκαία μέτρα, για τη διασφάλιση συνθηκών απρόσκοπτης κοινωνικής συμβίωσης και εφαρμόζει τους νόμους προς κάθε κατεύθυνση "με αντικειμενικότητα και αμεροληψία. Με συντονισμένα μέτρα καταβάλλει έντονες προσπάθειες για τη διευκόλυνση και την προστασία των διαφόρων εκδηλώσεων των πολιτών.
      Επίσης, οι αρμόδιες Υπηρεσίες μας λαμβάνουν όλα τα απαραίτητα μέτρα και κατά των διαφόρων περιθωριακών ατόμων, τα οποία εκμεταλλευόμενα συνήθως συγκεντρώσεις κοινωνικών ομάδων προβαίνουν σε πράξεις βίας, φθορές κ.ο.κ. Με ιδιαίτερη προσοχή και υπευθυνότητα ενεργούν ελέγχους προ των κινητοποιήσεων και επεμβαίνουν προληπτικά και κατασταλτικά, παρά τις αντίξοες συνθήκες που συνήθως επικρατούν, για την πρόληψη επεισοδίων ή άλλων εκτρόπων ή εφόσον αυτά εκδηλωθούν για την αποτροπή της γενίκευσής τους και της πρόκλησης φθορών, καθόσον τα ανωτέρω άτομα παρεισφρύουν μεταξύ των συγκεντρωμένων πολιτών και ελαχιστοποιούν την αποτελεσματικότητα των αστυνομικών ενεργειών.
      Στο σημείο αυτό πρέπει να επισημανθεί ότι είναι πάγια, σαφής και διακηρυγμένη η θέση μας πως το δικαίωμα της διαμαρτυρίας είναι σεβαστό στις δημοκρατικές κοινωνίες, όταν δεν παραβιάζονται και μάλιστα κατάφωρα τα δικαιώματα των άλλων πολιτών και δεν προκαλείται το κοινωνικό σύνολο με πράξεις βίας και αυθαιρεσίας. Στις περιπτώσεις αυτές έχουμε και τη δύναμη, αλλά και τη θέληση να προστατεύσουμε την κοινωνική γαλήνη και ηρεμία του τόπου από κάθε επιβουλή.
      Στο πλαίσιο αυτό σχεδιάστηκαν και ελήφθησαν από την Αστυνομία τα ενδεδειγμένα προληπτικά αλλά και κατασταλτικά μέτρα τάξης, ασφάλειας και τροχαίας, κατά τις κινητοποιήσεις πολιτών που έλαβαν χώρα στη Θεσσαλονίκη την 28-11-2006, με στόχο τη διασφάλιση του δικαιώματος του συνέρχεσθαι των ειρηνικά συμμετεχόντων, καθώς και την αποτροπή παράνομων δραστηριοτήτων σε βάρος προσώπων ή της δημόσιας και ιδιωτικής περιουσίας.
      Ειδικότερα, περί ώρα 17.00' της ανωτέρω ημερομηνίας, στην πλατεία Καμάρας στη Θεσσαλονίκη, με πρωτοβουλία εκπροσώπων πανεπιστημιακών, φοιτητικών, συνδικαλιστικών κ.λπ. οργανώσεων, πραγματοποιήθηκε συγκέντρωση και στη συνέχεια πορεία. Περί ώρα 18.00' της ίδιας ημέρας, καθώς η πορεία διέρχετο έμπροσθεν του Αστυνομικού Τμήματος Λευκού Πύργου, ομάδα περίπου 50 περιθωριακών ατόμων, τα οποία παρεισέφρησαν στην πορεία, κρατώντας ξύλινα κοντάρια, επιτέθηκαν με σφοδρότητα κατά των αστυνομικών που βρίσκονταν εκεί, αλλά και κατά των εγκαταστάσεων της εν λόγω Υπηρεσίας, εκτοξεύοντας ταυτόχρονα πέτρες, μπουκάλια και διάφορα άλλα αντικείμενα, με αποτέλεσμα τον τραυματισμό στο κεφάλι ενός αξιωματικού, αλλά και τη θραύση των υαλοπινάκων της σκοπιάς και της φωτεινής επιγραφής του Τμήματος. Για την αντιμετώπιση της κατάστασης αυτής, οι αστυνομικές δυνάμεις έκαναν περιορισμένη και λελογισμένη χρήση δακρυγόνων, με αποτέλεσμα να αποχωρήσουν οι διαδηλωτές από το συγκεκριμένο σημείο και να αποφευχθεί η επέκταση των επεισοδίων, ενώ πραγματοποιήθηκαν και δύο συλλήψεις ατόμων, σε βάρος των οποίων σχηματίσθηκαν δικογραφίες.
      Πέραν αυτών πρέπει να εmσημάνουμε ότι το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών και της πιστής εκτέλεσης των καθηκόντων τους, όπως άλλωστε προβλέπεται και από την ισχύουσα νομοθεσία. Για το λόγο δε αυτόν έχουν δοθεί στο προσωπικό συγκεκριμένες εντολές και οδηγίες, ενώ παράλληλα εξαντλείται η αυστηρότητά μας σε όσους γίνονται επιλήσμονες των υποχρεώσεών τους αυτών. Επανειλημμένα δε έχουμε τονίσει, κατά τρόπο σαφή και κατηγορηματικό, ότι δεν πρόκειται σε καμία περίπτωση να ανεχθούμε εκδηλώσεις ακραίων μορφών και απρεπούς συμπεριφοράς από αστυνομικούς.
      Στο πλαίσιο αυτό, κάθε καταγγελία ή πληροφορία, για ανάρμοστη συμπεριφορά αστυνομικού κατά την εκτέλεση των καθηκόντων του ή όταν ευρίσκεται εκτός διατεταγμένης υπηρεσίας και γενικά για ενέργεια ή παράλειψη των αστυνομικών αντίθετη με το Σύνταγμα, τους ισχύοντες νόμους και κανονισμούς και την ηθική τάξη, εξετάζεται σε βάθος με ιδιαίτερη προσοχή και σχολαστικότητα και εφόσον διαπιστωθεί παράβαση αυτών εφαρμόζεται με αυστηρότητα η κείμενη νομοθεσία.
      Σε ό,τι αφορά τις συνθήκες υπό τις οποίες έλαβαν χώρα τα προαναφερόμενα επεισόδια, αλλά και της σύλληψης του ενός εκ των ανωτέρω ατόμων, σας ενημερώνουμε ότι αμέσως, σε βάρος αστυνομικών της Διεύθυνσης Αστυνομικών Επιχειρήσεων Θεσσαλονίκης, διετάχθη η διενέργεια ένορκης διοικητικής εξέτασης, σύμφωνα με τις διατάξεις του άρθρου 27 του π.δ. 22/1996, η οποία βρίσκεται σε εξέλιξη. Σε περίπτωση που διαπιστωθούν ευθύνες σε βάρος οποιουδήποτε εμπλεκόμενου αστυνομικού αυτές θα καταλογιστούν.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      7. Στην με αριθμό  1893/1.12.06 ερώτηση του Βουλευτή κ. Άρη Μουσιώνη δόθηκε με το υπ’ αριθμ. 7017/4/6668/22.12.06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μουσιώνης, σε ό,τι μας αφορά, σας γνωρίζουμε ότι η νήσος Μακρόνησος, που υπάγεται διοικητικά στο Δήμο Κέας της Νομαρχιακής Αυτοδιοίκησης Κυκλάδων, αστυνομεύεται από το Αστυνομικό Τμήμα και το Τμήμα Ασφαλείας Λαυρίου. Με την ΥΠΠΟ/ΔΙΛΑΠ/Γ/1285/24225 από 16-5-1989 Απόφαση του Υπουργού Πολιτισμού ολόκληρος η νήσος της Μακρονήσου έχει χαρακτηρισθεί ως ιστορικός τόπος, σύμφωνα με τις διατάξεις του ν. 1469/1950 «Περί προστασίας ειδικής κατηγορίας οικοδομημάτων και έργων τέχνης μεταγενεστέρων του 1830», ενώ όλα τα κτίρια των στρατοπέδων επ' αυτής έχουν χαρακτηρισθεί ως ιστορικά διατηρητέα μνημεία. Επίσης, με τις διατάξεις του από 30-8-1995 προεδρικού διατάγματος «Καθορισμός χρήσεων γης και όρων και περιορισμών δόμησης στην εκτός σχεδίου και εκτός ορίων οικισμού περιοχή της νήσου Μακρονήσου (Ν. Κυκλάδων)», στην εν λόγω νήσο καθορίστηκαν τρεις ζώνες δόμησης, καθώς και οι επιτρεπόμενες χρήσεις γης σε κάθε μία από αυτές. Σε ολόκληρη τη νήσο απαγορεύεται, μεταξύ άλλων, η κτηνοτροφία, η κατάτμηση γης, το κυνήγι και η κυκλοφορία οχημάτων, πλην δύο δημοσίας χρήσεως επιβατηγών αυτοκινήτων (ταξί) για τις ανάγκες εξυπηρέτησης των επισκεπτών. Όμως, με την 1894 από 26-5-2006 Απόφασή του ο Νομάρχης Κυκλάδων, ενέκρινε την αναγκαστική εισδοχή ποιμνίων συγκεκριμένων κτηνοτρόφων στο βοσκότοπο Μακρονήσου, κατά τη θερινή περίοδο του τρέχοντος έτους.
      Σε ό,τι αφορά τις αναφερόμενες στην ερώτηση παράνομες πράξεις, σας πληροφορούμε ότι η αρμόδια Υπηρεσία μας (Αστυνομικό Τμήμα Λαυρίου), ύστερα από ανώνυμες καταγγελίες, πραγματοποίησε έλεγχο στην εν λόγω νήσο και με την από 26-10- 2006 αναφορά του ενημερώθηκε ο Εισαγγελέας Πλημμελειοδικών Αθηνών για την υφιστάμενη κατάσταση, καθώς και τις παράνομες πράξεις που διαπιστώθηκαν. Παράλληλα ενημερώθηκαν τα συναρμόδια Υπουργεία και Υπηρεσίες (Υπουργεία ΠΕ.ΧΩ.Δ.Ε., Μεταφορών και Επικοινωνιών, Πολιτισμού, Νομαρχιακή Αυτοδιοίκηση Κυκλάδων, Δήμος Κέας, Πολεοδομικό Γραφείο Σύρου, Δασαρχείο Λαυρίου, Κεντρικό Λιμεναρχείο Λαυρίου κ.ο.κ.), προκειμένου να εκδηλώσουν τις απαραίτητες ενέργειες αρμοδιότητάς τις. Από την ανωτέρω Υπηρεσία τις, ύστερα από σχετική παραγγελία του Εισαγγελέα Πλημμελειοδικών Αθηνών, διενεργείται προκαταρκτική έρευνα για το θέμα αυτό.
      Τέλος, τις αρμόδιες Υπηρεσίες τις δόθηκαν πρόσθετες εντολές και οδηγίες για παρακολούθηση του θέματος αυτού, την εκδήλωση των απαραίτητων ενεργειών και εφαρμογή τις ισχύουσας νομοθεσίας σε βάρος των παραβατών, με στόχο την προστασία τις νήσου, σε συνεργασία βεβαίως και με τις λοιπές συναρμόδιες Υπηρεσίες και φορείς.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      8. Στις με αριθμό 2421/219/15.12.06, 2255/12.12.06 και 2576/20.12.06 ερωτήσεις του Βουλευτή κ. Μιχάλη Καρχιμάκη δόθηκε με το υπ’ αριθμ. 154380/15.1.07 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2421/219/15-12-2006 ερώτηση και αίτηση κατάθεσης εγγράφων και στις με αρ. 2255/12-12-2006 και 2576/20-12-06 ερωτήσεις που κατατέθηκαν στη Βουλή από το Βουλευτή κ. Μ. Καρχιμάκη, σχετικά με:
      α. τα μέτρα και τις δράσεις που λαμβάνoνται από το Υπουργείο Υγείας και Κοινωνικής Αλληλεγγύης και αφορούν το Ν. Λασιθίου,
      β. την κάλυψη ιατρικού προσωπικού στα Νοσοκομεία και Κέντρα Υγείας του Νομού Λασιθίου,
      γ. την κάλυψη θέσεων προσωπικού στο Κέντρο Υγείας Τζερμιάδων, σας διαβιβάζoυμε τα αρ. 105/4-1-07 και 86/3-1-07 έγγραφα της ΔΥΠΕ Κρήτης με τα συνημμένα έγγραφα των ΓΝ Αγίου Νικολάου, ΓΝ-ΚΥ Σητείας, ΓΝ-ΚΥ Ιεράπετρας, ΘΧΠ Κρήτης, ΓΝ-ΚΥ Νεάπολης, ΚΥ Τζερμιάδων, με τα οποία δίδονται λεπτομερή στοιχεία σε όλα τα ερωτήματα που θέτει ο κ. Βουλευτής.
      Ο Υφυπουργός
      Α. ΓΙΑΝΝΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      9. Στην με αριθμό 2236/12.12.06 ερώτηση τoυ  Βουλευτή  κ. Μιχαήλ Καρχιμάκη δόθηκε με το υπ’ αριθμ. Φ90022/30430/2128/20.12.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Aπαντώντας στην παραπάνω ερώτηση, που κατατέθηκε στη Βουλή των Ελλήνων από τον βουλευτή κ. Μιχάλη Καρχιμάκη, και σχετικά με το παραπάνω αναφερόμενο θέμα, σας γνωρίζουμε τα ακόλουθα:
      1. Σταθερή προτεραιότητα της Πολιτείας αποτελεί η προστασία του εισοδήματος των συνταξιούχων και δη εκείνων με τις μεγαλύτερες ανάγκες. Για την υλοποίηση του σκοπού αυτού οι αυξήσεις των συντάξεων, οι οποίες θα ανακοινωθούν με την εισοδηματική πολιτική του έτους 2007, θα κυμαίνoνται πέραν του προβλεπόμενου μέσου πληθωρισμού έτους, ενώ έχει προβλεφθεί στον Προϋπολογισμό του 2007 αύξηση του ΕΚΑΣ κατά 35 ευρώ, ήτοι ποσοστό αύξησης 21,85%. Ήδη συντάσσεται σχετική Κοινή Υπουργική Απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας.
      2. Επιπλέον, με τροπολογία που έχει κατατεθεί στη Βουλή στο σ/ν «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις» υλοποιείται η δέσμευση της Πολιτείας για διαμόρφωση της βασικής σύνταξης του ΟΓΑ στα 330 ευρώ μηνιαίως.
      Η αύξηση παρέχεται σε δύο δόσεις, δηλαδή κατά 50 ευρώ από 1/1/2007 και κατά άλλα 52,25 ευρώ από 1/1/2008. Έτσι, η αγροτική σύνταξη από 227,75 ευρώ που είναι σήμερα θα διαμορφωθεί την 1/1/2007 σε 277,75 ευρώ και από 1/1/2008 σε 330 ευρώ.
      3. Σύμφωνα με την ισχύουσα νομοθεσία, η κατ' έτος αύξηση των εισοδηματικών κριτηρίων χορήγησης του ΕΚΑΣ γίνεται με βάση το β' εδάφιο του άρθρου 24 του ν.2556/97. Συγκεκριμένα, τα εισοδηματικά κριτήρια βάσει των οποίων κρίνεται το δικαίωμα λήψης του ΕΚΑΣ, αναπροσαρμόζονται  ετησίως με κοινή απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας με βάση το ποσοστό αύξησης του εισοδήματος σε σχέση με το προηγούμενο έτος, που αναφέρεται στο κριτήριο β' της παρ. 3 του άρθρου 24 του ν. 2556/97 (δηλαδή το συνολικό καθαρό ετήσιο εισόδημα από συντάξεις μισθούς, ημερομίσθια και λοιπά επιδόματα) και αντιστoιχεί σε συνταξιούχο πλήρους κατωτάτου ορίου κύριας σύνταξης γήρατος του ΙΚΑ-ΕΤΑΜ, χωρίς προσαυξήσεις.
      Η παραπάνω αύξηση των εισοδηματικών κριτηρίων διασφαλίζει σε μεγάλο βαθμό τη συνέχιση χορήγησης ΕΚΑΣ στους χαμηλοσυνταξιούχους.
      Η διαπίστωση ύπαρξης - όπως και τα προηγούμενα χρόνια - μικρού αριθμού συνταξιούχων - δικαιούχων του ΕΚΑΣ, στους οποίους περικόπτεται το ΕΚΑΣ, γιατί υπερβαίνουν - έστω κατ' ελάχιστον - τα καθοριζόμενα όρια εισοδημάτων συνεχίζει να προβληματίζει έντονα την Πολιτική ηγεσία του Υπουργείου Απασχόλησης και Κοινωνικής Προστασίας και εξετάζεται κάθε δυνατότητα αναπροσαρμογής των εισοδηματικών κριτηρίων του Ε.Κ.Α.Σ., έτσι ώστε να παρέχεται η μεγαλύτερη δυνατή προστασία στην ιδιαίτερα ευαίσθητη αυτή κατηγορία συνταξιούχων.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      10. Στην με αριθμό 2168/8.12.06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 265/21.12.06 έγγραφο από την Yπουργό Τουριστικής Ανάπτυξης η ακόλουθη απάντηση:
      «Σε απάντηση στο αναφερόμενο σχετικό σας, σας πληροφορούμε ότι σύμφωνα με στοιχεία του Ενδιάμεσου Φορέα Διαχείρισης «ΑΕΔΕΠ ΘΕΣΣΑΛΙΑΣ ΚΑΙ ΣΤΕΡΕΑΣ ΕΛΛΑΔΑΣ», τα μέτρα και οι δράσεις, που πραγματοποιούνται στο Νομό Μαγνησίας από το Υπουργείο Τουριστικής Ανάπτυξης είναι τα εξής:
      Μέτρο 2.2: Αναβάθμιση καταλυμάτων και ενίσχυση μικρομεσαίων τουριστικών επιχειρήσεων. Δράση 2.2.2: Ποιοτικός εκσυγχρονισμός Ξενοδοχείων και τουριστικών οργανωμένων κατασκηνώσεων (camping) και ενοικιαζόμενων επιπλωμένων δωματίων και διαμερισμάτων, που δεν υπάγονται στον Ν. 2601/98.
      Δράση 2.2.3: Επιχειρηματικά σχέδια ΜΜΕ όλων των κλάδων.
      Μέτρο 5.3: Ενίσχυση επιχειρήσεων για επενδύσεις αξιοποίησης εναλλακτικών μορφών τουρισμού.
      Δράση 5.3.1.1: Διάδοση και καθιέρωση Ελληνικής Κουζίνας και ενίσχυση επιχειρήσεων για την απόκτηση σήματος Ε.Ο.Τ. για την Ελληνική Κουζίνα.
      Μέτρο 8.1: Εκπαίδευση και κατάρτιση στον τομέα του Τουρισμού.
      Δράση 8.1.3.3: Καινοτόμα προγράμματα συμπληρωματικής κατάρτισης και εξειδίκευση για αποφοίτους τουριστικής εκπαίδευσης.
      Δράση 8.1.5.1.: Ανάπτυξη και υλοποίηση προγραμμάτων κατάρτισης σε μείζονος σημασίας παρεμβάσεις στο πλαίσιο δικτύων τουριστικού ενδιαφέροντος.
      Δράση 8.1.6.1.: Ενδοεπιχειρησιακή κατάρτιση εργαζομένων μέσω ενεργειών ιδιωτικών επενδύσεων.
      Δράση 8.1.6.2.: Συνεχιζόμενη κατάρτιση εργαζομένων σε μικρότερες ΜΜΕ και ΠΜΕ (Τοπικά σύμφωνα κατάρτισης)
      Σχετικά με τους τουριστικούς λιμένες, σας αναφέρουμε ότι το Νοέμβριο του 2005 (ΦΕΚ 1380/Δ/15-12-2005) χωροθετήθηκε αγκυροβόλιο τουριστικών σκαφών στον Εληό Σκοπέλου δυναμικότητας 80 θέσεων ελλιμενισμού, του οποίου η εκμετάλλευση παραχωρήθηκε στον Δήμο Σκοπέλου. Το εν λόγω έργο, το οποίο θα εξυπηρετήσει τις ανάγκες του θαλάσσιου τουρισμού και θα συμβάλλει στην ανάδειξη της ευρύτερης περιοχής, έχει ενταχθεί στο Επιχειρησιακό Πρόγραμμα Ανταγωνιστικότητας (ΕΠΑΝ) με προϋπολογισμό 4.400.000 ευρώ.
      Επιπλέον, θα εξεταστεί από αρμόδια επιτροπή αίτημα του Δήμου Αλοννήσου για την μετατροπή αλιευτικού καταφυγίου τουριστικών σκαφών στην θέση Καλαμάκια.
      Τέλος, σας υποβάλλουμε συνημμένα τα σχετικά με το ερώτημα έγγραφα των εποπτευομένων φορέων του Υπουργείου Τουριστικής Ανάπτυξης.
      Ε.Ο.Τ / Δ/ νση Τουριστικών Εγκαταστάσεων ΑΠ.: 508870/22-12-06
      Ε.Ο.Τ / Δ/νση Μελετών & Επενδύσεων ΑΠ.: 503727/18-12-06
      Ε.Τ.Α / Δ/ση Εκμετάλλευσης & Ανάπτυξης ΑΠ.: 6941/21-12-06
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ την κυρία Κανέλλη.
      Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 29 Ιανουαρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1. Η με αριθμό 221/22.1.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Πάγκαλου προς την Υπουργό Εθνικής Παιδείας και Θρησκευμάτων, σχετικά με τα προβλήματα λειτουργίας του Ειδικού Εργαστηρίου Επαγγελματικής Εκπαίδευσης και Κατάρτισης Ελευσίνας, κ.λπ.. 
      2. Η με αριθμό 237/23.1.2007 επίκαιρη ερώτηση του Βουλευτού του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Περιβάλλοντος, Χωροταξίας και Δημοσίων  ‘Έργων, σχετικά με την επίλυση του προβλήματος ανέγερσης νέου κτηρίου για το 10ο Λύκειο Περιστερίου, κ.λπ..
      3. Η με αριθμό  232/23.1.2007  επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τις ελλείψεις σε προσωπικό στο Νοσοκομείο Μελισσίων «Αμαλία Φλέμιγκ».
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 229/23.1.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό  Απασχόλησης και Κοινωνικής Προστασίας , σχετικά με την εκποίηση περιουσιακών στοιχείων του Οργανισμού Ασφάλισης Ελευθέρων Επαγγελματιών κ.λπ..
      2. Η με αριθμό 236/23.1.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ.  Δημητρίου Τσιόγκα  προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την αλλαγή του καθεστώτος έκδοσης αδειών για τη δημιουργία μικρομονάδων μεταποίησης καπνού ,τη μείωση της φορολογίας κ.λπ..
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου.
      Πρώτη είναι η με αριθμό 230/23.1.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τους Υπουργούς Υγείας και Κοινωνικής Αλληλεγγύης και Οικονομίας και Οικονομικών, σχετικά με τον κίνδυνο ματαίωσης θεραπευτικών προγραμμάτων του Κ.Ε.Θ.Ε.Α.,  λόγω έλλειψης εκπαιδευτικού προσωπικού κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Το εναλλακτικό σχολείο ενηλίκων του Θεραπευτικού Προγράμματος «Έξοδος» που λειτούργησε για πρώτη φορά πιλοτικά στη Λάρισα από το 1998 έως το 2006, υποδέχθηκε πάνω από 250 μαθητές ενταγμένους στις δομές του Κ.Ε.Θ.Ε.Α., εκ των οποίων πολλοί αργότερα πέτυχαν την είσοδό τους σε σχολές Α.Ε.Ι. και Τ.Ε.Ι.. Όλα αυτά τα χρόνια οι στόχοι του εκπαιδευτικού προγράμματος επιτυγχάνονταν με ωρομίσθιο εκπαιδευτικό προσωπικό που ανανεωνόταν η σύμβασή του κάθε χρόνο.
      Για τη συνέχιση των θεραπευτικών προγραμμάτων με διακομματική πρωτοβουλία της Βουλής ψηφίστηκε το άρθρο 26 του ν. 3475/2006, σύμφωνα με το οποίο δίνεται η δυνατότητα στο Κ.Ε.Θ.Ε.Α. και στον Ο.ΚΑ.ΝΑ. να απασχολούν εκπαιδευτές με σύμβαση αορίστου χρόνου μερικής απασχόλησης. 
      Όμως παρά την ψήφιση του άρθρου 26 του ν. 3475/2006 το Υπουργείο Οικονομικών ακόμα και σήμερα αρνείται να εγκρίνει την πρόσληψη 134 εργαζομένων εκπαιδευτικών  (εκ των οποίων οι δέκα είναι για τη Λάρισα) με αποτέλεσμα να τίθενται σε κίνδυνο ματαίωσης θεραπευτικά προγράμματα που παίζουν σημαντικό ρόλο στη θεραπεία και επανένταξη εκατοντάδων χρηστών. Εξαιτίας της στάσης του Υπουργείου Οικονομικών εκατοντάδες μαθητές βρίσκονται σε πραγματική ομηρία και εκπαιδευτές, που εργάστηκαν πολλά χρόνια, σε απόγνωση.
       Για όλους αυτούς τους λόγους ερωτάται ο κύριος Υπουργός:
      Αν προτίθεται άμεσα να εγκρίνει την πρόσληψη εκπαιδευτικού προσωπικού εφαρμόζοντας το ν. 3475/2006 που ψήφισε η Βουλή».
      Το λόγο έχει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, είναι γεγονός ότι το θέμα αυτό μας έχει απασχολήσει στις επιμέρους επιτροπές και έχει αποτελέσει αντικείμενο ευρείας συζήτησης. 
      Ο προβληματισμός για το προεδρικό διάταγμα 164/2004 που υποχρέωνε στη συνεχή αντικατάσταση των ωρομισθίων εκπαιδευτών δημιουργούσε ένα επιπρόσθετο πρόβλημα σ’ αυτές τις ευαίσθητες μονάδες με την εκπαιδευτική εξοικείωση που έχουν στο συγκεκριμένο γνωστικό αντικείμενο σ’ όλες τις μονάδες του Κ.Ε.Θ.Ε.Α. να μπορούν να αναπτύξουν απρόσκοπτα το εκπαιδευτικό τους πρόγραμμα και κατ’ αυτόν τον τρόπο να υπάρχει η δυνατότητα της κοινωνικής επανένταξης όλων αυτών των ατόμων. 
      Ξέρετε πολύ καλά, κύριε Νασιώκα, ότι το θέμα δεν επικεντρώνεται μόνο στην «ΕΞΟΔΟ» που είναι στην ιδιαιτέρα σας πατρίδα, αλλά διά της επικαίρου αυτής ερωτήσεως, στοχευμένης στην «ΕΞΟΔΟ», είναι και όλες οι άλλες μονάδες του Κ.Ε.Θ.Ε.Α. που έχουν αναπτύξει πάρα πολλά τέτοια προγράμματα, που γι’ αυτό το λόγο ακριβώς υπήρξε ο έντονος προβληματισμός και στη διακομματική επιτροπή και με το άρθρο 26 του ν. 3476 δόθηκε η δυνατότητα να ξεπεραστεί αυτή η αδυναμία που δημιουργούσε το προεδρικό διάταγμα 164.
      Είναι γεγονός ότι σήμερα η κατάσταση που επικρατεί είναι ελεγχόμενη και σύμφωνα με την τελευταία απόφαση, η οποία υπάρχει από το Υπουργείο Υγείας που έχει σταλεί προς το Γενικό Λογιστήριο του Κράτους και την έγκριση την οποία έχουμε για τα εκατόν τριάντα τέσσερα άτομα με σύμβαση εργασίας αορίστου χρόνου, μερικής απασχόλησης, μέσα σε πολύ σύντομο χρονικό διάστημα θα ολοκληρωθεί, ώστε απρόσκοπτα να συνεχίσουν οι εκπαιδευτές τα προγράμματά τους σ’ όλες αυτές τις κοινότητες για να έχουμε τα καλύτερα των αποτελεσμάτων, όσον αφορά το θέμα της επανένταξης των απεξαρτημένων αυτών ατόμων και να τους έχουμε κοντά μας με τις δεξιότητες που θα έχουν αποκτήσει από τους πολύ καλούς αυτούς ειδικούς εκπαιδευτές. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Νασιώκας έχει το λόγο. 
      ΕΚΤΟΡΑΣ ΝΑΣΙΩΚΑΣ: Κύριε Υφυπουργέ, η σχολική χρονιά χάθηκε στα εναλλακτικά σχολεία πλέον και χάθηκε γιατί ένα χρόνο τώρα δεν βγαίνει μια κοινή υπουργική απόφαση, για να μπορούν να προσληφθούν οι εκπαιδευτές σ’ αυτά τα σχολεία. 
      Πράγματι, το πρόβλημα δεν είναι μόνο στη Λάρισα. Υπάρχουν τέσσερα εναλλακτικά σχολεία στη Θεσσαλονίκη, στη Λάρισα, στην Αθήνα και στην Κρήτη. Και απ’ αυτά τα εναλλακτικά σχολεία όλοι αυτοί οι άνθρωποι που είναι σ’ αυτές τις κοινότητες και περνούν αυτόν το «γολγοθά» της απεξάρτησης, παράλληλα σπουδάζουν και πετυχαίνουν και στα πανεπιστήμια και πάρα πολλοί είναι ήδη πανεπιστήμονες. 
      Δημιουργήσατε το πρόβλημα ως Κυβέρνηση με το προεδρικό διάταγμα και δεν το λύσατε και όταν με σύμφωνη γνώμη της Αντιπολίτευσης ψηφίστηκε ο νόμος για ένα θέμα για το οποίο δεν χρειάζονταν χρήματα, γιατί οι κοινότητες τα έχουν τα χρήματα για να πάρουν αυτούς τους εκπαιδευτές. Λέτε ότι λύνεται τώρα, αλλά η χρονιά χάθηκε. Μακάρι, όμως, να λύθηκε έστω και τώρα, γιατί απ’ ό,τι ξέρω ο κ. Δούκας δεν έχει υπογράψει ακόμη. Χθες υποσχέθηκε ότι θα υπογράψει. 
      Με την ευκαιρία αυτή, όμως, θέλω να δώσω την εξής διάσταση, κύριε Υφυπουργέ. Στο θέμα αυτό, σ’ αυτόν τον ευαίσθητο κοινωνικά χώρο των ναρκωτικών κρινόμαστε όλοι, δοκιμαζόμαστε όλοι. Τα λόγια είναι εύκολα. Έχω εδώ και θα καταθέσω τις δηλώσεις και τις συζητήσεις που έκανε ο κύριος Πρωθυπουργός, ως Αρχηγός τότε της Αξιωματικής Αντιπολίτευσης, επισκεπτόμενος τέτοιες κοινότητες και δηλώνοντας για τα ναρκωτικά.
      Τα λόγια ήταν εύκολα και είναι εύκολα. Η πράξη φάνηκε πάρα πολύ σκληρή. Λιγότερα χρήματα για την καταπολέμηση των ναρκωτικών, οι προϋπολογισμοί είναι μέσα, καμία νέα μονάδα δεν έγινε πουθενά του Ο.ΚΑ.ΝΑ., έλλειψη στη μεθαδόνη, διπλασιασμός της λίστας για τα υποκατάστατα. 
      Και ενώ συμβαίνουν όλα αυτά, έρχεστε και καταργείτε στην πράξη, αφού χάνεται η χρονιά, τα εναλλακτικά σχολεία των κοινοτήτων. Τα καταργήσατε, κύριε Υφυπουργέ. Λέτε ότι εσείς δεν φταίτε, αφού την κοινή υπουργική απόφαση τη στείλατε στο Υπουργείο Οικονομικών από πέρυσι και σας είπε ότι τώρα θα σας τα εγκρίνει, αλλά η Κυβέρνηση φταίει. 
      Φταίει αλλά δεν αναλαμβάνει κανένας την ευθύνη, γιατί ένα πρωτοποριακό σημαντικό πρόγραμμα, που βοηθάει αυτούς τους ανθρώπους που κάνουν τον αγώνα της απεξάρτησης, καταργείται. 
      Για φανταστείτε αυτά τα παιδιά από τη μία να προσπαθούν να βγουν από τη μάστιγα και από την άλλη η πολιτεία να μην τους δίνει το κίνητρο να είναι στο σχολείο τους, το οποίο το είχαν και να μην είναι το θέμα οικονομικό. Αυτό τι δείχνει. Κοινωνική αναλγησία ή προχειρότητα αίσχιστου βαθμού; 
      Και επειδή σας γνωρίζω, κύριε Υφυπουργέ, προσωπικά και ξέρω την ευαισθησία σας, δεν μπορώ να καταλάβω το πώς λειτουργεί αυτή η Κυβέρνηση στο θέμα των ναρκωτικών. Είπε πολλά και όχι απλά δεν κάνει τίποτα, αλλά εκδικείται και καταργεί κάθε πρωτοποριακό πρόγραμμα, όπως είναι τα εναλλακτικά σχολεία.
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
      Κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μου κάνει εντύπωση, κύριε Νασιώκα, γιατί πάνω στο θέμα αυτό έχετε και εσείς την ίδια αντίληψη με εμάς, ότι είναι πρόβλημα κοινωνικό και έχει διαστάσεις, οι οποίες πολλές φορές ξεπερνάνε τις οποιεσδήποτε προθέσεις υμών και ημών …
      ΕΚΤΟΡΑΣ ΝΑΣΙΩΚΑΣ: Μα, τα εναλλακτικά σχολεία;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … και το έχετε ζήσει αυτό, γιατί υπήρξατε ...
      ΕΚΤΟΡΑΣ ΝΑΣΙΩΚΑΣ: Τα χρήματα τα έχουν.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δίνεται η εντύπωση ότι είχατε ασχοληθεί μόνο εσείς με το πρόβλημα των ναρκωτικών λες και εμείς ήμασταν αδιάφοροι σ' αυτό το πρόβλημα, που είναι πρόβλημα και των παιδιών μας και των γειτόνων μας και της ίδιας πολυκατοικίας. Μάλιστα κάνατε ένα σχόλιο ότι ο Πρωθυπουργός είχε κάνει αναφορά στο θέμα των ναρκωτικών όσον αφορά το θέμα της χρηματοδότησης για νέες δομές και νέα προγράμματα.
      Πρέπει να γνωρίζετε πολύ καλά ότι η λίστα της μεθαδόνης, της περίφημης αυτής εξαρτησιογόνου ηπίου βαθμού ουσίας, δεν θα μπορέσει κατ’ άλλο τρόπο να λυθεί ή μη μόνο με αυτές τις προτάσεις που έχει το σχέδιο δράσης, κάτι, δηλαδή, που γίνεται και στο εξωτερικό. Μόνο εδώ στην πατρίδα μας έχουμε «θεοποιήσει» τα πάντα σ’ ένα μαξιμαλιστικό πρόγραμμα και μένουμε αδρανείς στο να βλέπουμε αυτές τις ατυχείς φιγούρες των ανθρώπων που βρίσκονται σ' αυτό το στάδιο, παραμελημένα άτομα, υπότροποι όσον αφορά τη νόσο τους και να λέμε ότι είμαστε ευχαριστημένοι με τη λίστα. 
      Το έχουμε πει και άλλη φορά. Στην Αγγλία ο αντίστοιχος Οργανισμός Ο.ΚΑ.ΝΑ. ζήτησε συγγνώμη γιατί ξεπέρασε η αναμονή κάποιων τη μία βδομάδα. Όταν θα φθάσουμε, λοιπόν –και εκεί θα δοκιμαστούμε όλοι- στα νέα μέτρα τα οποία προτείνουμε, δηλαδή, στη χορήγηση των εξαρτησιογόνων αυτών ηπίου βαθμού ουσιών, εδώ είμαστε να τα πούμε. 
      Στο συγκεκριμένο θέμα που αναφερθήκατε, στους επιμορφωτές, επειδή είπατε ότι …
      ΕΚΤΟΡΑΣ ΝΑΣΙΩΚΑΣ: Η χρονιά χάθηκε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … χάθηκε η σχολική περίοδος, εντάξει, το αναγνωρίζω. Μήπως δεν έχει χαθεί και δεν χάνεται σχολική και πανεπιστημιακή περίοδος από κάποιες άλλες εκδηλώσεις σε όλες τις εκπαιδευτικές μας βαθμίδες;
      ΕΚΤΟΡΑΣ ΝΑΣΙΩΚΑΣ: Μα, χωρίς κανένα λόγο, κύριε Υφυπουργέ;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χάνεται. 
      Εδώ, λοιπόν, είμαστε να καλύψουμε το κενό και ο νομοθέτης του προεδρικού διατάγματος 164 έδινε τη δυνατότητα σε εναλλακτικές λύσεις, διότι το ξέρετε πολύ καλά ότι ένας νόμος δεν μπορεί να προβλέψει τις ιδιαίτερες περιπτώσεις που υπάρχουν. Ήρθε η Διαρκής Επιτροπή, ήρθαν όλες οι πτέρυγες της Βουλής και υλοποιείται αυτό το πρόγραμμα.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Υφυπουργέ.
      Θα συζητηθεί η δεύτερη με αριθμό 234/23.1.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με τη δωρεάν χορήγηση των εμβολίων από το κράτος κ.λπ..
      Συγκεκριμένα η επίκαιρη ερώτηση της κυρίας συναδέλφου έχει ως εξής:
      «Τα εμβόλια και οι προληπτικές εξετάσεις στη χώρα μας, αλλά και σε όλο τον κόσμο έχουν σώσει τη ζωή εκατομμυρίων ανθρώπων. Αν μάλιστα είχαν καθολικό χαρακτήρα θα έσωζαν ακόμη περισσότερες ανθρώπινες ζωές. Όμως η πολιτική που θεοποιεί το κέρδος είναι το πιο ουσιαστικό εμπόδιο στην προοπτική αυτή. 
      Για πολλά εμβόλια και προληπτικές εξετάσεις που στην χώρα μας δίνονταν δωρεάν, μετά από σειρά αποφάσεων της προηγούμενης κυβέρνησης, αλλά και της σημερινής καλούνται πλέον οι ασθενείς να πληρώσουν από την τσέπη τους, άμεσα ή έμμεσα μέσω των ασφαλιστικών τους ταμείων.
      Αυτό σε συνδυασμό με την ανυπαρξία δημόσιας πρωτοβάθμιας φροντίδας υγείας στη χώρα μας έχει σαν αποτέλεσμα να μειώνονται σε μεγάλο βαθμό αυτοί που εμβολιάζονται ή που κάνουν τις απαραίτητες προληπτικές εξετάσεις. Χαρακτηριστικό παράδειγμα είναι ότι μόνο το 10% των γυναικών κάνει το γνωστό test ΠΑΠ. 
      Τελευταία έγινε γνωστό ότι κυκλοφόρησε εμβόλιο που προλαμβάνει μία σειρά τύπους ιογενούς αιτιολογίας του καρκίνου του τραχήλου της μήτρας που σύμφωνα με όσα υποστηρίζουν επιστήμονες είναι αποτελεσματικό, αλλά και πανάκριβο.
      Επειδή τα εμβόλια και οι προληπτικές εξετάσεις κυριολεκτικά σώζουν ζωές.
      Ερωτάται ο κύριος Υπουργός αν σκοπεύει η Κυβέρνηση να πάρει όλα εκείνα τα μέτρα έτσι ώστε, όσα εμβόλια επιστημονικά και αποτελεσματικά, να παρέχονται αποκλειστικά δωρεάν από το κράτος, με προγράμματα που θα απευθύνονται σε όλο το πληθυσμό».
      Ο κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, αφορμής γενομένης από το τελευταίο επιστημονικό επίτευγμα του εμβολίου κατά των ιών των κονδυλωμάτων και της δημιουργίας του καρκίνου του τραχήλου της μήτρας, θα ήθελα να σας αναφέρω ότι ήμασταν οι πρώτοι που θέσαμε τον προβληματισμό στην Ευρωπαϊκή Ένωση, στην άτυπη Σύνοδο των Υπουργών στην Αυστρία, σχετικά με το εμβόλιο αυτό. Έχουμε, λοιπόν, τοποθετηθεί ξεκάθαρα. 
      Η επιστημονική κοινότητα, βλέποντας και αξιολογώντας όλα τα βιβλιογραφικά δεδομένα τα οποία υπάρχουν σχετικά με το εμβόλιο και η τελευταία επιτροπή που συνεστήθη -που αποτελείται και από γυναικολόγους και από παιδιάτρους, με Πρόεδρο τον καθηγητή της Γυναικολογίας τον κ. Διακομανώλη- αύριο-μεθαύριο που είναι μια μεγάλη σύνοδος επιστημόνων ακριβώς για το εμβόλιο των ιών για τα κονδυλώματα και τον ιό του ΗPV, θα δημιουργήσει ακριβώς το επιστημονικό υπόβαθρο που θα εισηγηθεί στην Εθνική Επιτροπή Εμβολιασμών, όσον αφορά το θέμα της εντάξεως στο εθνικό πρόγραμμα.
      Όσα εμβόλια εντάσσονται στο εθνικό πρόγραμμα είναι εμβόλια τα οποία χορηγούνται από τα ασφαλιστικά ταμεία. Μόνο για τα τρία τελευταία εμβόλια τα οποία ήσαν υψηλής τιμής, το εμβόλιο της ανεμοβλογιάς, του πνευμονιοκόκκου και του μηνιγγιτιδοκόκκου υπάρχει μια συμμετοχή στα ασφαλιστικά ταμεία, ένα 25%. Δεν είναι ελληνική πρωτοτυπία. Αυτό συμβαίνει σ’ όλα τα ευρωπαϊκά κράτη, όσα έχουν υιοθετήσει στα προγράμματα του εθνικού τους εμβολιασμού για τα εμβόλια αυτά.
      Θα πρέπει να γνωρίζετε, κυρία Κανέλλη, ότι το Υπουργείο Υγείας έχει κάνει ήδη διαγωνισμό για να καλύψει χωρίς δαπάνη όλες τις ομάδες, οι οποίες δεν έχουν την οικονομική ευρωστία να πληρώσουν το 25%. Άρα, καλύπτονται όλες οι κοινωνικές ομάδες που βρίσκονται στα όρια της φτώχειας, καλύπτονται όλες οι ομάδες των πληθυσμών που μετακινούνται -διότι πρέπει να θωρακίσουμε και αυτούς και τον ελληνικό πληθυσμό- και κατ’ αυτό τον τρόπο δημιουργείται μια ασπίδα «εμβολιαστική» πάνω σε όλα τα νοσήματα.
      ΠΡΟΕΔΡΟΣ (Άννα Μπενάκη-Ψαρούδα): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
      Τα στοιχεία από την Εθνική Σχολή Δημόσιας Υγείας, κυρία Πρόεδρε, είναι θλιβερά. Το 78% των Ελληνίδων γυναικών δεν κάνουν τεστ ΠΑΠ, 59% των γυναικών δεν γνωρίζουν γιατί το κάνουν ή τι είναι το τεστ ΠΑΠ και 52% αγνοούν ποια είναι η κύρια αιτία του καρκίνου του τραχήλου της μήτρας, δηλαδή τα θηλώματα, τα κονδυλώματα αυτά για τα  οποία συζητάμε σήμερα. 
      Η δική μας η θέση είναι δεδομένη. Εμείς ως Κομμουνιστικό Κόμμα πιστεύουμε ότι το φάρμακο πρέπει να είναι εκτός εμπορεύματος, εκτός εμπορευματοποίησης και πιστεύουμε ακράδαντα ότι έπρεπε να υπάρχει ένας ενιαίος κρατικός φορέας παραγωγής και διαχείρισης των φαρμάκων. Αυτό είναι άλλη συζήτηση, αν θέλετε, δεν είναι της παρούσης.
      Κύριε Υπουργέ, δεν κατάλαβα τι θα εισηγηθείτε στην επιτροπή. Θα είναι δωρεάν ή δεν θα είναι δωρεάν το εμβόλιο για το σύνολο του πληθυσμού;
      Το εμβόλιο, κυρία Πρόεδρε, κάνει 555 ευρώ και θα βγει και ένα δεύτερο. Αναγγέλθηκε πανηγυρικά στο Παρίσι το  Φθινόπωρο του 2005.
      Όλοι λένε ότι προστατεύει και από τρεις βασικούς ιούς και από άλλους τρεις δευτερευόντως. Λένε ότι είναι έτσι, έντεκα. Τι θα κάνει τώρα η γυναίκα; Τι θα κάνει η μάνα που έχει το παιδί των δώδεκα και των δεκατριών ετών, το κορίτσι που είναι στο όριο, της φτώχειας. Θα μαζεύει πιστοποιητικά για να σας τα φέρει; Και επειδή είναι φτωχή να μην πληρώσει το 25%; Είναι αυτή η έννοια του δωρεάν φαρμάκου και του δωρεάν εμβολίου; Γιατρός είστε. Είναι επιστημονικώς αποδεδειγμένο ότι τα εμβόλια σώζουν ζωές. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).
      Έρχεστε και μου λέτε ότι τα τρία τελευταία μόνο έχουν συμμετοχή και τα άλλα είναι δωρεάν. Ποιος μπορεί να κοστολογήσει την ανθρώπινη ζωή του φτωχού και του πλουσίου του δυνάμενου και του μη δυνάμενου; Είναι στο πλαίσιο της κοινής λογικής. Πώς μπορούμε τώρα να πούμε ότι επειδή είναι ακριβά, κάποιοι θα πληρώνουν; Αυτοί που δεν έχουν να πληρώνουν, που είναι στο όριο της φτώχειας θα βγαίνουν έξω, θα μαζεύουν χαρτιά, θα παρακαλάνε για να σώσουν τη ζωή τους, να μην πάθουν καρκίνο; Γιατί, αυτό δεν θα το κάνει ένα παιδάκι στα δώδεκα και στα δεκατρία του, ένα κορίτσι που πρέπει να εμβολιαστεί. Δεν είναι αυτή η ηλικία του. Θα πρέπει να έρθουν οι γονείς να αποδείξουν και να απολογηθούν, κυρία Πρόεδρε. Αν έχεις κορίτσι θα πρέπει να απολογηθείς κιόλας στο παιδί ότι εσύ δεν θα του κάνεις το εμβόλιο γιατί μας λείπει το 25% της συμμετοχής. Άσε, παιδάκι μου, να μαζέψω τα χαρτιά να πάω να δείξω ότι είμαι φτωχιά. Αυτή είναι η αντίληψη. 
      Δωρεάν εμβολιασμό. Και ακόμη πάψτε να δίνετε την ενημέρωση, συνεχώς, σε μη κυβερνητικές οργανώσεις. Έτσι καταργείτε την ουσία της δομής. Έχουν γίνει απλώς καμπανιακές ενημερώσεις. Αν είχαν αποτέλεσμα, δεν θα είχαμε το 78% των γυναικών να μην κάνουν ΠΑΠ τέστ που είναι σωτηρία. 
      ΠΡΟΕΔΡΟΣ (Άννα Μπενάκη-Ψαρούδα):  Κυρία Κανέλλη, υπήρξατε σαφής. Ευχαριστούμε πολύ.
      ΛΙΑΝΑ ΚΑΝΕΛΛΗ: Τελειώνω αμέσως, μία φράση ακόμα. 
      Το πρόγραμμα υγεία και πρόνοια χρηματοδοτείται κατά 75% από την Κοινότητα και κατά 25% από το Υπουργείο Υγείας και Πρόνοιας. Με καμπάνες δεν βγαίνει. Θέλουμε δομές πρωτοβάθμιας ουσιαστικής και δωρεάν ενημέρωσης. Να πάει σε κάθε χωριό, σε κάθε σπίτι από τα νεογέννητα.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πάνω στο θέμα που αναπτύξατε, κυρία Κανέλλη, δεν είναι μόνο το Υπουργείο Υγείας το οποίο έχει πάρει δραστηριότητες και πρωτοβουλίες, όσο αφορά την ενημέρωση του ελληνικού λαού. Και δεν μπορεί να αποτρέψει κανείς, κανένα, εάν έχει αυτή τη θέληση, τη δύναμη να παρέχει την οποιαδήποτε πληροφόρηση σε μη κυβερνητικές οργανώσεις…
      ΛΙΑΝΑ ΚΑΝΕΛΛΗ: Όχι, με λεφτά του κράτους.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): ….και σε τέτοιες πρωτοβουλίες οι οποίες υπάρχουν είτε για τον καρκίνο του τραχήλου της μήτρας είτε για τον καρκίνο του μαστού είτε για τον καρκίνο του προστάτη.
      Θέλω να σας πω, όμως ότι πρέπει να προσεγγίσουμε το θέμα και από την επιστημονική του διάσταση. Τις τελευταίες ημέρες έχει γίνει μία ενορχηστρωμένη συζήτηση. Και δεν μπορώ να καταλάβω γιατί κάποιοι θέλουν να δείξουν τόσο μεγάλες ευαισθησίες τη στιγμή που η επιστημονική κοινότητα δεν έχει τοποθετηθεί ακριβώς και με σαφήνεια. Η ιατρική κινείται βάσει επιστημονικών δεδομένων και με την παρατήρηση που τεκμηριώνεται επιστημονικά. Η ιατρική δεν κινείται με το εθνικό και με τα αντανακλαστικά τα οποία θέλουν κάποιοι να δημιουργήσουν.
      Και επειδή θέλετε βιβλιογραφική ενημέρωση θα σας την αναφέρω. Το συγκεκριμένο εμβόλιο, το τετραδύναμο, το οποίο είναι για τέσσερα στελέχη, για το στέλεχος 6.11, 16.18. με παθογόνο δράση κυρίως μεγαλύτερη το 16.18 παρέχει προστασία σύμφωνα με τα βιβλιογραφικά δεδομένα της τάξεως του 70% εάν βεβαίως και το εμβόλιο γίνει και στα αγόρια. Τεκμηρίωση επιστημονική όσον αφορά την εγκυρότητα και χρησιμότητα του εμβολίου στα άρρενα παιδιά στην μεν Αμερική δεν έχει περάσει και δεν έχει δοθεί άδεια από το FDA. Όμως, στην Ευρώπη σε μελέτες οι οποίες έγιναν σε χίλια εβδομήντα ένα άτομα συζητείται διότι για να τεκμηριωθεί επιστημονικά σε βάθος χρόνου μία χρησιμότητα ενός εμβολίου που δεν θα δει κανείς παρενέργειες και επιπλοκές θέλουμε μελέτες. 
      ΛΙΑΝΑ ΚΑΝΕΛΛΗ:  Της ανεμοβλογιάς;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το λέω αυτό για να έρθω στα λόγια σας. Και χαίρομαι γιατί σχολιάσατε το επίμαχο θέμα. Το τεστ Παπανικολάου, σύμφωνα με τα επιστημονικά δεδομένα που έχουμε εμείς, κατά μαρτυρία των ειδικών και του κ. Κρεατσά και του κ. Διακομανώλη και του κ. Κυριόπουλου από την Ιατρική Σχολή, δεν ξεπερνά το 10% έως 12%. 
      Αυτό τι δείχνει; Δείχνει ότι δεν υπάρχει ενημέρωση. Παρ’ ότι το Υπουργείο Υγείας με τα προγράμματα, παρ’ ότι οι μη κυβερνητικές οργανώσεις, παρά τις καμπάνιες που γίνονται, δεν έχουν εξοικειωθεί ακόμα ότι πρώτα θα πρέπει να εξαντλήσουμε το τεστ Παπανικολάου, όπως γίνεται στη Φινλανδία σε ένα ποσοστό 95% και στην Αγγλία 85%. 
      ΛΙΑΝΑ ΚΑΝΕΛΛΗ: Πού είναι το κράτος; Πού είναι το σχολείο;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εμείς εδώ στην Ελλάδα καθόμαστε να λέμε συνέχεια ότι ήρθε το εμβόλιο και μάλιστα δίνεται και η διάσταση ότι το εμβόλιο έχει θεραπευτικές ιδιότητες. 
      ΛΙΑΝΑ ΚΑΝΕΛΛΗ: Όχι εμείς!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Καμία θεραπευτική ιδιότητα δεν έχει και είναι σε ηλικίες από δώδεκα έως είκοσι έξι ετών, κατόπιν βέβαια των εισηγήσεων των ειδικών. Αυτή είναι ακριβώς η εικόνα, η οποία παρουσιάζεται σήμερα.
      Και με συγχωρείτε, κυρία Πρόεδρε, επειδή έγινε μεγάλο σχόλιο αυτές τις μέρες, να πω ότι το Σαββατοκύριακο που θα γίνει επιστημονική διημερίδα, μεγάλου διαμετρήματος συνάδελφοι ιατροί και από το εξωτερικό θα έρθουν, θα αποκρυσταλλώσουμε απόψεις. 
      ΛΙΑΝΑ ΚΑΝΕΛΛΗ: Εγώ λέω δωρεάν όλα τα εμβόλια!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είμαστε από τις λίγες χώρες που έχουμε βάλει στο πρόγραμμά μας όλα τα εμβόλια. Εάν θέλετε να πάμε ακόμα και στα είκοσι πέντε κράτη-μέλη της Ευρωπαϊκής Ένωσης, θα δείτε ότι ακόμα είναι πολλές που δεν έχουν εντάξει στο εθνικό τους πρόγραμμα όλα τα εμβόλια. Άρα, είμαστε πρωτοπόροι.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Υπουργέ. 
      Προχωρούμε στην τρίτη με αριθμό 233/23-1-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων στους εργαζομένους στο Νοσοκομείο Ρεθύμνου κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής: 
      «Οι γιατροί του Νοσοκομείου και των Κέντρων Υγείας του Νομού Ρεθύμνου συνεχίζουν για δεύτερη εβδομάδα την επίσχεση εργασίας λόγω μη καταβολής των δεδουλευμένων τους. 
      Το πρόβλημα προέκυψε από εκπρόθεσμη κατάθεση των ενταλμάτων πληρωμής στο ταμείο, με αποτέλεσμα την αδυναμία απορρόφησης των εγκεκριμένων πιστώσεων. 
      Η Διοίκηση του Νοσοκομείου, αν και γνώριζε ότι έπρεπε μέχρι 31-12-2006 να γίνει η απορρόφηση των πιστώσεων, ειδάλλως τα χρήματα θα επέστρεφαν στο Γενικό Λογιστήριο, δεν φρόντισε με κάθε τρόπο να πάρει τα απαραίτητα μέτρα, ώστε να μη συμβεί αυτό. 
      Επειδή για να λυθεί το πρόβλημα και να μη χάσουν οι εργαζόμενοι τα δεδουλευμένα απαιτείται ειδική Υπουργική Απόφαση (ν. 3205/2003, ν. 2362/1995), 
      Επειδή η συνέχιση της επίσχεσης εργασίας δημιουργεί αναστάτωση στη λειτουργία του Νοσοκομείου και ταλαιπωρία στους κατοίκους του Νομού,
      Επειδή η κοινωνία του Ρεθύμνου καθημερινά βιώνει, παρά τις σοβαρές ελλείψεις, τις υψηλού επιπέδου νοσηλευτικές υπηρεσίες όλων των υγειονομικών του Νοσοκομείου,
      Επειδή το αίτημα της πληρωμής των δεδουλευμένων είναι δικαίωμα κάθε εργαζομένου, 
      Ερωτάται ο κύριος Υπουργός:
      Τι μέτρα θα πάρει για την άμεση καταβολή των δεδουλευμένων των εργαζομένων στο Νοσοκομείο Ρεθύμνου; 
      Ποιοι ευθύνονται για την ολιγωρία, τις παραλείψεις και την ανευθυνότητα με την οποία αντιμετωπίζεται το συγκεκριμένο θέμα;».
      Το λόγο έχει ο κύριος Υφυπουργός. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, κύριε Λεβέντη, γνωρίζετε πολύ καλά ότι ο μήνας Δεκέμβριος δεν είναι ο καλύτερος μήνας από πλευράς των οικονομικών δεδομένων σε όλους τους τομείς, μηδέ εξαιρουμένων και των νοσοκομείων. 
      Άρα, λοιπόν, εφημερίες, υπερωρίες, νυχτερινά, εφ’ όσον δεν έχει ολοκληρωθεί για πολλούς και ποικίλους λόγους είτε μηχανογραφικούς -πολλά νοσοκομεία και δη επαρχιακά δεν έχουν τέτοια καλά δίκτυα για να μπορέσουν να επικαιροποιήσουν και να ενταλματοποιήσουν- είτε γιατί υπάρχουν προβλήματα στους παρέδρους του ελεγκτικού απουσιών είτε ασθενειών είτε φόρτου εργασίας, δεν διεκπεραιώνεται η όλη αυτή διαδικασία, μένουν αθεώρητα τα εντάλματα, οπότε βέβαια όλοι οι εμπλεκόμενοι δεν μπορούν να ικανοποιηθούν στο δίκαιο αίτημα της καταβολής των δεδουλευμένων και κατ’ αυτόν τον τρόπο δημιουργείται το πρόβλημα αυτό. Δεν υπάρχει, όμως, εκ μέρους του Υπουργείου Υγείας, αλλά και γενικότερα το δημοσίου, οποιαδήποτε πρόθεση να μην πληρωθούν τα δεδουλευμένα. Υπάρχει μία καθυστέρηση εύλογος, η οποία οφείλεται ακριβώς στις αδυναμίες αυτές που μπορεί να παρουσιάσει το σύστημα. 
      Θα ξέρετε πολύ καλά ήδη -τόσα χρόνια ήσασταν και εσείς γιατρός και εφημερεύατε- ότι μπορεί κάποια τμήματα στα νοσοκομεία να αναπτυχθούν περί τη μεσότητα του έτους, με αποτέλεσμα να μην είχαν προϋπολογιστεί. Γι’ αυτό κιόλας δεν είχε συνεκτιμηθεί η συνολική δαπάνη και υπάρχει απόκλιση όσον αφορά το τελικό ποσό. 
      Άρα, οι συνάδελφοι που κάνουν επίσχεση εργασίας και στους οποίους δεν θα μπορώ να επιβάλω ότι αύριο το πρωί θα πρέπει οπωσδήποτε να αναστείλουν την οποιαδήποτε μαχητική κινητοποίησή τους, θα έλεγα ότι πρέπει να είναι πεπεισμένοι στις δηλώσεις του διοικητού και όλων των εμπλεκομένων ότι τα δεδουλευμένα δεν πρόκειται να τα χάσουν. Υπάρχει μια μικρή καθυστέρηση. Όμως, δεν πρόκειται να μπουν σε οποιαδήποτε ταλαιπωρία. 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίασή μας, αφού πρώτα ξεναγήθηκαν στην έκθεση με θέμα: «ο Ελληνισμός στη Διασπορά 15ο-21ο αι.» και στους λοιπούς χώρους του Μεγάρου της Βουλής των Ελλήνων πενήντα μαθητές και μαθήτριες και τρεις συνοδοί καθηγητές από το 1ο Γυμνάσιο Πετρούπολης. 
      Η Βουλή τους καλωσορίζει εγκαρδίως.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε. 
      Κύριε Υπουργέ, έτσι όπως το αναπτύξατε και έτσι όπως εκ πρώτης όψεως φαίνεται, το θέμα είναι απλό. Ποιο είναι όμως το πρόβλημα; 
      Πρέπει οι εφημερίες του Νοεμβρίου να πληρωθούν. Να εκταμιευθούν τα χρήματα μέχρι τις 31 Δεκεμβρίου. Εάν δεν γίνει αυτό, τότε περνάνε στον επόμενο προϋπολογισμό και χρειάζεται ειδική διαδικασία. Και δεν είναι ότι θα αργήσουν μια εβδομάδα ή ένα μήνα να πάρουν τα χρήματά τους. Ξέρετε πάρα πολύ καλά, κύριε Υπουργέ, ότι τώρα για να πάρουν τα χρήματά τους, που τα βγάζουν με πολύ κόπο –δουλεύουν ογδόντα και εκατό ώρες εφημερία την εβδομάδα- τι χρειάζεται; 
      Χρειάζεται αιτιολογημένη αίτηση του αρμόδιου Υπουργού, δηλαδή του Υπουργού Υγείας προς τον Υπουργό Οικονομικών. Ο δε Υπουργός Οικονομικών να αποφασίσει και να πάρει την έγκριση και του Πρωθυπουργού, για να επιστρέψουν αυτά τα χρήματα και να μπορέσουν να τα πάρουν οι εργαζόμενοι. Αλλιώς μένουν και πάνε για χρόνια. Υπάρχουν περιπτώσεις σε άλλα νοσοκομεία που διεκδικούν από το 2004 και το 2005 τέτοια χρήματα. 
      Επομένως, κύριε Υπουργέ, αυτό που ζητούν οι εργαζόμενοι είναι η δική σας διαβεβαίωση ότι θα υπάρξει η αιτιολογημένη αίτηση του Υπουργού Υγείας προς τον Υπουργό Οικονομικών και ότι θα την εγκρίνει ο Υπουργός Οικονομικών. Γιατί αλλιώς δεν τους απομένει άλλος τρόπος παρά να τα διεκδικήσουν στα δικαστήρια, πράγμα που σημαίνει να περιμένουν πέντε και δέκα χρόνια να πάρουν τα χρήματά τους που πραγματικά είναι χρήματα που τα δικαιούνται. Έχουν καταβάλει πολύ κόπο. Έχουν ιδρώσει και έχουν αγωνιστεί για να μπορέσει να κρατηθεί αυτό το δικό μας σύστημα -το τριτοκοσμικό σε πολλές περιπτώσεις- υγείας στα πόδια του. 
      Πιστεύουμε ότι αυτή η διαβεβαίωση θα υπάρξει και ότι ενέργειες θα γίνουν. Γιατί αλλιώς ο μόνος τρόπος που τους απομένει είναι να συνεχίσουν αυτόν τον πιο –αν θέλετε- ήπιο τρόπο διεκδίκησης, που είναι η επίσχεση εργασίας και που αφορά όχι μόνο τις εφημερίες των γιατρών, αλλά και τις υπηρεσίες του νοσηλευτικού και του άλλου προσωπικού. Να υπάρξει αυτή η διαβεβαίωση και να λυθεί άμεσα το πρόβλημα. Είναι κρίμα, κύριε Υπουργέ, να ερχόμαστε και να απασχολούμε τη Βουλή και το πανελλήνιο για θέματα που αυτοδικαίως θα έπρεπε να έχουν λυθεί και να μην έχουν καν δημιουργηθεί, γιατί υπήρξε καθυστερημένη κατάθεση των δικαιολογητικών. Εδώ υπάρχουν ευθύνες στις δικές σας υπηρεσίες. Άλλωστε η ΔΥΠΕ είναι ακέφαλη εδώ και καιρό. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Λεβέντη. 
      Το λόγο έχει ο κύριος Υπουργός.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εγώ δεν θα ήθελα να πω, κύριε Λεβέντη, ότι όλα είναι ρόδινα στο χώρο της υγείας. Δεν είναι μόνο το Νοσοκομείο Ρεθύμνου που αντιμετωπίζει αυτό το πρόβλημα ή δοκιμάζονται για ένα μικρό χρονικό διάστημα κάποιοι συνάδελφοι. Σας δίνω, όμως, τη διαβεβαίωση ότι από τα στοιχεία που έχω για τη συγκεκριμένη περιοχή –για το Γενικό Νοσοκομείο Ρεθύμνου, το Κέντρο Υγείας Σπηλίου, Περάματος, Αγίας Φωτεινής και Ανωγείων- όπως επίσης και για τις υπερωρίες και τα νυκτερινά, υπάρχει ένα ποσό που ανέρχεται στα 272.000 ευρώ. Αυτό, λοιπόν, το ποσό υπάρχει. 
      Εμείς δεν θέλουμε να βάλουμε τους συναδέλφους σε περιπέτειες και να πηγαίνουν σε δικαστικούς αγώνες για παράνομο πλουτισμό και κατ’ αυτό τον τρόπο σε βάθος χρόνου να πετύχουν την ικανοποίηση του δικαίου αιτήματος της πληρωμής των δεδουλευμένων. 
      Αυτό που σχολιάσατε για την κοινή υπουργική απόφαση έχει γίνει. Ως το τέλος Ιανουαρίου θα βγει η συγκεκριμένη απόφαση οπότε θα μπορούν απρόσκοπτα να λειτουργήσουν και να μη δημιουργούν προϋποθέσεις δυσκολιών σε όλους τους ανθρώπους, στους συνανθρώπους μας που από τα διάφορα ορεινά χωριά της Κρήτης κατεβαίνουν στο νοσοκομείο για να έχουν μια βεβαίωση ή στο βιβλιάριό τους να γράψουν μια συνταγή. 
      Μέσω αυτής της συζήτησης που έγινε σήμερα πιστεύω ότι όσοι μας παρακολουθούν θα αντελήφθησαν ότι δεν υπάρχει κανένα πρόβλημα με το να περιμένουν ένα χρονικό διάστημα. Και πιστεύω ότι ο διοικητής του νοσοκομείου θα τους έχει ενημερώσει.
      Θα ήταν πολύ ωραίο, κύριε Λεβέντη, πραγματικά να μην υπάρχει στην ιατρική οικογένεια αυτή η δυσαρμονία και κατ’ αυτό τον τρόπο να δημιουργείται μια αντιπαλότητα ή μια κακή διάθεση προσφοράς υπηρεσιών υγείας. Αλλά εμείς έχουμε δώσει τον όρκο του Ιπποκράτη που ξεπερνά τις οποιοσδήποτε οικονομικές αδυναμίες ή προβλήματα που η σύγχρονη κοινωνία έχει όσο κι αν την αγιοποιήσουμε. Γι’ αυτό χαίρομαι για την ερώτησή σας. 
      Όλοι οι απανταχού της Ελλάδας έχουν πρόβλημα όσον αφορά την επίσχεση εργασίας. Ας αναλάβουν τα καθήκοντά τους για να μην ταλαιπωρείται ο κόσμος. Έχει λυθεί το θέμα και κατ’ αυτό τον τρόπο πρέπει εύρυθμα να λειτουργήσουν τα νοσοκομεία.
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υφυπουργέ.
      ΑΘΑΝΑΣΙΟΣ ΛΕΒΕΝΤΗΣ: Τα χρήματα είπατε ότι υπάρχουν αλλά δεν δίνονται, κύριε Υπουργέ.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Λεβέντη.
      Επίκαιρες ερωτήσεις δεύτερου κύκλου:
      Πρώτη είναι η με αριθμό 231/23.1.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τους Υπουργούς Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, σχετικά με τη λειτουργία της Περιφέρειας Νοτίου Αιγαίου κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Ο Γενικός Γραμματέας της Περιφέρειας Νοτίου Αιγαίου με σειρά προκλητικών αποφάσεων και ενεργειών του, έχει δημιουργήσει αναστάτωση και ένταση στο χώρο των υπαλλήλων της Περιφέρειας.
      Σε μια κρίσιμη χρονική περίοδο, που απαιτείται εντατικοποίηση των προσπαθειών, ώστε να ελαχιστοποιηθούν οι απώλειες πόρων από το Γ΄ Κοινοτικό Πλαίσιο Στήριξης και να επισπευστούν οι διαδικασίες για την ουσιαστική έναρξη της 4ης προγραμματικής περιόδου, ο Γενικός Γραμματέας της Περιφέρειας Νοτίου Αιγαίου, λειτουργώντας με εμπάθεια και μικροκομματική σκοπιμότητα, διαλύει τις νευραλγικές υπηρεσίες της Περιφέρειας. Διώκει και παροπλίζει υπηρεσιακά, ικανότατους υπαλλήλους –τον Πρόεδρο και ένα μέλος του Διοικητικού Συμβουλίου του Συλλόγου Υπαλλήλων της Περιφέρειας Νοτίου Αιγαίου- γιατί «τόλμησαν» να δραστηριοποιηθούν συνδικαλιστικά, προασπίζοντας τα δικαιώματα των συναδέλφων τους και προφανώς επειδή «δεν συμμορφώθηκαν προς τις υποδείξεις τους».
      Η αυταρχική κομματική συμπεριφορά του Γενικού Γραμματέα κ. Κόκκινου έχει προκαλέσει γενικότερη αγανάκτηση και λειτουργεί σε βάρος του κύρους των θεσμών και των συμφερόντων των νησιών της περιφέρειας, που θίγονται άμεσα από τη διάλυση των νευραλγικών υπηρεσιών της Περιφέρειας.
      Με βάση τα παραπάνω ερωτάστε:
      1. Επιδοκιμάζετε  τις ενέργειες του Γενικού Γραμματέα της Περιφέρειας Νοτίου Αιγαίου στο μέτρο που συνιστούν διώξεις σε βάρος ικανών υπηρεσιακών στελεχών της Περιφέρειας και υπονομεύουν την εύρυθμη λειτουργία και την αποτελεσματικότητα των υπηρεσιών στις οποίες προΐσταται;
      2. Προτίθεστε να παρέμβετε ώστε να αρθεί η αδικία σε βάρος των διωκόμενων υπαλλήλων και να σταματήσει η αυθαίρετη, διαλυτική και υπονομευτική των συμφερόντων της Περιφέρειας πολιτική του Γενικού Γραμματέα;».
      Ο Υφυπουργός Εσωτερικών κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης και Αποκέντρωσης): Κύριε συνάδελφε, εμείς δεν θα αναφερθούμε σε αφορισμούς και σε αοριστίες, θα αναφερθούμε σε συγκεκριμένα στοιχεία που αποδεικνύουν ότι όχι μόνο δεν υπήρξε υποβάθμιση ή δίωξη των συγκεκριμένων υπαλλήλων, αλλά υπήρξε αναβάθμισή τους.
      Όταν ο κ. Κόκκινος ανέλαβε τα καθήκοντά του ως περιφερειάρχης του Νοτίου Αιγαίου, βρήκε τον Πρόεδρο του Συλλόγου των εργαζομένων απλό υπάλληλο, κύριε Ρήγα. Η προηγούμενη γραμματεύς, που ήταν γραμματέας της επιλογής της Κυβερνήσεώς σας, από Διευθυντή της Ειδικής Υπηρεσίας Διαχείρισης του Π.Ε.Π. Νοτίου Αιγαίου, τον είχε απλό υπάλληλο και επί των ημερών του κ. Κόκκινου έγινε διευθυντής στη Διεύθυνση Σχεδιασμού και Ανάπτυξης. Και τώρα μετακινήθηκε –δεν μετατέθηκε- στη Διεύθυνση Διαχείρισης του Υδάτινου Δυναμικού.  
      Ποιο είναι σήμερα το πρόβλημα της Περιφέρειας Νοτίου Αιγαίου, κύριε συνάδελφε; Το βασικό πρόβλημα είναι η λειψυδρία, η οποία υπονομεύει κάθε αναπτυξιακή προοπτική. Είναι γνωστό το έλλειμμα στο ισοζύγιο προσφοράς ύδατος και ζήτησης ύδατος. Και το βασικό πρόβλημα είναι αυτό.
      Πού πηγαίνει, λοιπόν, ο κ. Καστρίτσιος; Πηγαίνει σε μία πολύ νευραλγική νέα διεύθυνση που τώρα συγκροτήθηκε. Και χρειαζόταν αυτή η διεύθυνση έναν υπάλληλο ικανό και έμπειρο για να την αναδείξει, για να δοθούν πρακτικές λύσεις σε ένα ζωτικό πρόβλημα που ταλανίζει τα νησιά του νοτίου Αιγαίου.
      Άρα, λοιπόν, δεν πρόκειται ούτε για δίωξη, ούτε για υποβάθμιση, αλλά απεναντίας, πρόκειται για αναβάθμιση. Όλα αυτά τα δυόμισι χρόνια αναβαθμίστηκε. 
      Ο άλλος υπάλληλος, ο οποίος επίσης είναι μηχανικός, ήταν μέχρι προ δέκα ημερών απλός υπάλληλος στη Διεύθυνση Σχεδιασμού και Ανάπτυξης και του ανατίθενται καθήκοντα Τμηματάρχη Αναπληρωτή Προϊσταμένου της Διεύθυνσης των Δημοσίων Έργων. Αυτό, κύριε Ρήγα, είναι υποβάθμιση, είναι δίωξη; Δεν είναι αναβάθμιση όταν από απλός υπάλληλος σε μία Διεύθυνση τοποθετείται, κατ’ ανάθεση, Τμηματάρχης Αναπληρωτής μιας σπουδαίας Διεύθυνσης, όπως είναι η Διεύθυνση των Δημοσίων Έργων; Είναι δίωξη αυτό; Για μένα και για τον κοινό νου είναι πραγματική αναβάθμιση. Μιλάτε ότι γίνεται αυτό για συνδικαλιστικούς λόγους. Δεν γίνεται για κανένα συνδικαλιστικό λόγο, κύριε συνάδελφε. Μέχρι προ δέκα ημερών που έγιναν οι μετακινήσεις αυτές, ήταν άριστες οι σχέσεις με αυτά τα συνδικαλιστικά στελέχη. Δεν έγιναν, λοιπόν, παρά μόνο για το συμφέρον της υπηρεσίας και δεν είναι δίωξη, αλλά είναι αναβάθμιση. 
      Επίσης, δεν είναι μετάθεση, κύριε συνάδελφε, για να χρειάζεται η έγγραφος συγκατάθεσή τους και η έγγραφη συγκατάθεση αυτής της συνδικαλιστικής οργανώσεως. Είναι απλή μετακίνηση. Οι έννοιες της μετακίνησης και της μετάθεσης είναι διακριτές από το Δημοσιοϋπαλληλικό Κώδικα και από την πάγια νομολογία. 
      Δεν έφυγαν από τη Σύρο, κύριε συνάδελφε, για να πάνε σε άλλο νησί. Έγινε μετακίνηση στην ίδια υπηρεσία, μέσα στην ίδια αρχή, μέσα στο ίδιο κτήριο. Κατά συνέπεια, λοιπόν, νομίζω ότι είναι αόριστη, άδικη και βάλλει αδίκως κατά του προσώπου του κ. Κόκκινου που είναι περιφερειάρχης, αυτή η κατηγορία.
      Εσείς σαν Κόμμα, κύριε Ρήγα, είχατε μεγάλη επίδοση στις πολιτικές διώξεις και οφείλατε, τουλάχιστον με την εμπειρία που έχετε αποκτήσει τόσα χρόνια που κυβερνήσατε, διώκοντας δημοσίους υπαλλήλους που δεν ήταν της αρεσκείας σας, να είστε προσεκτικός και να γνωρίζετε και να διακρίνετε την έννοια της διώξεως από την έννοια της αναβαθμίσεως. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Να ανακοινώσω κατά ευτυχή σύμπτωση ότι έχουμε επίσκεψη μαθητών από νησιά του νοτίου Αιγαίου.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «ο Ελληνισμός στη Διασπορά 15ο-21ο αι.», καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και τέσσερις συνοδοί καθηγητές από τα Γυμνάσια των νησιών της Τήλου και της Χάλκης, που φιλοξενούνται από τη Βουλή. 
      Τους καλωσορίζουμε στη συνεδρίασή μας εγκαρδίως.
      (Χειροκροτήματα από όλες τις πτέρυγες της Βουλής)
      Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κυρία Πρόεδρε.
      Κύριε Υπουργέ, λυπάμαι ειλικρινά, γιατί αντί να εξετάσετε με τη σοβαρότητα που επιβάλλεται το συγκεκριμένο πρόβλημα, για μία ακόμα φορά η πολιτική ηγεσία του Υπουργείου Εσωτερικών καλύπτει τις απαράδεκτες ενέργειες του Γενικού Γραμματέα της Περιφέρειας Νοτίου Αιγαίου. Για άλλη μία φορά σας εκθέτει ο Γενικός Γραμματέας της Περιφέρειας, διότι πριν από μερικούς μήνες για αντίστοιχο γεγονός, καταγγελία παράνομου διαγωνισμού που έγινε στην Περιφέρεια Νοτίου Αιγαίου υιοθετώντας την πληροφόρηση που σας έδωσε ο Γενικός Γραμματέας, τον καλύψατε. Όπως αποδείχτηκε μετά από μερικούς μήνες ο διαγωνισμός ήταν εντελώς παράνομος, ακυρώθηκε και οι προσλήψεις που έγιναν στη συνέχεια δεν είχαν καμία σχέση με αυτούς που είχε προσλάβει αρχικά ο Γενικός Γραμματέας. 
      Τα έργα και οι ημέρες του, λοιπόν, δεν είναι καινούργιες. Απασχολεί την περιφέρεια Νοτίου Αιγαίου με τις πράξεις του εδώ και πάρα πολύ καιρό. Αυτές οι καταγγελίες που γίνονται με την ερώτησή μου,έχουν γίνει με πολύ πιο βαρείς χαρακτηρισμούς από το Σύλλογο των Υπαλλήλων Περιφέρειας Νοτίου Αιγαίου, οι οποίοι αποκαλύπτουν μια σειρά από παράνομες ενέργειες του Γενικού Γραμματέα της περιφέρειας και επίσης αναφέρονται με τη λέξη «δίωξη» -εγώ το αναφέρω «υπηρεσιακό παροπλισμό»-  για τους δυο συναδέλφους τους. 
      Κύριε Υφυπουργέ, τα πράγματα δεν είναι τόσο αθώα. Παίρνει ο γενικός γραμματέας δυο έμπειρους και ικανούς υπαλλήλους από τη νευραλγικότερη υπηρεσία της περιφέρειας Νοτίου Αιγαίου, μια υπηρεσία υποστελεχωμένη, μια υπηρεσία που χρειάζεται εργασιακή ειρήνη και σύμπραξη και συνέργεια όλων των παραγόντων, τον προϊστάμενο και ένα στέλεχος αυτής της υπηρεσίας –η υπηρεσία σχεδιασμού ασχολείται με ιδιωτικές  και δημόσιες επενδύσεις, με αναπτυξιακά προγράμματα, με προγράμματα τουριστικής προβολής, με προγράμματα προβολής του Π.Ε.Π.-  και το μεν προϊστάμενο τον στέλνει ως μοναδικό υπάλληλο και προϊστάμενο της διεύθυνσης υδάτινων πόρων και τον άλλον τον πάει σε άλλη υπηρεσία. Ο σκοπός είναι διπλός, κύριε Υφυπουργέ. Από τη μια μεριά να πει στους ευρισκόμενους σε αποχή από τα καθήκοντά τους υπαλλήλους «μην υπερβάλλετε και μη συνεχίζετε τις κινητοποιήσεις σας, γιατί είδατε τι έπαθαν οι πρωταίτιοι αυτής της κινητοποίησης» και επίσης θέλει να ελέγξει απόλυτα τη νευραλγική υπηρεσία εν όψει της έναρξης του Δ΄ Κοινοτικό Πλαίσιο Στήριξης. Μην εκτίθεστε λοιπόν, καλύπτοντας τις ενέργειες του Γενικού Γραμματέα της Περιφέρειας Νοτίου Αιγαίου, οι οποίες από την αρχή μέχρι τώρα δεν έχουν τύχει της αποδοχής ούτε του λαού των νησιών του Νοτίου Αιγαίου, ούτε βεβαίως των υπαλλήλων. 
      Καταθέτω στα Πρακτικά, για του λόγου το αληθές, την αναλυτικότατη ανακοίνωση του Συλλόγου των Υπαλλήλων Περιφέρειας Νοτίου Αιγαίου που βρίσκονται σε τετράωρη στάση εργασίας και απέχουν από τα καθήκοντά τους. 
      (Στο σημείο αυτό ο Βουλευτής κ. Παναγιώτης Ρήγας, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Ρήγα. 
      Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, επιμένετε στις αοριστίες σας. Εδώ μιλάμε με γεγονότα, με στοιχεία, με Facta. Ο κ. Ζεπάτος από απλός υπάλληλος της διεύθυνσης σχεδιασμού και ανάπτυξης αναβαθμίζεται κατ’ ανάθεση μάλιστα -και θα επακολουθήσει βέβαια και η απόφαση του οικείου υπηρεσιακού συμβουλίου- σε τμηματάρχη στη διεύθυνση δημοσίων έργων, γίνεται αναπληρωτής της διεύθυνσης και μου μιλάτε για υποβάθμιση; Και από την άλλη μεριά, όταν ο κ. Κόκκινος βρήκε τον Καστρίτσιο έναν απλό υπάλληλο -τον είχε καθαιρέσει από διευθυντή της ειδικής υπηρεσίας διαχείρισης του Π.Ε.Π. Νοτίου Αιγαίου η προηγούμενη Περιφεριάρχης, αυτόν για τον οποίο τώρα κόπτεστε και από διευθυντή τον έκανε απλό υπάλληλο-  και επί ημερών του κ. Κόκκινου γίνεται διευθυντής, όπως λέτε εσείς, σε μια νευραλγική υπηρεσία  εδώ και δύομισι χρόνια, δηλαδή τώρα δεν συμμορφώνεται, όπως λέτε στην ερώτησή σας, με τις υποδείξεις του κ. Κόκκινου; Πότε τόλμησαν ν’ αναπτύξουν δραστηριότητες ενοχλητικές; Τώρα; Προ δέκα ημερών; 
      ΠΑΝΑΓΙΩΤΗΣ ΡΗΓΑΣ: Τώρα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δυόμισι χρόνια δεν έκαναν δηλαδή συνδικαλισμό; Περίμεναν τώρα, δηλαδή να περάσουν τα τρία χρόνια, για να κάνουν συνδικαλισμό; Γιατί υποτιμάτε τη διεύθυνση υδάτινων πόρων; 
      Θα σας θυμίσω κύριε συνάδελφε, ένα μεγάλο ιστορικό παράδειγμα. Ο μέγας Bismarck κατά τα μέσα του 19ου αιώνος άρχισε το πολιτικό του στάδιο από νερουλάς στο Ρήνο και έγινε ο μέγας πολιτικός, ο μέγας καγκελάριος Bismarck -διότι και εκεί, ακόμη στο Ρήνο, υπήρχε ανισοζύγιο προσφοράς και ζητήσεως ύδατος-  διότι είχε τη δεξιοτεχνία και ανέπτυξε εκείνες τις ικανότητες, ώστε όλοι να είναι ευχαριστημένοι. Λοιπόν μην υποτιμάτε, γιατί έτσι δεν υπηρετείτε τα πραγματικά συμφέροντα των νησιών, των οποίων είστε ο Κοινοβουλευτικός Εκπρόσωπος, κύριε συνάδελφε, και νομίζω ότι είναι μία εκδήλωση αυταρχισμού που πνέει στις τάξεις σας. Υπεύθυνος για τη ευρυθμία της περιφέρειας είναι ο Γενικός Γραμματέας της περιφέρειας, δεν είναι ο κ. Ρήγας, δεν είναι οι Βουλευτές.
      Αυτός έχει ταχθεί εκεί από την Κυβέρνηση να κάνει καλά τη δουλειά του και να λειτουργούν όλα και να παράγεται σπουδαίο έργο επ’ αγαθώ της περιφέρειας και των νησιών του Αιγαίου. Είναι ο κ. Κόκκινος που έχει ταχθεί εκεί από την Κυβέρνηση. 
      	ΠΑΝΑΓΙΩΤΗΣ ΡΗΓΑΣ: Κι εμείς έχουμε το δικαίωμα να τους ελέγχουμε.
      	ΠΡΟΕΔΡΟΣ (Άννα Μπενάκη-Ψαρούδα): Παρακαλώ πολύ, κύριε συνάδελφε, μη διακόπτετε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επιτρέψτε μου το δημοκρατικό δικαίωμα να μιλώ από το Βήμα αυτό της Βουλής.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Υφυπουργέ, ολοκληρώστε γιατί συμπληρώθηκε ο χρόνος σας.
      ΠΑΝΑΓΙΩΤΗΣ ΡΗΓΑΣ: Να μαζέψετε τους αυθαίρετους που έχετε…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πιστεύω ότι η δημοκρατική σας ευαισθησία η οποία ξεχειλίζει αυτήν τη στιγμή και πλημμυρίζει τα έδρανα της Αιθούσης του Κοινοβουλίου…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ…
      
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επιτρέψτε μου να ολοκληρώσω αυτό που έχω δικαίωμα να πω.
      ΠΑΝΑΓΙΩΤΗΣ ΡΗΓΑΣ: Δεν θα μου υποδείξετε τι θα κάνω ως Βουλευτής.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα υποδείξετε εσείς στον περιφερειάρχη πώς θα διαρθρώνει τις υπηρεσίες του και ποια διεύθυνση θα πάρει ο καθένας γιατί αυτός έχει την ευθύνη και όχι εσείς.
      ΠΑΝΑΓΙΩΤΗΣ ΡΗΓΑΣ: Θα μου υποδείξετε τι θα κάνω ως Βουλευτής; Τι μου λέτε; Θα σας ελέγχω…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ πολύ. Κύριε συνάδελφε, μην παρεμβαίνετε. Κύριε Υφυπουργέ, έληξε ο χρόνος σας, ευχαριστούμε πάρα πολύ. Κύριε συνάδελφε, αυτοσυγκρατηθείτε, σας παρακαλώ πολύ.
      ΠΑΝΑΓΙΩΤΗΣ ΡΗΓΑΣ: Μα, να μου λέει…
      ΠΡΟΕΔΡΟΣ (Άννα Μπενάκη-Ψαρούδα): Μπορεί να λέει ό,τι θέλει, όπως λέτε κι εσείς ό,τι θέλετε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, είστε υποχρεωμένη εκ του θεσμικού σας ρόλου…
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Ανδρεουλάκο. Προς κάθε κατεύθυνση είμαι αντικειμενική. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): … να μας προστατεύετε να ασκούμε το δικαίωμα του ομιλείν μέσα στα χρονικά περιθώρια που μας επιτρέπει ο Κανονισμός της Βουλής και να μην προχωράει ο χρόνος όταν διακόπτομαι διαρκώς.
      ΠΡΟΕΔΡΟΣ (Άννα Μπενάκη-Ψαρούδα): Αυτό κάνω, κύριε Ανδρεουλάκο, αλλά κι εσείς σεβαστείτε το χρόνο, σας παρακαλώ. 
      ΠΑΝΑΓΙΩΤΗΣ ΡΗΓΑΣ: Δεν μπορεί να μου υποδεικνύει το ρόλο του Βουλευτή.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο κύριος συνάδελφος δεν σέβεται το δημοκρατικό μου δικαίωμα να ομιλώ στην Αίθουσα αυτή. Δεν είναι εκείνος μόνο Βουλευτής. Κι εγώ Βουλευτής είμαι εδώ και είκοσι χρόνια.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, όχι εκτός χρόνου. Παρακαλώ, κύριε Ανδρεουλάκο.
      ΠΑΝΑΓΙΩΤΗΣ ΡΗΓΑΣ: Δεν θα μου υποδείξετε πώς ασκώ Αντιπολίτευση, κύριε Υφυπουργέ.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ να μη γράφεται τίποτα στα Πρακτικά.
      Η με αριθμό 235/23-1-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Εμπορικής Ναυτιλίας σχετικά με την κάλυψη των ελλειμμάτων του Ν.Α.Τ. με κρατική επιχορήγηση κ.λπ. διαγράφεται λόγω κωλύματος του Υπουργού λόγω απουσίας του στο εξωτερικό.
      Θα συζητηθεί η με αριθμό 228/23-1-2007 επίκαιρη ερώτηση του Ανεξάρτητου Βουλευτή κ. Στυλιανού Παπαθεμελή προς την Υπουργό Εθνικής Παιδείας και Θρησκευμάτων, σχετικά με την απόσυρση του βιβλίου της Ιστορίας της ΣΤ' Δημοτικού κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής: 
      «Η διδασκαλία της Ιστορίας έχει διεθνώς πολλές φορές χρησιμοποιηθεί ως εργαλείο κατασκευής ταυτότητας ή αποδόμησής της. Αυτοί που στοχεύουν να αλώσουν ένα λαό επιχειρούν να ελέγξουν το φαντασιακό και τη συνείδησή του. Μέσο τους η παραχάραξη της ιστορίας του διά του κατακερματισμού της μνήμης του.
      Δύο μόνο δείγματα γραφής από το νέο βιβλίου Ιστορίας της ΣΤ΄ Δημοτικού.
      Α) Η φρικώδης γενοκτονία του άμαχου άοπλου Ελληνισμού της Σμύρνης το 1922 από τους Τούρκους σφαγείς με την αδρή συναυτουργία των ελλιμενισμένων «συμμάχων» για τα οποία ο τότε εκεί Αμερικανός πρόξενος Χόρτον γράφει «αισθάνθηκα ντροπή γιατί ανήκα στο ανθρώπινο γένος» προσφέρεται στα Ελληνόπουλα με την ακόλουθη απίστευτη διατύπωση: «Στις 27 Αυγούστου του 1922 ο τουρκικός στρατός μπαίνει στη Σμύρνη. Χιλιάδες Έλληνες συνωστίζονται στο λιμάνι προσπαθώντας να μπουν στα πλοία» (σελ. 100). Δηλαδή η γενοκτονία βαφτίζεται «συνωστισμός».
      Β) Το ηρωικό έπος των Ελλήνων κατά του Φασισμού και Ναζισμού στα 1940-41 διδάσκεται στα παιδιά μας μ’ αυτήν την απίθανη διατύπωση: «Οι Έλληνες το 1940-41 απομακρύνουν τα ιταλικά στρατεύματα από τα ελληνοαλβανικά στρατεύματα» (σελίδα εκατόν εννέα). Δηλαδή η ηρωική αυτοθυσία των παιδιών της Ελλάδας για την απόκρουση των εισβολέων βαφτίζεται «απομάκρυνση».
      Εξάλλου το τετράτομο ιστορικό τερατούργημα που εξέδωσε το λεγόμενο «Κέντρο Συμφιλίωσης των Λαών της Βαλκανικής» (CDRSEE), φορέας χρηματοδοτούμενος από τον γνωστό και μη εξαιρετέο κ. Soros διανέμεται στους εκπαιδευτικούς της πρωτοβάθμιας και δευτεροβάθμιας εκπαίδευσης, προφανώς για να εμπεδώσουν καλύτερα το νόημα της ανιστόρητης «ιστορίας».
      Ερωτάται η Υπουργός: Σκέπτεται α) να προχωρήσει στην απόσυρση του βιβλίου της ΣΤ΄ Δημοτικού και β) να διακόψει τη διανομή της έκδοσης του CDRSEE στους εκπαιδευτικούς;».
      Η Υπουργός Εθνικής Παιδείας και Θρησκευμάτων κ. Γιαννάκου έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κυρία Πρόεδρε.
      Κύριοι συνάδελφοι, κύριε Παπαθεμελή, όπως γνωρίζετε, τα βιβλία αυτά τα οποία παραγγέλθηκαν το 2003 μπήκαν για πρώτη φορά φέτος στα σχολεία.
      Είναι πενήντα έξι βιβλία στο δημοτικό και στο γυμνάσιο, για τα οποία από την αρχή έχουμε δηλώσει ότι θα αξιολογηθούν και υπάρχει και ειδικό πρόγραμμα αξιολόγησης από τους ίδιους τους εκπαιδευτικούς. Επίσης το βιβλίο της Ιστορίας έχει σταλεί στην Ακαδημία Αθηνών προς αξιολόγηση. 
      Ποια είναι η διαφορά και η νέα προσέγγιση με τα βιβλία αυτά; Τα βιβλία αυτά είναι μικρότερα, είναι σε σχήμα Α4 και είναι βιβλία που παραπέμπουν σε πηγές. Υπάρχει πράγματι μία δυσκολία για τα παιδιά της ΣΤ΄ δημοτικού ως προς την αναζήτηση των πηγών. Αυτό το κενό, όμως, οφείλει να το καλύψει ο εκπαιδευτικός, ο οποίος έχει βιβλίο εκπαιδευτικού, ενώ υπάρχει επίσης τετράδιο παιδιού και ένα CD για την Ιστορία της Ε΄ και ΣΤ΄ δημοτικού. Επομένως χρειάζεται άλλος τρόπος εργασίας και προσέγγισης.
      Το Υπουργείο εκτιμά ότι ο τρόπος που παρουσιάστηκαν και παραγγέλθηκαν τα νέα βιβλία –μιλάω για τη διαχείριση- είναι σωστός. Από την άλλη πλευρά, όμως, έχουμε αρκετές παρατηρήσεις από πάρα πολλές πλευρές, από την Πανμακεδονική Ένωση μέχρι επιστήμονες και πανεπιστημιακούς, οι οποίοι θεωρούν ότι σε ορισμένα σημεία είτε η κατάσταση δεν περιγράφεται όπως είναι είτε κυρίως περιγράφεται λιτά και τυπικά, χωρίς τα αφηγηματικά στοιχεία που είχαμε συνηθίσει να υπάρχουν μέσα στην ιστορία.
       Γι’ αυτό ακριβώς ζήτησα από το Παιδαγωγικό Ινστιτούτο να συζητήσει με τη συγγραφέα και προ της αξιολόγησης -η οποία θα γίνει μέσα στην επόμενη χρονιά- ώστε να δούμε πώς μπορούμε να διαχειριστούμε ορισμένα σημεία στα οποία η λιτότητα της έκφρασης απαιτεί ειδική προσέγγιση από τον εκπαιδευτικό. Πολλοί ισχυρίζονται ότι ίσως αυτό δεν εξασφαλίζεται, εφόσον δεν υπάρχει μέσα στο βιβλίο. Και εγώ προσωπικά, επειδή είδα την ιστορία, θα είχα να κάνω συγκεκριμένες επισημάνσεις, κυρίως ως προς τα πραγματολογικά στοιχεία.
      Επομένως το βιβλίο αυτήν τη στιγμή αξιολογείται, θ’ αξιολογηθεί και την επόμενη χρονιά. Το Υπουργείο θα καταβάλλει κάθε δυνατότητα που έχει, προκειμένου και στην επόμενη χρονιά να υπάρξουν ορισμένες αλλαγές και διορθώσεις. Δεν νομίζουμε ότι είναι σωστό να αποσυρθεί το βιβλίο της Ιστορίας. Σας θυμίζω ότι στο παρελθόν είχαν αποσυρθεί βιβλία Ιστορίας με κραυγαλέες ανακρίβειες. Εδώ δεν έχουμε κραυγαλέες ανακρίβειες, αλλά έχουμε μια άλλου είδους διαχείριση, που πιθανόν να μην μπορεί να πετύχει και τους στόχους που περιγράψατε εσείς. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Επιτρέψτε μου, κυρία Πρόεδρε, να συνεχίσω, γιατί ρώτησε ο κ. Παπαθεμελής για τους τέσσερις τόμους, οι οποίοι έχουν προσφερθεί για να πάνε στα σχολεία για τους εκπαιδευτικούς. Οι τόμοι αυτοί έχουν χρηματοδοτηθεί από το Υπουργείο Εξωτερικών των Ηνωμένων Πολιτειών, από τον Οργανισμό των Ηνωμένων Πολιτειών για τη Διεθνή Ανάπτυξη, από το Υπουργείο Εξωτερικών της Ομοσπονδιακής Δημοκρατίας της Γερμανίας, από το Σύμφωνο Σταθερότητας για τη Νοτιοανατολική Ευρώπη και από το Ίδρυμα Λεβέντη. 
      Τα βιβλία αυτά εστάλησαν στο Υπουργείο. Εγώ προσωπικά ζήτησα τη γνώμη του Παιδαγωγικού Ινστιτούτου. Το Παιδαγωγικό Ινστιτούτο έστειλε μια γνώμη θετική, παρά το γεγονός ότι στο πρακτικό της συζήτησης επισημάνθηκαν ορισμένα σημεία. Εν συνεχεία, ζήτησα τη γνώμη και άλλων προσώπων, ανεξαρτήτων επιστημόνων. Πράγματι στα βιβλία αυτά υπάρχουν δύο βασικές ελλείψεις. Η μία είναι ότι δεν υπάρχει αναφορά στις πηγές, ενώ τα αντίστοιχα βιβλία που διανεμήθηκαν στις γειτονικές χώρες, έχουν αναφορά στις πηγές, το οποίο είναι πάρα πολύ σημαντικό θέμα.
      ΠΡΟΕΔΡΟΣ (Άννα Μπενάκη-Ψαρούδα): Κυρία Υπουργέ, θα σας παρακαλέσω να συντομεύσετε ή να συμπληρώσετε ό,τι θέλετε στη δευτερολογία σας.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Εντάξει, κυρία Πρόεδρε.
      Το δεύτερο είναι ότι το βιβλίο αυτό θα αποτελέσει σημείο αναφοράς και για άλλη βιβλιογραφία. 
      Θα σας απαντήσω στη συνέχεια συμπληρωματικά, κύριε Παπαθεμελή.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Παπαθεμελής έχει το λόγο.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κυρία Υπουργέ, λυπάμαι πάρα πολύ, αλλά δεν μπορώ να συμφωνήσω με όσα απαντήσατε. Δεν μπορώ να συμμεριστώ, δηλαδή, την τοποθέτησή σας. 
      Αρχίζω από το βιβλίο της Ιστορίας της ΣΤ΄ δημοτικού. Δεν είναι η λιτότητα της διατύπωσης, η οποία μας βρίσκει αντίθετους. Μας «βρίσκει», τρόπος του λέγειν, βρίσκει αντίθετο ένα μεγάλο μέρος της επιστημονικής κοινότητας, ένα μεγάλο μέρος των σκεπτομένων Ελλήνων, αν θέλετε, όσους έχουν καταπιαστεί με αυτό το βιβλίο. Δεν μπορεί ένα συγκλονιστικό γεγονός που τάραξε την εποχή εκείνη όλη την Ευρώπη και μετέστρεψε εντελώς τις αντιλήψεις και τις πεποιθήσεις για την Ελληνική Επανάσταση, εκείνο το ηρωικό, εκπληκτικό γεγονός για το οποίο έγραψαν δεκάδες ποιητές, ασχολήθηκαν ζωγράφοι κορυφαίοι κ.λπ. –αναφέρομαι στην Έξοδο του Μεσολογγίου- να νοηματοδοτείται Έξοδος του Μεσολογγίου, η κίνηση των πολιορκημένων Ελλήνων για να βγουν από την πολιορκημένη πόλη.
      Δεν μπορείτε να διδάξετε στα Ελληνόπουλα αυτό το πράγμα. Δεν μπορείτε να διδάξατε στα Ελληνόπουλα τη μικρασιατική τραγωδία με τον τρόπο που την περιγράφει αυτό το βιβλίο. Αυτό το βιβλίο χαρακτηρίζεται κυρίως από τη βασική ασθένεια της προσέγγισης της ιστορίας, που ορισμένοι σύγχρονοι Έλληνες, κατ’ εξοχήν Έλληνες ιστορικοί, έχουν, δηλαδή την αποεθνοποίηση της ιστορίας, την αποχριστιανοποίηση της ιστορίας. Γι’ αυτό δεν βλέπετε καμία ουσιαστική αναφορά στο ρόλο της Ορθόδοξης Εκκλησίας στην Επανάσταση του ’21 και γενικά στα σκιρτήματα του ελληνισμού εναντίον της Οθωμανικής Αυτοκρατορίας. Γι’ αυτό βλέπετε εξωραϊσμό της Οθωμανικής Περιόδου, ο οποίος συμπληρώνεται από το τετράτομο τερατούργημα. Γιατί ούτε λίγο ούτε πολύ αν πάτε σ’ εκείνο και ψάξετε να δείτε τι είναι το παιδομάζωμα στη διάρκεια της τουρκοκρατίας, θα εισπράξετε αυτό: «Πρωτότυπη οθωμανική πρακτική για τη στρατολόγηση των ανθρώπων που θα στελέχωναν υπηρεσίες του σουλτάνου κ.λπ.». Εδώ γράφονται τερατώδη πράγματα τα οποία δεν μπορεί να τα ανεχθεί ένας στοιχειωδώς σκεπτόμενος μέσος Έλλην πολίτης. 
      Έχω την εντύπωση ότι όλο αυτό το πράγμα  θα πάει στο Παιδαγωγικό, από το Παιδαγωγικό δεν ξέρω πού θα πάει. Ποιοι έγραψαν το τετράτομο, κυρία Υπουργέ; Τον πρώτο τόμο λέει τον γράφει ένας Ρουμάνος και ένας Τούρκος. Τον δεύτερο τόμο τον γράφει μία Ρουμάνα. Τον τρίτο τον γράφει ένας Βούλγαρος ο οποίος αναφέρεται στα νεότερα γεγονότα. 
      Κυρία Πρόεδρε, θέλω να καταλήξω στο εξής. Δια της ιστορίας επιχειρούνται και γίνονται πολλά πράγματα στον κόσμο. Και νομίζω ότι στα πλαίσια αυτής της περιβόητης άγριας παγκοσμιοποίησης, η οποία θέλει να εξομοιώσει και να ισοπεδώσει τα πάντα και όπου η έννοια του έθνους-κράτους είναι εχθρική, αυτά τα κείμενα υπηρετούν αυτήν την ιδεολογία και θέλω να πιστεύω ότι η ελληνική κοινωνία δεν διαπνέεται από αυτού του είδους την ιδεολογία.
      ΠΡΟΕΔΡΟΣ (Άννα Μπενάκη Ψαρούδα): Ευχαριστούμε πολύ.
      Κυρία Υπουργέ, έχετε το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Παπαθεμελή, ακούστε. Η Ιστορία της ΣΤ΄ δημοτικού δεν μπορεί να είναι ούτε πεντακόσιες σελίδες ούτε να αφηγείται τα πάντα. Έχει ελαττώματα το βιβλίο. Δεν υπάρχει αμφιβολία. Το Υπουργείο έχει όλες τις δυνατότητες, πριν ν’ αξιολογηθεί συνολικά την επόμενη χρονιά, και να στείλει συμπληρωματικά φυλλάδιο και ένθετο το οποίο να βάλει εκεί και ταυτόχρονα να καλέσει τη συγγραφέα για να τροποποιηθούν ορισμένα σημεία. 
      Αλλά η Ιστορία, κύριε Παπαθεμελή, κυρίως διδάσκεται μέσω του εκπαιδευτικού. Ασφαλώς όλες οι χώρες προσθέτουν στην ιστορία τους, ώστε να διατηρείται η εθνική συνείδηση. Αυτό είναι αλήθεια. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Εδώ δεν υπάρχει αλήθεια στην Ιστορία. 
        ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ακούστε, κύριε Παπαθεμελή. Σε εκατόν πενήντα σελίδες δεν μπορείτε να γράψετε όλες τις αλήθειες. Το βιβλίο επαναλαμβάνω ότι έχει ελαττώματα. Δεν υπάρχει αμφιβολία. Εμείς θα κάνουμε αυτό που πρέπει. Αλλά εγώ δεν θα αποσύρω άλλο ένα βιβλίο Ιστορίας. Σας το λέω πολύ καθαρά. 
      Ως προς το τετράτομο, έχω να σας πω τα εξής. Δεν έχει σταλεί το τετράτομο στους εκπαιδευτικούς. Διότι αυτή ήταν η πρόταση, να σταλεί στους εκπαιδευτικούς. Εδώ έχω την πρόταση της υπηρεσίας μετά την απόφαση του Παιδαγωγικού Ινστιτούτου, για να απογραφεί από τον Υφυπουργό η αποστολή. Δεν έχει υπογράψει ο Υφυπουργός και δεν έχει σταλεί. Αυτό θα μπορούσε να γίνει μόνο υπό τις προϋποθέσεις να υπάρξουν πηγές και προλογικό σημείωμα και αυτοί που το έγραψαν έχουν ενημερωθεί. Όμως, το τετράτομο δεν έχει καμία σχέση με το βιβλίο της Ιστορίας. Το τετράτομο υπηρετεί άλλο σκοπό τον οποίο αντιλαμβάνεστε στην περιοχή μας. Γράφτηκε δηλαδή μ’ έναν συγκεκριμένο στόχο και σκοπό. Δεν είναι το ίδιο concept με αυτό που υπάρχει στο βιβλίο της Ιστορίας. Επομένως σας λέω ότι δεν έχει σταλεί και παρά τη θετική απόφαση του Παιδαγωγικού επανεξετάζεται από εμένα προσωπικά.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 28/13-11-2006 επερώτηση των Βουλευτών του ΠΑ.ΣΟ.Κ. κυρίων Θεοχάρη Τσιόκα, Μαρίας Δαμανάκη, Ροδούλας Ζήση, Παρασκευής Χριστοφιλοπούλου, Αριστείδη Μουσιώνη, Εμμανουήλ Στρατάκη, Παναγιώτη Αντωνακόπουλου, Μιλτιάδη Βέρρα, Λεωνίδα Γρηγοράκου, Έκτορα Νασιώκα, Αικατερίνης Περλεπέ-Σηφουνάκη, Συλβάνας Ράπτη, Μάνου Σκουλάκη, Στέφανου Τζουμάκα, Αθανασίου Τσούρα, Εμμανουήλ Φραγκιαδουλάκη, Χρήστου Χαϊδου, Αναστάσιου Χωρέμη, Τόνιας Αντωνίου, Ιωάννη Βλατή, Κωνσταντίνου Ρόβλια και Χρίστου Βερελή, προς τους Υπουργούς Μεταφορών και Επικοινωνιών και Οικονομίας και Οικονομικών, σχετικά  με τις Ολυμπιακές Αερογραμμές. 
      Το λόγο  έχει ο πρώτος επερωτών κ. Κωνσταντίνος Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, έχουμε πλέον βεβαιωθεί όλοι, ότι η Κυβέρνηση στο θέμα της Ολυμπιακής δεν ξέρει τι κάνει. Είναι το λιγότερο και το επιεικέστερο που μπορώ να πω. 
      Μη ξέροντας τι κάνει, η Κυβέρνηση διαλύει την Ολυμπιακή διά της απαξίωσης. Και παραδίδει στους ανταγωνιστές το μεταφορικό της έργο. 
      Η Ολυμπιακή είναι ένα ακόμη θύμα έλλειψης πολιτικής και σχεδίου, ένα ακόμη θύμα της κυβερνητικής αμηχανίας, ανεπάρκειας και αναποτελεσματικότητας. Επί τρία χρόνια άλλα δηλώνει ο Πρωθυπουργός, άλλα ο Κυβερνητικός Εκπρόσωπος, αλλά το Υπουργείο Μεταφορών και Επικοινωνιών και άλλα το Υπουργείο Οικονομίας και Οικονομικών. Ας ελπίσουμε ότι κάποτε θα συντονιστούν. 
      Τα συνεχή λάθη και οι παραλήψεις, σκόπιμα, από άγνοια ή από αμέλεια, απαξιώνουν τον όμιλο υπέρ των ανταγωνιστών της. 
      Στη Διεθνή Έκθεση Θεσσαλονίκης του 2005, ο κύριος Πρωθυπουργός, δήλωσε: «Υπό την παρούσα μορφή και  λειτουργία, η «Ολυμπιακή Αεροπορία» δεν δύναται να συνεχίσει. Θα υπάρξουν σύντομα αλλαγές και ιδιωτικοποίηση». 
      Προσέξτε, αυτό το «σύντομα», πώς υποδηλώνει τον υπεραισιόδοξο χαρακτήρα του Πρωθυπουργού ή την ανεπάρκεια των υπολοίπων. Μπορείτε να το δείτε όπως θέλετε. 
      Μερικές ημέρες μετά, ο Κυβερνητικός Εκπρόσωπος δηλώνει ότι η Ολυμπιακή θα τεθεί σε εκκαθάριση εν λειτουργία. Είναι προφανές ότι δηλώνει κάτι διαφορετικό από αυτό που είπε ο Πρωθυπουργός. Το Υπουργείο Οικονομίας αρχικά έκρινε ότι πιθανόν να αρχίσει η πτωχευτική διαδικασία ή εκκαθάριση. Μετά συστήνει την εταιρεία «ΡΑΝΤΗΕΟΝ». Στη συνέχεια επεξεργάζεται σενάρια του άρθρου 44, ταυτόχρονα δε, αφήνει να διαρρεύσει ότι υπάρχουν πολλοί ενδιαφερόμενοι αγοραστές. 
      Στη Διεθνή Έκθεση Θεσσαλονίκης της επόμενης χρονιάς, το 2006, ο Πρωθυπουργός αλλάζει πορεία και δηλώνει: «Οι διαπραγματεύσεις για την «Ολυμπιακή Αεροπορία» είναι μακρές και επίπονες, με πολλές διαστάσεις. Απαιτούνται διαπραγματεύσεις με την Ευρωπαϊκή Επιτροπή που χρειάζονται χρόνο». 
      Πρόσφατα ο κ. Δούκας επαναλαμβάνει τα περί ενδιαφερομένων αγοραστών, οι οποίοι, όμως, πάντοτε είναι μυστικοί και αφανείς. 
      Ακούγοντας όλα αυτά ένας στοιχειωδώς ευφυής θεωρείται ότι μπορεί να καταλάβει κάτι; Είστε βέβαιος, κύριε Λιάπη, ότι ως Κυβέρνηση έχετε κάτι στο νου σας για την Ολυμπιακή; Προσωπικά είμαι βέβαιος ότι δεν έχετε ούτε σχέδιο ούτε στόχο. Ας δούμε, όμως, τι ακριβώς συμβαίνει στον όμιλο. 
      Παραλάβατε από την προηγούμενη Κυβέρνηση τις «Ολυμπιακές Αερογραμμές», μία εταιρεία νέα και χωρίς χρέη. Τρία χρόνια μετά, η εταιρεία χρωστάει 350.000.000 ευρώ, δηλαδή έχει ζημίες 10.000.000 ευρώ το μήνα και θα συνεχίσει με ζημίες που υπολογίζονται στα 150.000.000 ευρώ το χρόνο. Μαζί με την παλαιά εταιρεία, την «Ολυμπιακή Αεροπορία-Υπηρεσίες», το συσσωρευμένο έλλειμμα των εταιρικών χρήσεων 2004-2005, ξεπερνάει τα 500.000.000 ευρώ, όσο δηλαδή ήταν το συσσωρευμένο έλλειμμα της περιόδου 1994-2002.
      Είχατε πει εδώ στη Βουλή, κύριε Υπουργέ, στις 22 Δεκεμβρίου 2004, στη συζήτηση για τον προϋπολογισμό, ότι η Κυβέρνησή σας επιδίδεται σε νοικοκύρεμα της Ολυμπιακής. Αυτό είναι το νοικοκύρεμα; Τα 150.000.000 ευρώ έλλειμμα το χρόνο, μόνο από τις «Ολυμπιακές Αερογραμμές» και τα 500.000.000 ευρώ συνολικό έλλειμμα των δύο ετών 2004-2005, που ισούται με το έλλειμμα των οκτώ ετών 1994-2002; 
      Σύμφωνα με το σχεδιασμό της νέας Ολυμπιακής έπρεπε να αποσχίσετε από την παλαιά τις δραστηριότητες, δηλαδή τους κλάδους της τεχνικής βάσης, της επίγειας εξυπηρέτησης, των εμπορευματικών μεταφορών κ.λπ.. Δεν κάνατε τίποτα. Χάσατε τρία χρόνια. Δεν έχετε επιχειρησιακό σχέδιο για τις «Ολυμπιακές Αερογραμμές» ούτε για ένα μήνα. Δεν υπάρχει σχεδιασμός στόλου ούτε για ένα μήνα! 
      Στις 27 Μαρτίου αρχίζει η θερινή περίοδος. Το πρόγραμμα βάσει του οποίου γίνονται πωλήσεις εισιτηρίων δεν ανταποκρίνεται στον υπάρχοντα στόλο. Σας λείπουν πέντε αεροπλάνα. Δεν φροντίσατε έγκαιρα να καλύψετε τα κενά. Δεν έχετε εξασφαλίσει τη μίσθωση κανενός από τα πέντε αεροπλάνα. Εσωτερικές έριδες υψηλού επιπέδου και διαδικασίας μίσθωσης ελεγχόμενης νομιμότητας με οσμή σκανδάλου οδήγησαν το διαγωνισμό της τελευταίας στιγμής σε ακύρωση.
       Αποτέλεσμα; Πρώτον, η Ολυμπιακή θα εκτεθεί ακυρώνοντας εισιτήρια που επώλησε. Δεύτερον, θα οδηγηθεί σε λύσεις έκτακτης ανάγκης ναυλώνοντας ή ενοικιάζοντας όσο-όσο αεροσκάφη αμφίβολης ποιότητας και ασφάλειας. Τρίτον, τα πληρώματα υποαπασχολούνται ελλείψει αεροπλάνων και πτήσεων.
      Η νέα εταιρεία έχει μείνει με το 60% του στόλου μεσαίων αποστάσεων. Από τα είκοσι πέντε αεροπλάνα πετούν τα δεκαπέντε. Δέκα αεροσκάφη λιγότερα ακούστε τι σημαίνει: είκοσι δύο χιλιάδες πτήσεις λιγότερες το χρόνο, δύο εκατομμύρια τριακόσιες χιλιάδες λιγότεροι επιβάτες και απώλεια εσόδων 230.000.000 ευρώ. Για τέτοιον προγραμματισμό μιλάμε; Δεν υπάρχει επιχειρησιακό σχέδιο ούτε καν μεσοπρόθεσμος σχεδιασμός. Δεν υπάρχει σύστημα ελέγχου απόδοσης. Δεν υπάρχουν στρατηγικές συμμαχίες. Η Ολυμπιακή ακολουθεί το προωθημένο επιστημονικό πρόγραμμα με τον τίτλο «κοίτα με να σε κοιτώ να περνάμε τον καιρό»! Και ο καιρός περνάει βέβαια σε βάρος του ομίλου της Ολυμπιακής  που απαξιώνεται. 
      Μέσα σε όλα αυτά σας ακούσαμε, κύριε Υπουργέ, να λέτε στη Βουλή στις 20 Δεκεμβρίου του 2006 ότι έχετε περιορίσει τα διαχειριστικά προβλήματα που αντιμετωπίζει ο όμιλος. Φοβάμαι ότι δεν σας ενημερώνουν σωστά. Χιλιάδες σκέλη πτήσεων ακυρώνονται, πολλά εκ των οποίων αφορούν άγονες γραμμές. Από πρόσφατο έγγραφο των «Ολυμπιακών Αερογραμμών» -22 Δεκεμβρίου 2006- προκύπτει ότι μόνο στο διάστημα 1 Οκτωβρίου έως 21 Δεκεμβρίου 2006, δηλαδή σε δυόμισι μήνες, ακυρώθηκαν χίλια ένα σκέλη πτήσεων.
      Καταθέτω το έγγραφο για τα Πρακτικά, αν υπάρχει αμφιβολία.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κρίσιμες θέσεις της διοικητικής ιεραρχίας είναι ακάλυπτες μέχρι να ξεκαθαρίσουν οι εσωκομματικές έριδες για την επιλογή των πιστών. Χαρακτηριστικό είναι ότι τοποθετήθηκε πρόσφατα ως διευθυντής στη Σερβία εργαζόμενος που απασχολείτο ως εποχικός εργάτης από το 1991 στο αεροδρόμιο της Κω. Τοποθετήθηκε ως διευθυντής στην Αλβανία υπάλληλος που ανακλήθηκε εντός μηνός, ενώ παραμένουν χωρίς διευθυντή οι σταθμοί Γερμανίας, Ελβετίας, Ολλανδίας, Αλβανίας πλέον και Αιγύπτου.
      Καλύφθηκαν υψηλές θέσεις με επαναφορά συνταξιούχων, όπως για παράδειγμα ο προσωπάρχης, ο υπεύθυνος V.I.P., ο διευθυντής υπηρεσιών εδάφους της «ΡΑΝΤΗΕΟΝ» κ.λπ. με κομματικές εντολές, στις οποίες γενικά αμέσως ανταποκρίνονται υπάκουα οι διοικήσεις του ομίλου. Χρησιμοποιούνται ιπτάμενοι σε θέσεις εδάφους, αλλά πληρώνονται με μισθούς και επιδόματα ιπταμένων. Ίπτανται επί του εδάφους, δηλαδή! 
      Όλοι βέβαια –κατά σύμπτωση υποθέτω- είναι μέλη της Δ.Α.Κ.Ε.. Κράτος εν κράτει η Δ.Α.Κ.Ε. στην Ολυμπιακή. Ο πρόεδρος της Δ.Α.Κ.Ε. Τεχνικών ανέλαβε πρόεδρος της Εργατικής Εστίας. Εξέχοντα μέλη της Δ.Α.Κ.Ε. τοποθετήθηκαν στις διοικήσεις της Ε.Α.Β., του Ο.Δ.Ι.Ε. και της Διεύθυνσης Προμηθειών Εξοπλισμών του Υπουργείου Εθνικής Άμυνας. Όλες τις θέσεις αεροσταθμαρχών σε όλα τα περιφερειακά αεροδρόμια κατέλαβαν κομματικά στελέχη.
      Οι υπάλληλοι της εταιρείας μιλούν για διοικητικό χάος και φαινόμενα απειθαρχίας και ευτελισμού. Και βέβαια όλα αυτά πού οδηγούν; Πού οδηγεί η έλλειψη πυξίδας, η έλλειψη σχεδίου, ο κομματισμός και η αναξιοκρατία; Προφανώς οδηγούν στη συρρίκνωση, στην απαξίωση και στη διάλυση του ομίλου.
      Ακούστε λοιπόν. Ενώ η αγορά των αεροπορικών μεταφορών απογειώθηκε, βελτιώνεται και αναπτύσσεται συνεχώς παγκοσμίως, οι «Ολυμπιακές Αερογραμμές» μετέφεραν το 2006 τετρακόσιες χιλιάδες επιβάτες λιγότερους από πέρυσι, από το 2005 εννοώ. Από τους πεντέμισι εκατομμύρια επιβάτες το 2005 πέσαμε στους πέντε εκατομμύρια εκατόν πενήντα χιλιάδες επιβάτες το 2006.  Το μέσο έσοδο ανά επιβάτη μειώθηκε από 95 ευρώ το 2005 σε 91 ευρώ το 2006, ενώ ο μέσος ευρωπαϊκός όρος υπερβαίνει τα 105 ευρώ. Μόνο από αυτήν τη μείωση της κίνησης η Ολυμπιακή έχασε το 2006 116.000.000 ευρώ. Οι «Ολυμπιακές Αερογραμμές» συρρικνώνονται με ρυθμό άνω του 5% το χρόνο. Την ίδια ώρα οι ανταγωνιστές αναπτύσσονται με ρυθμό πάνω από 20% το χρόνο. 
      Ενώ όλη η αγορά αερομεταφορών ανεβαίνει, η Ολυμπιακή πέφτει. Το έργο της εταιρείας παραδίδεται στους ανταγωνιστές της. Ο μέτοχος της εταιρείας, δηλαδή το ελληνικό δημόσιο, δηλαδή η Κυβέρνηση, δεν προβάλλει καμία αντίσταση. Αδιαφορεί. Είναι συμμέτοχος της παράδοσης του έργου της εταιρείας στους ανταγωνιστές της. Η εταιρεία έχει σήμερα μόλις το 40% της εσωτερικής αγοράς. Σε λίγο θα το χάσει και αυτό. 
      Η Κυβέρνηση και η διοίκηση του ομίλου δεν έχουν εμπορικό σχέδιο, δεν έχουν σχέδιο για το μέλλον της επιχείρησης, αλλά δεν έχουν ούτε σχέδιο για τον ευρωπαϊκό χειρισμό του θέματος. Η Κυβέρνηση ουσιαστικά εγκατέλειψε τη θέση της άσκησης και σθεναρής υποστήριξης δικαστικών προσφυγών της «Ολυμπιακής Αεροπορίας» κατά όλων των αποφάσεων της Ευρωπαϊκής Επιτροπής, που τη θίγουν, ενώπιον του Δικαστηρίου των Ευρωπαϊκών Κοινοτήτων. Εγκαταλείψατε και τη μέθοδο της διαρκούς παρακολούθησης και πίεσης προς την Ευρωπαϊκή Επιτροπή υπέρ των θέσεων της εταιρείας. Εγκαταλείψατε ακόμα και τη θέση ότι η νέα εταιρεία δεν είναι διάδοχος της παλαιάς. 
      Με έγγραφο της 2ας Ιουνίου 2005 ο Γενικός Γραμματέας του Υπουργείου σας διαπράττει τη μεγαλύτερη γκάφα στο χειρισμό των θεμάτων της Ολυμπιακής.  Χαρακτηρίζει την Ολυμπιακή ως διάδοχο της παλαιάς. 
      Καταθέτω για τα Πρακτικά το σχετικό έγγραφο της Ευρωπαϊκής Επιτροπής, το οποίο διαβιβάστηκε μέσω του Υπουργείου Εξωτερικών.
      (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σας διαβάζω την παράγραφο 181: «Η επιτροπή παρατηρεί περαιτέρω ότι ο χαρακτηρισμός της «Νέας Ολυμπιακής Αεροπορίας» ως διαδόχου εταιρείας της «Ολυμπιακής Αεροπορίας» αναγνωρίζεται ρητώς από την Ελλάδα στην επιστολή της 2ας Ιουνίου 2005 προς την επιτροπή, στην οποία αναφέρεται στη «Νέα Ολυμπιακή Αεροπορία» ως «διάδοχο εταιρεία» της «Ολυμπιακής Αεροπορίας» για τους σκοπούς της ανάκτησης». 
      Σε αυτό το έγγραφο του Γενικού Γραμματέα βασίστηκαν οι καταδίκες, κύριε Υπουργέ. Διαπραγματεύεστε με την Ευρωπαϊκή Επιτροπή σαν καταδικασμένοι, παρ’ ότι εκκρεμούν στο Δικαστήριο των Ευρωπαϊκών Κοινοτήτων οι προσφυγές κατά των αποφάσεων της Ευρωπαϊκής Επιτροπής. Χαρακτηρίζεστε από ηττοπάθεια και από άγνοια του χώρου και του τρόπου ενέργειας στο πεδίο της Ευρωπαϊκής Επιτροπής. Επαναλαμβάνω ότι δυστυχώς είναι προφανές πως στο θέμα της Ολυμπιακής δεν ξέρετε τι κάνετε ή δεν ξέρετε  τι να κάνετε. 
      Μειώσατε δραματικά τους επιβάτες και τα έσοδα. Μειώσατε το ρυθμό ανάπτυξης, ματαιώνετε χιλιάδες σκέλη πτήσεων ετησίως. Τριπλασιάσατε τα ελλείμματα, προσλάβατε τριακόσιους αεροσυνοδούς το 2004, με τρόπο ανεύθυνο και αδικαιολόγητο. Οδηγήσατε τον όμιλο σε διοικητική παραλυσία, σε εμπορική αποτυχία, σε κομματική παρακμή, σε ευνοιοκρατία υπέρ των υμετέρων και σε βάρος των συμφερόντων της Ολυμπιακής. Καταφέρατε να αρχίσει να συζητείται ακόμη και θέμα ασφάλειας πτήσεων, λόγω των ναυλώσεων αεροσκαφών αγνώστων εταιρειών. Διαπράξατε το πρωτοφανές λάθος με την Ευρωπαϊκή Επιτροπή. Χειρίζεστε τα θέματα με ανεπάρκεια, προχειρότητα και ηττοπάθεια. Βγάλατε την εταιρεία εκτός αγοράς. Τι άλλο απομένει; Απομένει η διακοπή της λειτουργίας της επιχείρησης. Είναι προφανές ότι κρατάτε ανοιχτό αυτό το παράθυρο. Οι εκλογές είναι που σας συγκρατούν και οι δημοσκοπήσεις, που έδειξαν ότι η πλειοψηφία των πολιτών επιθυμεί να διατηρηθεί ζωντανή η Ολυμπιακή.
      Και ξέρετε γιατί ο ελληνικός λαός θέλει να ζήσει η Ολυμπιακή; Γιατί θυμάται πολύ καλά τις χειμωνιάτικες πτήσεις στις άγονες γραμμές, την εξυπηρέτηση των μη κερδοφόρων δρομολογίων, την παγκοσμίως αναγνωρισμένη ασφάλεια των πτήσεων, τη μεταφορά ασθενών και θερμοκοιτίδων με κατάληψη πολλαπλών θέσεων, την καθημερινή μεταφορά εφημερίδων από το κέντρο στην περιφέρεια, τις εθνικές αποστολές της Ολυμπιακής, ακόμη και σε εμπόλεμες ζώνες, για την παραλαβή Ελλήνων.
      Γιατί ο ελληνικός λαός δεν ξεχνάει ότι η Ολυμπιακή είναι ο εθνικός πρεσβευτής μας σε όλο τον κόσμο. Δυστυχώς εσείς τα ξεχνάτε, εσείς οδηγείτε την Ολυμπιακή στη διάλυση και στο κλείσιμο. Ακόμη και μετά τις θετικές πράγματι αποφάσεις της διαιτησίας υπέρ της Ολυμπιακής, ακόμα και αν τις δεχθεί αυτές η Ευρωπαϊκή Επιτροπή εξαιτίας όλων των ενεργειών και των παραλείψεων που σας ανέφερα οδηγείτε τελικά την Ολυμπιακή στην απαξίωση και στη πτώχευση. Και διερωτώμαι γιατί τέτοια εγκατάλειψη, γιατί τέτοια αδιαφορία, γιατί τέτοια συμπεριφορά. 
      Θα τελειώσω με μια σοβαρή καταγγελία. Η διοίκηση της Ολυμπιακής απαγόρευσε προχθές στους δικηγόρους της να εκπροσωπήσουν στη δίκη για χρέη προς το Ι.Κ.Α. τον πρώην πρόεδρο και διευθύνοντα σύμβουλο Διονύση Καλόφωνο. Το δικαστήριο τον καταδίκασε ερήμην  σε βαριά φυλάκιση την Τρίτη 23 Ιανουαρίου 2007. Θεωρώ βαρύτατο ατόπημα αυτήν τη συμπεριφορά της διοίκησης της «Ολυμπιακής Αεροπορίας». Πρόκειται για πολιτική αναλγησία, εκδικητική μανία και κομματική εμπάθεια. Είναι ντροπή. Θέλω να πιστεύω ότι δεν ήταν σε γνώση σας, κύριε Υπουργέ. Μαζέψτε αυτούς τους περίεργους τύπους, γιατί με τις κακεντρεχείς πράξεις τους σας κάνουν προσωπική ζημιά που δεν σας αξίζει. 
      Προσωπικά τους απευθύνω την πολιτική  μου περιφρόνηση, αλλά τους υπόσχομαι ότι όταν θα είμαστε εμείς κυβέρνηση και θα διώκονται για το ίδιο θέμα, για τα χρέη προς το Ι.Κ.Α., δεν θα απαγορεύσουμε στους δικηγόρους της επιχείρησης να τους υπερασπιστούν. Θα τους προστατεύσουμε ως είδος υπό εξαφάνιση. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα):  Κύριοι συνάδελφοι, να σας γνωρίσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.» και τους λοιπούς χώρους του Μεγάρου της Βουλής των Ελλήνων, τριάντα ένας μαθητές και μαθήτριες και τέσσερις συνοδοί καθηγητές από το Γυμνάσιο της Νήσου Κάσου, που φιλοξενούνται όλοι από τη Βουλή. 
      Τους καλωσορίζουμε εγκαρδίως. 
      (Χειροκροτήματα από όλες τις πτέρυγες της Βουλής)
      Με επιστολή του Γενικού Γραμματέα της Νέας Δημοκρατίας κ. Σταύρου ορίζεται ως Κοινοβουλευτικός Εκπρόσωπος ο συνάδελφος κ. Κωνσταντίνος Τασούλας. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ με επιστολή ορίζει ως Κοινοβουλευτικό Εκπρόσωπο την κ. Βέρα Νικολαΐδου. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο τον Βουλευτή κ. Αθανάσιο Λεβέντη. 
      Ο κ. Τσιόκας έχει το λόγο. 
      ΘΕΟΧΑΡΗΣ ΤΣΙΟΚΑΣ: Συνεχίζοντας το πλαίσιο της εισήγησής μας, θέλω να απευθύνω ευθέως στον Υπουργό και διά μέσου του Υπουργού σε ολόκληρη την Κυβέρνηση τη μομφή που σας αποδίδουμε σήμερα με την επερώτηση του κάναμε. 
      Θεωρούμε ότι οδηγείτε τον όμιλο της «Ολυμπιακής Αεροπορίας» σε ελεύθερη πτώση. Γι’ αυτό κάναμε την επερώτηση. Και την κάναμε στον τρίτο χρόνο της κυβερνητικής σας θητείας, ως αποτέλεσμα πλέον αποδείξεων που έχουμε ότι δεν έχετε σχέδιο λύσης, ότι δεν προσπαθείτε για βιώσιμη λύση, αλλά αντίθετα συνειδητά έχετε ένα κρυφό πρόγραμμα, το οποίο ξεδιπλώνετε και έχει ως κατάληξη τη χρεοκοπία, την απαξίωση και την εκχώρηση μεριδίων άνευ όρων σε ανταγωνιστή ή σε ανταγωνιστές. Αυτή είναι η μομφή που σας αποδίδουμε. Και το λέμε αυτό τρία χρόνια μετά τις βαρύγδουπες δηλώσεις του Πρωθυπουργού στη Διεθνή ‘Εκθεση Θεσσαλονίκης, μετά τις βαρύγδουπες δηλώσεις των Υπουργών –βασικά του Υπουργείου Εθνικής Οικονομίας ότι έχει λύσεις- το λέμε μετά τις βαρύγδουπες δηλώσεις του Κυβερνητικού Εκπροσώπου που προσπαθούσε να «παντρέψει» τις απόψεις του κ. Δούκα, του κ. Αλογοσκούφη και του Πρωθυπουργού της χώρας. 
      Με αποδείξεις, λοιπόν, σας κατηγορούμε ότι ο πραγματικός στόχος δεν ήταν η εξεύρεση λύσης αλλά η διάλυση του ομίλου. 
      Ποιο εργαλείο χρησιμοποιήσατε; Την επιβάρυνση με νέας γενιάς ελλείμματα, την απαξίωση και τη συρρίκνωση του μεταφορικού έργου. Έτσι, σιγά-σιγά κέρδισε μερίδιο αγοράς ανταγωνιστής και ανταγωνιστές, έτσι σιγά-σιγά υποβαθμίστηκε ο ρόλος της «Ολυμπιακής Αεροπορίας». 
      Με αποδείξεις σάς κατηγορούμε πλέον τρία χρόνια μετά ότι επιλέξατε τη στρατηγική της διάλυσης μέσα από το γεγονός ότι στην Ευρωπαϊκή Ένωση δεν ακολουθήσατε δυναμική υπερασπιστική γραμμή. Αντίθετα, η γραμμή σας ήταν όχι μόνο υποτονική αλλά και αδιάφορη σε σχέση με λύσεις που προωθούν άλλοι ανταγωνιστές. Τα αποτελέσματα πλέον έχουν γίνει ευδιάκριτα και ανησυχούν την ελληνική κοινωνία και έχουν επιπτώσεις στην οικονομία. 
      Το αποτέλεσμα της πολιτικής σας για την «Ολυμπιακή Αεροπορία» είναι ότι επιβαρύνει την εθνική οικονομία, γιατί στην ουσία η στάση σας απαξιώνει περιουσιακό στοιχείο με βαρύ και αξιόπιστο όνομα στην αγορά των αερομεταφορών. Η στάση σας νοθεύει τους κανόνες της αγοράς με επιπτώσεις στο κόστος, στην ποιότητα και στο εύρος των παρεχόμενων υπηρεσιών. Η στάση ακόμα καταστρέφει ένα σύμβολο του Ελληνισμού στον παγκόσμιο χώρο και αφήνει αναπάντητο το ερώτημα πώς θα παρέχονται καθολικές υπηρεσίες αερομεταφορών στη χώρα μας. Και πάνω απ’ όλα δημιουργεί συνθήκες ανασφάλειας στους εργαζόμενους, αφού προετοιμάζει στην ουσία μέσα από τη χρεοκοπία ηρωική έξοδο ανεργίας για τους χιλιάδες εργαζόμενους του ομίλου της Ολυμπιακής. 
      Με δώδεκα συν μία αποδείξεις θα τεκμηριώσω όλα αυτά που είπα. 
      Πρώτα απ’ όλα εφαρμόσατε κάποιο επιχειρησιακό σχέδιο βιώσιμης λύσης από την ημέρα που αναλάβατε, ναι ή όχι; Όχι μόνο δεν εφαρμόσατε, αλλά απαξιώσατε και αυτό που είχατε παραλάβει. Με 400.000.000 επιπλέον φορτώσατε την εταιρεία. Τη φορτώσατε με νέα ελλείμματα. 
      Προσλάβατε συνταξιούχους με ειδικές συμβάσεις, ενώ κάτι τέτοιο δεν προβλεπόταν από το επιχειρησιακό σχέδιο. Διατηρήσατε πλεονάζοντες χειριστές.
       Πήρατε αεροπλάνα, άρον-άρον, στη μέση της θερινής περιόδου, τα οποία ήταν και αναξιόπιστα και δημιούργησαν προβλήματα. Ξεχάσατε τι έγινε στο Παρίσι; Ξεχάσατε ότι παρενέβη η Υ.Π.Α., γιατί οι επιβάτες θεωρούσαν αναξιόπιστα τα αεροπλάνα που νοικιάσατε; Κάθε φορά και για κάθε περίοδο που τα νοικιάζατε επιβαρύνατε έξτρα την Ολυμπιακή με 20.000.000 ευρώ. 
      Αλλάξατε τους κανονισμούς προσωπικού με αποτέλεσμα ούτε οι φροντιστές να σας φτάνουν ούτε το προσωπικό να σας φτάνει. Φορτώνετε με επιπλέον προσωπικό την Ολυμπιακή, το οποίο δεν χρειαζόταν, με αποτέλεσμα να τη φορτώνετε με επιπλέον ελλείμματα. Επαναφέρατε, όμως, συνταξιούχους στην εταιρεία, όπως στη θέση του γενικού διευθυντή προσωπικού. 
      Μειώσατε κυριολεκτικά το εύρος των εμπορικών δραστηριοτήτων και πάνω απ’ όλα απαξιώνετε δύο κερδοφόρες θυγατρικές εταιρείες του ομίλου. 
      Κύριε Υπουργέ, δεν θα σας το επιτρέψουμε. Πουλάτε τα καύσιμα και υπονομεύετε την τεχνική βάση. Ποιο σοβαρό επενδυτικό σχήμα ή συμμαχία θα βρεθεί αν δεν πάρει όλο το πακέτο; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ποια βιώσιμη λύση θα μπορούσε να βρεθεί αν εσείς πουλάτε αυτά τα οποία σήμερα δίνουν κερδοφορία στον όμιλο και αφήνετε όλα τα άλλα απαξιωμένα; Τελικώς αυτό και μόνο αποδεικνύει ότι η στρατηγική σας δεν είναι άλλη παρά η απαξίωση και η χρεοκοπία. Αυτό και μόνο αποδεικνύει το αδιέξοδό σας.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Τσιόκα, ολοκληρώστε. 
      ΘΕΟΧΑΡΗΣ ΤΣΙΟΚΑΣ: Τελείωσα, κυρία Πρόεδρε. 
      Για όλους αυτούς τους λόγους δεν θέλουμε μια γενικόλογη αναφορά από την ομιλία σας. Θέλουμε δεσμεύσεις, οι οποίες δεν θα εκφράζουν μόνο εσάς αλλά ολόκληρη την Κυβέρνηση. Αυτό το «μπαλάκι» άλλα να λέει ο ένας Υπουργός και άλλα ο άλλος, δεν το δεχόμαστε. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. Εάν δεν ικανοποιηθείτε, θα επανέλθετε στη δευτερολογία σας.
      Ο κ. Βερελής έχει το λόγο. 
      ΧΡΙΣΤΟΣ ΒΕΡΕΛΗΣ: Αγαπητή κυρία Πρόεδρε, μόνο ένα θέμα μένει προς διευκρίνιση. Όλα όσα γίνονται επί τρία χρόνια με την Ολυμπιακή από τους διοικούντες την εταιρεία είναι αποτέλεσμα ανικανότητας ή προθυμίας εξυπηρέτησης των ανταγωνιστών; 
      Και έρχομαι σε συγκεκριμένα σημεία για τα οποία ελπίζω ότι ο κύριος Υπουργός θα έχει την καλοσύνη να μας απαντήσει με απολύτως συγκεκριμένο τρόπο. 
      Όταν είχαν αλλάξει οι κανονισμοί εργασίας αμέσως μετά τις εκλογές, από ανικανότητα ή από προθυμία προς τους ανταγωνιστές επανήλθαν στο παλαιό καθεστώς επιβαρύνοντας το κόστος εργασίας κατά 70% και 80%; Το έκαναν επειδή, δηλαδή, ήθελαν να εξασφαλίσουν ότι η εταιρεία δεν έχει καμία πιθανότητα διάσωσης; 
      Όταν φθάσαμε σε σημείο να υπάρχει αγοραστής έτοιμος και απολύτως αξιόπιστος, γιατί αρνήθηκαν να πουλήσουν και να βάλουν ιδιωτικά κεφάλαια στην εταιρεία; Επειδή το ήθελαν οι ανταγωνιστές, επειδή δεν θέλουν αξιόπιστους ανταγωνιστές και ενοχλούνται ή επειδή δεν ήταν κατανοητή η δυνατότητα και η ιστορική ευκαιρία η οποία υπήρχε; 
      Όταν μετά από λίγο υπήρξε αδυναμία να υπάρχει ένα χρονοδιάγραμμα κάλυψης της εταιρείας με αεροσκάφη και υπήρχε απώλεια μεριδίου αγοράς και μάλιστα δωρεάν -η πιο ευχάριστη για τον ανταγωνισμό απώλεια μεριδίου αγοράς- έγινε από ανικανότητα ή από σχεδιασμό των ανταγωνιστών; 
      Όταν φθάσαμε σε σημείο να υπονομεύουμε οι ίδιοι -με το έγγραφο το οποίο ανέφερε ο εισηγητής μας προηγουμένως στις 2 Ιουλίου του 2005 προς την Ευρωπαϊκή Επιτροπή- τη δυνατότητα ύπαρξης λύσης με το νόμο ο οποίος ήταν σε ισχύ, αυτό από τι έγινε; Από αφέλεια; 
      Όταν φθάσαμε σε σημείο με εισηγήσεις να δημιουργείται μια εταιρεία, η «ΡΑΝΤΗΕΟΝ» που ήταν βέβαιο -και όποιος δεν το γνώριζε ήταν ανίκανος και δεν το γνώριζε- ότι δεν επρόκειτο ποτέ να απογειωθεί τέτοια εταιρεία με τέτοιον τρόπο σχεδιασμού -η οποία βεβαίως εξακολουθεί να υπάρχει για μικρορουσφετολογικούς λόγους ακόμη- αυτό έγινε από ανικανότητα ή επειδή αυτό το σχέδιο ήταν αυτό το οποίο βοηθούσε τα σχέδια των ανταγωνιστών της εταιρείας; 
      Και τώρα που ωριμάζει ο όλος σχεδιασμός και που όλα όσα έχουν ειπωθεί μέχρι τώρα δείχνουν, ότι υπάρχει η προθυμία να ανοίξουμε την πόρτα στον ανταγωνισμό και η λύση της Ολυμπιακής να μη γίνει με τρόπο, ο οποίος θα βοηθάει το εθνικό συμφέρον, θα  βοηθάει το δημόσιο συμφέρον, αλλά θα γίνει διά της σήψης -έναν τρόπο απολύτως ανώδυνο- όλα αυτά γίνονται από ανικανότητα ή από υπολογισμό; Εμείς περιμένουμε απαντήσεις και οι απαντήσεις αυτές πρέπει να δοθούν. 
      Έρχεται να συμπληρωθεί, αν θέλετε, η υποψία μας για όλα αυτά με το εξής: Φέρνετε, κύριε Υπουργέ, εδώ τη δημιουργία μιας αρχής για τα slots και αυτή η αρχή, εν σπέρματι, με την ίδρυσή της δίνει τη δυνατότητα να κάνουν κουμάντο οι ανταγωνιστές. Υπάρχει εκεί εκπρόσωπος των ανταγωνιστών ευθέως και εκπρόσωπος των ανταγωνιστών εμμέσως, μ’ έναν όμιλο αεροπορικών εταιρειών, που δήθεν υπάρχει. «Τρίχες κατσαρές» σας λέω εγώ. Ευθέως εκπροσωπούνται αυτήν τη στιγμή οι εκπρόσωποι των ανταγωνιστών και μέσα από τις δύο αυτές εκφάνσεις της παρουσίας τους στην επιτροπή. 
      Αυτό δε το οποίο σκοπείται μέσα από την ιστορία αυτή –και αλλάξτε το γρήγορα, εγώ εμπιστεύομαι την εντιμότητά σας- είναι ότι θα έχουμε μία παράδοση και των slots της Ολυμπιακής στον ανταγωνισμό. Και αυτό δεν συμβαίνει διεθνώς κατ’ αυτόν τον τρόπο. 
      Έχουμε, λοιπόν, φθάσει στο σημείο δώδεκα και ένα για την Ολυμπιακή και αυτό το οποίο κάνετε είναι να μη δίνετε μία λύση. Και δεν δίνετε λύση, διότι μέχρι στιγμής σε όλες αυτές τις περιπτώσεις, υπάρχει το μόνιμο ερώτημα: Θέλετε η Ολυμπιακή να εξακολουθήσει να υπάρχει με την είσοδο αξιόπιστων ιδιωτικών κεφαλαίων, πράγμα το οποίο, όμως, θα δημιουργούσε πρόβλημα στους ανταγωνιστές; Γιατί οπωσδήποτε αυτοί θέλουν μια Ολυμπιακή του χεριού τους, βολική, χωρίς αεροπλάνα, με απώλεια μεριδίου της αγοράς, με προβλήματα παντοειδή και κυρίως με μια σύνθεση προσωπικού τέτοια, η οποία θα εγγυάται ότι στο επόμενο σημείο, που θα είναι οι επόμενες εκλογές, δεν θα υπάρχει η δυνατότητα να διασωθεί η εταιρεία. 
      Αυτός είναι ο σχεδιασμός σας και όλα αυτά, τα οποία έχουν ειπωθεί διαφορετικά, δεν πείθουν κανέναν, παρά μόνο αφελείς. Και αφελείς πια στην ιστορία της Ολυμπιακής, κύριε Υπουργέ, δυστυχώς για σας, δεν υπάρχουν. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
      Το λόγο έχει η κ. Χριστοφιλοπούλου. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρία Πρόεδρε, μετά από τρία χρόνια είμαστε πλέον πεπεισμένοι ότι το μόνο σχέδιο που έχει αυτή η Κυβέρνηση είναι να απαξιώσει τον όμιλο της Ολυμπιακής και να τον παραδώσει στους ανταγωνιστές της. 
      Το λέμε αυτό, γιατί όπως είπε και ο κ. Τσιόκας πριν από μένα, επί τρία χρόνια ασκήσαμε ένα συστηματικό κοινοβουλευτικό έλεγχο, προσεκτικό, με ερωτήσεις προς τον Υπουργό και ανταποκριθήκαμε και στο κάλεσμά του σε κάποια συνάντηση, για το μέλλον της Ολυμπιακής. Υπήρξαμε, λοιπόν, συνεπείς και συστηματικοί στον κοινοβουλευτικό μας έλεγχο και πολύ προσεκτικοί, γιατί θεωρούσαμε ότι η επιβίωση του ομίλου της Ολυμπιακής είναι εθνικό θέμα. 
      Και δεν είναι μόνο εθνικό θέμα, κυρία Πρόεδρε. Η «Ολυμπιακή Αεροπορία» είναι η αγαπημένη των Ελλήνων, όχι μόνο λόγω της ασφάλειας των πτήσεων, αλλά και λόγω του κοινωνικού της έργου - αναφέρθηκαν πριν οι άγονες γραμμές, οι μεταφορές ασθενών- όπως επίσης και λόγω της συμβολής της στον τουρισμό, στην προβολή της Ελλάδας στο εξωτερικό.
      Θεωρούσαμε, λοιπόν, και θεωρούμε ότι η συμβολή της Ολυμπιακής στις αερομεταφορές και γενικότερα στην ανάπτυξη της χώρας είναι πολύ σημαντική. Ερχόμαστε σήμερα μ’ αυτήν την επερώτηση, δυστυχώς, να πιστοποιήσουμε ότι το σχέδιό σας είναι ένα σχέδιο απαξίωσης και καθημερινής οικονομικής αιμορραγίας του ομίλου και ειδικότερα και των «Ολυμπιακών Αερογραμμών».
      Κύριε Υπουργέ, σας είπαν ήδη κάτι, αλλά θέλω να το επαναλάβω. Παραλάβατε μια νέα εταιρεία καθαρή, μια εταιρεία μ’ ένα τέτοιο business plan, που πατούσε σε μια συλλογική σύμβαση με τη συντριπτική πλειοψηφία των εργαζομένων και έδινε τη δυνατότητα να είναι αυτή η εταιρεία ανταγωνιστική.
      Τι το κάνατε αυτό το business plan εσείς οι λεγόμενοι «νοικοκύρηδες»; Μα, το παρατήσατε, το απαξιώσατε. Αντ’ αυτού, κάνατε ένα business plan «άρπα κόλλα» -έτσι θα το πω, κύριε Υπουργέ. Ας αρχίσω από τους συνταξιούχους. Είναι πλέον σαφές σε όλους μας ότι η πολιτική σας για τις Δ.Ε.Κ.Ο. είναι συστηματική σε σχέση με τους συνταξιούχους. Έχετε βάλει συνταξιούχους πιλότους στην Ολυμπιακή, συνταξιούχο διευθυντή προσωπικού, πρώην συνδικαλιστή συνταξιούχο και αυτός…, κ.λπ., εγκάθετοι στην Ολυμπιακή και σε όλες τις Δ.Ε.Κ.Ο.. Τοποθετείτε συνταξιούχους. Είστε, βεβαίως, αυτής της παλαιάς νοοτροπίας. Αυτή είναι η άποψή σας για το μάνατζμεντ των ανθρώπινων πόρων στις αερομεταφορές και γενικότερα στις Δ.Ε.Κ.Ο., αυτό έχει αποδειχθεί, όπως ο κ. Μιχαλόλιας στα ΕΛ.ΤΑ. και διάφοροι άλλοι εγκάθετοι. Μ’ αυτούς επανιδρύετε το κράτος της Δεξιάς. Ανάπτυξη, όμως, δεν κάνετε μ’ αυτούς.
      Δεύτερον, αλλάξατε τη συλλογική σύμβαση, αλλά δεν μπορέσατε καν να κάνετε συστηματικές μισθώσεις αεροσκαφών και να έχετε ένα συστηματικό πρόγραμμα πτήσεων σε καμία περίοδο. Και έτσι είχαμε αυτό το τραγικό φαινόμενο των ναυλώσεων αεροσκαφών, με τη συντήρησή τους και μαζί με τα πληρώματα, το λεγόμενο wet leasing -«άρπα κόλλα», όπως είπα- το οποίο κοστίζει ακριβά δεν εξασφαλίζει την ασφάλεια των πτήσεων και προκάλεσε την αγανάκτηση και την ανησυχία των επιβατών. Θυμίζω, όχι μόνο το θέμα με το Παρίσι που ανέφερε ο συνάδελφος, αλλά και το θέμα με το Μιλάνο και τόσες άλλες πτήσεις, κύριε Υπουργέ, που άλλο εισιτήριο είχαν αγοράσει οι επιβάτες. Είχαν αγοράσει για την Ολυμπιακή, την αγαπημένη τους Ολυμπιακή και τους προέκυπτε η εταιρεία «πού σε είδα, πού σε ξέρω»! 
      Άρα δεν μπορέσατε καν να κάνετε ένα συστηματικό προγραμματισμό των αεροσκαφών, που θα χρειάζονταν για κάθε σεζόν. 
      Έρχομαι βεβαίως και στο γεγονός ότι η Ολυμπιακή έχει έναν κυρίαρχο ρόλο στην αγορά. Είχε ένα μερίδιο 60%. Αυτό το μερίδιο φθίνει συνεχώς. Βεβαίως, αυτή η αποσπασματικότητα δεν αφορά μόνο τις ναυλώσεις, δεν αφορά μόνο τον τρόπο με τον οποίο διοικείτε τις «Ολυμπιακές Αερογραμμές», αλλά αφορά και τον τρόπο με τον οποίο αντιμετωπίζετε άλλα περιουσιακά στοιχεία του ομίλου. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Θα πάρω λίγο χρόνο από τη δευτερολογία μου, κυρία Πρόεδρε.
      Θέλω εδώ να αναφερθώ, κυρία Πρόεδρε, πιο συστηματικά στην Τεχνική Βάση της Ολυμπιακής. Η Τεχνική Βάση είναι ένα σημαντικότατο περιουσιακό στοιχείο. Διαθέτουμε ένα υπόστεγο στο «Ελευθέριος Βενιζέλος», που είναι από τα καλύτερα και τα πιο σύγχρονα υπόστεγα στην Ευρώπη. Η Τεχνική Βάση θα μπορούσε να παίξει ένα ρόλο προσέλκυσης συντήρησης αεροσκαφών πάρα πολύ σημαντικό και να συμβάλει όχι μόνο στην ανάπτυξη του Διεθνούς Αερολιμένα Αθηνών, αλλά και στην κερδοφορία του ομίλου. 
      Βεβαίως, να θυμίσω ότι η Τεχνική Βάση είναι αυτή που εξασφαλίζει το καλό όνομα της Ολυμπιακής στο πτητικό της έργο. Η Τεχνική Βάση είναι η βάση, πάνω στην οποία ακουμπάει το όνομα «ασφαλής Ολυμπιακή», «ασφαλής εταιρεία», για να πετά κάποιος.
      Τι γίνεται, λοιπόν, σήμερα με την Τεχνική Βάση; Ας δούμε, λοιπόν, μερικά στοιχεία. Απαξιώνεται καθημερινά, γιατί δεν έχει το προσωπικό να αντεπεξέλθει στο σημαντικό της έργο. Κάθε χρόνο φεύγουν γύρω στους πενήντα τεχνικούς. 
      Προσλάβατε τεχνικούς; Ελέγξτε το, κύριε Υπουργέ. Σας έχουν ενημερώσει; Γίνονται προσλήψεις προσωπικού τεχνικών; Αντ’ αυτών, μαθαίνουμε ότι δρομολογείτε μαθητευόμενους –εκατόν εβδομήντα στον αριθμό- οι οποίοι θα μπουν σ’ αυτό το καλύτερο υπόστεγο της Ευρώπης, θα μάθουν τη δουλειά και μετά θα πάνε στους ανταγωνιστές.
      Αντ’ αυτού, θα έπρεπε να έχετε κάνει ένα σοβαρό προγραμματισμό τεχνικού προσωπικού για την Τεχνική Βάση, γιατί ακριβώς αυτήν την εποχή που αναπτύσσονται οι πτήσεις, έχουμε εταιρείες αερομεταφορών από τη Μέση Ανατολή, από την Αφρική, που θα ήθελαν να έχουν ως συντηρητή τους την Τεχνική Βάση.
      Δεν μπορούμε να συνάψουμε συμβόλαια. Αδυνατούμε να συνάψουμε τον αριθμό των συμβολαίων εκείνων, που θα έδιναν στην Τεχνική Βάση τη δυνατότητα να αναπτυχθεί. Γιατί; Γιατί εσείς δεν κάνατε προσλήψεις. 
      Και το τελευταίο παράδειγμα είναι ότι ήρθε αεροσκάφος της «IBERIA», καταβλήθηκε για βαριά συντήρηση το ποσό των 400.000 ευρώ και οι της «IBERIA» ζήτησαν επιπλέον συμβόλαια 8.000.000 ευρώ, κύριε Υπουργέ. Είπατε «όχι». Γιατί είπατε «όχι»; Γιατί δεν είχατε προσωπικό να το αναλάβει. 
      Αυτό το παράδειγμα δείχνει ότι όχι μόνο δεν είστε νοικοκύρηδες, αλλά ότι δεν μπορείτε στοιχειωδώς να αξιοποιήσετε τα περιουσιακά στοιχεία του ομίλου. Γιατί; Γιατί, όπως σας είπαν και οι προλαλήσαντες, δεν είχατε ούτε σχέδιο ούτε προοπτική ούτε συστηματική λύση για την επιβίωση της Ολυμπιακής. Από τη γκάφα σας να ονομάσετε διάδοχο εταιρεία στο έγγραφο του Γενικού Γραμματέα της Ευρωπαϊκής Επιτροπής έως τον απαράδεκτο τρόπο με τον οποίο διοικείτε τον όμιλο και τις επιμέρους εταιρείες φαίνεται ότι δεν θέλετε να συνεχίσει και να είναι βιώσιμη η «Ολυμπιακή Αεροπορία». 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Το λόγο έχει η κ. Συλβάνα Ράπτη. 
      ΣΥΛΒΑΝΑ ΡΑΠΤΗ: Κυρία Πρόεδρε, σας ευχαριστώ. 
      Έχω στα χέρια μου ένα περιοδικό-πρόγραμμα της εταιρείας «Ολυμπιακές Αερογραμμές». Δυστυχώς, δεν είναι το πρόγραμμα πτήσεων. Έψαξα. Έκανα μια βόλτα εδώ κοντά, στα γραφεία. Πήγα και στο γραφείο της Ολυμπιακής, που υπάρχει εδώ στο κτήριο της Βουλής. Αναζήτησα, λοιπόν, πρόγραμμα. Έστειλα και συνεργάτες μου αλλού. Δεν υπάρχει πουθενά. 
      Και σκέφτομαι: Ένας μεμονωμένος τουρίστας ή ενδεχομένως, ένα ταξιδιωτικό γραφείο –μιλάω έτσι «αφελώς», αν θέλετε- που θέλει να κάνει έναν προγραμματισμό και να έχει μπροστά του τα δρομολόγια και προς ποιους προορισμούς πρόκειται να κάνει η «Ολυμπιακή Αεροπορία» τώρα που έρχεται το Πάσχα και ακολούθως για τη θερινή περίοδο, δεν θα το βρει. 
      Έτσι, λοιπόν, περιορίστηκα και πήρα αυτό εδώ το βιβλιαράκι που κρατώ. Έχει και τίτλο: «ΟΡΑΜΑ» Η Κυβέρνηση μπορεί να μην έχει όραμα για τις «Ολυμπιακές Αερογραμμές», αλλά τουλάχιστον γράφει εδώ τη μαγική λέξη. Ανοίγω. Είναι το πρόγραμμα των ταινιών των υπερατλαντικών πτήσεων, όσων γίνονται ακόμη. Υπάρχουν διάφορες ταινίες. Υπάρχει και μία ταινία με τον Ρίτσαρντ Γκιρ: «Shall we dance?» Θα χορέψουμε; 
      Στην Αίθουσα αυτή ασφαλώς «όχι». Η Ολυμπιακή θα χορέψει; Φοβούμαι πως, αν χορέψει, αυτός θα είναι ο χορός του Ζαλόγγου. Και δεν πρέπει ούτε στην εταιρεία ούτε στους εργαζόμενους ούτε στους Έλληνες και στους ξένους επιβάτες, που την έχουν εμπιστευθεί τόσα χρόνια. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Την ταινία «Ολέθρια Σχέση» την παίζει;
      ΣΥΛΒΑΝΑ ΡΑΠΤΗ: Το είπαν οι συνάδελφοι μου. Ένα από τα μεγαλύτερα προικιά της Ολυμπιακής, των «Ολυμπιακών Αερογραμμών» σήμερα, είναι η Ασφάλεια -με το άλφα κεφαλαίο- την οποία έχει εγγυηθεί επί σειρά ετών η εταιρεία και την έχουν εγγυηθεί και οι εργαζόμενοι στην εταιρεία αυτή. Έχουμε, λοιπόν, δικαίωμα αυτήν την ασφάλεια να τη βάζουμε σε κίνδυνο και να τη φέρνουμε σε αντιπαράθεση με την αναξιοπιστία; Δεν ξέρω. 
      Θα σας διαβάσω ένα μικρό κομμάτι και θα σας ρωτήσω να μαντέψετε ποιος το λέει: 
      «Να πω τώρα μερικά πράγματα για την Ολυμπιακή. Η Κυβέρνηση είναι σταθερή στην προεκλογική της θέση περί ιδιωτικοποίησης. Γι’ αυτό και συνεχίζουμε μεθοδικά αυτήν την προσπάθεια, αντιμετωπίζοντας τις συγκεκριμένες δυσκολίες, τις οποίες μάλιστα γνωρίζετε, με βάση και το βεβαρημένο παρελθόν αυτής της υπόθεσης.» Δεν συνεχίζω παρακάτω. 
      Θα διαβάσω, επίσης, ένα άλλο κομματάκι, που λέει το εξής: 
      «Πράγματι, η ιδιωτικοποίηση της «Ολυμπιακής Αεροπορίας» είναι προγραμματική της εξαγγελία και ασφαλώς στόχος της σημερινής ηγεσίας του Υπουργείου Μεταφορών, αλλά δεν απαιτείται μόνο πολιτική βούληση. Απαιτούνται και ορισμένες προϋποθέσεις και ασφαλώς και το διεθνές περιβάλλον στις αερομεταφορές θα παίξει το ρόλο του. Και η διεθνής συγκυρία είναι βεβαρημένη τελευταία.» Σταματώ εκεί. Δεν συνεχίζω. 
      Αυτός ο οποίος λέει τα δύο αυτά αποσπάσματα, που μόλις ανέφερα είναι ο παριστάμενος εδώ, συμπαθέστατος και αγαπητός, αρμόδιος Υπουργός Μεταφορών και Επικοινωνιών κ. Λιάπης. 
      Θα μου πείτε: «Πού βρίσκεται το ενδιαφέρον;» Το ενδιαφέρον βρίσκεται στο εξής: 
      Το πρώτο απόσπασμα είναι, κυρία Πρόεδρε, από την ομιλία του κυρίου Υπουργού στη διαδικασία συζήτησης του προϋπολογισμού, δηλαδή είναι εκφωνημένο το Δεκέμβριο του 2006. 
      Το δεύτερο απόσπασμα είναι από μια συνέντευξη -μια πολύ ωραία συνέντευξη- που είχε παραχωρήσει ο κ. Λιάπης στην εφημερίδα «ΤΟ ΒΗΜΑ» και στο δημοσιογράφο κ. Χιώτη. Πότε; Στις 2 Μαΐου 2004.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Δεν έχω δώσει ποτέ συνεντεύξεις.
      ΣΥΛΒΑΝΑ ΡΑΠΤΗ: Είναι κάτι το οποίο μπορούμε πολύ-πολύ εύκολα να το διαπιστώσουμε. Δεν έχω κανένα πρόβλημα, κύριε Υπουργέ, να πω ότι έχω κάνει λάθος.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Το παράπονο των προηγούμενων συναδέλφων σας είναι ότι δεν δίνω συνεντεύξεις.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ.
      Κυρία Ράπτη, δέχεστε διακοπή;
      ΣΥΛΒΑΝΑ ΡΑΠΤΗ: Βεβαίως.
      ΠΡΟΕΔΡΟΣ (Άννα Μπενάκη-Ψαρούδα): Θα κρατήσω το χρόνο σας.
      Ορίστε, κύριε Υπουργέ. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Αυτό είναι και το παράπονο, έλεγα, των πρώην συναδέλφων σας, ότι δεν δίνω συνεντεύξεις.
      ΣΥΛΒΑΝΑ ΡΑΠΤΗ: Αυτά μόνο;
      Ήθελα να σας πω κύριε Λιάπη, ότι εδώ έχω –και μπορούμε να το βρούμε- τη συνέντευξη: «Κυριακή 2 Μαΐου 2004, συντάκτης -και δημοσιογράφος που πήρε τη συνέντευξη- Βασίλης Χιώτης.» Καταθέτω για τα Πρακτικά τη συνέντευξη.
      (Στο σημείο αυτό η Βουλευτής κ. Συλβάνα Ράπτη καταθέτει για τα Πρακτικά την προαναφερθείσα συνέντευξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το θέμα εδώ δεν είναι να δημιουργηθούν εντυπώσεις. Προς Θεού! Μακριά από μένα τέτοια πρόθεση. Το θέμα είναι να συζητήσουμε δημιουργικά για το παρόν και κυρίως για το μέλλον των «Ολυμπιακών Αερογραμμών».
      Θέλω να επισημάνω το εξής. Οι συνάδελφοί μου περιέγραψαν μια σειρά άτοπων ενεργειών, που σε τίποτα δεν βοήθησαν, αλλά αντιθέτως ζημίωσαν τις «Ολυμπιακές Αερογραμμές». Ένα από τα στοιχεία αυτά ήταν το θέμα της επαναφοράς των συνταξιούχων. Να υποθέσω ότι αυτό γίνεται, γιατί θέλουν κάποιους «έμπειρους» από τη ζωή, που βρίσκονται στη σύνταξη, για να οδηγήσουν τις «Ολυμπιακές Αερογραμμές» στη σύνταξη… ; 
      Βλέπουμε, όμως, ότι σε αυτά τα δυόμισι-τρία χρόνια υπάρχει πραγματικά μια τακτική, που λέει ότι πρακτικά δεν ξέρει η Κυβέρνηση τι θέλει ακριβώς να κάνει με τις «Ολυμπιακές Αερογραμμές». Ή αν υποθέσουμε ότι ξέρει τι θέλει να κάνει –και μιλάμε για την ιδιωτικοποίηση- δεν ξέρει με ποιο τρόπο μπορεί να το επιτύχει. Μα, εάν τρία χρόνια δεν μπορεί να βρει αυτόν τον τρόπο, σημαίνει ότι και ο στόχος δεν είναι επιτεύξιμος.
      Σε κάθε περίπτωση τόσο οι εργαζόμενοι όσο και οι επιβάτες, είτε Έλληνες είτε ξένοι, που χρησιμοποιούν χρόνια τώρα τις «Ολυμπιακές Αερογραμμές», έχουν δικαίωμα να ξέρουν, έχουν δικαίωμα να γνωρίζουν.
      Ολοκληρώνοντας, μου έρχεται στο μυαλό εκείνη η περίφημη διαφήμιση, που νομίζω ότι λίγο-πολύ όλοι θα έχουμε δει. Είναι ο κύριος που κουβαλάει το γάιδαρο. Είναι στον γκισέ της Ολυμπιακής. «Πετάει ο γάιδαρος;». Αμηχανία. 
      Εγώ σκέπτομαι το εξής: Πετάει ο γάιδαρος; Μπορεί και να πετάξει ο γάιδαρος. Εκείνη που θα προσγειωθεί στα σίγουρα είναι η Ολυμπιακή.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κυρία Ράπτη.
      Ολοκληρώθηκε ο κατάλογος των ομιλητών των επερωτώντων συναδέλφων.
      Ο κύριος Υπουργός έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, το θέμα της Ολυμπιακής είναι αναμφίβολα ένα μεγάλο, αλλά και πολύπλοκο θέμα εθνικής σημασίας, ένα θέμα το οποίο βρίσκεται σε κρίσιμη καμπή. Ασφαλώς θα πρέπει να είναι πέρα από τις συνήθεις αντιπαραθέσεις μεταξύ Κυβέρνησης και Αντιπολίτευσης. Εμπλέκονται, όπως ξέρετε, ξένοι επενδυτές, η Ευρωπαϊκή Ένωση, οι ανταγωνιστές της Ολυμπιακής κ.ο.κ.. Και αφορά  τις αεροπορικές μετακινήσεις των συμπατριωτών μας, τους χιλιάδες εργαζόμενους σ’ αυτήν, το κύρος της ίδιας της χώρας.
      Είναι ένα θέμα που απαιτεί από όλους μας σύνεση και ήπιους τόνους. Διότι μόνο έτσι μπορούμε να βοηθήσουμε στην προσπάθεια που κάνει η Κυβέρνηση για να πετύχει την καλύτερη δυνατή λύση για τον όμιλο της Ολυμπιακής, για τους εργαζόμενους, για τον τόπο.
      Εγώ, τρία χρόνια που είμαι Υπουργός στο Υπουργείο Μεταφορών και Επικοινωνιών, δεν μίλησα ποτέ για το παρελθόν.
      Απέφυγα να αποδώσω ευθύνες για την πορεία της Ολυμπιακής. Κοίταζα μπροστά μου, αναζητώντας λύση. Το ίδιο θα επιχειρήσω να κάνω και σήμερα, παρ’ όλο που έχουν αντιστραφεί οι ρόλοι και οι υπεύθυνοι για την πορεία της Ολυμπιακής μετεβλήθησαν σε κατηγόρους. 
      Δεν έχω σκοπό, λοιπόν, να μείνω στο παρελθόν, παρά το ότι αυτό έχει καθορίσει εν πολλοίς την πορεία της εταιρείας, στο μέτρο βέβαια του δυνατού, διότι το παρελθόν της εταιρείας, οι λανθασμένοι χειρισμοί είναι αυτοί που σήμερα μας έχουν φέρει στο σημείο που βρισκόμαστε. 
      Θα ξεπεράσω, επίσης, τους χαρακτηρισμούς, τις ανακρίβειες, τους ανυπόστατους χαρακτηρισμούς, τα λανθασμένα στοιχεία, τα οποία περιέχονται και στο κείμενο της επερώτησής σας και στις πρωτολογίες σας. Και το πράττω αυτό, διότι όλα αυτά ουδόλως ενδιαφέρουν τους πολίτες που μας παρακολουθούν. Εκείνο που έχει σημασία είναι το πού βρισκόμαστε σήμερα και πού μπορούμε να πάμε, προκειμένου να λύσουμε το γόρδιο δεσμό της Ολυμπιακής, αυτήν την πράγματι δύσκολη εξίσωση. 
      Παρά το ιδιαίτερα βεβαρημένο παρελθόν για την υπόθεση της «Ολυμπιακής Αεροπορίας», το χαμηλό ηθικό των εργαζομένων, που κληρονομήσαμε και τις ασφυκτικές πιέσεις της Ευρωπαϊκής Ένωσης, σε μία μάλιστα δύσκολη συγκυρία, που ήταν η επιτυχής διεξαγωγή των Ολυμπιακών Αγώνων, η Κυβέρνηση αποδόθηκε αμέσως σε μία συντονισμένη προσπάθεια να διαχειριστεί το πρόβλημα. Οργάνωσε μία σοβαρή προσπάθεια αποκρατικοποίησης για τις «Ολυμπιακές Αερογραμμές» και τις δραστηριότητες της «Ολυμπιακής Αεροπορίας» εντός του νομικού κυκεώνα, που είχε δημιουργηθεί. Το έπραξε αυτό, κρατώντας πλήρως ενήμερη την Ευρωπαϊκή Επιτροπή, τα στελέχη της οποίας είχαν απηυδήσει με αυτήν την υπόθεση και αδυνατούσαν να κατανοήσουν τι συμβαίνει. Και όχι μόνο αυτό, αλλά ευθέως κατηγορούσαν τη χώρα μας για διαρκή εμπαιγμό. 
      Η προσπάθεια αυτή στηρίχθηκε σε νέα διαδικασία πώλησης των «Ολυμπιακών Αερογραμμών». Η προηγούμενη προσπάθεια του κ. Βερελή κατέστη μη γόνιμη, της εταιρείας με άλλα λόγια που είχε προκύψει το Δεκέμβριο του 2003, από τη μετονομασία των «Μακεδονικών Αερογραμμών» και στις οποίες μεταφέρθηκε μόνο το πτητικό έργο του ομίλου ως πρώτο στάδιο του μετασχηματισμού του ομίλου, μετασχηματισμού ο οποίος θα κατέληγε στην εκκαθάριση της «Ολυμπιακής Αεροπορίας», για την οποία η τότε κυβέρνηση είχε ήδη δεσμευθεί προς την Ευρωπαϊκή Επιτροπή. 
      Ως προς την «Ολυμπιακή Αεροπορία» η προσπάθεια στηρίχθηκε σε νέα διαδικασία πώλησης των βασικών δραστηριοτήτων, την επίγεια εξυπηρέτηση, τη συντήρηση των αεροσκαφών, την εξυπηρέτηση εμπορευματικών μεταφορών, καθώς επίσης και των θυγατρικών της. Υπενθυμίζεται ότι η προσπάθεια αυτή είχε ξεκινήσει επί ΠΑ.ΣΟ.Κ., που βέβαια το μόνο έργο, το οποίο είχε επιδείξει ήταν η πώληση των μετοχών της θυγατρικής «Olympic Catering». Παρενθετικά οφείλω να ομολογήσω ότι προκαλείται εύλογη απορία ως προς τις κατηγορίες, που διατυπώνονται στην επερώτηση, περί προσπαθειών πώλησης κερδοφόρων εταιρειών, επί ημερών σας. Ποιες κερδοφόρες εταιρείες; Υπήρξε ποτέ στην Ολυμπιακή κάποιου είδους κερδοφορία; Και αν υπήρχε να μας την υποδείξετε. Αλλά μην κοροϊδεύουμε τους εαυτούς μας. Η Ολυμπιακή είχε μία κάθετη πορεία ελλειμμάτων και χρεών.
      Εδώ θυμίζω ότι οι προσπάθειες πώλησης είχαν ξεκινήσει, ειλικρινά πράγματι, το δέχομαι, με καλή πίστη, επί ημερών σας. Και δεν προχώρησε, όχι επειδή δεν το ήθελε πολιτικά η τότε κυβέρνηση, αλλά απλώς δεν τα κατάφερε. Και δεν τα κατάφερε ακριβώς για το λόγο που σήμερα κατηγορούμαστε εμείς. Διότι η Ολυμπιακή ήταν μία επιχείρηση με μεγάλα ανοίγματα. Ποιος επιχειρηματίας θα αναλάμβανε το τεράστιο ρίσκο να επενδύσει, χωρίς κάποια εχέγγυα για την επιτυχία της επιχειρηματικής του δραστηριότητας, όταν μάλιστα το νομικό καθεστώς ήταν κάτι περισσότερο από νεφελώδες. Και όχι μόνο αυτό, αλλά όταν κανένας επιχειρηματίας δεν εμπιστευόταν την τότε κυβέρνηση, γιατί θεωρούσαν –και δικαίως- ότι όσα έλεγε και έκανε εντάσσονταν σε προεκλογικές σκοπιμότητες. 
      Αντίθετα, οι προσπάθειές μας για αποκρατικοποίηση έφθασαν στο πλέον προχωρημένο στάδιο, που κατάφερε να πλησιάσει ποτέ αντίστοιχη απόπειρα.
      Καταφέραμε να φτάσουμε στην υπογραφή ενός memorandum of understanding με συγκεκριμένους επενδυτές το καλοκαίρι του 2005. Τελικά, όμως, η όλη προσπάθεια δεν τελεσφόρησε λόγω της έκδοσης της αρνητικής απόφασης της Επιτροπής το Σεπτέμβριο του 2005 και των συνακόλουθων αρνητικών νομικών επιπτώσεων και κυρίως αυτής της νομικής αβεβαιότητας. 
      Θυμίζω ότι η Επιτροπή ζητά την επιστροφή κρατικών ενισχύσεων από την «Ολυμπιακή Αεροπορία», ενισχύσεων περί τα 650.000.000 ευρώ για το μεγαλύτερο μέρος των οποίων θεωρεί συνυπεύθυνες και τις «Ολυμπιακές Αερογραμμές» πέραν ενός ποσού 39.000.000 για τα οποία θεωρεί αποκλειστικά υπόχρεες τις «Ολυμπιακές Αερογραμμές» λόγω –και θα έλθουμε σ’ αυτό το θέμα γιατί είναι το πλέον σύνθετο- της φερόμενης διαδοχής στην οικονομική δραστηριότητα της «Ολυμπιακής Αεροπορίας». 	
      	(Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      	Εδώ τίθεται και το μεγάλο θέμα της διαδοχής. Ενδεχομένως –και θέλω να είμαι πολύ προσεκτικός- η κατάθεση της αλληλογραφίας μεταξύ του ελληνικού δημοσίου και της Ευρωπαϊκής Επιτροπής καθ’ όλη τη διάρκεια του 2003 ως προς τον κίνδυνο διαδοχής, τον οποίο διέτρεχε από τότε το εγχείρημα των «Ολυμπιακών Αερογραμμών» θα ήταν άκρως αποκαλυπτική ακόμη και για τους πλέον δύσπιστους. 
      Ωστόσο, όπως είπα και προηγουμένως, η Κυβέρνηση αντιμετωπίζει το θέμα της Ολυμπιακής με υπευθυνότητα, λαμβάνοντας υπόψη τις εκκρεμείς δικαστικές διαδικασίες με την Ευρωπαϊκή Επιτροπή και την ανάγκη εξεύρεσης ουσιαστικής λύσης στο πρόβλημα που παρέλαβε. Είμαι, όμως, υποχρεωμένος να δώσω κάποιες σχετικές απαντήσεις γι’ αυτό το θέμα, αφού γι’ αυτό κυρίως εγκαλούμαστε. Και εγκαλούμαστε –επιτρέψτε μου να το πω- όχι υπεύθυνα. 
      	Ως προς τα δήθεν περί παραδοχής της διαδοχής, που αναφέρονται και στο κείμενο της επερώτησής σας, αλλά και οι περισσότεροι εκ των συναδέλφων μνημόνευσαν σήμερα, θα ήθελα ενδεικτικά, αγαπητοί συνάδελφοι, να επισημάνω αποσπάσματα δημοσίων κειμένων, όπως τον ισολογισμό μετασχηματισμού της εταιρείας «Ολυμπιακή Αεροπορία» με ημερομηνία 29 Νοεμβρίου του 2003, όπου οι Έλληνες λογιστές ανέφεραν: «Για τα ποσά που περιλαμβάνονται στον ισολογισμό μετασχηματισμού, καθώς και για τις συμβάσεις, τα εμπορικά δικαιώματα και το προσωπικό, που είναι συνδεδεμένα με την άσκηση του επενδυτικού έργου και που περιλαμβάνονται στη συνοδευτική έκθεση, δεν έχει εξασφαλιστεί η συναίνεση των αντισυμβαλλομένων, υιοθετώντας την παραδοχή της διαδοχής». 
      	Δεύτερον, θα αναφέρω την ανακοίνωση Τύπου της Επιτροπής στις 16 Μαρτίου του 2004 -τρεις μέρες αφού εγώ είχα αναλάβει το Υπουργείο- που άνοιξε το φάκελο, που οδήγησε και στην απόφαση του 2005, όπου αναφερόταν: «Παράλληλα η Επιτροπή σκοπεύει να εξακριβώσει τις συνθήκες κάτω από τις οποίες το ελληνικό δημόσιο δημιούργησε στο τέλος του 2003 μία νέα εταιρεία με την επωνυμία «Ολυμπιακές Αερογραμμές» η οποία ανέλαβε το πτητικό έργο της «Ολυμπιακής Αεροπορίας». Η Επιτροπή στηρίζεται στην αρχή ότι όλες οι εταιρείες που ανήκαν στον όμιλο, αποτελούν μία και την αυτή επιχείρηση από την άποψη των κοινοτικών κανόνων περί κρατικών ενισχύσεων. Η εταιρεία ανέκτησε επίσης τους διαθέσιμους χρόνους στα αεροδρόμια, τα δικαιώματα κυκλοφορίας και τις υποχρεώσεις παροχής δημόσιας υπηρεσίας που κατείχε η «Ολυμπιακή Αεροπορία». Κάτω από τις συνθήκες αυτές, η Επιτροπή αμφισβητεί τη νομιμότητα των πλεονεκτημάτων από τα οποία δύνανται να επωφεληθούν οι «Ολυμπιακές Αερογραμμές» ως κληρονόμος της «Ολυμπιακής Αεροπορίας».
      Τρίτον, στα συμπεράσματα του γενικού εισαγγελέα στην υπόθεση που ξεκίνησε η «Επιτροπή» στις 3 Οκτωβρίου 2003 εναντίον της Ελλάδος για τη μη συμμόρφωση της κυβέρνησης στην απόφαση του 2002, αναφέρεται: «Για να μην καταστεί…. η απόφαση ατελέσφορη, όταν ορισμένα στοιχεία της μεταβίβασης οδηγούν στο συμπέρασμα ότι υφίσταται οικονομική συνέχεια μεταξύ των δύο οντοτήτων, στην υπό κρίση υπόθεση η δικαιούχος των ενισχύσεων εταιρεία δεν δημιούργησε θυγατρική, αλλά μεταβίβασε σε άλλη εταιρεία του ομίλου με νομοθετική πράξη βασικά στοιχεία του ενεργητικού της πρώην Ολυμπιακής, που διατηρεί το βασικό μέρος του παθητικού. Θεωρώ» –συνεχίζουν- «ότι το ελληνικό δημόσιο, αποκλειστικός ή κύριος μέτοχος των εμπλεκομένων εταιρειών, θέλησε να εξασφαλίσει με την παρέμβαση του νομοθέτη την οικονομική συνέχεια μεταξύ «Ολυμπιακής Αεροπορίας» και «Ολυμπιακών Αερογραμμών» υπό τις προαναφερθείσες συνθήκες. Αυτό έχει ως αποτέλεσμα την παρεμπόδιση από πλευράς εθνικού δικαίου της επιστροφής των ενισχύσεων στην πράξη και κατ’ επέκταση της συνέχισης της νόθευσης του ανταγωνισμού».
       Τέλος, στην απόφαση του ίδιου του Ευρωπαϊκού Δικαστηρίου το οποίο καταδίκασε την Ελλάδα για τη μη συμμόρφωση με την απόφαση του 2002, επισημαίνεται: «Η εν λόγω μεταβίβαση αφορούσε όλα τα στοιχεία του ενεργητικού της εταιρείας «Ολυμπιακή Αεροπορία» ελεύθερα χρεών προς τη νέα εταιρεία «Ολυμπιακές Αερογραμμές». Είναι σημαντικό να προστεθεί ότι αυτή η πράξη τελέστηκε κατά τρόπο, ώστε να καταστήσει αδύνατη, δυνάμει του εθνικού δικαίου, την ανάκτηση οφειλών της παλιάς εταιρείας «Ολυμπιακή Αεροπορία» από τη νέα εταιρεία «Ολυμπιακές Αερογραμμές». 
      Κυρίες και κύριοι συνάδελφοι της Αξιωματικής Αντιπολίτευσης, είστε σίγουροι ότι θέλετε να μιλήσουμε περισσότερο γι’ αυτό το θέμα της διαδοχής; Και εν πάση περιπτώσει, αν χρειάζεστε περισσότερες λεπτομέρειες για το ζήτημα της διαδοχής, για το οποίο μας εγκαλείτε και το οποίο αφορά τη δική σας εποχή, μπορείτε να απευθυνθείτε σ’ αυτούς που χειρίστηκαν επί των ημερών σας την υπόθεση και έχουν πλήρες αρχείο της σχετικής αλληλογραφίας με την Ευρώπη. Διότι αν μιλάμε για ευθύνες σχετικά με την Ολυμπιακή και ειδικότερα για νομικούς χειρισμούς, αυτές ανήκουν σαφώς και κατά κοινή ομολογία στην προηγούμενη κυβέρνηση του ΠΑ.ΣΟ.Κ., που χειρίστηκε και το θέμα. 
      Η Κυβέρνησή μας βρέθηκε αντιμέτωπη και με πολλά άλλα μέτωπα. Εκτός από τη διαχείριση των προαναφερθέντων περίπλοκων νομικών ζητημάτων και τη συνεχή διαπραγμάτευση με την Ευρωπαϊκή Επιτροπή, εκλήθημεν να αντιμετωπίσουμε τα αποτελέσματα της αποτυχημένης έναρξης υλοποίησης του νέου επιχειρησιακού προγράμματος των «Ολυμπιακών Αερογραμμών». 
      Ποια ήταν η κατάσταση που παραλάβαμε, όταν το Μάρτιο του 2004 αναλάβαμε την ευθύνη της Ολυμπιακής: Έναντι τετρακοσίων είκοσι πιλότων που έπρεπε να μεταφερθούν στην εταιρεία αυτή, μεταφέρθηκαν τελικώς πεντακόσιοι είκοσι ένας πιλότοι και προσλήφθηκαν επιπλέον και είκοσι εννέα συνταξιούχοι πιλότοι, απ’ αυτούς που μόλις είχαν συνταξιοδοτηθεί, σύμφωνα με τα προβλεπόμενα του δικού σας ν. 3185/2003. Η επάνδρωση των καίριων διοικητικών θέσεων στην ιεραρχία της εταιρείας είχε γίνει με την τοποθέτηση συνταξιούχων. Και δεν θα μείνω σε αοριστίες. Ο επικεφαλής του εμπορικού κλάδου, συνταξιούχος. Ο επικεφαλής του ανθρώπινου δυναμικού, συνταξιούχος. Ο διευθυντής πτητικής εκμετάλλευσης, συνταξιούχος. Η επάνδρωση των καίριων διοικητικών θέσεων ευθύνης έγινε από συνταξιούχους, για να προχωρήσει η νέα εταιρεία! Τύποι αεροσκαφών που δεν προβλέπονταν στο επιχειρησιακό πρόγραμμα, μεταφέρθηκαν στην εταιρεία. Παρ’ όλα αυτά, τρεις μήνες μόνο πριν τους Ολυμπιακούς Αγώνες η εταιρεία δεν διέθετε τον απαιτούμενο στόλο αεροσκαφών, αφού αντί για σαράντα τέσσερα αεροσκάφη που απαιτούντο για το πρόγραμμα των δρομολογίων, βάσει του δικού σας σχεδιασμού, υπήρχαν μόνο τριάντα πέντε διαθέσιμα. 
      Η αποτυχημένη, επίσης, μεθόδευση της εργασιακής αναδιαπραγμάτευσης με τους συνοδούς-φροντιστές, οδήγησε σε επιχειρησιακή και οικονομική κρίση ήδη από το Δεκέμβριο του 2003 στην έναρξη της λειτουργίας της εταιρείας. Εντός δεκαοκτώ ημερών λειτουργίας το 2003, είχε προλάβει να σωρεύσει ζημίες ύψους 23.000.000 ευρώ.
      Ο συνδυασμός της μη διάθεσης των απαιτούμενων για την εκτέλεση του προγράμματος των δρομολογίων αεροσκαφών και η μακρά απεργία των συνοδών- φροντιστών, είχαν οδηγήσει στη σύναψη σωρείας πολυδάπανων μισθώσεων αεροσκαφών με πληρώματα από ξένες εταιρείες -που σήμερα μας κατηγορείτε- συνολικού κόστους 7.000.000 ευρώ και ασφαλώς οδήγησαν και στη μείωση των εσόδων της εταιρείας λόγω της διαρκούς αναταραχής. Συνέπεια αυτών ήταν η εταιρεία να πετάει με άδεια, πανάκριβα μισθωμένα αεροσκάφη και στο πρώτο τρίμηνο της λειτουργίας της, να καταγράψει έλλειμμα 64.000.000 ευρώ, δηλαδή απόκλιση από το δικό σας επιχειρησιακό σχέδιο κατά 300%.
      Αυτή ήταν η κατάσταση που παραλάβαμε. Και, αν θέλετε, είναι ένα πραγματικό θαύμα το γεγονός ότι σήμερα οι «Ολυμπιακές Αερογραμμές» εξακολουθούν και πετάνε. Αυτό οφείλεται στην υπερπροσπάθεια που καταβάλαμε όλοι μαζί, διοίκηση και εργαζόμενοι, με χρηστή διαχείριση, με ορθολογικές και ρεαλιστικές επιλογές, μέσα μάλιστα σ΄ ένα ασφυκτικά ανταγωνιστικό περιβάλλον για τις αερομεταφορές παγκόσμια.
      Όσο για την «Ολυμπιακή Αεροπορία» για την οποία δαπανήθηκε πάνω από 1.000.000.000.000 δραχμές για τη δεκαετή της εξυγίανση, την περίφημη εξυγίανση από το 1994, αρκεί και μόνο να υπενθυμίσουμε ότι όταν την παρέλαβε η Κυβέρνησή μας, δεν είχε πλέον ούτε ένα ευρώ στο μετοχικό της κεφάλαιο. Οι συσσωρευμένες της ζημιές ανέρχονταν στο τέλος του 2003 σε 900.000.000 ευρώ. Αυτά παραλάβαμε, αγαπητοί συνάδελφοι.
      Παρέλκει να υπεισέλθουμε σε περαιτέρω λεπτομέρειες για τον τεράστιο αριθμό άλλων εσφαλμένων χειρισμών για την αναδιάρθρωση του ομίλου της Ολυμπιακής. Η άγνοια και η αδιαφορία που επιδείχθηκαν σε κρίσιμα ζητήματα, αποδεικνύουν και το βαθμό της σοβαρότητας με την οποία αντιμετωπίστηκε το όλο θέμα στο παρελθόν. 
      Θα σας αναφέρω μερικά αποσπασματικά παραδείγματα. Καμία πρόνοια δεν είχε ληφθεί για τη νομιμοποίηση των πρακτορείων της εταιρείας στο εξωτερικό, μετά τη μεταφορά του πτητικού έργου. Αυτό είχε ως αποτέλεσμα το διεθνή περίγελο και την ύπαρξη κυρίως νομικού κενού στις εργασιακές σχέσεις πεντακοσίων τριάντα εργαζομένων.
      Άλλο παράδειγμα. Οι δικοί σας χειρισμοί οδήγησαν στο χείλος της κατάπτωσης, εγγυήσεις αξίας 200.000.000 ευρώ, που είχαν δοθεί από το δημόσιο για την αγορά των τεσσάρων αεροσκαφών AIRBUS Α340 για υπερπόντιες πτήσεις. Παράλληλα, θα έπρεπε να επιστραφούν και τα αεροσκάφη στους δανειστές. 
      Η κυβέρνηση είχε δώσει τις εγγυήσεις και είχε υπογράψει τις σχετικές συμβάσεις το 1999, που προέβλεπαν τη δυνατότητα αποκατάστασης, χωρίς όμως να έχει καν διασφαλίσει ότι υπάρχει νομική βάση στο ελληνικό δίκαιο για να χρησιμοποιήσει τελικά, όταν θα υπήρχε ανάγκη, αυτά τα δικαιώματα. Η προχειρότητα των χειρισμών οδήγησε στην αδυναμία χρήσης των δύο από τα τέσσερα αυτά αεροσκάφη για περισσότερο από έξι μήνες, με σημαντικές συνέπειες στα ιδιαίτερης οικονομικής αξίας δρομολόγια μακρών αποστάσεων.
      Κυρίες και κύριοι συνάδελφοι, η παραπάνω ανάλυση, όσο σύντομα μπορούσα, κάνει τα περί δήθεν ευθυνών της Νέας Δημοκρατίας για την απαξίωση, συρρίκνωση και οικονομική καταβαράθρωση, για την έλλειψη, τάχα, επιχειρησιακών σχεδίων και αποφάσεων, αλλά και τα γνωστά περί εκποίησης κερδοφόρων εταιρειών, να φαντάζουν τουλάχιστον γραφικά. 
      Ποια είναι, όμως, σήμερα η κατάσταση; Οφείλουμε να είμαστε πραγματιστές. Η προσέγγιση της Ευρωπαϊκής Επιτροπής στο ζήτημα της Ολυμπιακής, είναι από επιφυλακτική μέχρι άκρως αρνητική. Και αυτό αυτονόητα δεν οφείλεται σ΄ εμάς.
      Ήδη από το Μάρτιο του 2004 η Επιτροπή ανέφερε σε ανακοίνωσή της: «Είναι πλέον καιρός να αντιδράσουμε. Πρόκειται για την τελευταία ευκαιρία που προσφέρεται στην «Ολυμπιακή Αεροπορία». Εάν η διαδικασία ιδιωτικοποίησης δεν διενεργηθεί σε πλήρη συμμόρφωση με την ευρωπαϊκή νομοθεσία, η εταιρεία θα πρέπει να τεθεί υπό εκκαθάριση, όπως συνέβη με άλλες εταιρείες στη λειτουργούσα υπό συνθήκες ανταγωνισμού αγορά αεροπορικών μεταφορών». Αυτό το βαρύ κλίμα, κύριοι συνάδελφοι, κληρονόμησα. Μάρτης του 2004. Και μέσα σ’ αυτό το κλίμα, αναζητούμε σήμερα λύσεις. 
      Οι αντιξοότητες που προκύπτουν λόγω των νομικών αδιεξόδων που είχαν προκληθεί στο παρελθόν σε σχέση με την Ευρωπαϊκή Επιτροπή, απαιτούν ρεαλιστική διαχείριση της σημερινής κατάστασης για την εξεύρεση λύσης. Μετά την έκδοση της απόφασης της Επιτροπής το Σεπτέμβριο του 2005 και τη συνακόλουθη εμπλοκή των προσπαθειών αποκρατικοποίησης, έγινε η κατάθεση των ακυρωτικών προσφυγών στο Ευρωπαϊκό Δικαστήριο. Μας εγκαλέσατε και τότε για το ότι δεν κάναμε προσφυγές. Έγιναν προσφυγές. Επόμενη ενέργειά μας ήταν η λήψη απόφασης για τη σύσταση νέας αεροπορικής εταιρείας, με σκοπό την αποφυγή δημιουργίας μονοπωλίου στην ελληνική αγορά αερομεταφορών. Και γι’ αυτό μας εγκαλούσατε τότε. Είναι μια εναλλακτική λύση, που οφείλαμε να προσδιορίσουμε. 
      Η προσπάθεια αυτή έχει ήδη ξεκινήσει. Έχει διερευνηθεί το επενδυτικό ενδιαφέρον και έχουν προχωρήσει οι εργασίες αδειοδότησης του νέου σχήματος. Ο ρυθμός προόδου της σχετικής προετοιμασίας, όμως, εξαρτάται κυρίως από τις προσπάθειες που εντατικά καταβάλλει το ελληνικό δημόσιο με την Ευρωπαϊκή Επιτροπή για εξεύρεση νομικής φόρμουλας, μια λύση η οποία θα επέτρεπε την πώληση των αερογραμμών και των δραστηριοτήτων παράλληλα της «Ολυμπιακής Αεροπορίας». Όπως γνωρίζετε, η σχετική πρόταση του ελληνικού δημοσίου εκκρεμεί ακόμη ενώπιον της Ευρωπαϊκής Επιτροπής. Το ελληνικό δημόσιο έχει επίσης ενημερώσει την Επιτροπή λεπτομερώς για την ύπαρξη επενδυτικού ενδιαφέροντος για την υφιστάμενη εταιρεία, σε περίπτωση που υπάρξει συμφωνημένη λύση για την επίλυση του προβλήματος της ανάκτησης των κρατικών ενισχύσεων. 
      Τα παραπάνω, κυρίες και κύριοι συνάδελφοι, επαναξιολογούνται πλέον υπό το φως των αποτελεσμάτων και των διαιτητικών …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, λίγο χρόνο από τη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Θα σας δώσω.
      ΜΙΧΑΗΛ-ΓΙΩΡΓΟΣ ΛΙΑΠΗΣ (Υπουργός Μεταφορών και Επικοινωνιών): Τα παραπάνω, επαναλαμβάνω, επαναξιολογούνται πλέον υπό το φως των αποτελεσμάτων και των διαιτητικών διαδικασιών σχετικά με τις αξιώσεις της «Ολυμπιακής Αεροπορίας» έναντι του ελληνικού δημοσίου. Η επιδίκαση σημαντικών ποσών αποζημιώσεων από το Διαιτητικό Δικαστήριο υπέρ της «Ολυμπιακής Αεροπορίας» είναι μια σημαντικότατη εξέλιξη, της οποίας οι επιπτώσεις στα οικονομικά και στην κεφαλαιοποίησή της ερευνώνται εντός του γενικότερου πλαισίου εξεύρεσης λύσης. 
      Πρέπει να τονίσω σχετικά, ότι τις αναφορές των αγαπητών συναδέλφων της Αντιπολίτευσης σε προσφυγή της «Ολυμπιακής Αεροπορίας», που έγινε δήθεν κατά την περίοδο της δικής σας διακυβέρνησης, μόνο ως αστεϊσμό μπορώ να τις εκλάβω. Διότι το σύνολο των σχετικών αγωγών της «Ολυμπιακής Αεροπορίας» προς το Διαιτητικό Δικαστήριο, κατατέθηκε από το Δεκέμβριο του 2005 και έπειτα. 
      Όσο για την εκτίμηση περί του δικαίου των αιτημάτων της «Ολυμπιακής Αεροπορίας» για αποζημιώσεις, για την υποχρεωτική λειτουργία άγονων γραμμών από το 1944 έως το 2001 και για την πρόωρη μετεγκατάστασή της στα Σπάτα το 2001, κατατέθηκε μια καινούργια προσφυγή των «Ολυμπιακών Αερογραμμών». 
      Να συντομεύσω. Η Κυβέρνηση καταβάλλει μια εμπεριστατωμένη προσπάθεια για την επίλυση του δυσχερούς προβλήματος του ομίλου της Ολυμπιακής.
      Και το πράττει, λαμβάνοντας εν τω μεταξύ όλα τα εφικτά μέτρα εντός του πλαισίου της κοινοτικής και εθνικής νομιμότητας, μέτρα όπως, για παράδειγμα, η πιστωτική προστασία των εταιρειών και η παράταση του δικαιώματος παροχής υπηρεσιών επίγειας εξυπηρέτησης προς τρίτους σε περιφερειακούς αερολιμένες, που δεν έχουν ακόμη απελευθερωθεί από τη σχετική κοινοτική οδηγία. 
      Περαιτέρω και σύμφωνα με τις σχετικές εξαγγελίες και δεσμεύσεις μας, η Κυβέρνηση έχει ήδη επεξεργαστεί σχέδιο κοινωνικής προστασίας των εργαζομένων. Ανεξαρτήτως από το ποια θα είναι η έκβαση των προσπαθειών για την επίλυση του προβλήματος, εμείς έχουμε ένα συγκεκριμένο σχέδιο που προστατεύει τους εργαζόμενους. Η πρόσφατη μάλιστα νομοθετική διασφάλιση της συνταξιοδοτικής πληρωμής του εφάπαξ στο ύψος που δικαιολογημένα ανέμεναν οι προς αποχώρηση εργαζόμενοι, αποτελεί περίτρανη απόδειξη των προσπαθειών μας για την προστασία των εργαζομένων και της κοινωνικής μας ευαισθησίας. Και πρέπει να ομολογήσω ότι και οι εργαζόμενοι έχουν αντιληφθεί την ειλικρινή μας προσπάθεια. Κατανοούν τις δυσκολίες που αντιμετωπίζουμε. Είναι ενδεικτικό ότι στηρίζουν το εγχείρημά μας και έχουμε εδώ και τρία χρόνια εργασιακή ειρήνη, εργασιακή ειρήνη που ποτέ στο πρόσφατο παρελθόν δεν είχε επιτευχθεί. 
      Είναι, λοιπόν, σαφές ότι η Κυβέρνησή μας παρέλαβε την «Ολυμπιακή Αεροπορία» και τις «Ολυμπιακές Αερογραμμές» σε κατάσταση πλήρους οικονομικής και λειτουργικής απαξίωσης και νομικών αδιεξόδων. Παρά ταύτα, κατέβαλε και καταβάλλει κάθε δυνατή προσπάθεια για την επίτευξη βιώσιμης λύσης μέσω των συνεχιζομένων προσπαθειών αποκρατικοποίησης. Εξάντλησε κάθε περιθώριο διαπραγμάτευσης με την Ευρωπαϊκή Επιτροπή προς αυτήν την κατεύθυνση. Ταυτόχρονα, με τον εξορθολογισμό του τρόπου της καθημερινής λειτουργίας τους, τόσο η «Ολυμπιακή Αεροπορία» όσο και οι «Ολυμπιακές Αερογραμμές» είναι έτοιμες να βελτιώσουν ακόμη περισσότερο στο άμεσο μέλλον τα επίπεδα της εξυπηρέτησης που παρέχουν, ανταποκρινόμενες στις διεθνείς απαιτήσεις.
      Αγαπητοί συνάδελφοι του ΠΑ.ΣΟ.Κ., αυτή είναι η πραγματικότητα. Αυτές είναι και οι ευθύνες σας. Αυτό είναι και το αριστούργημά σας, όπως ειρωνικά το απεκάλεσε σε έκρηξη αυτοκριτικής και υψηλόβαθμο στέλεχος του ΠΑ.ΣΟ.Κ., πρωτοκλασάτος πρώην Υπουργός. Αυτό, λοιπόν, το αριστούργημα ή κατά άλλους την «καυτή πατάτα», είμαστε εμείς σήμερα υποχρεωμένοι να διαχειριστούμε και το κάνουμε με υπευθυνότητα και ρεαλισμό. Είναι, όμως, υποκριτικό και εξόχως άδικο να μας κατηγορείτε για κάτι που αποκλειστικά υπεύθυνοι είστε εσείς. Ακόμη και η αντιπολιτευτική μανία έχει τα όρια της. 
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, παρακολούθησα με πολλή προσοχή τον κύριο Υπουργό και αναρωτήθηκα: Χρειαζόταν να έρθει εδώ να μας πει αυτά που μας είπε;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Απαραίτητο ήταν. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μπορούσατε να μας τα στείλετε –ήταν μια έκθεση, πολύ καλή, κύριε Υπουργέ- και στις θυρίδες μας και να ενημερώσετε όλους τους συναδέλφους. Εδώ σας καλέσαμε να απαντήσετε επί συγκεκριμένων ερωτημάτων και δεν απαντήσατε. Διαβάσατε ένα κείμενο, αυτό σας έγραψαν οι συνεργάτες σας, αυτά είναι τα βιώματα τα δικά σας, όμως άλλα είναι τα ερωτήματα. Ξεκινήσατε την ομιλία σας πάλι με μια προσέγγιση, ότι «Εγώ δεν θα σταθώ στις ευθύνες του παρελθόντος, θα μιλήσω για το παρόν και το μέλλον» και κλείσατε την ομιλία σας αναφερόμενος στους «αποκλειστικά υπεύθυνους σε σχέση με την Ολυμπιακή».
      Εγώ έχω μια άλλη προσέγγιση, αν θέλετε, μέσα από τα πολλά χρόνια της παρουσίας μου στο Κοινοβούλιο, αλλά και πιο πριν, δηλαδή ότι το θέμα της Ολυμπιακής πράγματι είναι μεγάλο, πράγματι είναι πολύπλοκο, αλλά θα πρέπει να γνωρίζουν οι Έλληνες και να τους ειδοποιήσουν ότι η Ολυμπιακή παραδόθηκε, πωλήθηκε -αν θέλετε- από τον αείμνηστο Ωνάση στο ελληνικό δημόσιο το 1974 με ζημιές. Δηλαδή, πριν περιέλθει στο ελληνικό δημόσιο, είχε ζημιές. Αυτή είναι η αλήθεια. 
Και η αλήθεια είναι ότι στην πορεία καμία πολιτική δύναμη δεν οπλίστηκε με το θάρρος -πάντοτε υπολόγιζαν το πολιτικό κόστος- να πάρει τις δέουσες αποφάσεις. Από εκεί και πέρα, υπάρχουν ευθύνες σε διοικήσεις, υπάρχουν ευθύνες, αν θέλετε, σε συνδικάτα, ιδιαίτερα όταν δεν μπορούσαν να δουν τις εξελίξεις και την προσαρμογή στα νέα δεδομένα. Το σίγουρο, όμως, είναι ότι όλες, μα όλες οι κυβερνήσεις που προηγήθηκαν, δεν μπήκαν στην κυρίαρχη δική σας λογική και σκέψη, του να απαξιώσουμε την εταιρία προς όφελος των ανταγωνιστών της, για να κλείσει. Αυτή είναι η μεγάλη διαφορά που μας χωρίζει. Και εδώ δεν είναι ότι αυτά τα λέμε εμείς μόνο.
      Σας θυμίζω εδώ ότι ο Πρόεδρός σας, ο πρώτος Πρόεδρος που βάλατε, ο κ. Παπαγεωργίου, είχε πει επί λέξει: «Συμφέροντα καθηλώνουν την Ολυμπιακή». Και συνεχίζει παρακάτω, λέγοντας ότι «Οι ανταγωνιστές της Ολυμπιακής διαπλέκονται και χρηματοδοτούν κόμματα….» κ.λπ.. Και προφανώς για το δικό σας κόμμα θα γνώριζε. Δεν μπορεί, όμως,  να γνώριζε για τα άλλα κόμματα. 
      Να σας πω κάτι; Εγώ ειλικρινά εκπλήσσομαι πώς ο εισαγγελέας δεν φώναξε τον κ. Παπαγεωργίου να του πει: «Τι γίνεται εδώ;». Και ειλικρινά δεν γνωρίζω γιατί εσείς, κύριε Υπουργέ, με την ευαισθησία που σας διακρίνει, δεν στείλατε τότε τον κ. Παπαγεωργίου στον εισαγγελέα. Δεν τα λέμε εμείς αυτά. 
      Δεύτερον, κύριε Υπουργέ, σας θυμίζω ότι το 2003 –το είπατε κι εσείς εδώ, αλλά αυτά τα περάσατε εν τάχει- καταρτίστηκε ένα επιχειρησιακό σχέδιο. Ήρθε ένας νόμος και έβαζε τα πράγματα σε μια σειρά. «Ολυμπιακές Αερογραμμές»: μηδέν ζημιές. Νομικό σχήμα, θα μου πείτε. Ναι, νομικό σχήμα, όμως υπαρκτή η εταιρία. Και γι΄αυτό το επιχειρησιακό σχέδιο –όπως ξέρετε, όλα αυτά υποβάλλονται και στην Ευρωπαϊκή Ένωση- δεν υπήρχαν εμφανώς αντιρρήσεις. Εγώ προσέχω τις λέξεις μου, γιατί αντίστοιχες πρακτικές ακολουθήθηκαν και για άλλες εταιρίες. Σας θυμίζω την «ALITALIA». Και βέβαια, για να γίνει αυτό το επιχειρησιακό σχέδιο, υπήρξε και κόστος. Και εδώ οφείλουμε να σφίξουμε το χέρι της συντριπτικής πλειοψηφίας των εργαζομένων, που τότε συμφώνησαν, ακριβώς για να υπάρξει βιώσιμη λύση, στην κατεύθυνση της ιδιωτικοποίησης, αν θέλετε.
      Και αντί να προχωρήσετε σ’ αυτό που βρήκατε και να το υπερασπιστείτε νομικά και πολιτικά, αυτό δεν το κάνατε. Από την πρώτη στιγμή πήγατε στη λογική ότι «Για όλα φταίει το ΠΑ.ΣΟ.Κ.». Εγώ δεν βγάζω τις ευθύνες του ΠΑ.ΣΟ.Κ. απ΄έξω στο συγκεκριμένο ζήτημα. Αντί, όμως, να υπερασπιστείτε το δημόσιο συμφέρον και το συμφέρον της Ολυμπιακής, άκουσα και ακούσαμε εδώ έκπληκτοι διάφορα δικά σας νομικά κατασκευάσματα. Έχετε δώσει απάντηση σ’ αυτά; Θυμηθείτε ότι ακόμη και ο Πρωθυπουργός, κύριοι συνάδελφοι της Νέας Δημοκρατίας, είπε –για να το πω ακριβώς, θα το διαβάσω- ότι η μόνη λύση είναι «η εκκαθάριση εν λειτουργία». Ο Πρωθυπουργός το είπε στην Έκθεση της Θεσσαλονίκης, πέραν του ότι το είχατε πει και εσείς.
       ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών):  Δεν το είπα εγώ.  Ο Ρουσόπουλος το είχε πει. 
       ΜΙΛΤΙΑΔΗΣ ΠΑΠΑΪΩΑΝΝΟΥ: Ο Ρουσόπουλος το είχε πει.  Μάλιστα! Θυμήθηκε το Ρουσόπουλο. Λέτε και ο Ρουσόπουλος δεν είναι η φωνή του Πρωθυπουργού! 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών):  Δεν το’ πε ο Πρωθυπουργός.
       ΜΙΛΤΙΑΔΗΣ ΠΑΠΑΪΩΑΝΝΟΥ:  Με συγχωρείτε. Δηλαδή τι μου είπατε αυτήν τη στιγμή; Ότι δηλαδή ο Κυβερνητικός Εκπρόσωπος δεν συνεννοείται με τον Πρωθυπουργό για το τι λέει;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών):  Δεν το είπε ο Πρωθυπουργός. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Στην Έκθεση της Θεσσαλονίκης το επανέλαβε. Και όλοι σας. Και αυτήν τη στιγμή ειλικρινά βάζετε ζητήματα λειτουργίας της Κυβέρνησης. Δηλαδή, ό,τι λέει ο Κυβερνητικός Εκπρόσωπος, δεν εκφράζει τον Πρωθυπουργό; Και το λέτε, ενώ ξέρετε ότι είναι πρακτικά αδύνατη μια τέτοια υπόθεση. 
      Και εγώ σας ερωτώ ευθέως, για να μου απαντήσετε, με την υπευθυνότητα και την ευαισθησία  που σας διακρίνει, που οφείλω να την αναγνωρίσω. Και θα σας πω αμέσως μετά γιατί. Αυτό δεν συνετέλεσε καθοριστικά στην απαξίωση της εταιρίας, που ήταν η πρώτη σας σκέψη από την αρχή; Και είπα ότι θα προχωρήσω παρακάτω, γιατί θέλω να πω κάτι. Σας παρακολουθώ από κοντά, κύριε Υπουργέ, όπως όλους τους συναδέλφους, πολιτικά βέβαια. Θέλω να πω ότι πολλές φορές έχετε ευαισθησίες σε σχέση με το δημόσιο συμφέρον –και τις εκφράζετε- πολύ παραπέρα απ’ ό,τι η Κυβέρνησή σας. Όμως, ο αυθεντικός εκφραστής της οικονομικής πολιτικής της Κυβέρνησης, πέρα από τον Πρωθυπουργό, είναι ο κ. Αλογοσκούφης. 
      Ο κ. Αλογοσκούφης έχει άποψη για τα πράγματα. Έχει μία νεοφιλελεύθερη πολιτική, αυτήν την οποία υπηρέτησε και με τον κ. Μάνο, όταν ήταν Υπουργός ο κ. Μάνος και τον είχε επικεφαλής στο Σώμα Οικονομικών Εμπειρογνωμόνων και έχει μία άποψη…
      ΣΤΕΦΑΝΟΣ ΜΑΝΟΣ: Εγώ υπηρετούσα τότε, όχι ο κ. Αλογοσκούφης.
      ΜΙΛΤΙΑΔΗΣ ΠΑΠΑΪΩΑΝΝΟΥ: Στο Σ.Ο.Ε., στο Σώμα Οικονομικών Εμπειρογνωμόνων, είχατε τον κ. Αλογοσκούφη. Τον είχατε επιλέξει ως καλό σας σύμβουλο, κύριε Μάνο και η λογική ήταν: «όλα στον ιδιωτικό τομέα». Και αυτή υλοποιείται σήμερα. Η ίδια πολιτική είναι, εκείνης της περιόδου! Μην έχετε καμία αμφιβολία. Και δεν είναι τυχαίες οι γνωστές αντιθέσεις που έχουν βγει στην επιφάνεια ανάμεσα και σε σας, ανάμεσα και σε άλλους Υπουργούς με τον κ. Αλογοσκούφη. 
      Αλλά τι να κάνουμε; Ο κ. Καραμανλής αυτόν εμπιστεύεται. Και εδώ αρχίζουν τα μεγάλα ερωτήματα, στα οποία δεν μας απαντάτε και δεν μας απαντάτε ούτε σ’ αυτά που σας είπε ο κ. Παπαγεωργίου ούτε σε σχέση μ΄ αυτά που σας είπαν οι άλλοι συνάδελφοί μου. 
      Όμως, εγώ θα θέσω και κάποια άλλα ερωτήματα. Πόσο έχουν ανέβει, κύριε Υπουργέ, τα ελλείμματα τον τελευταίο χρόνο στις δημόσιες επιχειρήσεις; Για τις σαράντα εννέα Δ.Ε.Κ.Ο. –εκτός Ολυμπιακής- για το 2007, οι ζημιές θα αγγίξουν το 1.400.000.000 ευρώ! 
      ΚΩΝΣΤΑΝΤΙΝΟΣ ΤΑΣΟΥΛΑΣ: Στο Υπουργείο Μεταφορών;
      ΜΙΛΤΙΑΔΗΣ ΠΑΠΑΪΩΑΝΝΟΥ: Οι σαράντα εννιά Δ.Ε.Κ.Ο. συνολικά. Διαβάστε τον προϋπολογισμό του κράτους να τα δείτε. Τα στοιχεία είναι από εκεί. Και αν δεν διαβάζετε τον προϋπολογισμό του κράτους, μπορείτε να διαβάσετε την «ΚΑΘΗΜΕΡΙΝΗ» στις 26-11-2006. Όμως αυτά τα έχουμε ξαναπεί εδώ. Και οι ζημιές ουσιαστικά διπλασιάζονται το 2006 σε σχέση με το 2005.
      Τι κάνατε εσείς, κύριε Υπουργέ, για την Ολυμπιακή; Φτιάξατε μια καινούργια εταιρεία, την «PANTHEON AIRWAYS». Πού είναι αυτή η εταιρεία; Τι έχει προσφέρει σήμερα δεκαπέντε μήνες μετά από τότε που ιδρύθηκε; Γιατί δόθηκαν όλες αυτές οι υπέρογκες αποζημιώσεις στον πρόεδρό της, στα μέλη του διοικητικού συμβουλίου, υπερπολυτελή γραφεία στο Κολωνάκι; Κάνουν τίποτα; Θα συμβάλουν σε τίποτα σε σχέση με το σχέδιο που έχετε μπροστά σας; Γιατί τη διατηρείτε;
      Σας μίλησαν οι συνάδελφοι για κομματισμό σε όλο του το μεγαλείο. Θέλετε κάτι να σας πω; Έχω εδώ μπροστά μου –μου έδωσε ο κ. Σκουλάκης πριν από λίγο, να μην τη διαβάσω και πάρω χρόνο- την έκθεση που έχουν κάνει οι επιθεωρητές στα Χανιά. Διαβάστε να δείτε τι λέει. Δεν μπορεί να μην τα ξέρετε. Υπάλληλος γυναίκα που είχε πάρει άδεια κυήσεως παρουσιαζόταν –σε άδεια κυήσεως- να δουλεύει Κυριακές και να παίρνει λεφτά και εξτρά γιατί ήταν κομματικό σας στέλεχος. Και τόσα άλλα. Τι να πρωτοπώ; Να πω για μεταθέσεις και μετακινήσεις που έφευγαν υπάλληλοι που ήταν εποχικοί και καταλάμβαναν μετά διευθυντικές θέσεις χωρίς καμιά προϋπηρεσία κ.λπ.;
      Εδώ, λοιπόν, υπάρχει ένα ζήτημα κομματισμού. Οι κουμπάροι –τέλος πάντων, εγώ τα έχω χαμένα με τους κουμπάρους- ανθούν και στην Ολυμπιακή. Τι γίνεται; Τόσες κουμπαριές; Δηλαδή, εντάξει ο κ. Μητσοτάκης, αλλά τελικά το πέρασε αυτό ως επιδημία στο σύνολο των στελεχών της Νέας Δημοκρατίας; Είναι ατελείωτοι και βέβαια βολεμένοι.
      Από εκεί και πέρα υπάρχουν επί μέρους καταγγελίες. Και εγώ ρωτώ πάλι πού είναι ο εισαγγελέας σε σχέση με μισθώσεις αεροπλάνων, σε σχέση με πολυτελή έξοδα. Και υπάρχουν βέβαια και τα σημαντικά περιουσιακά στοιχεία του σημερινού ομίλου, στα οποία δεν δώσατε απάντηση.
      Σας ρωτήσαμε προηγούμενα –και σας ρώτησαν και συνάδελφοι- τι γίνεται ουσιαστικά με την Τεχνική Βάση της Ολυμπιακής. Είναι ή δεν είναι το βασικό της περιουσιακό στοιχείο; Τι έχετε κάνει σε σχέση μ΄ αυτό; Γιατί το απαξιώνετε; Όταν απαξιώνεται αυτό το περιουσιακό στοιχείο, δεν θα κερδίσουν οι ανταγωνιστές; Δεν θα έχει μείον μεθαύριο στην κατεύθυνση της ιδιωτικοποίησης, αν ποτέ καταλήξει και δεν πάει σε πτώχευση ή σε κλείσιμο, πριν φθάσετε εκεί; Γιατί εκεί οδηγούνται τα πράγματα.
      Τι γίνεται με τα slots; Ακούσατε τον κ. Βερελή. Έχετε φέρει και το σχέδιο που θα συζητήσουμε την επόμενη εβδομάδα. Τελικά αυτό δεν είναι το μεγάλο περιουσιακό στοιχείο της Ολυμπιακής, ένα από τα μεγάλα της περιουσιακά στοιχεία και εκεί θα την απαξιώσουμε; Και σε τελευταία ανάλυση ποιες είναι οι προοπτικές; Μας τις δώσατε; Μας τις δίνετε; Άρα, η πολιτική σας αυτήν τη στιγμή από τα πράγματα δεν οδηγεί σε αδιέξοδα; 
      Και βέβαια υπάρχει το κρίσιμο ερώτημα: Κακοί χειρισμοί, κακές επιλογές ή πολιτικές εξυπηρέτησης συμφερόντων; Είναι ένα κρίσιμο ερώτημα αυτό που μπορεί να μη σας αγγίζει προσωπικά, αλλά αγγίζει το σύνολο της Κυβέρνησης. Αγγίζει τον Πρωθυπουργό, αγγίζει τον Υπουργό Εθνικής Οικονομίας.
      
      Και εδώ πρέπει να δοθούν απαντήσεις. Δεν μπορεί να γίνονται τόσο εγκληματικά άσχημοι, κακοί χειρισμοί. Δεν γίνεται, δεν δικαιολογούνται. Αυτό είναι το μεγάλο ζήτημα. Και έχουμε σήμερα μια Ολυμπιακή σε ελεύθερη πτώση.
      Αναφερθήκατε στα ελλείμματα, στις «Ολυμπιακές Αερογραμμές». Να δεχθώ κατ’ αρχάς αυτά τα οποία λέτε εσείς. Εδώ το 2006 σε σχέση με το 2005 διπλασιάστηκαν τα ελλείμματα. Δηλαδή το 2003 την παίρνετε χωρίς ζημιές και ήδη αυτήν τη στιγμή, απ’ ό,τι φαίνεται, έχουμε συσσωρευμένες ζημιές 350.000.000 ευρώ. Αυτό δεν βαρύνει τη δική σας διακυβέρνηση; Τι έχει γίνει με τα μισθωμένα αεροπλάνα αυτήν την περίοδο, από εταιρείες, οι οποίες δεν έχουν και το καλύτερο όνομα, με ανασφάλειες. 
      Ερχόμουν από τη Φρανκφούρτη πριν δέκα μήνες περίπου και ξαφνικά, ενώ έπρεπε να φύγουμε με την Ολυμπιακή ήλθε –δεν θέλω να πω από ποια χώρα- ένα αεροπλάνο, έξαλλοι όλοι οι πελάτες, χωρίς καμία προειδοποίηση κ.λπ., εταιρείες οι οποίες, απ’ ό,τι φαίνεται δεν έχουν και την καλύτερη φήμη ασφάλειας. Και ο κόσμος, βέβαια, διαμαρτύρεται και λέει πώς θα ξαναμπεί στην Ολυμπιακή, είναι ταλαιπωρία. Ταλαιπωρία πέρυσι στο αεροδρόμιο, τεράστια, γιατί η διοίκηση της Ολυμπιακής, που κανένας δεν την ελέγχει, δεν προκήρυξε, λέει, εμπροθέσμως διαγωνισμό για πρόσληψη εποχικού προσωπικού. Και θυμάστε τι είχε γίνει στο αεροδρόμιο. Και βέβαια δεν είναι ότι αυτό διαμορφώνει μία εικόνα και ότι ταυτόχρονα, η εικόνα–ουσία όσον αφορά την απαξίωση της Ολυμπιακής παραπέρα, διαμορφώνει μία κακή εικόνα σε σχέση με τη χώρα. Εδώ θέλουμε μία απάντηση γι’ αυτά τα ζητήματα. Πρέπει να μας δώσετε απάντηση για την «PANTHEON AIRWAYS».
      Δεύτερον, πού βρίσκεται κύριε Υπουργέ, η υποχρέωση της εταιρείας για εγκατάσταση νέου συστήματος ηλεκτρονικής κράτησης θέσεων προϋπολογισμού 4,5 εκατομμυρίων ευρώ; Και τι επιπτώσεις θα έχει αυτό, στο βαθμό που θα εγκατασταθούν, αφού υπάρχει η υποχρέωση της χώρας να λειτουργήσει, αν θυμάμαι καλά από 1.1.2008; Πού είναι αυτό το θέμα; Ασχολείται κανένας; Και είναι από τα μεγάλα ζητήματα σε σχέση με τη λειτουργία της εταιρείας. Ίσως είναι το πιο μεγάλο ζήτημα κύριε Υπουργέ, του διακανονισμού των οφειλών της Ολυμπιακής προς τους ασφαλιστικούς φορείς, που απ’ ό,τι φαίνεται ξεπερνάει το 1.000.000.000 ευρώ. Τι θα γίνει τελικά; Το Ι.Κ.Α. θα πληρώσει και εδώ το τίμημα; Το Ι.Κ.Α., που καθημερινά απαξιώνεται η καρδιά του ασφαλιστικού συστήματος; Τι θα γίνει μ΄ αυτό το μεγάλο ζήτημα; Και ενώ δεν δίνεται απάντηση, άκουσα προηγούμενα τον κ. Ρόβλια να λέει ότι αφήσατε τον προηγούμενο πρόεδρο της Ολυμπιακής να τιμωρηθεί σε φυλάκιση δεν ξέρω πόσων ετών; Γιατί; Δεν είχε νόμιμη υποχρέωση η διοίκηση της Ολυμπιακής να πει ότι αυτά δεν αφορούν την εκάστοτε διοίκηση, αλλά είναι αποτέλεσμα της συνολικής λειτουργίας. Δηλαδή έπρεπε να πάει στη φυλακή ο άνθρωπος γι’ αυτό; Ναι, αλλά δεν πήγε δικηγόρος της Ολυμπιακής, δεν πήγε κάποιος να τον υπερασπιστεί. Δεν έπρεπε; Πάρτε τουλάχιστον, εσείς θέση πολιτική. Είναι ηθικό το θέμα, πέρα από ουσιαστικό. Γιατί θέλω να πιστεύω ότι κάποιο δευτεροβάθμιο δικαστήριο θα κρίνει τελικά το θέμα και ότι δεν θα πάει ο άνθρωπος στη φυλακή. Αλλά αυτός ο άνθρωπος δεν έχει αυτήν τη στιγμή την ανάγκη μιας ηθικής στήριξης από την πλευρά της διοίκησης της επιχείρησης, στην οποία προσέφερε και  εργάστηκε;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Την έχει.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πώς την έχει, αφού δεν πήγε ο δικηγόρος. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Θα την έχει από εδώ και πέρα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τέλος, πάντων. Είναι όμως ζητήματα, κύριε Υπουργέ, στα οποία δεν υπάρχουν απαντήσεις. 
      Εγώ, λοιπόν, σας παρακαλώ και σας καλώ –γιατί αυτό είναι το θεσμικό σας χρέος- να απαντήσετε στα συγκεκριμένα ερωτήματα που σας έχουμε θέσει, όχι να μας διαβάσετε την έκθεσή σας. Περί αυτού πρόκειται. Και μη νομίζετε, κύριε Υπουργέ, ότι το θέμα θα λυθεί με το να κερδίσετε χρόνο μέχρι τις εκλογές και την επόμενη μέρα η Ολυμπιακή να κλείσει. Αυτό αν γίνει, είναι φανερό ότι θα σας συνοδεύει. Και δεν θα συνοδεύει προσωπικά εσάς, κυρίως, θα συνοδεύει τον Πρωθυπουργό της χώρας, που σ΄ αυτά τα μεγάλα ζητήματα -θα πω άλλη μία φορά τη λέξη που λέει ο λαός μας- κρύβεται. Λειτουργεί ως Πόντιος Πιλάτος και αφήνει  προς τα έξω ότι, τι να κάνουμε, δεν τα βρίσκει ο Λιάπης με τον Αλογοσκούφη. Δεν είναι εκεί το ζήτημα. 
      ΣΤΕΦΑΝΟΣ ΜΑΝΟΣ: Ούτε με τον Πολύδωρα τα βρίσκει. Με κανέναν δεν τα βρίσκει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ποιος; Ο Αλογοσκούφης ή ο Πρωθυπουργός;
      ΣΤΕΦΑΝΟΣ ΜΑΝΟΣ: Ο κ. Λιάπης. 
      ΚΩΝΣΤΑΝΤΙΝΟΣ ΡΟΒΛΙΑΣ: Οι άλλοι δεν τα βρίσκουν με τον κ. Λιάπη. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Και είχα την εντύπωση ότι ήσουν φίλος μου. 
      ΠΡΟΕΔΡΕΥΩΝ (Ιωάννης Τραγάκης): Εσείς από πού εμφανιστήκατε τώρα; Τόση ώρα μιλούσαν για σας και δεν είπατε κουβέντα. Τόση ώρα που μιλούσε για το 1992 και για το 1993 και για τα άλλα που είπε, δεν μιλήσατε … 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, το θέμα της συμπάθειας, της εκτίμησης, αν θέλετε, των διαφορετικών απόψεων είναι τελείως διαφορετικό από το μεγάλο έγκλημα που διαπράττεται και σ΄ αυτόν τον τομέα σε βάρος του δημοσίου συμφέροντος και της Ολυμπιακής εταιρείας. 
      Νομίζω ότι πέρα από τις συμπάθειες και τις εκτιμήσεις τις προσωπικές, αυτοί που αυτήν τη στιγμή έχουν την κύρια ευθύνη πρέπει να την αναλάβουν. Και θα την αναλάβουν αν δώσουν λύσεις …
      ΣΤΕΦΑΝΟΣ ΜΑΝΟΣ: Να κλείσετε την Ολυμπιακή πρέπει αντί να φορτώνετε ζημιές τον ελληνικό λαό. 
      ΜΙΛΤΙΑΔΗΣ ΠΑΠΑΪΩΑΝΝΟΥ: … αν δώσουν προοπτικές. 
      Αυτήν τη στιγμή, κύριε Υπουργέ, σας καλούμε να μας ενημερώσετε σοβαρά και υπεύθυνα πάνω στα ερωτήματα που θέσαμε. Έχει απαίτηση ο ελληνικός λαός. Αυτό επιβάλλει το συμφέρον της δημοκρατίας και αυτό επιβάλλει η σωστή λειτουργία του Κοινοβουλίου μας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΣΤΕΦΑΝΟΣ ΜΑΝΟΣ: Να κλείσετε την Ολυμπιακή πρέπει. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Τι είπατε, κύριε Μάνο;
      ΣΤΕΦΑΝΟΣ ΜΑΝΟΣ: Το σωστό θα ήταν να κλείσει η Ολυμπιακή. Έχουν φορτώσει ατέλειωτες ζημιές τον ελληνικό λαό. 
      ΠΡΟΕΔΡΕΥΩΝ (Ιωάννης Τραγάκης): Να κλείσει η Ολυμπιακή προτείνει ο κ. Μάνος απαντώντας στον κ. Παπαϊωάννου. 
      Ο κ. Τασούλας έχει το λόγο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν ζητάω απάντηση από τον κ. Μάνο...
      ΣΤΕΦΑΝΟΣ ΜΑΝΟΣ: Να είμαστε σαφείς γιατί δεν τολμάμε να το πούμε. Περιμένουμε να μας το πει η Ευρωπαϊκή Ένωση. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Κύριε Πρόεδρε, ζήτησα απάντηση από τον κύριο Υπουργό και όχι από τον κ. Μάνο.
      ΠΡΟΕΔΡΕΥΩΝ (Ιωάννης Τραγάκης): Εντάξει. Όση ώρα έλεγε ο κ. Μάνος αυτά που σας συνέφερε, τα ακούγατε. Τώρα που είπε ο κ. Μάνος κάτι άλλο, δεν το δέχεστε. 
      Ορίστε, κύριε Τασούλα, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Ο κ. Παπαϊωάννου, είπε ότι ο κ. Μάνος είχε συνεργάτη τον κ. Αλογοσκούφη, ο οποίος δήθεν εκφράζει το νεοφιλελευθερισμό. Και εδώ υπάρχει ένα δήθεν το οποίο αποκαθιστά τα πράγματα. Το βέβαιο είναι ότι ο κ. Παπανδρέου έβαλε τον κ. Μάνο στο ψηφοδέλτιο Επικρατείας του ΠΑ.ΣΟ.Κ και έτσι έχουμε τον πλουραλισμό να ακούμε σήμερα από τον κ. Μάνο, ο οποίος συμμετείχε στο ψηφοδέλτιο Επικρατείας του ΠΑ.ΣΟ.Κ., ότι η Ολυμπιακή πρέπει να κλείσει ...
      ΘΕΟΧΑΡΗΣ ΤΣΙΟΚΑΣ: Άλλα λόγια να αγαπιόμαστε. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Έστω και έτσι, αρκεί να αγαπιόμαστε. 
      ΣΤΕΦΑΝΟΣ ΜΑΝΟΣ: Ήμουνα είκοσι πέντε χρόνια στα ψηφοδέλτια της Νέας Δημοκρατίας.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Το επόμενο ψηφοδέλτιο ποιο θα είναι;
      ΚΩΝΣΤΑΝΤΙΝΟΣ ΤΑΣΟΥΛΑΣ: Αρκεί να αγαπιόμαστε και δεν πειράζουν τα άλλα λόγια. 
      Πέραν όμως αυτού, θα ήθελα …
      ΠΡΟΕΔΡΕΥΩΝ (Ιωάννης Τραγάκης): Μην πυροβολείτε τον κ. Μάνο. Είναι σταθερός στις απόψεις του. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Ελπίζω να μην έφυγε από δίπλα μου γι’ αυτό που είπα. 
      Πέραν αυτού, κύριε Πρόεδρε, ο κ. Λιάπης σήμερα δεν απάντησε μόνο στα ερωτήματα των συναδέλφων του ΠΑ.ΣΟ.Κ., αλλά απάντησε και σ΄ ένα ουσιαστικότερο ερώτημα για την ανάγκη να πεισθεί ο ελληνικός λαός και να πειστούν και οι μελλοντικοί –και εύχομαι σύντομα αυτό το μελλοντικό να έλθει- επενδυτές της Ολυμπιακής ότι η προσπάθεια που γίνεται είναι σοβαρή, συνετή και συνεπής. Διότι σήμερα εδώ δεν χρειάζεται να πείσουμε κανέναν για το ποιος φταίει για την κατάσταση που βρέθηκε η «Ολυμπιακή Αεροπορία» και για την κατάσταση που αντιμετωπίζει. 
      ΣΤΕΦΑΝΟΣ ΜΑΝΟΣ: Εσείς φταίτε. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Είναι περιττό να πείσουμε οποιονδήποτε για τις ευθύνες που υπάρχουν για την «Ολυμπιακή Αεροπορία». 
      Αυτό που δεν είναι περιττό είναι αυτό που έκανε ο κ. Λιάπης, να πείσει περαιτέρω ότι η προσπάθεια είναι σοβαρή και ότι αξίζει σε αντίκρισμα αυτής της προσπάθειας να επενδύσει κάποιος σ΄ αυτήν την Ολυμπιακή που σήμερα προσπαθεί η Κυβέρνηση να μεταβιβάσει στον ιδιωτικό τομέα, ο οποίος ασφαλώς και επειδή δεν είναι φιλάνθρωπος ή φιλεύσπλαχνος –και δεν οφείλει να είναι- χρειάζεται εγγυήσεις συνέπειας και εγγυήσεις ευθύνης για να προχωρήσει σε μία τέτοια κίνηση. Και αυτές οι εγγυήσεις σήμερα μας έπεισε ο κ. Λιάπης ότι υπάρχουν από την τριετή προσπάθεια της Κυβέρνησης να αντιμετωπίσει τη βόμβα που κληρονόμησε, της «Ολυμπιακής Αεροπορίας». 
      Ακούστηκαν και περί κερδοφορίας και ακούστηκε ότι δεν υπήρχαν κέρδη ούτε επί Ωνάση. Η μόνη κερδοφορία που τα τελευταία χρόνια του ΠΑ.ΣΟ.Κ. υπήρχε στην «Ολυμπιακή Αεροπορία» ήταν κομματική κερδοφορία και ήταν άφθονη, άπλετη. Μόνο που αυτή δεν μπαίνει σε κανέναν ισολογισμό γιατί, αν μπορούσε να μπει, θα ήταν περιζήτητη, αλλά αυτό δεν ενδιαφέρει τον ιδιωτικό τομέα.
      Επί Ωνάση –και αξίζει να θυμηθούμε τις χαλεπές εκείνες ημέρες, που παρεδόθη η Ολυμπιακή στο ελληνικό κράτος- δεν υπήρχε κερδοφορία λόγω κάποιων δαπανών που εμφάνιζε η ιδιωτική Ολυμπιακή λόγω ενοικιάσεως αεροπλάνων από το Μεξικό και από άλλες χώρες, το οποίο δεν μπορούσε να κάνει μετά η κρατική αεροπορία, να εμφανίζει αυτές τις δαπάνες με τον ίδιο τρόπο. 
      Θυμίζω ότι η «Ολυμπιακή Αεροπορία» περιήλθε, σχεδόν αναγκαστικώς, στο δημόσιο, γιατί ο Ωνάσης την παράτησε το Δεκέμβριο του 1974, σταμάτησε τις πτήσεις, καθήλωσε τα αεροπλάνα και παραιτήθηκε το διοικητικό συμβούλιο της εταιρείας. Η ελληνική τότε κυβέρνηση υπό τον Κωνσταντίνο Καραμανλή που είχε να αντιμετωπίσει και τη Μεταπολίτευση και τους Αττίλες και όλες τις δυσκολίες εκείνης της περιόδου, φρόντισε να οριστεί μέσω αποφάσεως του Πρωτοδικείου Αθηνών Διοικητικό Συμβούλιο με Πρόεδρο τον Γεώργιο Θεοφάνους και είχε από τότε η «Ολυμπιακή Αεροπορία» κέρδη, με Υπουργό Συντονισμού τον αείμνηστο Παπαληγούρα και Υπουργό Συγκοινωνιών τον αείμνηστο Βογιατζή. Αυτά για την ιστορία και για να θυμόμαστε εποχές τεραστίων ευθυνών και τεραστίων επιδόσεων του ελληνικού κράτους με την «Ολυμπιακή Αεροπορία». 
      Σήμερα, ό,τι συμβαίνει με την «Ολυμπιακή Αεροπορία» το περιέγραψε ο Υπουργός Μεταφορών και σήμερα θα μπορούσε κάποιος να καταλάβει καλύτερα την επερώτηση του ΠΑ.ΣΟ.Κ., εάν οι εισηγητές του ΠΑ.ΣΟ.Κ. άλλαζαν πρόσωπο στα ρήματα που χρησιμοποιούσαν. 
      Αν χρησιμοποιούσατε πρώτο πρόσωπο και λέγατε, δηλαδή, «φέραμε την Ολυμπιακή σε απόγνωση, ήμασταν ηττοπαθείς, κάναμε κομματικές παρεμβάσεις, χρεοκοπήσαμε την εταιρεία, μειώσαμε το κύρος της», τότε τα πράγματα θα ήταν πολύ πιο ξεκάθαρα. Αυτή η μετάπτωση στο δεύτερο πρόσωπο έκανε την όλη παρέμβασή σας να είναι εντελώς αναξιόπιστη, έκανε την όλη παρέμβασή σας να είναι  περιττή και πολιτικά ανωφελής. 
      Και δεν είναι μόνο πολιτικά ανωφελής για σας αυτή η συζήτηση, είναι και πολιτικά επώδυνη, παρά το ότι ο κ. Λιάπης μίλησε, θα έλεγα, συγκρατημένα και με περισσότερη ψυχραιμία απ΄ όση θα είχα ενδεχομένως εγώ ή άλλοι από εμάς, απαντώντας σ΄ αυτές τις ψευδεπίγραφες αιτιάσεις του ΠΑ.ΣΟ.Κ.. Μου έκανε εντύπωση ότι όταν ο κ. Λιάπης μίλησε για ευθύνες του παρελθόντος, χρησιμοποίησε τη λέξη «ευθύνες» και δεν χρησιμοποίησε πιο εμπρηστικές εκφράσεις που θα ήταν δικαιότερες, ενδεχομένως, όπως «υπαιτιότητα», «καταλογισμούς», «εγκλήματα», γιατί είμαι βέβαιος ότι αυτήν τη στιγμή η «Ολυμπιακή Αεροπορία» δεν χρειάζεται φρασεολογία ΠΑ.ΣΟ.Κ., αλλά χρειάζεται φρασεολογία  και πράξη Νέας Δημοκρατίας, φρασεολογία και πράξη Λιάπη, για να μπορέσει να ολοκληρώσει την πειστικότητά της προς εκείνον τον επενδυτή, προς εκείνους τους  επενδυτές, ότι αξίζει τον κόπο να αναλάβουν αυτό το ρίσκο, να αναλάβουν αυτήν την πρωτοβουλία και να κάνουν αυτήν την επένδυση. 
      Το ΠΑ.ΣΟ.Κ. άφησε μια ναρκοθετημένη κατάσταση και εγκαλεί εμάς, γιατί ενδεχομένως κάποιες από τις νάρκες που άφησε εκρήγνυνται ή κινδυνεύουν να εκραγούν. Αυτοί οι οποίοι έφυγαν και άφησαν ναρκοθετημένη την οικονομία, ναρκοθετημένη την Ολυμπιακή, το μόνο που έχουν να κάνουν είναι να παρακαλούν και να εύχονται να πετύχει το έργο της Νέας Δημοκρατίας, να πετύχει το έργο του Υπουργείου Μεταφορών, να πετύχει το έργο της μεταβιβάσεως της «Ολυμπιακής Αεροπορίας» στον ιδιωτικό τομέα.
      Αλλά και χωρίς τις δικές σας ευχές, χωρίς τη δική σας συμπαράσταση είναι βέβαιο ότι αυτό το έργο θα πετύχει. Δεν ξέρω πόσο αυτό σας στενοχωρεί ή πόσο σας ανησυχεί ή πόσο σας εμπνέει ανησυχίες για το πολιτικό αντίκρισμα αυτής της έκβασης. Το βέβαιο είναι ότι δεν πρέπει ο ελληνικός λαός να παρασύρεται από τη δική σας φρασεολογία. Πρέπει απλώς να κάνει τη  μεταφορά από το δεύτερο πρόσωπο, όταν σας ακούει να το χρησιμοποιείτε, στο πρώτο πρόσωπο. Τότε με το ζόρι θα νιώσουμε ότι κάνετε και εσείς την αυτοκριτική σας, μια αυτοκριτική που ουδέποτε την κάνατε, ποτέ δεν καταδεχτήκατε να την κάνετε και γι΄ αυτό οι συνέπειες αυτής της συμπεριφοράς σας καταδιώκουν ακόμη και σήμερα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ και για τη συνέπεια του χρόνου σας, κύριε συνάδελφε.
      Η Κοινοβουλευτική Εκπρόσωπος του Κομμουνιστικού Κόμματος Ελλάδας  κ. Νικολαϊδου έχει το  λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κυρία και κύριοι Βουλευτές, το ΠΑ.ΣΟ.Κ. με την επερώτησή του εγκαλεί την Κυβέρνηση της Νέας Δημοκρατίας για πολιτική βούληση διάλυσης των «Ολυμπιακών Αερογραμμών». Παράλληλα, αποδέχεται και στηρίζει την πολιτική της Ευρωπαϊκής Ένωσης, μία πολιτική απελευθέρωσης των αερομεταφορών.
      Δεν μπορεί έτσι να αμβλύνει τις σοβαρές ευθύνες τις οποίες έχει για την κατάσταση στην «Ολυμπιακή Αεροπορία», με την κατάργηση του κρατικού μονοπωλίου για τις εσωτερικές γραμμές, με τα προγράμματα εξυγίανσης της δεκαετίας του 1990 που οδήγησαν στη συρρίκνωση του πτητικού έργου της Ολυμπιακής και στη μεγέθυνση της εντατικοποίησης των εργαζομένων στην ελαστικοποίηση των εργασιακών σχέσεων. Υπήρχαν συμβασιούχοι, εποχικοί και διάφορες κατηγορίες εργαζομένων που είχαν πλέον συμβάσεις και κανονισμούς εργασίας εκτός αγοράς, όπως χαρακτηριστικά ένα χρόνο πριν, σ’ αυτήν την Αίθουσα, είπε ο κ. Βερελής, προσπαθώντας να ενημερώσει και να δώσει εξηγήσεις για τις αποφάσεις που είχε πάρει η κυβέρνηση του ΠΑ.ΣΟ.Κ. για να διασωθεί η εταιρεία διά της ιδιωτικοποίησης.
      Αυτή ήταν βέβαια μία προσπάθεια που συνεχίζει σήμερα η Κυβέρνηση της Νέας Δημοκρατίας συμμετέχοντας ενεργά στη λήψη των αποφάσεων στην Ευρωπαϊκή Ένωση, στο γενικότερο σχέδιο ιδιωτικοποίησης των πάντων και της Ολυμπιακής.
      Και από τη σημερινή συζήτηση, αυτό που βγαίνει είναι μία προσπάθεια να αναδειχθεί το ποιος πουλάει καλύτερα, ποιον θα ωφελήσει περισσότερο το ξεπούλημα, εν όψει μάλιστα εκλογών, γιατί αυτό είναι το ζητούμενο. Οι ελληνικές κυβερνήσεις τόσο του ΠΑ.ΣΟ.Κ., όσο και της Νέας Δημοκρατίας, μέχρι τώρα, μαζί και χώρια δουλεύουν για να υπονομεύσουν και να χρεοκοπήσουν την «Ολυμπιακή Αεροπορία» στα μάτια του λαού, για να παραδώσουν αυτήν και τις αερομεταφορές σε ιδιώτες.
      Μ’ αυτά τα πλαίσια, προώθησαν και προωθούν τη δημιουργία του ιδιωτικού αεροδρομίου των Σπάτων, το οποίο εκμεταλλεύεται η «HOCHTIEFF» για τριάντα χρόνια και το οποίο είναι γνωστό ότι έγινε με χρήματα βγαλμένα από τον ελληνικό λαό είτε άμεσα είτε έμμεσα, αφού τα τραπεζικά δάνεια τελικά τα πληρώνει ο ελληνικός λαός με τη φορολογία και η γερμανική εταιρεία συμμετείχε μόνο με το 8% στο συνολικό κόστος κατασκευής του έργου.
      Μάλιστα, αυτές τις ημέρες υπάρχουν και διαπραγματεύσεις μεταξύ «HOCHTIEFF» και Υπουργείου Οικονομικών για το μέλλον του αεροδρομίου των Σπάτων, γιατί η πολυεθνική σήμερα –φυσικά από θέση ισχύος- διαπραγματεύεται τη μετά το 2025 παραμονή της στο αεροδρόμιο.
      Μετά απ’ αυτές τις τελευταίες συνομιλίες, τουλάχιστον από κύκλους του Υπουργείου Οικονομικών κυκλοφόρησαν φήμες ότι υπάρχουν συζητήσεις για πολύ σύνθετες διαπραγματεύσεις και τις απαρίθμησαν για επέκταση σύμβασης, αλλαγή των όρων της σημερινής σύμβασης, μείωση του κόστους χρήσης, εισαγωγή στο Χρηματιστήριο του 55% των μετοχών του ελληνικού δημοσίου και ίσως και για άλλα σημεία που δεν έγιναν γνωστά.
      Όλα αυτά είναι μία απόδειξη των τραγικών συνεπειών που δημιουργεί η παράδοση των μεγάλων έργων στις πολυεθνικές, οι οποίες αφού κάνουν προσπάθεια και το αναλαμβάνουν πληρώνοντας ένα πολύ μικρό ποσοστό στο σύνολο του κόστους, μετά απαιτούν να παραμείνουν εσαεί.
      Και φυσικά, δεν είναι μόνο αυτές οι επιπτώσεις. Υπήρξε από τις κυβερνήσεις του ΠΑ.ΣΟ.Κ. και συνεχίζεται μέχρι σήμερα απελευθέρωση των εσωτερικών αερογραμμών. Πήραν άδεια δεκάδες ιδιωτικές αεροπορικές επιχειρήσεις στο όνομα της εξυπηρέτησης του εισερχόμενου τουρισμού κι αυτό το άγχος ακολουθεί και μέχρι σήμερα και τη σημερινή Κυβέρνηση, απ’ ό,τι φαίνεται. Δεν ξέρω πόσες υπάρχουν σήμερα, αλλά αυτό που φαίνεται σαν στοιχείο είναι ότι οι είκοσι απ’ αυτές έκλεισαν τα πρώτα χρόνια της λειτουργίας τους, αφήνοντας πίσω τους τεράστια κέρδη προς το ελληνικό δημόσιο, τα οποία θα κληθούν να πληρώσουν και πάλι οι Έλληνες εργαζόμενοι. Σύμφωνα μάλιστα με στοιχεία της Αεροπορικής Ακαδημίας Ελλάδας, μία στις τρεις αεροπορικές εταιρείες είχε διάρκεια λειτουργίας μέχρι τρία χρόνια.
      Στη συνέχεια, τεμαχίστηκε η καθετοποιημένη δομή του Ομίλου, με την ιδιωτικοποίηση της «OLYMPIC CATERING».
      Προετοιμάζεται η ιδιωτικοποίηση της υπηρεσίας επίγειας εξυπηρέτησης του συστήματος ηλεκτρονικής κράτησης. Μάλιστα είχα και μια ερώτηση Βουλευτών μας πριν από ορισμένες μέρες. Η απάντηση, βέβαια, από το διευθύνοντα σύμβουλο των «Ολυμπιακών Αερογραμμών» όχι μόνο δεν έπεισε, αλλά σίγουρα δημιουργεί μεγάλες ανησυχίες. 
      	Ακόμη στα πλαίσια του ενιαίου ευρωπαϊκού ουρανού, που όχι μόνο τον σέβεστε, αλλά και τον υπηρετείτε –και η Κυβέρνηση και η Αξιωματική Αντιπολίτευση- και των αποφάσεων της 5ης Νοέμβρη 2002, του Δικαστηρίου των Ευρωπαϊκών Κοινοτήτων καταργήθηκαν τα εναέρια σύνορα και υπογράφηκε τεχνική συμφωνία με την Τουρκία για τους διεθνείς αεροδιαδρόμους στο Αιγαίο, με βάση την οποία καταργούνται συγκεκριμένοι αεροδιάδρομοι, όπως αυτός που διέρχεται από τη Λήμνο, αφήνοντας έτσι ελεύθερο το πεδίο για τη δράση της τουρκικής πολεμικής αεροπορίας. 
      Προχωρεί και ο τεμαχισμός και σχεδιάζεται παραπέρα η ιδιωτικοποίηση των λειτουργιών της Υπηρεσίας Πολιτικής Αεροπορίας. Ήδη επί κυβερνήσεων ΠΑ.ΣΟ.Κ. έχει εκχωρηθεί για είκοσι εννέα χρόνια στην εταιρεία «ΑΙΟΛΟΣ» η εκμετάλλευση των τελών υπέρ πτήσης και διαδρομής. Όμως, η πολιτική αυτή, εκτός από τις προαναφερόμενες αρνητικές επιπτώσεις, εξαιτίας της εντατικοποίησης και της συμπίεσης της τιμής της εργατικής δύναμης στους εργαζόμενους και στην ασφάλεια των πτήσεων, δημιουργεί προβλήματα στην αεροπορική σύνδεση με τις απομακρυσμένες και εμπορικά άγονες περιοχές και νησιά της χώρας μας. 
      Ευθύνες για όλη αυτήν την κατάσταση έχουν και οι πλειοψηφίες του συνδικαλιστικού κινήματος τόσο στην Ολυμπιακή όσο και στη Γ.Σ.Ε.Ε., που χρόνια διαβεβαίωναν τους εργαζόμενους ότι δεν πρέπει να ανησυχούν. 
      Η δική μας αντίληψη υποστηρίζει ότι η ανάπτυξη και ο σχεδιασμός των μεταφορών και η πρόσβαση σ’ αυτές πρέπει να ικανοποιούν τις σύγχρονες και διευρυμένες λαϊκές ανάγκες, μέσα στα πλαίσια μιας οικονομίας που θα κινείται και θα έχει στόχο τη λαϊκή ευημερία και όχι το καπιταλιστικό κέρδος. 
      Ειδικότερα για τις αερομεταφορές πιστεύω ότι χρειάζεται ένας λαϊκός κρατικός καθετοποιημένος εθνικός αερομεταφορέας, στον οποίο θα ανήκει το σύνολο των λειτουργιών του αερομεταφορέα από την επίγεια εξυπηρέτηση, τις υπηρεσίες τροφοδοσίας, την τεχνική βάση και το πτητικό έργο, με αποκλειστική εκμετάλλευση των εσωτερικών γραμμών. 
      Οι ιδιωτικές εταιρείες που σήμερα δραστηριοποιούνται σ’ αυτούς τους τομείς θα ενταχθούν στον εθνικό αερομεταφορέα, που μαζί με το αεροδρόμιο θα πρέπει να είναι λαϊκή περιουσία. 
      Είμαστε, φυσικά, κατηγορηματικά αντίθετοι σε κάθε μορφή ιδιωτικοποίησης και λειτουργίας με επιχειρηματικά ιδιωτικοοικονομικά κριτήρια των αεροδρομίων της «Ολυμπιακής Αεροπορίας» και του ομίλου της, των λειτουργιών γενικότερα της Υπηρεσίας Πολιτικής Αεροπορίας. 
      Τέλος, η ασφάλεια των πτήσεων είναι ευθύνη της Ελλάδας και δεν μπορεί να εκχωρείται στο ΝΑΤΟ. Είμαστε αντίθετοι. Θεωρούμε ότι είναι ευθύνη και αυτού ακόμη του αστικού κράτους να διασφαλίζει τις πτήσεις. Η προστασία και ο σεβασμός της ανθρώπινης ζωής είναι πάνω απ’ όλα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      Θα ήθελα να ανακοινώσω στο Σώμα ότι οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εθνικής Άμυνας, Δικαιοσύνης, Πολιτισμού, Μεταφορών και Επικοινωνιών, Εμπορικής Ναυτιλίας και Μακεδονίας-Θράκης κατέθεσαν σχέδιο νόμου: «Κύρωση Σύμβασης Παραχώρησης του Έργου της Μελέτης, Κατασκευής, Χρηματοδότησης, Λειτουργίας, Συντήρησης και Εκμετάλλευσης της Υποθαλάσσιας Αρτηρίας Θεσσαλονίκης και ρύθμιση συναφών θεμάτων». 
      Δεύτερον, οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Πολιτισμού, Τουριστικής Ανάπτυξης, Δικαιοσύνης, Μεταφορών και Επικοινωνιών, Δημόσιας Τάξης και Εμπορικής Ναυτιλίας κατέθεσαν σχέδιο νόμου: «Κύρωση της Συνθήκης φιλίας και συνεργασίας μεταξύ της Ελληνικής Δημοκρατίας και της Δημοκρατίας του Ουζμπεκιστάν». 
      Παραπέμπονται στις αρμόδιες Διαρκείς Επιτροπές. 
      Επίσης, έχω την τιμή να ανακοινώσω στο Σώμα ότι ο Βουλευτής κ. Άρης Σπηλιωτόπουλος ζητεί άδεια ολιγοήμερης απουσίας στο εξωτερικό. Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Το λόγο έχει ο συνάδελφος Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σήμερα πιστεύουμε ότι είναι αναγκαιότητα να ανοίξει ένας πλατύς δημοκρατικός διάλογος, για την ουσιαστική ανασυγκρότηση και την ανάπτυξη του δημόσιου ομίλου της «Ολυμπιακής Αεροπορίας», όπως υπάρχει και η ρεαλιστική δυνατότητα να προταχθούν οι κοινωνικές, εθνικές ανάγκες αντί των συμφερόντων της αγοράς ως βάση διαλόγου. Αυτά καθορίζουν και το πλαίσιο το οποίο παρουσιάζουμε με την ευκαιρία της σημερινής κατάστασης.
      Η κατεστημένη αντίληψη της εποχής της παγκοσμιοποίησης βλέπει το ρόλο των δημοσίων επιχειρήσεων και των δημοσίων επενδύσεων, στη συγκεκριμένη περίπτωση τις αερομεταφορές, υπό αίρεση. Είναι αναγκαία μια εθνική στρατηγική αερομεταφορών, που στη διαδικασία της ευρωπαϊκής ολοκλήρωσης δεν καταργείται με αυτόματο πιλότο. Δεν πρέπει να απεμπολούμε τα πλεονεκτήματά μας, αλλά να τα χρησιμοποιούμε ως σχήμα αναπτυξιακής στρατηγικής για τη βελτίωση της εσωτερικής μας συγκρότησης, για τη σύνδεση με την ευρύτερη στρατηγική περιοχή αναφοράς τους.
      Η αναβάθμιση του ασιατικού χώρου ως χώρου οικονομικών δραστηριοτήτων, αναβαθμίζει τη μεσολαβητική σημασία του μεσογειακού χώρου στο παγκόσμιο εμπόριο. Ειδικά η Ελλάδα μπορεί να διαμορφώσει κόμβους μεταφορών με συνδυασμό των μεταφορικών μέσων, ώστε να ωθηθεί η δραστηριότητα υπηρεσιών ολοκληρωμένης υποστήριξης. Δράσεις, δηλαδή, με υψηλή προστιθέμενη αξία. Δράσεις που μπορούν να προωθούν με το μεγάλο εμπορικό στόλο πλοίων, φορτηγών και βέβαια μ’ ένα μεγάλο στόλο αεροσκαφών. 
      Αυτό που λείπει είναι η πολιτική βούληση, ένας εθνικός σχεδιασμός γνήσια αποκεντρωμένος, με πολλαπλά, πολυδιάστατα κέντρα μεταφορικών κόμβων εσωτερικών και διεθνών.
      Η πύλη της χώρας μας δεν μπορεί να είναι μόνο μια αυλή προς τη δύση. Η γεωγραφία, η γεωοικονομία, η γεωπολιτική μας μας καλούν και στην πλευρά των Βαλκανίων, του Ευξείνου, της Μέσης Ανατολής της Βόρειας Αφρικής. Εσωτερική προϋπόθεση για ένα τέτοιο πολυδιάστατο ρόλο της χώρας είναι η αρμονική ενσωμάτωση των περιφερειών, η κατάργηση του κάθετου αθηνοκεντρικού συστήματος επικοινωνίας, το άνοιγμα διάλογου σ’ όλες τις ιστορικές περιφέρειες της χώρας για τη σύνδεσή τους με τον περίγυρο των διεθνών τους προσβάσεων. 
      Γι’ αυτήν, όμως, την περιφερειακή αναπτυξιακή ανασυγκρότηση χρειάζεται η κυριαρχία της πολιτικής έναντι της αγοράς και όχι το αντίθετο. Αυτή μπορεί να είναι η καλύτερη οικονομική συνεισφορά για τη σταθερότητα της συνανάπτυξης έστω στον τομέα αερομεταφορών με τις βαλκάνιες γείτονές μας.
      Η «Ολυμπιακή Αεροπορία» ως επιχείρηση στρατηγικής σημασίας έχει αναδείξει, αναντικατάστατα, πλεονεκτήματα στη διαδρομή της. Κόμιστρα εσωτερικού κάτω του κόστους, επιδότηση του τουρισμού, άνοιγμα μη εμπορικών γραμμών με σύνδεση των ακριτικών περιοχών, σύνδεση με την ομογένεια, μειωμένη εξάρτηση των μεταφορικών δραστηριοτήτων από ξένους μεταφορείς, έμμεση επιδότηση του κρατικού προϋπολογισμού για τις ανάγκες κοινωνικής συνοχής, ενσωμάτωση υψηλής τεχνολογίας σ’ ένα από τα μεγαλύτερα υπόστεγα τεχνικής εξυπηρέτησης, ανάδειξη της «Ολυμπιακής Αεροπορίας» σε έναν από τους ασφαλέστερους αερομεταφορείς του κόσμου.
      Μόνη λύση, μονόδρομος, είναι η ανασυγκρότηση της «Ολυμπιακής Αεροπορίας», η εκλογίκευση του δικτύου της, η άριστη κατανομή του προσωπικού της, η μονιμοποίηση των συμβασιούχων της, που καλύπτουν πάγιες και διαρκείς ανάγκες. Εκλογές έρχονται, πάλι θα τους θυμηθείτε. Ο παραγωγικός αποδοτικός προγραμματισμός των δραστηριοτήτων της ως δημόσιας επιχείρησης, το ανθρώπινο κεφάλαιό της και ο καλά αμειβόμενος εργαζόμενος είναι η εγγύηση της πορείας της. Αυτή άλλωστε η αρχή σκιαγραφεί την έννοια της διαρθρωτικής ανταγωνιστικότητας, αναγκαία για μια εφικτή αναπτυξιακή δυναμική.
      Η χώρας μας έχει, πράγματι, πρόβλημα λειτουργίας και αποτελεσματικότητας αρκετών δημοσίων επιχειρήσεων, που λειτουργούν, κυρίως, ως όχημα ενός βαθύτατα κομματικού κράτους με αναξιοκρατία και πελατειακές σχέσεις, με διασυνδέσεις επιχειρηματικών συμφερόντων, που απομυζούν και απαξιώνουν τις επιχειρήσεις αυτές.
      Άκουσα με προσοχή τους συναδέλφους που μίλησαν. Άκουσα να κατακρίνεται η Νέα Δημοκρατία, γιατί διορίζει κομματικά στελέχη σ’ όλες τις θέσεις και είναι γεγονός. Το κατακρίνουμε και το αποδοκιμάζουμε. Δυστυχώς, όμως, αυτό δεν μας ξενίζει, γιατί και το ΠΑ.ΣΟ.Κ. δεν είχε συμπεριφερθεί διαφορετικά. Και αυτό είχε ακολουθήσει την ίδια τακτική, να διορίζονται κομματικά στελέχη, άνθρωποι του κόμματος σ’ όλους τους μηχανισμούς της εξουσίας.
      Και αυτό είναι μία αιτία που  μας φέρνει, εκτός και από άλλους παράγοντες, πολύ πίσω και δεν μπορούμε να προχωρήσουμε. Έγιναν, λέει, τριακόσιες προσλήψεις αεροσυνοδών –όχι έγιναν άλλες τόσες ή περισσότερες από το ΠΑ.ΣΟ.Κ., λέει ο κύριος Υπουργός- κλπ.. Δυστυχώς, αυτά συμβαίνουν. Για μας πρέπει να υπάρχουν αξιοκρατικά κριτήρια και υπάρχουν  συγκεκριμένοι τρόποι που  μπορούμε να τους συζητήσουμε, αν θέλετε, αλλά δεν είναι του παρόντος. Το Α.Σ.Ε.Π. είναι ένας από αυτούς τους τρόπους, που, δυστυχώς, έχει υποβαθμιστεί ο ρόλος του κι έχει καταδικαστεί να μη μπορεί να λειτουργήσει, χωρίς να έχει προσωπικό, εξοπλισμό και ό,τι άλλο χρειάζεται. 
      Χρειαζόμαστε ως χώρα, σε συνεργασία-συμμαχία με άλλες χώρές της Ευρωπαϊκής Ένωσης, να αντιταχθούμε σ’ ένα ευρωπαϊκό δρομολογούμενο αεροπολιτικό περιβάλλον που ευνοεί την επικράτηση σε λίγα χρόνια τριών ή τεσσάρων (μεγαλομεταφορέων) mega-carriers μεγάλων αεροπορικών εταιρειών, που έχει αποφασίσει  με δογματικό τρόπο και ο νεοφιλελεύθερος μονόδρομος το διευθυντήριο της Ευρωπαϊκής  Ένωσης. Πρέπει, ριζικά, να αλλάξει η κυρίαρχη πολιτική και αντίληψη, που θα είναι δήθεν σε θέση να ανταγωνιστούν τις αντίστοιχες αμερικανικές και ασιατικές αεροπορικές εταιρείες στη βάση μιας αγοράς-ζούγκλας. Η εμμονή σε αυτό το δόγμα, που απορυθμίζει και αποδιαρθρώνει το αεροπορικό περιβάλλον, μόνο δεινά μπορεί να επιφέρει σε εργαζόμενους, επιβάτες και καταναλωτές των προϊόντων της αεροπορικής αγοράς. Οι πρόσφατες μετρήσεις της AEROSTAT  καταγράφουν ότι το 4,5% των Ευρωπαίων ανέργων προέρχονται από την αεροπολιτική βιομηχανία.
      Τι Ολυμπιακή θέλουμε εμείς; Θέλουμε μία νέα δημόσια Ολυμπιακή με νέους όρους λειτουργίας, που εμπεδώνουν τη διαφάνεια, τον αποτελεσματικό, ποιοτικό έλεγχο διοίκησης, διαχείρισης management, που θα λογοδοτεί σε αυστηρά  θεσμικά νομοθετικά πλαίσια στη βάση των αμέσων, μεσοπρόθεσμων και μακροπρόθεσμων στόχων, στόχοι λειτουργικοί, αναπτυξιακοί, εθνικοί, κοινωνικοί με κερδοφορία που αποτιμάται, ελέγχεται και επανεπενδύει σε αναπτυξιακούς στόχους ανά την Ελλάδα και διεθνώς. Αξιοποίηση όλων των τεράστιων πλεονεκτημάτων της εταιρείας, όπου τα βασικότερα είναι οι επιδόσεις της στην πτητική ασφάλεια, γεγονός που την κατατάσσει στις πέντε πρώτες ασφαλείς αεροπορικές εταιρείες στον κόσμο σήμερα. Η τεχνική της βάση, η μονάδα καυσίμων, το κέντρο πληροφορικής της, ένα από τα μεγαλύτερα των Βαλκανίων, οι καθετοποιημένες μονάδες στον όμιλό της πρέπει να έχουν ενιαίο στρατηγικό προσανατολισμό, αλλά και η διοικητική αυτοτέλεια, που τις απαλλάσσει από στενούς κομματικούς, κρατικούς εναγκαλισμούς. Δυστυχώς όλα αυτά δεν έγιναν πριν και γίνονται ακόμη λιγότερα σήμερα. Η σημερινή Κυβέρνηση έχει βάλει κατά νου λίγο-λίγο να την τεμαχίσει και να απαλλαγεί από την Ολυμπιακή. Και βλέπουμε και αυτό το νομοσχέδιο με τους αερολιμένες, που έρχεται με τα σλοτς, με τις χρονοθυρίδες, που εκχωρούνται, κυριολεκτικά, όχι αντί πινακίου φακής, αλλά τσάμπα στους ανταγωνιστές της Ολυμπιακής εταιρείας εν ονόματι της ενίσχυσης του ανταγωνισμού. Μα ενισχύουμε τον ανταγωνισμό, μόνο όταν ενισχύουμε τους ανταγωνιστές; Αν ενισχύσουμε και τον εθνικό αερομεταφορέα, τι θα γίνει τότε; Η τουριστική βιομηχανία που δίνει το 20% του Α.Ε.Π. της χώρας, αποτελεί βασικό σημείο αναπτυξιακής πολιτικής για το δημόσιο εθνικό αερομεταφορέα, ιδιαίτερα με μικρές και μεσαίες τουριστικές μονάδες στο χώρο τον ξενοδοχειακό, τον ταξιδιωτικό, τον αγροτουρισμό, το συνεδριακό τουρισμό, ιδιαίτερα στις άγονες γραμμές. Πρέπει, λοιπόν, να ακολουθηθεί μία στρατηγική με γνώμονα τα παραπάνω. Ουδέποτε εφαρμόστηκε και μάλιστα σήμερα ακόμη δεν επιδιώκεται.
      Ευχαριστώ.
      ΠΡΟΕΔΡΕΥΩΝ ( Ιωάννης Τραγάκης):  Ευχαριστούμε πολύ τον κ. Λεβέντη.
      Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ:  Κύριε Υπουργέ, παρ’ ότι ξεκινήσατε την ομιλία σας λέγοντας ότι δεν επιθυμείτε να ασχοληθείτε με το παρελθόν και ότι, γενικώς, αποφεύγεται την παρελθοντολογία, θα μου επιτρέψετε να πω ότι η όλη σας ομιλία στηρίχθηκε στο παρελθόν, ασχοληθήκατε μόνο μ’ αυτό και προσπαθήσατε μέσω του παρελθόντος να δικαιολογήσετε την παντελή έλλειψη σχεδιασμού για τον όμιλο της «Ολυμπιακής Αεροπορίας». Δεν απαντήσατε συγκεκριμένα σε τίποτε από αυτά τα οποία σας αναφέραμε στις ομιλίες μας, σε τίποτε από αυτά τα οποία περιέχει η επερώτηση. Αμφισβητήσατε τα στοιχεία μας, τελείως, αόριστα. Αν νομίζετε ότι κάποιο από τα νούμερα τα οποία αναφέρουμε, κάποιο από τα ποσοστά τα οποία αναφέρουμε είναι εσφαλμένο, αν νομίζετε, για παράδειγμα, ότι δεν έχει τριπλασιαστεί το έλλειμμα των ολυμπιακών αερογραμμών επί των ημερών σας, πρέπει να το αμφισβητήσετε συγκεκριμένα.
      Πρέπει να πείτε, πού βρίσκεται το λάθος μας ή να πείτε ότι, πράγματι, δεν σας δίνουν τα σωστά στοιχεία και επιμένω σ’ αυτό και θα το δείτε και στη συνέχεια. Αναφέρετε για ένα έλλειμμα των «Ολυμπιακών Αερογραμμών» 20.000.000 ευρώ του 2003. Λέτε ότι μέσα σε λιγότερο από ένα μήνα οι «Ολυμπιακές Αερογραμμές» είχαν ένα έλλειμμα 20.000.000 ευρώ. Ρωτήστε, λοιπόν, αυτούς τους κυρίους, που σας έδωσαν αυτό το στοιχείο να σας πουν και να σας επιβεβαιώσουν ότι απ’ αυτά τα 20.000.000 ευρώ τα 6.000.000 ευρώ είναι απόσβεση για το brad name και τα 10.000.000 ευρώ είναι φορολογικό πρόστιμο που αφορούσε τις «Μακεδονικές Αερογραμμές» και που δεν φροντίσατε να το αντικρούσετε. Πήραν το πρόστιμο όπως επεβλήθη -κράτος από τη μια μεριά το θεώρησαν, κράτος και από την άλλη- και το έβαλαν στον ισολογισμό και γι’ αυτό εμφανίζονται τα ελλείμματα των 20.000.000 ευρώ για το λιγότερο από ένα μήνα του 2003. 
      Μας είπατε ότι βρήκατε μία Ευρωπαϊκή Επιτροπή να είναι άκρως επιφυλακτική έως αρνητική με το θέμα της Ολυμπιακής. Σας ρωτώ, κύριε Υπουργέ: τρία χρόνια, αυτήν την άκρως επιφυλακτική Ευρωπαϊκή Επιτροπή, με τη δική σας συμπεριφορά και πολιτική, μ’ όλα αυτά που προεκλογικά επαγγελθήκατε για τον τρόπο πολιτικής ως Κυβέρνηση της Νέας Δημοκρατίας, ως Κυβέρνηση Καραμανλή δεν καταφέρατε σ’ αυτά τα τρία χρόνια να διασκεδάσετε αυτές τις εντυπώσεις, να πείσετε την Ευρωπαϊκή Επιτροπή πόσο σοβαροί είστε εσείς έναντι των μη σοβαρών προηγουμένων, έτσι ώστε αυτή η αρνητική τους διάθεση να αλλάξει; Δηλαδή τι ήλθατε να μας πείτε; Ότι μετά από τρία χρόνια είστε ακόμα εκεί που ξεκινήσατε; 
      Είπατε ότι απαιτείται ρεαλιστική διαχείριση για ένα θέμα που είναι εθνικής σημασίας. Συμφωνούμε, αλλά σας ρωτώ ποια είναι η ρεαλιστική διαχείριση εκ μέρους σας. Είναι η έλλειψη επιχειρησιακού σχεδίου έστω και ενός μηνός; Είναι η μείωση του ρυθμού ανάπτυξης κατά 5%; Είναι τα 350.000.000 ευρώ έλλειμμα στα τρία πρώτα χρόνια; Έστω, με 20.000.000 ξεκινήσατε, αλλά 350.000.000 ευρώ για τις «Ολυμπιακές Αερογραμμές»; Ή μήπως είναι η ακύρωση των χιλιάδων σκελών πτήσεων όπως προκύπτει από έγγραφα της ίδιας εταιρείας τα οποία προηγουμένως κατέθεσα στα Πρακτικά; 
      Για το κρίσιμο θέμα της διαδοχής της νέας «Ολυμπιακής Αεροπορίας» από τα έγγραφα που μας διαβάσατε προσωπικά, αποκόμισα την εντύπωση ότι, τουλάχιστον μέχρι να αναλάβετε η Ευρωπαϊκή Επιτροπή εξέταζε το θέμα της διαδοχής. Δεν είπε ότι υπάρχει διαδοχή, το εξέταζε. Είναι, πραγματικά, ένα εξαιρετικά δύσκολο θέμα νομικά. Όταν όμως σ’ ένα τόσο δύσκολο νομικό θέμα που, μάλιστα, είναι υπό εξέταση έρχεται ο γενικός γραμματέας του Υπουργείου σας και λέει ότι έχουμε διαδοχή, με συγχωρείτε, αλλά νομίζω ότι σας βαρύνει αν όχι αποκλειστικά, αλλά κατά 90% η ευθύνη αυτής της ιστορίας. Βαρύνει το Υπουργείο σας, βαρύνει την περίοδο της διακυβέρνησής σας. Η Ευρωπαϊκή Επιτροπή επικαλείται στην απόφασή της αυτό το έγγραφο του γενικού γραμματέα όπως προκύπτει από το έγγραφο της Ευρωπαϊκής Επιτροπής, που, προηγουμένως και πάλι σας κατέθεσα στα Πρακτικά. 
      Κύριε Υπουργέ, θα μου επιτρέψετε να σας πω με το σεβασμό και την εκτίμηση που σας έχω ότι αν αυτό που κάνατε αυτά τα τρία χρόνια το ονομάζετε υπερπροσπάθεια, όπως μας είπατε, προηγουμένως, τότε μπορούμε βάσιμα να αμφιβάλλουμε για τις δυνατότητες αυτής της Κυβέρνησης.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
      Ο κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Υπουργέ, κάναμε την επερώτηση αυτή σήμερα, γιατί περιμέναμε να ακούσουμε κάτι σημαντικό, να δούμε πού θέλετε να πάτε, να μας αποδείξετε ότι δεν θέλετε να απαξιώσετε και να χρεοκοπήσετε την Ολυμπιακή. Δυστυχώς δεν μας είπατε τίποτα. Αντίθετα, με την παρέμβασή σας επιβεβαιώσατε απόλυτα όλες αυτές τις ανησυχίες που έχουμε. Κρατήσατε αποστάσεις από τα λεγόμενα άλλων Υπουργών. Τι μεγαλύτερη απόδειξη ότι κρύβεστε πίσω από τις πολλές φωνές της Κυβέρνησης, για να κρύψετε το πραγματικό σας πρόγραμμα, την πραγματική σας στόχευση;
      Δεν μας απαντήσατε, κύριε Υπουργέ, γιατί δημιουργήσατε την PANTHEON, όταν ακόμα και ο πιο αδαής στις αερομεταφορές, ήξερε ότι αυτή δεν πρόκειται να πετάξει ποτέ. Σας υπέδειξε κάποιος να τη δημιουργήσετε; Υπηρετούσατε κάποια άλλη λογική; Και μέσα από αυτό επιβαρύνατε και τον κρατικό προϋπολογισμό. 
      Μας διαβάσατε εκτενή αποσπάσματα από την επιτροπή και τον προβληματισμό που είχε, αλλά δεν μας είπατε την αλήθεια, δηλαδή ότι η επιτροπή δεν μπορούσε να θεμελιώσει πως δεν είναι εταιρεία αυτόνομη αυτή που δημιουργήθηκε, οι «Ολυμπιακές Αερογραμμές», και βρήκε το πάτημα από την επιστολή του γενικού γραμματέα. Από εκεί βρήκε το πάτημα και θεμελίωσε και αυτή είναι η βαρύτατη ευθύνη σας.
      Μας είπατε ότι κηρύχθηκαν άγονοι οι διαγωνισμοί και ότι ψάχνετε τώρα να βρείτε τα νέα επενδυτικά σχήματα, αλλά δεν μας είπατε γιατί κηρύχθηκαν άγονοι, γιατί ακυρώσατε τους διαγωνισμούς, γιατί το κράτος δεν ανέλαβε τις εγγυήσεις που έπρεπε να αναλάβει σε μία εταιρεία, που είχε μετοχικό κεφάλαιο και είχε μηδέν οφειλές. 
      Δεν μας είπατε γιατί χάνει επί των ημερών σας η Ολυμπιακή μεταφορικό έργο και από το 60% πήγε στο 40%. Δεν μας είπατε γιατί πουλάτε, ή ετοιμάζεστε να πουλήσετε τομείς της Ολυμπιακής, όπως τα καύσιμα και η τεχνική βάση, που έχουν δυναμική κερδοφορίας. Δεν μας είπατε για τις επιβαρύνσεις που έχετε επιφέρει στην Ολυμπιακή όλον αυτόν τον καιρό. Δεν μας είπατε τίποτε για το ότι με αδιαφανείς διαδικασίες, η εταιρεία επιβαρύνεται κάθε χρόνο ανά θερινή περίοδο με 20.000.000 ευρώ για τις ενοικιάσεις των αεροπλάνων. Δεν μας είπατε γιατί χρησιμοποιούνται αεροπλάνα, που έπρεπε να χρησιμοποιούνται σε υπερατλαντικές πτήσεις και χρησιμοποιούνται μόνο τώρα για εσωτερικές πτήσεις με κόστος. 
      Δεν μας είπατε γιατί η εταιρεία έχει ετήσιες απώλειες εσόδων από την έλλειψη εμπορικής πολιτικής, ύψους, τουλάχιστον, 100.000.000 δραχμών. Δεν μας είπατε γιατί η εταιρεία επί των ημερών σας δεν έχει τιμολογιακή πολιτική για την ορθολογική διαμόρφωση κατηγοριών ναύλων. Ένας συνταξιούχος κάνει αυτήν την πολιτική εμπειρικά, όταν οι άλλες εταιρείες είναι οργανωμένες. Δεν μας είπατε γιατί η εταιρεία τον Οκτώβριο του 2006, απώλεσε έσοδα περίπου 8.000.0000 ευρώ ετησίως, από ανικανότητα να συνεχίσει την παροχή υπηρεσιών τεχνικής στήριξης στην αεροπορική εταιρεία «IMPERIA», με την οποία είχε υπογράψει σύμβαση από το Μάρτιο του 2006. 
      Δεν μας είπατε γιατί η θυγατρική εταιρεία «Ολυμπιακή Αεροπλοΐα» απώλεσε το Σεπτέμβριο του 2006 έσοδα ύψους περίπου 5.000.000 ευρώ ετησίως, από την ανικανότητά της να συνεχίσει την παροχή υπηρεσιών πτητικής υποστήριξης στο Πυροσβεστικό Σώμα. Δεν μας είπατε τίποτε για το πώς σκέφτεστε να το λύσετε. Δεν μας είπατε τίποτα για το πώς διαπραγματεύεστε στην Ευρωπαϊκή Ένωση.
      Μ’ αυτήν την έννοια, λοιπόν, έχουμε λόγους όχι μόνο να ανησυχούμε αλλά να πιστεύουμε ότι οδηγείτε την «Ολυμπιακή Αεροπορία» σε απαξίωση, σε διάλυση, ένα βαρύ όνομα, σημαία για την Ελλάδα σε κατάργηση και τους εργαζομένους σε έξοδο και σε ανασφάλεια.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Βερελής.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, εγώ δεν μίλησα, παρά κάλεσα τον κύριο Υπουργό σε συγκεκριμένα θέματα να υπάρξουν απαντήσεις. Δυστυχώς δεν έγινε αυτό. Δυστυχέστερα έγινε κάτι άλλο.
      Κύριε Υπουργέ, αναφερθήκατε, προσπαθώντας, βεβαίως, να ενισχύσετε τα επιχειρήματά σας και τη δική σας την περίοδο, στο ότι εντός των πρώτων ημερών της λειτουργίας τους, οι «Ολυμπιακές Αερογραμμές» έχασαν ένα ποσό περίπου 18.000.000 ευρώ ή 20.000.000 ευρώ. Ελπίζω, μιλώντας τώρα να δεχτείτε ότι αυτό είναι λανθασμένο και παρουσιάστηκε για να δημιουργηθούν εντυπώσεις, γιατί αυτό που παρουσιάστηκε, ήταν ο απολογισμός των «Μακεδονικών Αερογραμμών» με την αλλαγή του όλου στόχου της εταιρείας και την ενσωμάτωση του πτητικού έργου. Αυτά τα χρήματα, ακριβώς, ήταν εκείνα που δημιούργησαν αυτή την παθητική εικόνα και όχι η λειτουργία των «Ολυμπιακών Αερογραμμών» και πιστεύω ότι η ηθική απαιτεί να επανορθώσετε.
      Το δεύτερο. Πιστεύω ότι θα πρέπει να λάβετε μέτρα σε ό,τι αφορά το θέμα της δημιουργίας της «PANTHEON». Έγινε η «PANTHEON» και αυτοί οι οποίοι τη δημιούργησαν ήξεραν ότι δεν επρόκειτο να πετάξει ποτέ. Παραπλάνησαν το ελληνικό δημόσιο και είναι αυτήντη στιγμή υπόχρεοι απέναντι και στο Υπουργείο και στο ελληνικό δημόσιο και πιστεύω ότι αυτό έγινε με δόλο. 
      Το τρίτον. Η διαδοχή. Μας αναφέρατε μια σειρά από επιχειρήματα στα οποία κατάλαβα ότι επαναλαμβάνατε αυτά που κατά καιρούς είχαν ειπωθεί στην επιτροπή. Μα, αν ήταν να μην κάνουμε χρήση των επιχειρημάτων μας απέναντι στην επιτροπή, δεν θα είχαμε και λόγο ύπαρξης και το νομικό κατασκεύασμα των Βρυξελλν θα είχε καταρρεύσει, θα πηγαίναμε να κάνουμε αυτά ακριβώς που θα μας έλεγε η επιτροπή. Δεν είναι όμως έτσι και δεν πρέπει να είναι έτσι. Δεν μπόρεσε να στοιχειοθετήσει η Επιτροπή ότι είναι διάδοχη κατάσταση οι «ΟΛΥΜΠΙΑΚΕΣ ΑΕΡΟΓΡΑΜΜΕΣ» και γι’ αυτό επιστρατεύτηκε το συγκεκριμένο έγγραφο της 2ας Ιουλίου 2005. Και η χρησιμοποίηση του εγγράφου αυτού, η σύνταξή του και η υπογραφή του αποτελούν ένα ζήτημα και το ζήτημα αυτό δυστυχώς θα καταδιώκει και τη χώρα μας, αλλά και όσους έκαναν χρήση και αυτούς που το συνέταξαν. 
      Πιστεύω ότι από εδώ και πέρα, το μόνο το οποίο πρέπει να γίνει είναι να δοθεί πρόγραμμα στην εταιρία, να δοθεί δυνατότητα να μην χάνει μερίδιο αγοράς και μάλιστα δωρεάν με την δυνατότητα των ανταγωνιστών της να διασκεδάζουν σε βάρος της Ολυμπιακής. Και κυρίως, πρέπει να δοθεί η δυνατότητα να υπάρχει στις αερομεταφορές στον ελληνικό χώρο ανταγωνισμός και να μην υπάρξει μονοπώλιο των ανταγωνιστών, οι οποίοι, όπως πολλές φορές σας έχω πει, το μόνο που δεν επιθυμούν είναι να έχουν ανταγωνισμό. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει η κ. Συλβάνα Ράπτη.
      ΣΥΛΒΑΝΑ ΡΑΠΤΗ: Σας ευχαριστώ, κύριε Πρόεδρε.
      Ξέρετε, είμαι αντικαπνίστρια και μάλιστα φανατική. Είμαι όμως υποχρεωμένη να χρησιμοποιήσω μια κοινότυπη, ολίγον σχετική με το κάπνισμα φράση: Ο κύριος Υπουργός δεν είπε τίποτα «για την ταμπακιέρα». Ομίλησε ως επερωτών Βουλευτής της Νέας Δημοκρατίας προς μια Κυβέρνηση ΠΑ.ΣΟ.Κ., αλλά όχι, κατά την ταπεινή μου άποψη, ως Υπουργός Μεταφορών μιας Κυβέρνησης, η οποία μάλιστα είναι στην εξουσία δυόμισι χρόνια και πάει για τον τρίτο. 
      Και το λέω αυτό, όχι χάριν εντυπώσεως. Το λέω για έναν πολύ απλό λόγο. Από τα είκοσι πέντε λεπτά της ομιλίας του ανάλωσε τα είκοσι περίπου, για να αναφερθεί με λεπτομέρειες στο παρελθόν. Επίσης, για το παρελθόν ακούσαμε και από τον Κοινοβουλευτικό Εκπρόσωπο της Νέας Δημοκρατίας. Εκείνο που δεν ακούσαμε είναι για το παρόν, πολύ δε περισσότερο για το μέλλον. Δεν χρησιμοποιήθηκε από τον κύριο Υπουργό ούτε εκείνος ο αγαπημένος  χρόνος της γραμματικής που χρησιμοποιείται κατά κόρον από τον Πρωθυπουργό. Μιλώ για τον ενεστώτα διαρκείας. Ξέρετε εκείνες τις φράσεις: «προχωρούμε», «δρομολογούμε» κ.λπ.. Ίσως κάπου αυτό να τον τιμά, διότι δεν επιχείρησε να παραπλανήσει σε σχέση με τα τεκταινόμενα στον τομέα αυτό. 
      Αναφέρθηκε κάπου σε επιχειρησιακό σχέδιο. Μόνο που πολύ φοβούμαι ότι δεν πρόκειται για επιχειρησιακό σχέδιο λύσης, αλλά για επιχειρησιακό σχέδιο δημιουργίας περαιτέρω προβλημάτων. Είμαστε εδώ σήμερα και κάναμε αυτήν την ερώτηση για έναν πολύ συγκεκριμένο λόγο. Θέλουμε να ξέρουμε, όχι εμείς, αλλά ο ελληνικός λαός που είναι χρήστης των υπηρεσιών των «ΟΛΥΜΠΙΑΚΩΝ ΑΕΡΟΓΡΑΜΜΩΝ», τι πρόκειται να γίνει.
      Θέλω να ξέρουν οι πολίτες: Τι θα γίνει το Πάσχα; Τι θα γίνει το καλοκαίρι; Τι προγράμματα υπάρχουν; Δεν ακούσαμε τίποτα γι’ αυτά. Ο τρόπος με τον οποίο επιχείρησε η Κυβέρνηση μέχρι τώρα να λύσει αυτή την υπόθεση είναι, όπως συνηθίζει σε όλα τα θέματα: με μετονομασίες, τροποποιήσεις –κι εγώ θα το πω πάρα πολύ απλά- με βαφτίσια. Ξέρετε, σαν τα βαφτίσια εκείνα που κάνουν οι πολιτικοί σε κάποιες ταινίες. Βαφτίζει ο πολιτικός «αβέρτα-κουβέρτα» παιδιά και δεν πληρώνει ούτε τα βαφτιστικά ούτε τη λαμπάδα. Αναφέρομαι βεβαίως στην «PANTHEON»! 
      Εν πάση περιπτώσει, νομίζω ότι οι «ΟΛΥΜΠΙΑΚΕΣ ΑΕΡΟΓΡΑΜΜΕΣ» αξίζουν την προσοχή της Κυβέρνησης και ολοκληρώνοντας θα έλεγα, αν μου επιτρέπετε, κύριε Πρόεδρε, προς τον αγαπητό Υπουργό, τον κ. Λιάπη, όταν δίνει συνεντεύξεις, οι οποίες είναι πολύ επιτυχημένες, ας τις καταχωρεί κάποιος στο αρχείο του για να τις θυμάται.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Βλέπω ότι περίσσεψαν τα κολακευτικά λόγια για τον κύριο Υπουργό σήμερα!
      Το λόγο έχει ο κ. Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, όχι, να μιλήσει ο Υπουργός. 
      ΠΡΟΕΔΡΕΥΩΝ (Ιωάννης Τραγάκης): Να μιλήσει ο Υπουργός; Και ποιος θα κλείσει από τους δυο σας;
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα κλείσει ο κύριος Υπουργός, κύριε Πρόεδρε. Δεν θα του στερήσω το δικαίωμα να κλείσει. Βλέπω ότι προστατεύετε πολύ τους Υπουργούς! 
      ΠΡΟΕΔΡΕΥΩΝ (Ιωάννης Τραγάκης): Τους προστατεύω που δεν τους δίνω το λόγο και δίνω το λόγο σε εσάς; Άλλες φορές διαμαρτύρεστε! Καθόλου μάλιστα.
      Ορίστε, κύριε Υπουργέ, έχετε το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κάνατε μία επερώτηση, αγαπητοί συνάδελφοι και ζητάτε απαντήσεις για θέματα, για τα οποία ανατρέχουμε στο παρελθόν. Εμείς είμαστε Κυβέρνηση τρία χρόνια, κάναμε αυτό που μπορούσαμε, αλλά οι ευθύνες βαρύνουν τη δική σας διακυβέρνηση τα είκοσι τελευταία χρόνια, γι’ αυτό αναφέρομαι στο παρελθόν. Και απόρησα πριν από δύο μήνες, όταν μου κάνατε επερώτηση για την Ολυμπιακή. «Στο σπίτι του κρεμασμένου» -λέει ο σοφός λαός- «δεν μιλάνε για σκοινί» κ.λπ.. 
      Δεν θέλω να εντείνω τη συζήτηση ούτε να την οξύνω, θέλω όμως να δώσω μερικές απαντήσεις. Επιμένετε σε μερικές ανακρίβειες. Επιμένετε σε μερικούς έντονους χαρακτηρισμούς και νομίζω και σε λανθασμένα στοιχεία. Αυτό λέγεται αμετροέπεια. Εγκαλούμαστε, με άλλα λόγια, για τη διαχείριση του χάους, που κληρονομήσαμε στην Ολυμπιακή και εγκαλούμαστε σήμερα για μία αξιόπιστη σοβαρή προσπάθεια που κάνουμε για να διασώσουμε την Ολυμπιακή, για την προσπάθεια να πετύχουμε την καλύτερη δυνατή λύση για τους εργαζόμενους, τον οργανισμό, τον τόπο. Αυτή είναι η ουσία. 
      Ωστόσο, αυτό το οποίο συμβαίνει είναι και κάτι άλλο και είναι σαφές σε κάθε καλόπιστο παρατηρητή: Νομίζω, αγαπητοί συνάδελφοι του ΠΑ.ΣΟ.Κ., ότι όλα αυτά τα κάνετε, διότι αισθάνεστε ένα βαρύ αντιπολιτευτικό άγχος, γνωστό άλλωστε σε εκείνους που παροικούν την Ιερουσαλήμ. Δεν μας αφορούν όμως οι δικοί σας εσωκομματικοί λόγοι. Είναι γνωστό στον καθένα ότι η αποτυχία εξυγίανσης της εταιρείας αφορά αποκλειστικά την πολιτική του ΠΑ.ΣΟ.Κ. όλα αυτά τα χρόνια, με πράξεις που σας ανέφερα και με συγκεκριμένες παραλείψεις, που επίσης σας ανέφερα, αυτές που επί ολόκληρη δεκαετία από το 1994 και δώθε χειριστήκατε με επιζήμιο τρόπο για την «Ολυμπιακή Αεροπορία», παραλείψεις, λάθη και πράξεις σας που δεν τήρησαν τους όρους που η Ευρωπαϊκή Επιτροπή έχει θέσει, παραδείγματος χάριν για τη χορήγηση των ενισχύσεων εξυγίανσης της εταιρείας, παραλείψεις όπως αυτές που αγνόησαν τις αποφάσεις της επιτροπής και οδήγησαν την χώρα σε καταδίκες και –λυπάμαι- σε διασυρμό στην Ευρωπαϊκή Ένωση. Αυτές ανέφερα και στην πρωτολογία μου. Όπως επίσης, η μοναδική ευκαιρία για την αναδιάρθρωση της εταιρείας που δόθηκε από τις Βρυξέλλες το 1994 κόστισε στον ελληνικό λαό πάνω από 1.000.000.000.000 δραχμές. Γιατί δεν ομολογούμε κάποτε αυτές τις παραλείψεις και τα λάθη μας; Επίσης, πολλές φορές είχαν δοθεί παρατάσεις από την Ευρωπαϊκή Ένωση για να διευκολύνουν αυτό το πρόγραμμα εξυγίανσης και εσείς τις πετάξατε στον κάλαθο των αχρήστων. 
      Η πλήρης αποτυχία αποδεικνύεται περίτρανα και από την απλή ανάγνωση της απόφασης της Ευρωπαϊκής Επιτροπής το Δεκέμβριο του 2002. Μετά από οκτώ χρόνια υπομονής, αφού σας έδωσε παρατάσεις, αφού έδειξε με τον καλύτερο τρόπο και καλόπιστα τη διάθεση της να βοηθήσει τον τόπο μας, η επιτροπή αποφάσισε να μην επιτρέψει άλλο το θέατρο του παραλόγου και μας παρέπεμψε, επί δικής σας εποχής. Οι αποφάσεις βγαίνουν τώρα, αλλά οι αποφάσεις της Ευρωπαϊκής Ένωσης δρομολογήθηκαν επί των ημερών σας.
      Τι να πρωτοθυμηθούμε; Την διακοπή της εξυγίανσης, ήδη από το 1995-1996 λόγω των «χρυσών συνταξιούχων»; Την εναλλαγή διοικήσεων ανά τρίμηνο; Την αποτυχία επίτευξης έστω κι ενός από τους στόχους των προγραμμάτων εξυγίανσης; Το αποικιακό συμβόλαιο της περιώνυμης, περίφημης «Speedwing»; Την τετραετή διοίκηση, μετά την «Speedwing», η οποία ποτέ δεν έκανε επιχειρησιακό πλάνο λόγω του δήθεν προσωρινού –τεσσάρων χρόνων!- διορισμού της; Μήπως ξεχνάτε πότε ακριβώς βρήκαν ευκαιρία οι ανταγωνιστές της Ολυμπιακής να προχωρήσουν στις καταγγελίες στις Βρυξέλλες και για ποιους λόγους; Δεν ήταν το 2000;
      Γνωρίζετε πολύ καλά ότι η κατάσταση εκτραχύνθηκε μετά την έκδοση της απόφασης της επιτροπής το Δεκέμβριο του 2002. Από τότε μόνιμο μέλημα της κυβέρνησης ήταν να περάσει το θέμα όσο το δυνατόν πιο ανώδυνα μέχρι τις εκλογές και να μετατεθεί η πολιτική ευθύνη στην επερχόμενη Κυβέρνηση της Νέας  Δημοκρατίας. Αυτό συνέβη.
      Τέλος, είναι τουλάχιστον ευτράπελο να γίνεται προσπάθεια να θεμελιωθεί ζήτημα συνυπευθυνότητας της Νέας Δημοκρατίας για την Ολυμπιακή,  όταν η κυβέρνηση του ΠΑ.ΣΟ.Κ. δεν προσέφυγε κατά της απόφασης της επιτροπής του Δεκεμβρίου του 2002. Μόνο η «Ολυμπιακή Αεροπορία» προσέφυγε στο Πρωτοδικείο των Ευρωπαϊκών Κοινοτήτων, χωρίς όμως να ζητήσει ασφαλιστικά μέτρα, τα οποία ήταν τα μόνα που θα μπορούσαν να οδηγήσουν σε αναστολή της εφαρμογής εκείνης της απόφασης. Εμείς εγκαλούμαστε για δικές σας παραλείψεις. Ούτε καν άσκησε η κυβέρνηση του ΠΑ.ΣΟ.Κ., όπως μπορούσε, εκείνη την περίοδο παρέμβαση υπέρ της «Ολυμπιακής Αεροπορίας».
      Συνεπώς, η κυβέρνηση τότε αποδέχθηκε στην ουσία την απόφαση της επιτροπής του Δεκεμβρίου του 2002, η οποία, αγαπητοί συνάδελφοι του ΠΑ.ΣΟ.Κ., διαπίστωνε περίτρανα την αποτυχία της εξυγίανσης. Ποτέ όμως δεν εφάρμοσε την απόφαση, όπως ζητούσε η Επιτροπή. 
      Υπενθυμίζουμε επίσης ότι δεν υπήρχε και η δυνατότητα να αναβληθεί ή να ματαιωθεί η απόφαση του Ευρωδικαστηρίου, αφού λόγω της απόφασης της τότε κυβέρνησης, δηλαδή να μην προσβάλει η Ελλάδα την απόφαση της επιτροπής, είχατε στην πραγματικότητα μόνοι σας αποστερήσει αυτό το δικαίωμα να ζητήσουμε την αναστολή. 
      Αγνοήσατε επίσης επανειλημμένως τις οχλήσεις της επιτροπής και την αποστολή δύο διαφορετικών εγγράφων, για να δώσετε πληροφορίες όσον αφορά στην εξέλιξη της Ολυμπιακής. Επιτρέψατε έτσι στην Κομισιόν το Μάρτιο του 2004 επίσημα να ανοίξει φάκελο εναντίον της Ελλάδας. 
      Μέσα στο πλαίσιο αυτό που περιέγραψα, η οποιαδήποτε αναφορά του ΠΑ.ΣΟ.Κ. σε δήθεν έλλειψη δυναμικής υπερασπιστικής γραμμής στα ευρωπαϊκά δικαστήρια από τη δικιά μας Κυβέρνηση δεν αποτελεί απλό πυροτέχνημα, αλλά ειρωνεία και, θα έλεγα, ανεπιτυχές ευφυολόγημα. 
      Μιλήσατε για γραμμές που κόπηκαν. Για να σας δώσω και συγκεκριμένα παραδείγματα γιατί με εγκαλέσατε, σας θυμίζω τα αντικειμενικά δεδομένα. Το 2001 κόπηκαν έξι γραμμές. Το 2002 κόπηκαν δώδεκα γραμμές. Το 2003 κόπηκαν τρεις γραμμές. Το 2005 κόπηκε μια γραμμή. Και πέρυσι, μόνο δύο. Είναι, λοιπόν, προφανές ποιοι περιόρισαν το πτητικό έργο της Ολυμπιακής. 
      Επίσης, αμφισβητήσατε την πορεία ακμής της εταιρίας. Αμφισβητήσατε ορισμένα νούμερα για την επιβατική κίνηση. Το 2003 οι επιβάτες ήταν πέντε εκατομμύρια τριακόσιες τριάντα οκτώ χιλιάδες. Πληρότητα: 64,3%. Το 2004 οι επιβάτες ήταν πέντε εκατομμύρια επτακόσιες ενενήντα τέσσερις χιλιάδες διακόσιες σαράντα. Πληρότητα: 66,11%. Το 2005 οι επιβάτες ήταν πέντε εκατομμύρια επτακόσιες ενενήντα οκτώ χιλιάδες επτακόσιοι πενήντα. Πληρότητα: 70,15%. Και πέρυσι, το 2006, οι επιβάτες ήταν πέντε εκατομμύρια εξακόσιοι σαράντα δύο επτακόσιοι είκοσι. Πληρότητα: 69,70%. Αυτή είναι η πορεία της Ολυμπιακής με αριθμούς, όπως μου ζητήσατε.
      Κυρίες και κύριοι συνάδελφοι, τελειώνοντας, θέλω να πω ότι η Κυβέρνηση πράττει το καθήκον της, σε αντίξοες μάλιστα συνθήκες. Επιχειρούμε να βρούμε λύση, στο μέτρο του δυνατού και του εφικτού. Και προφανώς δεν είμαι ικανοποιημένος, αφού δεν έχουμε βρει ακόμα λύση. Οφείλω να είμαι ειλικρινής σ’ αυτό το θέμα. 
      Ξέρω, όμως, ότι η Ολυμπιακή σήμερα είναι σε καλύτερη θέση απ’ αυτήν που την παρέλαβα πριν από τρία χρόνια και είμαστε πιο κοντά στη λύση. Κινηθήκαμε νομικά και πολιτικά για να πετύχουμε τους στόχους μας και κινηθήκαμε σωστά. Δρομολογούμε μια καινούρια πορεία της Ολυμπιακής με ειλικρίνεια και προς τον ελληνικό λαό, αλλά και προς την Ευρωπαϊκή Ένωση. Και συνεχώς κάθε μέρα κερδίζουμε τη χαμένη αξιοπιστία της Ολυμπιακής. Κερδίζουμε εμπιστοσύνη, κερδίζουμε όμως και ελπίδα για το τελικό αποτέλεσμα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Ορίστε, κύριε Παπαϊωάννου, έχετε το λόγο για οκτώ λεπτά. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, έχω την αίσθηση ότι ο κύριος Υπουργός έχει μπερδέψει τους ρόλους του. Ήρθε από το Βήμα των κυβερνητικών εδράνων να κάνει αντιπολίτευση. Δεν είμαστε εμείς στη θέση σας. Εσείς κυβερνάτε τον τόπο. Εσείς έχετε την ευθύνη. Και σας καλέσαμε να μας απαντήσετε για τα δικά σας έργα και ημέρες. 
      Όσον αφορά τα δικά μας, εγώ απάντησα στην πρωτολογία μου και εάν χρειαστεί, θα το κάνω επιγραμματικά προς το τέλος. Θέλουμε να ξέρετε κάτι, κύριε Υπουργέ. Εμείς είμαστε εδώ σήμερα και επιτελούμε το θεσμικό μας χρέος στην κατεύθυνση να έχουμε συμβολή στο να δοθεί βιώσιμη λύση στο πρόβλημα της Ολυμπιακής. Γιατί θέλουμε την Ολυμπιακή να πετάει και στη χώρα μας και στο εξωτερικό για τους Έλληνες πολίτες και όχι μόνο. 
      Και ήρθαμε σήμερα εδώ να μας απαντήσετε με επιχειρήματα –εμείς επιχειρήματα καταθέτουμε και σε γεγονότα αναφερόμαστε- γιατί εσείς συνειδητά απαξιώνετε την Ολυμπιακή, τον Όμιλο. Και δεν πήραμε καμία απάντηση σ’ αυτά τα ζητήματα, στα συγκεκριμένα ερωτήματα που θέσαμε, κύριε Υπουργέ. Αυτό είναι το κρίσιμο θέμα. 
      Ξέρετε ποιο είναι το συμπέρασμά μας; Θέλετε να κερδίσετε χρόνο μέχρι τις εκλογές και την επόμενη ημέρα Ολυμπιακή να μην υπάρχει, γιατί θα την έχετε διαλύσει εσείς με την πολιτική σας!
      Εμείς σας είπαμε πάλι μέσα, αν θέλετε, από δυσκολίες, από αντιξοότητες, από λαθεμένες επιλογές, ότι είχαμε δρομολογήσει λύση το 2003. Και ειλικρινά δεν μπορώ να καταλάβω αυτό που είπατε ότι εσείς βελτιώσατε τα πράγματα. Πώς; Μόνο στις «ΟΛΥΜΠΙΑΚΕΣ ΑΕΡΟΓΡΑΜΜΕΣ» είχαμε 350.000.000 συνολικές ζημιές στα τρία χρόνια! Έτσι, βλέπετε τη βελτίωση;
      Όμως, θα ήθελα να σας πω κάτι, κύριε Υπουργέ. Βλέπω εδώ ότι είχατε επισκεφτεί τον Πρωθυπουργό πριν από πολλούς μήνες. Και βγαίνοντας από το γραφείο του Πρωθυπουργού είχατε πει για την Ολυμπιακή, όπως είναι γνωστό, τα εξής: «Εμείς επεξεργαζόμαστε τη μοναδική πια λύση με την ίδρυση μιας νέας εταιρείας που θα λειτουργεί με ιδιωτικοοικονομικά κριτήρια κ.λπ.. Ελπίζουμε ότι σύντομα θα παρουσιάσουμε την οριστική μας πρόταση».
      Ξέρετε πόσοι μήνες έχουν περάσει από τότε; Έξι. Πόσο είναι το σύντομα για εσάς σ’ αυτά που εσείς λέτε; Μπορείτε, όμως, να μου εξηγήσετε και την αντίφασή σας; Δηλαδή, κάνατε μια νέα εταιρεία –δεν σας άρεσε η εταιρεία που είχαμε κάνει εμείς- προχωρήσατε, τα μπλέξατε τα πράγματα νομικά. Φτιάξατε εταιρεία. Δηλαδή, τι θα κάνετε με την «PANTHEON»; Γιατί όταν κάνατε αυτές τις δηλώσεις
      
, υπήρχε η «PANTHEON». 
      Δεν μας απαντήσατε σήμερα. Θα την κλείσετε; Θα έχετε εκεί τον Πρόεδρο και τα μέλη του Διοικητικού Συμβουλίου και τους υπαλλήλους να τους δίνετε αυτές τις παχυλές αποζημιώσεις; Τι κάνουν αυτοί οι άνθρωποι; Δεν είναι σκάνδαλο η παρουσία και η ύπαρξή τους, όταν εσείς λέτε ότι θα κάνετε άλλη εταιρεία; Γιατί δεν μας δίνετε απάντηση στο κρίσιμο αυτό ερώτημα;
      Δεύτερον, κύριε Υπουργέ, σας ρωτήσαμε γι’ άλλα ζητήματα, παραδείγματος χάριν, τι κάνετε και τι θα κάνετε σε σχέση με την τεχνική βάση του Ομίλου. Μας δώσατε απάντηση; Είναι κρίσιμο ζήτημα εάν η εταιρεία μπορεί να σταθεί στα πόδια της χωρίς την τεχνική βάση και εάν μπορέσει αύριο το πρωί να πάει σε μια βιώσιμη λύση. Την απαξιώνετε. 
      Τι γίνεται με τα slots; Μας είπατε; Τι κάνατε με τα χρέη, σε σχέση με τα ασφαλιστικά ταμεία; Μας είπατε; Λέξη!
      Όλα αυτά βαρύνουν τις προηγούμενες κυβερνήσεις ή εσάς συνολικά ως Κυβέρνηση; Ξέρετε, από ένα σημείο και μετά, η καλή διάθεση, οι προθέσεις, τα καλά λόγια, οι αποστάσεις από τον Υπουργό Εθνικής Οικονομίας δεν αρκούν, έχουν ημερομηνία λήξης. Και ούτε λύνεται το θέμα με το να μου λέτε ότι δεν τα είπε ο Πρωθυπουργός, τα είπε ο Κυβερνητικός Εκπρόσωπος. Τελικά, δηλαδή, ποιος εκφράζει τον Πρωθυπουργό; Εσείς ή ο κ. Ρουσόπουλος; Αυτό είπα και προηγούμενα. Και δεν είναι σωστό το να απεκδύεται κάποιος Υπουργός τις προσωπικές του ευθύνες σε σχέση με τον Υπουργό Εθνικής Οικονομίας. Και άλλοι βρεθήκαμε στη θέση τη δική σας και όταν χρειάστηκε πήραμε άλλες αποφάσεις. Και βάλαμε τον Πρωθυπουργό μπροστά στις ευθύνες του, κάτι που δεν το κάνετε εσείς.
      Πού είναι ο Πρωθυπουργός στο θέμα της Ολυμπιακής, εκτός από εκείνο το πρώτο, για εκκαθάριση εν λειτουργία; Είναι πουθενά παρών; Έχει πει μία κουβέντα στον προϋπολογισμό ή οπουδήποτε αλλού; Κρύβεται. Έχει την αίσθηση ότι αυτό δεν θα του το καταλογίσει αύριο ο ελληνικός λαός, όταν θα έλθει η ώρα της κρίσης. 
      Υπάρχει και κάτι άλλο, το είπα στην πρωτολογία μου. Αυτό εδώ το Βήμα, κύριε Υπουργέ, δεν είναι για να λέει ο καθένας μας τα δικά του λόγια. Δεν είναι χώρος μονολόγου. Είναι χώρος ουσιαστικού διαλόγου. Απαντήσεις θέλουμε. 
      Είδα τον κ. Τασούλα να στέκεται συνέχεια σε εσάς και να λέει «τι καλά τα λέει ο Υπουργός» κ.λπ.. Δεν τον είδα ούτε μία στιγμή να υπερασπιστεί τον κ. Αλογοσκούφη ή συνολικά την Κυβέρνηση. Γιατί εδώ υπάρχει διάσταση απόψεων και αυτό είναι γνωστό στον ελληνικό λαό.  Δηλαδή, «η φρασιολογία, τα λόγια του κ. Λιάπη». Μία χαρά είναι η φρασιολογία και τα λόγια του κ. Λιάπη. Τα έργα πού είναι; Και στην πολιτική δεν κρίνεται κανένας από προθέσεις ούτε πως βλέπει τα πράγματα. Κρίνεται από το αν υπάρχει ή δεν υπάρχει αποτέλεσμα, αν τα πράγματα πάνε μπροστά, μένουν στάσιμα ή πάνε πίσω. Και εδώ δυστυχώς, όλα τα στοιχεία μας οδηγούν στο ασφαλές συμπέρασμα ότι τα πράγματα πάνε πίσω. Για διαδοχή  μιλάτε και εσείς, κύριε Υπουργέ, με βάση τη νέα εταιρεία. Και ενώ υπήρχε δρομολογημένη διαδοχή –νομικά αμφισβητήσιμη- και η δική σας θα είναι νομικά αμφισβητήσιμη- δεν την υπερασπιστήκατε. Και ήταν η πιο καθαρή λύση απ’ όλες όσες έχουμε δει μέχρι σήμερα. 
      Γιατί, λοιπόν, θα ευοδωθεί δικό σας εγχείρημα, όταν κάθε μέρα συσσωρεύονται ελλείμματα, όταν κάθε μέρα υπάρχουν αδιέξοδα. Γιατί, το πρόβλημα με την Ευρωπαϊκή Ένωση πάντα θα υπάρχει. Και όπως ξέρετε, η Ευρωπαϊκή Ένωση –σας έφερα το παράδειγμα της «ALITALIA»- τα αφήνει τα πράγματα και κρίνει εκ του αποτελέσματος. Και το αποτέλεσμα που βασικά την ενδιαφέρει, πράγματι είναι ο ανταγωνισμός είτε το θέλουμε είτε δεν το θέλουμε και είναι αν πράγματι υπάρχει ή δεν υπάρχει βιώσιμη λύση. Και εσείς, με όλες σας τις πολιτικές ενέργειες, πράξεις και ως διοίκηση και ως Κυβέρνηση δεν οδηγήσατε σε λύσεις, αλλά σε απαξίωση. 
      Τι γίνεται στο μεταξύ; Το μερίδιο της αγοράς, που είναι βασικός συντελεστής για τη βιωσιμότητα μιας παλιάς επιχείρησης, αλλάζει. Αλλάζουν οι συσχετισμοί, τρέχουν τα γεγονότα.  Πως ήταν πριν από δύο χρόνια και πως είναι σήμερα; Δεν ωφελούνται οι ανταγωνιστές; Και γιατί να έρθει κάποιος από τους ανταγωνιστές να αγοράσει, όταν βλέπει ότι η άλλη επιχείρηση απαξιώνεται; Κοινός νους. Γι’ αυτά σας ρωτήσαμε, σ’ αυτά σας ελέγξαμε, σ’ αυτά δεν μας απαντήσατε. 
      Και για να κλείσω, κύριε Υπουργέ: Τα λέμε εμείς αυτά; Πάλι διαβάζω από την «ΚΑΘΗΜΕΡΙΝΗ». Δεν πιστεύω η «ΚΑΘΗΜΕΡΙΝΗ» να στηρίζει το ΠΑ.ΣΟ.Κ. και τις πολιτικές του. 
      ΠΡΟΕΔΡΕΥΩΝ (Ιωάννης Τραγάκης): Ποιος τα ξέρει; 
      ΜΙΛΤΙΑΔΗΣ ΠΑΠΑΪΩΑΝΝΟΥ:  Αν δεν τα ξέρουμε εμείς, κύριε Πρόεδρε, τα ξέρει ο λαός. 
      ΠΡΟΕΔΡΕΥΩΝ (Ιωάννης Τραγάκης): Εξαρτάται ποιος τα γράφει. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Γράφει, λοιπόν, στις 26.12.2006, ότι η «Ολυμπιακή Αεροπορία» και οι «ΟΛΥΜΠΙΑΚΕΣ ΑΕΡΟΓΡΑΜΜΕΣ» βρίσκονται εγκλωβισμένες εξαιτίας της φοβικής αδράνειας και του πολιτικού κόστους. Προς στιγμήν και μέχρι τις εκλογές, δεν πωλούνται, δεν αγοράζονται ούτε όμως εξυγιαίνονται. Χάνεται χρόνος και όλα αυτά συσσωρεύονται, χρέη άνω του 1,5 δισεκατομμυρίου και όλα αυτά λειτουργούν υπέρ των ανταγωνιστών της εταιρείας. 
      Αν σήμερα μπορέσετε να συνειδητοποιήσετε ότι είναι αυτό το μήνυμα που σας στέλνουμε, τρέξετε γρήγορα, σοβαρά και υπεύθυνα, για να προστατεύσουμε αυτή την εταιρεία προς το συμφέρον του ελληνικού λαού, θα έχετε πράξει το χρέος σας. Διαφορετικά θα είστε και εσείς υπόλογος. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 28/13-11-2006 επερώτησης Βουλευτών του ΠΑ.ΣΟ.Κ. προς τους  Υπουργούς Μεταφορών και Επικοινωνιών και Οικονομίας και Οικονομικών, σχετικά με τις «ΟΛΥΜΠΙΑΚΕΣ ΑΕΡΟΓΡΑΜΜΕΣ». 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 14.25΄ λύεται η συνεδρίαση για την προσεχή Δευτέρα 29 Ιανουαρίου 2007 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη, που έχει διανεμηθεί. 
         Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
Τελευταία Αποθήκευση:	31/1/2007 4:36:00 μμ	Από:	L.venetikidou
Εκτυπώθηκε:	31/1/2007 12:17:00 μμ

