
ΣΥΝΕΔΡΙΑΣΗ ΡΕ'
Παρασκευή 10 Μαρτίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοινώνεται ότι τη συνεδρίαση παρακολουθούν μαθητές από το 3ο Γυμνάσιο Αμαρουσίου Αθηνών, το 3ο Δημοτικό Σχολείο Καλαμπάκας Τρικάλων και τη Σχολή ΙΕΚ Αθηνών,
3. Λήψη απόφασης επί της αιτήσεως για την άρση ασυλίας του Βουλευτή
Π. Καμμένου,
4. Συζήτηση προ ημερησίας διατάξεως, με πρωτοβουλία του Προέδρου της Νέας Δημοκρατίας κ. Κ. Καραμανλή με θέμα: "Τους όρους και τις προϋποθέσεις της προεκλογικής πολιτικής αντιπαραθέσεως των Κομμάτων",
5. Ανακοινώνεται ότι οι Ειδικές Μόνιμες Επιτροπές Απόδημου Ελληνισμού, Θεσμών και Διαφάνειας και η Διακομματική Κοινοβουλευτική Επιτροπή, "για τη μελέτη και αντιμετώπιση του  προβλήματος των ναρκωτικών" υποβάλλουν τις εκθέσεις τους,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών,
2) Απαντήσεις Υπουργών σε ερωτήσεις Βουλευτών,
ΟΜΙΛΗΤΕΣ
Επί της προ Ημερησίας Διατάξεως.
ΚΑΡΑΜΑΝΛΗΣ Κ.,
ΚΩΝΣΤΑΝΤΟΠΟΥΛΟΣ Ν.,
ΠΑΠΑΡΗΓΑ Α.,
ΣΗΜΙΤΗΣ Κ.,
ΤΣΟΒΟΛΑΣ Δ.
Π Ρ Α Κ Τ Ι Κ Α    Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΡΕ'
Παρασκευή 10 Μαρτίου 2000
-------------------
Αθήνα, σήμερα στις 10 Μαρτίου 2000, ημέρα Παρασκευή και ώρα 11.47' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής
κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 9.3.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΔ' συνεδριάσεώς του, της 9ης Μαρτίου 2000 σε ό,τι αφορά την ψήφιση στο σύνολο του σχεδίου νόμου: "'Ιδρυση Εταιρίας "ΟΛΥΜΠΙΑΚΟ ΧΩΡΙΟ 2004 Α.Ε.", προστασία Ολυμπιακών Συμβόλων και Σημάτων και άλλες διατάξεις".) 
Παρακαλείται ο κύριος Γραμματέας να ανακοινώσει τις αναφορές προς το
Σώμα.
Ανακοινώνονται προς το Σώμα από το Γραμματέα της Βουλής κ. Παναγιώτη Φωτιάδη, Βουλευτή Περιφερείας Αττικής, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ(Απόστολος Κακλαμάνης): Κυρίες και κύριοι συνάδελφοι
εισερχόμαστε στην
ΣΥΜΠΛΗΡΩΜΑΤΙΚΗ ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Λήψη απόφασης σύμφωνα με το άρθρο 62 του Συντάγματος, για την αίτηση άρσεως της ασυλίας του Βουλευτή κ. Παναγιώτη Καμμένου.
Καλούνται επί του καταλόγου οι Βουλευτές κύριοι Παναγιώτης Φωτιάδης
από το ΠΑΣΟΚ και Γεώργιος Καλός από τη Νέα Δημοκρατία.
Επί της ψηφοδόχου καλούνται οι κύριοι Κανέλλος Λάλος από το ΠΑΣΟΚ και Ελευθέριος Παπαγεωργόπουλος από τη Νέα Δημοκρατία.
Πρόεδρος της εφορευτικής επιτροπής ορίζεται ο Αντιπρόεδρος της Βουλής κ. Παναγιώτης Σγουρίδης.
'Οποιος συνάδελφος ψηφίζει υπέρ της χορηγήσεως αδείας δίωξης θα σημειώσει στο ψηφοδέλτιο δίπλα από το όνομα του Βουλευτή τη λέξη "ΝΑΙ". 
'Οποιος ψηφίζει κατά της χορηγήσεως αδείας δίωξης θα σημειώσει στο
ψηφοδέλτιο τη λέξη "ΟΧΙ".
'Οποιος αρνείται ψήφο θα σημειώσει τη λέξη "ΠΑΡΩΝ".
Επίσης έχουν διανεμηθεί λευκά ψηφοδέλτια.
Παρακαλώ να αρχίσει η ανάγνωση του καταλόγου. Αμέσως μετά την ολοκλήρωση της αναγνώσεως του καταλόγου  θα εισέλθει η Βουλή  στην προ ημερησίας διατάξεως συζήτηση σε επίπεδο Πρωθυπουργού και Αρχηγών των κομμάτων.
(Ψ Η Φ Ο Φ Ο Ρ Ι Α )
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος,
ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψηφοδελτίων. 
(ΔΙΑΛΟΓΗ)
Κύριοι συνάδελφοι, τη συνεδρίασή μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ", σαράντα δύο μαθητές και δύο συνοδοί καθηγητές από το 3ο Γυμνάσιο Αμαρουσίου Αθηνών.
Τους καλωσορίζουμε.
(Χειροκροτήματα απ' όλες τις πτέρυγες)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση προ ημερησίας διατάξεως, σύμφωνα με το άρθρο 143 του
Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας, κ. Κώστα Καραμανλή, σε επίπεδο Αρχηγών Κομμάτων, με θέμα "Τους όρους και τις προϋποθέσεις της προεκλογικής πολιτικής αντιπαράθεσης των Κομμάτων".
Οι Υπουργοί έχουν το δικαίωμα να συμμετάσχουν στη συζήτηση κατά την
παράγραφο 4 του άρθρου 143 και τους ορισμούς του άρθρου 97 παρ. 1 έως 3 του Κανονισμού.
Ο Πρόεδρος της Κυβερνήσεως κ. Κωνσταντίνος Σημίτης έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι,
μία εκλογική αναμέτρηση αποτελεί κορυφαία στιγμή της κοινοβουλευτικής διαδικασίας. Μια συζήτηση στο επίπεδο Αρχηγών προ ημερήσιας διάταξης και 
μάλιστα για το θέμα των εκλογών αποτελεί επομένως διπλή κορυφαία στιγμή.  'Ομως, λυπάμαι που θα το πω, βρισκόμαστε αυτήν εδώ τη στιγμή όχι για ουσιαστικούς λόγους, σε σχέση με πραγματικά ζητήματα των εκλογών. Ο Αρχηγός της Νέας Δημοκρατίας για λόγους προφανείς, για λόγους εντυπώσεων, προκάλεσε μία προσχηματική συζήτηση. 'Ετσι το Κοινοβούλιο μετατρέπεται σε πεδίο μικροκομματικών πολιτικών χειρισμών και τα εκλογικά ζητούμενα, τα θέματα τα οποία είναι αντικείμενο της εκλογικής αναμέτρησης γίνονται μέσα από αυτή τη διαδικασία κοινοβουλευτικά ζητήματα.
Είναι πιστεύω μία κακή τακτική αυτή της Νέας Δημοκρατίας. Είναι μία τακτική υποβάθμισης της λειτουργίας και του κύρους του Κοινοβουλίου,
διότι το Κοινοβούλιο δεν είναι πρόσχημα, δεν είναι αφορμή για να υπάρξουν μία ή δύο τηλεοπτικές ατάκες, δεν είναι αφορμή για να δημιουργηθούν εντυπώσεις. Για κορυφαίες στιγμές, όπως είναι οι εκλογές και κορυφαίες διαδικασίες, όπως σύμφωνα με τον Κανονισμό μας είναι η συζήτηση αυτή, χρειάζονται ισχυροί λόγοι και αιτιολογημένες προτάσεις. Πρέπει να υπάρχει ένας ουσιαστικός και συγκεκριμένος λόγος για να γίνει αυτή η συζήτηση.
Η Νέα Δημοκρατία κατέθεσε ένα κείμενο πέντε σημείων. Ούτε ένα δεν
εισάγει, ένα σημαντικό θέμα, το οποίο αξίζει να απασχολήσει τη Βουλή. Ούτε ένα δεν αποσκοπεί στην ανάδειξη κάποιου νέου ζητήματος, το οποίο ήταν άγνωστο. Και τα πέντε αυτά σημεία αποτελούν πρόσχημα, σκηνικό, όπως έγινε την περασμένη Παρασκευή πρόσχημα για να καταστήσει η Νέα Δημοκρατία αισθητή την παρουσία της, δημιουργώντας εντυπώσεις. Η ουσία δεν ενδιαφέρει, οι εντυπώσεις ενδιαφέρουν, διότι πέντε ημέρες πριν από την επίσημη έναρξη των εκλογών η Νέα Δημοκρατία δεν έχει κατορθώσει να
αρθρώσει ούτε ένα συντονισμένο προγραμματικό λόγο ούτε να παρουσιάσει οικονομικά υποστηρίξιμες θέσεις. Οικονομικά υποστηρίξιμες θέσεις!
Το ξέρουμε όλοι οι 'Ελληνες από την εμπειρία που έχουμε από τη ζωή.  'Οταν κανείς δεν μπορεί να μιλήσει επί της ουσίας, μιλάει συνεχώς επί της διαδικασίας. Και εδώ κληθήκαμε να μιλήσουμε επί της διαδικασίας.
'Ετσι προσπαθεί η Νέα Δημοκρατία να καλύψει την ένδεια των θέσεών
της, την ένδεια προτάσεων επί της ουσίας.
Κυρίες και κύριοι, πιστεύω ότι ο ελληνικός λαός θέλει προτάσεις επί της ουσίας. Θέλει συζήτηση γι' αυτά τα θέματα, τα οποία τον απασχολούν πραγματικά και όχι γι' αυτά τα οποία καλούμαστε σήμερα να συζητήσουμε.  Εμείς αυτήν τη συζήτηση ουσίας επιδιώκουμε και καλούμε τη Νέα Δημοκρατία να προσέλθει επιτέλους σε ένα διάλογο σε αυτά τα ουσιαστικά θέματα. Για παράδειγμα να προσέλθει με κοστολογήσεις για όσα ισχυρίζεται ότι θα κάνει. Να προσέλθει με αναλύσεις πώς θα καλύψει όλους αυτούς τους πόρους, τους οποίους επικαλείται ότι έχει στη διάθεσή της για να πραγματοποιήσει τα όσα υπόσχεται. Να μας πει με σαφήνεια ποιες δαπάνες του κράτους θα καταργήσει, ποιες υπηρεσίες και ποια είναι αυτή η περίφημη κατάλυση του κράτους την οποία "επαγγέλλεται".
Ο αγώνας των εκλογών γίνεται με θέσεις, δεν γίνεται με διαδικαστικά
τεχνάσματα, δεν γίνεται με επικοινωνιακές προσπάθειες, με τρικ.
Μπαίνω, λοιπόν, στα πέντε σημεία, κυρίες και κύριοι συνάδελφοι, τα οποία θέτει η Νέα Δημοκρατία. Το πρώτο που ζητάει είναι να υπάρξει σεβασμός στον πολίτη και να μην υπάρχουν ανοιχτές συγκεντρώσεις των κομμάτων.  Πρώτα απ' όλα θέλει προσεκτική εξέταση το τι θα σημάνει κατάργηση της δυνατότητας των μεγάλων λαϊκών συγκεντρώσεων κατά τη διάρκεια των εκλογών. Πρέπει να είμαστε όλοι μας επιφυλακτικοί στους περιορισμούς που γίνονται σήμερα, με επίκληση του σεβασμού του πολίτη, γιατί αυτοί οι περιορισμοί όταν καθιερωθούν μπορεί να είναι αντίθετοι με αυτό που απαιτεί ο πολίτης και ο σεβασμός του πολίτη.
Η Νέα Δημοκρατία που έβλεπε τα στελέχη να κλείνουν τους δρόμους και να κόβουν τη χώρα στα δύο, κατά τις λεγόμενες αγροτικές κινητοποιήσεις, πιστεύω ότι κάπως ετεροχρονισμένα προσέρχεται με προτάσεις για σεβασμό του πολίτη. 'Αλλα έκανε τότε. Τότε βεβαίως υπήρχε και άλλη σκοπιμότητα.  Και τώρα υπάρχει άλλη. Αλλά θα το πω και πάλι, στα ζητήματα των αρχών δεν μπορεί να είμαστε ελαστικοί.
Η εκλογική διαδικασία δεν μπορεί να περιστείλει το δικαίωμα των μεγάλων ανοιχτών συγκεντρώσεων. Η πείρα δείχνει πως αυτή η κοινωνική ενεργοποίηση περιφρουρεί τα κοινωνικά και πολιτικά δικαιώματα των πολιτών. Αλλά και κάτι επιπλέον. Ο σεβασμός του πολίτη είναι ένα διαρκές φαινόμενο. 'Οταν τον επικαλείται κάποιος, τον έχει σαν αρχή του σε όλη τη διάρκεια της δικής του δραστηριότητας.
Επί μήνες τώρα ο Αρχηγός της Αξιωματικής Αντιπολίτευσης περιοδεύει
ολόκληρη την Ελλάδα και πραγματοποιεί και ανοιχτές και κλειστές συγκεντρώσεις. Τώρα ανακάλυψε ότι πρέπει να αποφεύγονται οι συγκεντρώσεις; Και γιατί άραγε το ανακάλυψε τώρα; Προφανώς με εγκαλεί γιατί επισκέπτομαι διάφορες περιοχές της Ελλάδας, αλλά εγώ θέλω να σας θυμίσω ότι δεν έχω την άνεση χρόνου που έχουν οι αρχηγοί της αντιπολίτευσης.
Η Κυβέρνηση βέβαια σ' αυτήν τη συγκυρία έχει ένα έργο να επιτελέσει, δεν μπορεί να σταματήσει τη λειτουργία της. Τα καθήκοντά μου προσδιορίζουν το χρόνο μου. Θα λείψω για παράδειγμα τρεις μέρες αυτού του μήνα στη Λισαβόνα για τη Σύνοδο Κορυφής της Ευρωπαϊκής 'Ενωσης. Νομίζω, λοιπόν, ότι έχω το δικαίωμα επικοινωνίας σε όσο το δυνατό περισσότερες περιοχές της Ελλάδος.
Δεν μου είναι κατανοητό γιατί είναι οι ανοιχτές συγκεντρώσεις
εκείνες, που δημιουργούν πρόβλημα στους πολίτες.
Οπωσδήποτε οι επιλογές της Νέας Δημοκρατίας μπορούν να οφείλονται στα προβλήματά της, δεν μπορούν όμως να δεσμεύσουν τις επιλογές των άλλων κομμάτων ούτε την πολιτική συμπεριφορά και τα δικαιώματα του ελληνικού λαού.
Εμείς πιστεύουμε ότι τα κόμματα οφείλουν να έχουν την ευχέρεια να οργανώσουν είτε ανοιχτές, είτε κλειστές συγκεντρώσεις, όπως κρίνουν σκόπιμα. Αυτό το δικαίωμα είναι ένα δικαίωμα το οποίο εξασφαλίζει μια ομαλή λειτουργία της δημοκρατίας. Ο καθένας κάνει αυτό το οποίο θεωρεί επιβεβλημένο μέσα στα πλαίσια του Συντάγματος.
'Ερχομαι, κυρίες και κύριοι, στο δεύτερο σημείο. Ο διάλογος αποτελεί
συστατικό στοιχείο της δημοκρατίας και της πολιτικής αντιπαράθεσης. Ο προεκλογικός διάλογος έχει δύο προϋποθέσεις για να είναι γόνιμος, γιατί θέλουμε να είναι γόνιμος.
Πρώτον, να γίνεται σε θέματα που απασχολούν τη χώρα και τον πολίτη. Δεύτερον, να γίνεται με όρους ουσιαστικούς, ώστε να υπάρχει κρίση και
σύγκριση επί των θέσεων και προτάσεων.
Ο διάλογος για να προσφέρει για να βοηθά την κρίση των πολιτών, δεν
είναι επικοινωνιακό τέχνασμα, ούτε ισχύει το παράδοξο ορισμένων, οι οποίοι θεωρούν ότι η πρότασή τους για διάλογο συνεπάγεται οπωσδήποτε και την αποδοχή της πολιτικής τους.
Υπάρχει ένα γενικότερο πλαίσιο, το οποίο καθιερώθηκε από τη διακομματική επιτροπή τις προηγούμενες ημέρες και πιστεύω ότι αυτό το γενικότερο πλαίσιο καλύπτει τις ανάγκες των κομμάτων και των στελεχών τους για την παρουσίαση των θέσεών τους και το διάλογο μέσω των Μαζικών Μέσων Επικοινωνίας.
Η Νέα Δημοκρατία, όμως, επινόησε μία νέα μορφή αντιπαράθεσης "τον ισότιμο διάλογο", η έκφρασή τους, "με τη συμμετοχή όλων των Αρχηγών", η έκφρασή τους, "με ίσους όρους", η έκφρασή τους. Αν ο κ. Καραμανλής πίσω από το νεφέλωμα ενός διαλόγου με όλους τους Αρχηγούς των κομμάτων ταυτόχρονα θέλει να κρύψει τη φυγομαχία του στο δικό μας διάλογο, αυτή είναι δική του επιλογή. Θα ήταν όμως πιο πιστευτό το αίτημα αυτού του διαλόγου όλων των Αρχηγών με ίσους όρους, αν ο κ. Καραμανλής είχε κάνει, έστω τα προηγούμενα χρόνια ένα διάλογο με κάποιον από τους άλλους αρχηγούς. Εγώ δεν ξέρω να έκανε τέτοιο διάλογο, δεν θυμάμαι να έκανε κάτι παρόμοιο και γι' αυτό απορώ πώς αυτήν τη στιγμή έχει αυτήν την έμπνευση. 
Εγώ καλώ τον κ. Καραμανλή σε διάλογο στην τηλεόραση, ώστε ο ελληνικός
λαός να κρίνει και να συγκρίνει τις θέσεις των κομμάτων μας για τα μεγάλα ζητήματα της χώρας.
Υπάρχει το πλαίσιο του 1996, το οποίο από κοινού συμφωνήθηκε με τον κ.  'Εβερτ. Και ο κ. 'Εβερτ δεν είχε τότε το φόβο ή την άρνηση για την κοινή παρουσία των δυο μας, τη δική του και τη δική μου. Δεν είχε ανάγκη ο κ. 'Εβερτ τους άλλους αρχηγούς, όπως προτείνεται τώρα. Το πλαίσιο που είχε εφαρμοστεί το 1996 θέτει ταυτοχρόνως υπό την κρίση των πολιτών και τους δύο συνομιλητές και αυτά τα οποία στηρίζουν. Αν τώρα η Νέα Δημοκρατία επιδιώκει μία γενικευμένη σύγχυση είτε μια κοκορομαχία δύο Αρχηγών, θα επαναλάβω; Πρώτον, πρέπει να φροντίζουμε το κύρος του πολιτικού συστήματος και δεύτερον, ο λαός χρειάζεται και θέλει ηγεσίες στις οποίες να πιστεύει, να έχει εμπιστοσύνη, να μπορεί να εξακολουθεί και όχι ηγεσίες για τις οποίες να γελά, ηγεσίες για τις οποίες μπορεί να κάνει επικριτικά ή επιτιμητικά σχόλια.
Θα έλεγα και εδώ επιγραμματικά ότι όποιος δεν έχει θέσεις, φοβάται το διάλογο. 'Οποιος δεν έχει απαντήσεις, προσφεύγει πάλι στις διαδικασίες και αποφεύγει το διάλογο ουσίας. Εμείς θέλουμε διάλογο ουσίας.
Tρίτον, ζητάει η Νέα Δημοκρατία να υπάρχει ουσιαστικός έλεγχος του συνόλου των προεκλογικών δαπανών. Κρούει όμως μεγαλοπρεπώς ανοικτές θύρες.
Πολύ έγκαιρα, πριν από τις γιορτές των Χριστουγέννων, η Κυβέρνηση
άνοιξε το διακομματικό διάλογο για τη  βελτίωση του θεσμικού πλαισίου που αφορά τις εκλογικές δαπάνες και των κομμάτων και των υποψηφίων. Την περασμένη εβδομάδα ο διάλογος αυτός οδήγησε στην τροποποίηση της νομοθεσίας. Δεν θα επαναλάβω τις γνωστές ρυθμίσεις σε όλους, θα ξεκαθαρίσω όμως ορισμένα πράγματα, ώστε ο πολίτης να γνωρίζει αναντίρρητες πραγματικότητες.
Η πολιτική διαφήμιση στα Μαζικά Μέσα Ενημέρωσης, η διαφήμιση στην τηλεόραση και στις εφημερίδες, είναι μία διαφήμιση της οποίας το ύψος της δαπάνης ελέγχεται απόλυτα. Τα προβαλλόμενα μηνύματα καταμετρώνται από ανεξάρτητες ειδικευμένες εταιρείες και το κόστος αυτών των μηνυμάτων είναι επίσης προσδιορισμένο και γνωστό. Μπορείς, λοιπόν, να βρεις πολύ συγκεκριμένα τι κοστίζει η διαφήμιση στην τηλεόραση και στα άλλα Μαζικά Μέσα Ενημέρωσης. Δεν μπορεί κανείς να ισχυριστεί όμως ότι είναι το ίδιο εύκολος ο έλεγχος για άλλες δραστηριότητες, όπως για παράδειγμα για συγκεντρώσεις, περιοδείες, όπου το κόστος εκεί δεν μπορεί να ελεγχθεί απολύτως.
Εμείς πρώτοι επιθυμούμε -και το αποδείξαμε στην πράξη- τον ουσιαστικό έλεγχο, όχι μόνο των προεκλογικών δαπανών, αλλά των δαπανών των πολιτικών κομμάτων στο σύνολο της δραστηριότητάς τους. 'Αλλωστε εμείς πήραμε την
απόφαση για την ενίσχυση των πολιτικών κομμάτων από τον κρατικό προϋπολογισμό, η οποία είχε ένα μόνο στόχο, να θωρακίσει την αυτονομία των κομμάτων, να μην εξαρτώνται τα κόμματα από τρίτους, από διάφορους, να έχουν τους πόρους τους από τον κρατικό προϋπολογισμό, ώστε να είναι πιο αυτόνομα και πιο ελεύθερα. Το πώς θα γίνει τώρα αυτό, δεν είναι πάντα τόσο εύκολο, γιατί υπάρχουν διαφορετικές απόψεις.
Ορισμένοι λένε ότι πρέπει να υπάρχει έλεγχος ορκωτών λογιστών, δικαστών κλπ. 'Αλλοι λένε, όπως το Κομμουνιστικό Κόμμα Ελλάδος, ότι τέτοιος έλεγχος δεν πρέπει να υπάρχει γιατί περιορίζει την αυτονομία και την ελευθερία των κομμάτων. Σε αυτό το σημείο δεν υπάρχει συμφωνία.
Η Νέα Δημοκρατία ζητά να θεωρείται προεκλογική περίοδος η προαναγγελία των εκλογών. Πότε γίνεται, όμως, η προαναγγελία των εκλογών; Η προαναγγελία των εκλογών, στη διαδικασία του κοινοβουλευτικού συστήματος, υπάρχει ήδη από την ημέρα που πραγματοποιήθηκαν οι εκλογές, για τις επόμενες εκλογές. Δηλαδή εδώ, στην περίπτωσή μας, στις 10 Απριλίου, υπάρχει προαναγγελία των εκλογών για τον Απρίλιο του 2004. Πώς μπαίνει, λοιπόν, η γραμμή; Γι' αυτό δεν κατανοώ την πρόταση της Νέας Δημοκρατίας και δεν κατανοώ τη γενικότερη υποκρισία της γύρω από το θέμα των δαπανών.
'Εχω μπροστά μου τα στοιχεία της εταιρείας μετρήσεων "ΟPEN MEDIA",
για τη διαφημιστική δαπάνη των κομμάτων από το Σεπτέμβριο του 1999 ως τον Ιανουάριο του 2000, που προβλήθηκαν αυτά τα αιτήματα. Τι λένε τα στοιχεία;
Στο διάστημα αυτό η Νέα Δημοκρατία και η ΟΝΝΕΔ είχαν διαφημιστική
δαπάνη ύψους τετρακοσίων δέκα εκατομμυρίων (410.000.000) δραχμών. Το ΔΗ.Κ.ΚΙ. επίσης, είχε δαπάνη εκατόν εξήντα εκατομμυρίων (160.000.000) δραχμών. Στο διάστημα αυτό το ΠΑ.ΣΟ.Κ. είχε δαπάνη εκατόν δύο εκατομμυρίων (102.000.000) δραχμών.
(Γέλια και θόρυβος από την πλευρά της Νέας Δημοκρατίας)
ΑΘΑΝΑΣΙΟΣ ΚΟΝΤΑΞΗΣ: Μήπως παραλείπετε κάποιο μηδενικό; (Κωδωνοκρουσίες στην Αίθουσα)
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εσείς μπορείτε να
γελάτε διότι δεν θέλετε να έχετε συνείδηση των πραγμάτων. 'Αλλη πραγματικότητα θέλετε να παρουσιάζετε. Αυτά όμως είναι τα στοιχεία, όπως είναι μετρήσιμα για τηλεόραση και Τύπο και δεν αναφέρω τις διάφορες περιοδείες, τις οποίες πραγματοποίησε ο κ. Καραμανλής και τις άλλες διαφημιστικές ενέργειες, οι οποίες έγιναν.
Γελάτε...
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Σας παρακαλώ ησυχία, αν θέλετε να σας ευχηθώ να επανέλθετε όσοι θορυβείτε. Και η ευχή μου εμένα θα πιάσει τόπο.
Ορίστε, κύριε Πρόεδρε.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 'Ολοι οι παρόντες, αν πήραν το δρόμο προς την Κόρινθο, θα είδαν τον κ. Ζαγορίτη, υποψήφιο της Νέας Δημοκρατίας, προτού καν ανακοινωθεί το όνομά του, να χαμογελά πλατιά προς το κοινό σε γιγαντοαφίσες, οι οποίες -ως γνωστόν- δεν επιτρέπονται. 
Γελάτε. Αν πάτε στην πλατεία της οδού Σταδίου, μπορείτε να δείτε την
κ. Καρρά, υποψήφια της Νέας Δημοκρατίας, η οποία δεν έχει ανακοινωθεί ακόμη ως υποψήφια, σε φωτεινή γιγαντοαφίσσα να απευθύνεται στο αθηναϊκό κοινό.
Εγώ θα έλεγα, από τις εμπειρίες που έχουμε, ότι μονάχα οι διαφημίσεις αυτών των υποψηφίων της Νέας Δημοκρατίας ξεπερνούν αυτά που ξόδεψε το ΠΑ.ΣΟ.Κ. για διαφήμιση για την πανελλαδική συνδιάσκεψη το Φεβρουάριο.  Θα έλεγα ότι η Νέα Δημοκρατία λησμονεί ότι στη ζωή υπάρχουν στοιχεία, γεγονότα. Πιστεύει ότι υπάρχουν μόνο λέξεις και εντυπώσεις, αλλά υπάρχουν και αριθμοί. Υπάρχουν στοιχεία για να καταμετρήσουν...
ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό λέμε και εμείς και ο λαός...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και ο λαός, κύριε Κεφαλογιάννη, θα κρίνει. Εγώ ρωτώ τι νόημα, λοιπόν, έχει η παρέμβαση για τις εκλογικές δαπάνες.
'Ερχομαι τώρα στην τέταρτη πρόταση της Νέας Δημοκρατίας, να υπάρξει αγορά τηλεοπτικού χρόνου από το κράτος και να κατανεμηθεί στα διάφορα κόμματα.
ΜΙΛΤΙΑΔΗΣ ΕΒΕΡΤ: Το Υ.ΠΕ.ΧΩ.Δ.Ε. πόσα χρήματα της Ευρωπαϊκής 'Ενωσης ξόδεψε για να διαφημίσει το κυβερνητικό έργο;
ΠΡΟΕΔΡΟΣ (Απόστολος Κακλαμάνης): Μη γράφετε τις διακοπές, σας
παρακαλώ. Ησυχία σας παρακαλώ, κύριοι συνάδελφοι.
Συνεχίστε, κύριε Πρόεδρε.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε 'Εβερτ, εγώ μιλάω εδώ για τις προτάσεις, οι οποίες έγιναν από εσάς. Τώρα, αυτό το οποίο ρωτάτε, το ρωτήσατε και σας απάντησα στη συζήτηση, η οποία έγινε στη διάρκεια των ερωτήσεων. Αν θέλετε κάθε τόσο να αλλάζετε το θέμα της συζήτησης, γιατί δεν σας βολεύει, εγώ δεν θα σας παρακολουθήσω σε αυτό. 
Εγώ απαντώ στα θέματα συζήτησης, τα οποία θέσατε. Δεν κάνουμε
συζήτηση επί παντός επιστητού και επί παντός θέματος. Κάνουμε συζήτηση στο πλαίσιο, που εσείς καθορίσατε. Μπορώ να σας δώσω και πάλι το γράμμα του Αρχηγού σας να το διαβάσετε, γιατί φαίνεται ότι το ξεχάσατε. 
'Ερχομαι τώρα στην πρόταση της Νέας Δημοκρατίας για την αγορά
τηλεοπτικού χρόνου από το κράτος, για να κατανεμηθεί στα κόμματα. 
Κυρίες και κύριοι συνάδελφοι, η σχετική πρόταση νόμου είχε συζητηθεί
εδώ στη Βουλή και οι αγορητές της Νέας Δημοκρατίας αναγνώρισαν τις αδυναμίες της πρότασης. Υπήρχαν συμπεράσματα, τα οποία συμπυκνώνω.
'Ηταν μία πρόταση πρόχειρη, ατεκμηρίωτη και παλαιοκομματική.
Πρόχειρη, γιατί επαναλαμβάνει και μάλιστα κατά ατελή τρόπο το νομικό πλαίσιο -δεν αναφέρομαι στους νόμους- και το πλαίσιο αυτό ενισχύθηκε από τις διατάξεις, που ψηφίσαμε τις προηγούμενες μέρες.
Ατεκμηρίωτη, γιατί ενώ προβλέπει την αγορά χρόνου δίωρης διάρκειας καθημερινά από κάθε ραδιοφωνικό και τηλεοπτικό σταθμό καθ'όλη τη διάρκεια της προεκλογικής περιόδου, αγνοεί -όπως συμβαίνει και σε όλες τις προτάσεις, τις οποίες παρουσιάζει στον ελληνικό λαό- το κόστος της. Το κόστος της πρότασης αυτής είναι εκατό δισεκατομμύρια (100.000.000.000) δραχμές.
Μας καλεί, λοιπόν, η Νέα Δημοκρατία να μειώσουμε την επιχορήγηση των πολιτικών κομμάτων για την αντιμετώπιση αυτού του κόστους, αλλά τι χορηγείται στα κόμματα εν όψει των εκλογών; Περίπου πέντε δισεκατομμύρια (5.000.000.000), ενώ το κόστος του μέτρου που προτείνει, είναι εκατό δισεκατομμύρια (100.000.000.000). Πώς θα γίνει, λοιπόν, αυτό; Πώς θα αφαιρέσουμε εκατό από πέντε; Τέτοια είναι η προετοιμασία και η τεκμηρίωση. Υποκριτική είναι επίσης και η πρόταση αυτή.
Εγώ αναφέρομαι στην εισηγητική έκθεση που λέει: "Η συμμετοχή στην πολιτική διαδικασία των Μαζικών Μέσων Ενημέρωσης και η εφαρμογή των κανόνων της προπαγάνδας και της ψυχολογίας της μάζας οδηγεί σε έξαρση και το θλιβερό φαινόμενο της αρνητικής προεκλογικής προπαγάνδας". Αυτά λέει επί λέξει.
Θέλει να αποφύγει την αρνητική προεκλογική προπαγάνδα και σας
θυμίζω ότι η πρόταση αυτή είχε κατατεθεί πριν από τις ευρωεκλογές.
Και σας ερωτώ: Δεν ξέρετε όλοι ένα ωραίο παράδειγμα αρνητικής προπαγάνδας; Δεν έχουμε υπόψη μας που συμπυκνώθηκε αυτή η άποψη ότι πρέπει να μειώσουμε και να γελοιοποιήσουμε τον αντίπαλο, για να επικρατήσουμε; Στη διαφήμιση της Νέας Δημοκρατίας για το πρόσωπό μου, για το γυάλινο πρόσωπο.
Αυτήν την αρνητική προεκλογική προπαγάνδα, την οποία εξορκίζει και καταγγέλλει, οι ίδιοι την εφάρμοσαν σε βαθμό πρωτοφανή στη χώρα και δεν 
είχαν και το θάρρος να βάλουν την υπογραφή τους σε αυτήν την προπαγάνδα.         Λοιπόν, δεν είναι υποκρισία, δεν είναι κοροϊδία όλο αυτό, το οποίο μας παρουσιάζει;
Παλαιοκομματική είναι επίσης η πρόταση, γιατί η πρόταση αυτή
ανακοινώνεται πομπωδώς. 'Ολοι νομίζουμε ότι κάτι καινούριο έγινε. Λοιπόν, κυρίες και κύριοι συνάδελφοι, θα σας πω απλά -όπως σας το
είπα και πριν- ότι ανακοινώθηκε πριν από τις ευρωεκλογές. Στη διακομματική επιτροπή για τις ευρωεκλογές η σημαντική αυτή πρόταση δεν προβλήθηκε καν από τη Νέα Δημοκρατία. Δεν συζητήθηκε με αίτηση της Νέας Δημοκρατίας, απλούστατα την ξεχάσανε, ενώ θέλει να συζητηθεί σήμερα εδώ στη Βουλή. Μήπως η Νέα Δημοκρατία ζήτησε τώρα να συζητήσουμε στη διακομματική επιτροπή αυτό το σχέδιο; Την ξέχασε τελείως, την άφησε στα αχρείαστα και τη φέρνει εδώ να τη συζητήσουμε σήμερα. Δεν δείχνει αυτό ότι είναι μία πρόταση μόνο για το θεαθήναι;
Κυρίες και κύριοι συνάδελφοι, πιστεύω ότι ο χρόνος που έχουν στη διάθεσή τους τα πολιτικά κόμματα να προβάλλουν τις απόψεις τους από ηλεκτρονικά μέσα ενημέρωσης, σύμφωνα με τις υποχρεώσεις και τους περιορισμούς που συμφωνήθηκαν και ορίζονται από την κοινή υπουργική
απόφαση, είναι αρκετός και ο χρόνος αυτός διατίθεται δωρεάν και πολύ σωστά. Τα Μαζικά Μέσα Ενημέρωσης, οι τηλεοράσεις ασκούν μία κατά παραχώρηση δημόσια υπηρεσία και γι' αυτό έχουν υποχρέωση, ιδιαιτέρως 
εν όψει των εκλογών, να συμβάλουν στην ανάδειξη των θέσεων των κομμάτων για πληροφόρηση των πολιτών.
Κυρίες και κύριοι συνάδελφοι, έρχομαι τώρα σε ένα προσφιλές θέμα, το οποίο ακούσαμε κατά κόρον την περασμένη Παρασκευή, τη δημόσια τηλεόραση, η οποία επικεντρώνει την κριτική της Αξιωματικής Αντιπολίτευσης.
Η ΕΡΤ δεν είναι ούτε κομματικό ούτε διακομματικό όργανο. Είναι
δημόσιος φορέας, με συγκεκριμένη κοινωνική αποστολή. Οι δημοσιογράφοι δεν είναι υπάλληλοι των πολιτικών κομμάτων. Το δημοσιογραφικό κριτήριο, η δημοσιογραφική δεοντολογία και η επικαιρότητα πρέπει να καθορίζουν τις επιλογές τους.
Η επίθεση της Νέας Δημοκρατίας κατά της ΕΡΤ γίνεται προφανώς για δύο λόγους. Πρώτα θέλει να απαξιώσει τη δημόσια τηλεόραση, που ιδίως στην περίοδο των τελευταίων ετών κατάφερε να δώσει προγράμματα υψηλής ποιότητας. Δεύτερον, αποσκοπεί στην πρόκληση φόβου και στον επηρεασμό των δημοσιογράφων στη δουλειά τους.
Επειδή, κυρίες και κύριοι συνάδελφοι, δεν ξεχνά κανείς τη μονοκομματική εποχή της ΕΡΤ, εξέτασα προσεκτικά τα στοιχεία.
Τα στοιχεία είναι συντριπτικά σε βάρος των ισχυρισμών του κ.  
Καραμανλή σε όλα τα επίπεδα.
Ξεκινώ από τις καλύψεις, δηλαδή την παρακολούθηση περιοδειών και δραστηριοτήτων σε όλη τη χώρα, που καλύπτονται με σχετικές μονάδες. Στην κατάσταση, από 1ης Ιανουαρίου αυτού του χρόνου μέχρι 5 Μαρτίου, έχουμε: Πρωθυπουργός και Κυβέρνηση είκοσι τέσσερις καλύψεις, Αξιωματική Αντιπολίτευση, Νέα Δημοκρατία είκοσι τέσσερις καλύψεις, Κομμουνιστικό Κόμμα Ελλάδος, ΔΗ.Κ.ΚΙ., Συνασπισμός δέκα καλύψεις. Η Κυβέρνηση δηλαδή, έχει είκοσι τέσσερις, η Αντιπολίτευση συνολικά έχει τριάντα τέσσερις καλύψεις.
Θα μου πείτε "ναι, αλλά ο χρόνος που φιλοξενήθηκαν τα κόμματα στα
κανάλια, μήπως είναι διαφορετικός;"
Παίρνω τα στοιχεία από τις 5 Φεβρουαρίου έως τις 29 Φεβρουαρίου 2000, τον προεκλογικό μήνα κατά τη Νέα Δημοκρατία στα κεντρικά δελτία της ΝΕΤ και της ΕΤ1: Κυβέρνηση και κομματική δραστηριότητα του ΠΑΣΟΚ εκατόν εξήντα οκτώ λεπτά, δραστηριότητες της Νέας Δημοκρατίας εκατόν είκοσι ένα λεπτά, ΚΚΕ σαράντα δύο λεπτά, Συνασπισμός σαράντα επτά λεπτά, ΔΗ.Κ.ΚΙ.  τριάντα οκτώ λεπτά. Είναι φανερό ότι η Αντιπολίτευση είχε πολύ περισσότερο χρόνο στη διάθεσή της, απ' ό,τι είχε η Κυβέρνηση.
Τέλος, έχω τον κατάλογο -είναι ένας μακρύς κατάλογος- όλων των
φιλοξενιών στις εκπομπές και τα δελτία από τον Οκτώβρη του 1999. Δεν υπάρχει δελτίο ούτε εκπομπή, χωρίς πλουραλισμό στους καλεσμένους απ' όλο το φάσμα της Βουλής.
Αυτά είναι τα στοιχεία και γι' αυτό ζητώ να σταματήσει αυτή η
σπέκουλα για τη δημόσια τηλεόραση. Ζητώ κάτι παραπάνω απ' όλα τα κόμματα.     Ζητώ να προασπίσουν τη δημόσια τηλεόραση, να σεβασθούν το γεγονός ότι
εκεί γίνεται θετικό έργο. Σήμερα η ΕΡΤ αποτελεί μια δημόσια επιχείρηση, που η οικονομική και διοικητική της κατάσταση δεν θυμίζει σε τίποτα το παρελθόν. Πάνω απ' όλα η ΕΡΤ έχει κερδίσει σε αξιοπιστία, ανταποκρινόμενη στη γενικότερη κοινωνική και εθνική αποστολή της.
Χρειάζεται να σεβασθούμε την ΕΡΤ, γιατί αυτή σηκώνει το βάρος της ενημέρωσης των πολιτών για πρωτοβουλίες και τις θέσεις των πολιτικών κομμάτων, όπως άλλωστε φαίνεται από τις ρυθμίσεις της διακομματικής επιτροπής.
Σε μια εποχή που πολύ εύκολα συγκεντρώνεται η προσοχή σ' αυτά τα
οποία προκαλούν δέος, συγκινούν, έχουν το χαρακτήρα του δράματος, χρειάζεται η δημόσια τηλεόραση για να δίνει το μέτρο, για να δίνει μια πλήρη και ουσιαστική πληροφόρηση στους πολίτες.
Η ΕΡΤ διαθέτει όλα τα τεχνικά μέσα  και το ανθρώπινο δυναμικό για την υποστήριξη και μετάδοση των θέσεων των κομμάτων. Δεν κατανοώ, λοιπόν, αυτήν την έντονη κριτική, η οποία γίνεται από μέρους της Αξιωματικής Αντιπολίτευσης. Η ανυπαρξία των θέσεών της μάλλον φταίει και όχι ο καθρέφτης των θέσεων, τις οποίες βλέπει.
Τελευταίο θέμα, κυρίες και κύριοι συνάδελφοι, είναι το Εθνικό Συμβούλιο Ραδιοτηλεόρασης. Το ΕΣΡ είναι ανεξάρτητη αρχή, δεν είναι διακομματική επιτροπή. Το ΕΣΡ έχει επιφορτισθεί μ' ένα σημαντικό ρόλο και
δεν μπορεί να μετατραπεί σε πεδίο μικροκομματικών επιδιώξεων. Η βούλησή μας για την ενίσχυση του ΕΣΡ φαίνεται τόσο από τη διεύρυνση των αρμοδιοτήτων του όσο και με την επιλογή μας για την περαιτέρω αναβάθμισή του. 'Οπως και στις ευρωεκλογές έτσι και στις εκλογές που έρχονται έχει την ευθύνη να ελέγξει την ανταπόκριση των Μαζικών Μέσων Ενημέρωσης στις υποχρεώσεις τους, όπως προβλέπονται από το Σύνταγμα και τους νόμους.  'Εχει το ίδιο εκδώσει οδηγίες και πρέπει να εξετάζει, αν εφαρμόζονται αυτές οι οδηγίες. Σ' αυτό το έργο πρέπει να είναι απερίσπαστο.
Θεωρώ ότι ο τρόπος με τον οποίο γίνεται η κριτική από τα κόμματα της 
Αντιπολίτευσης, δείχνει ότι επιδιώκεται κάποια προσπάθεια επηρεασμού.              
 Αυτό δεν είναι σωστό.
Πολύς λόγος γίνεται για τις παρεμβάσεις της Κυβέρνησης, αλλά ας
ξεκαθαρίσουμε ορισμένα πράγματα. Στο παρελθόν η Αντιπολίτευση συχνά αλλάζει στάση. 'Οταν δεν γίνονται αυτά τα οποία πιστεύει σωστά, τότε οι αποφάσεις, οι οποίες παίρνονται από το συμβούλιο δεν είναι αρεστές και κατακρίνονται. 'Οταν οι αποφάσεις ανταποκρίνονται σε ό,τι υποστηρίζει, τότε εκθειάζει το ρόλο του.
Νομίζω ότι χρειάζεται μια αντικειμενική θεώρηση και δεν πρέπει κανένας από εμάς να βλέπει το συμβούλιο, ως ένα μέσο πραγματοποίησης κάποιων επιδιώξεών του  που έχουν σχέση με την πολιτική. Πρέπει να βλέπει το συμβούλιο ως ένα πολύ σημαντικό θεσμό για να μπορέσει η τηλεόραση να λειτουργήσει με κανόνες αντικειμενικότητας, ποιότητας και προστασίας του πολίτη. Υπήρχε ένα νομικό θέμα, αν μπορούν να επιβληθούν από το συμβούλιο αναδρομικά ποινές. Και υπήρχε  μια διάσταση απόψεων ανάμεσα στο συμβούλιο και την Κυβέρνηση. Αυτό είναι ένα υπαρκτό θέμα γιατί κανένας από εμάς εδώ δεν μπορεί να ισχυριστεί ότι ισχυρίστηκε μετά βεβαιότητας ότι μπορεί να επιβάλλονται ποινές με αναδρομική ισχύ. Και σε καμιά περίπτωση το θέμα αυτό δεν δικαιολογούσε μια θεσμική κρίση.
Θέλω επίσης να θυμίσω ότι υπάρχει μια νομολογία του Συμβουλίου της Επικρατείας, η οποία καθιερώνει και την ευθύνη του αρμόδιου Υπουργού για τις αποφάσεις του συμβουλίου, γιατί ο αρμόδιος Υπουργός προσυπογράφει ή υπογράφει. Η αλλαγή της νομοθεσίας προτάθηκε από εμένα προσωπικά και είναι μέσα στα θέματα, τα οποία θέλουμε να δούμε αμέσως μετά τις εκλογές για να δούμε τα πράγματα πιο σαφή για το ποιος είναι υπεύθυνος και ποιες είναι οι αρμοδιότητες του υπευθύνου. Αλλά όσο υπάρχει αυτή η νομοθεσία δεν είναι δυνατόν ο Υπουργός, που σύμφωνα με τη νομοθεσία και το Συμβούλιο της Επικρατείας είναι υπεύθυνος απλώς να βάζει την υπογραφή του χωρίς να εξετάζει τις προϋποθέσεις που ορίζει ο νόμος.
'Οπως ξέρετε, κυρίες και κύριοι συνάδελφοι, τα μέλη του συμβουλίου ορίζονται από τα κόμματα. Δεν ορίζονται όμως εκπρόσωποι των κομμάτων.  Ορίζονται πρόσωπα ευρύτερης αποδοχής για να υπάρξει μια αντιπροσώπευση των απόψεων που υπάρχουν στην κοινωνία. Είναι επομένως λάθος, όπως έχω παρατηρήσει, ορισμένα μέλη του συμβουλίου να λένε ότι εκπροσωπεί το τάδε κόμμα. Δεν εκπροσωπεί κανένα κόμμα. Και δεν είναι αυτός ο ρόλος του και 
δεν μπορεί να λειτουργήσει το συμβούλιο με αυτήν τη νοοτροπία.            
 Χρειαζόμαστε ένα συμβούλιο που να έχει προπαντός άποψη για την ποιότητα
της τηλεόρασης. Την ποιότητα της Κυβέρνησης θα την κρίνει ο λαός.
Οι πέντε λόγοι που πρόβαλε ο Αρχηγός της Νέας Δημοκρατίας για την πρόκληση της σημερινής συζήτησης καταπίπτουν με το βάσανο πιστεύω και ενός απλού ελέγχου. Αν υποθέσουμε ότι το κύριο ζητούμενο είναι οι συνθήκες και οι όροι του εκλογικού αγώνα, προκύπτει αβίαστα ότι οι κατεκτημένες διαδικασίες που έχουν εξασφαλίσει τόσες αδιάβλητες εκλογές στην Ελλάδα είναι σήμερα ενισχυμένες. Δεν πραγματοποιούμε τις εκλογές χωρίς να έχουν γίνει εκλογές άλλοτε. 'Εχουν γίνει εκλογές πολλές μετά τη Μεταπολίτευση. Και αυτές οι επανειλημμένες εκλογές έχουν καθιερώσει ένα θεσμικό πλαίσιο που επιτρέπουν στον ελληνικό λαό να εκφράσει τη θέλησή του χωρίς κωλύματα, αδιάβλητα.
Εύχομαι και ελπίζω ότι, κατόπιν τούτου, οι διαυγείς διαδικασίες και όροι του εκλογικού αγώνα να συνοδευτούν από μια ανάλογη συμπεριφορά των κομμάτων. Είναι στο χέρι όλων μας να εξασφαλίσουμε υψηλή ποιότητα εκλογικού αγώνα αντάξια των προσδοκιών της ελληνικής κοινωνίας απ' όλους μας. Αυτό περιμένει από μας η ελληνική κοινωνία. Ο εκλογικός αγώνας να
έχει ένα υψηλό επίπεδο.
Χρέος επίσης, όλων των κομμάτων, είναι να υπάρξει ένα ήπιο και
ευπρεπές κλίμα στην εκλογική αναμέτρηση. Να υπάρξει σεβασμός σε όλες τις απόψεις. Οι εκλογές της 9ης Απριλίου θα είναι κρίσιμες. Ο ελληνικός λαός καλείται να αποφασίσει για την τύχη του σε μία ιδιαίτερα ευαίσθητη στιγμή. Κάθε πολίτης αποφασίζει το μέλλον της χώρας, το μέλλον των δικών του, το μέλλον των παιδιών του.
Μπροστά σε αυτήν την κορυφαία επιλογή τα κόμματα πρέπει να προσέλθουν με θέσεις και επιχειρήματα, όχι με υποσχέσεις, όχι με κραυγές, όχι με συνθήματα. Εμείς έχουμε ένα μεγάλο κυβερνητικό έργο. Καταθέσαμε ήδη το πρόγραμμά μας για την περίοδο 2000-2004. Καταθέσαμε πριν από μία εβδομάδα περίπου τους εκλογικούς μας συνδυασμούς. Ολοκληρώσαμε, όπως είχαμε υποσχεθεί το 1996, την οικονομική και πραγματική σύγκλιση με τις χώρες της Ευρωπαϊκής 'Ενωσης. Γι' αυτό καταθέσαμε χθες την αίτηση ένταξης. 
Καταστήσαμε την Ελλάδα χώρα ισχυρή με φωνή και κύρος και στα Βαλκάνια
και στην Ευρώπη. Δεσμευόμαστε ενώπιον του ελληνικού λαού, όπως το 1996 με το 2000 προωθήσαμε την οικονομική σύγκλιση προς την Ευρώπη, έτσι και το 2000 με το 2004 θα προωθήσουμε και την κοινωνική σύγκλιση προς τις χώρες της Ευρωπαϊκής 'Ενωσης.
Η ισχυρή Ελλάδα, αλλά και η κοινωνικά δίκαιη Ελλάδα, είναι η δέσμευσή μας. Από το έργο αυτό, από τις θέσεις αυτές, ξεκινάμε και θέτουμε τις δεσμεύσεις μας στην κρίση του ελληνικού λαού. Ο ελληνικός λαός κυρίαρχα στις 9 Απριλίου θα κρίνει και θα δώσει την εντολή σε εκείνη την παράταξη για την οποία πιστεύει ότι μπορεί να την οδηγήσει στο μέλλον, σε ένα μέλλον το οποίο εγγυάται περισσότερη ευημερία και περισσότερη κοινωνική δικαιοσύνη, σε ένα μέλλον μιας ισχυρής Ελλάδας.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα το αποτέλεσμα της διεξαχθείσης ψηφοφορίας.
Ψήφισαν συνολικά 131 Βουλευτές.
Υπέρ της αίτησης άρσεως ασυλίας, δηλαδή "ΝΑΙ" ψήφισαν 9 Βουλευτές. Κατά της αίτησης άρσεως ασυλίας, δηλαδή "'ΟΧΙ" ψήφισαν 111 Βουλευτές. Ψήφισαν "ΠΑΡΩΝ" 5 Βουλευτές και ευρέθησαν 6 λευκά ψηφοδέλτια.
Συνεπώς η αίτηση άρσεως ασυλίας του κ. Καμμένου απορρίπτεται.
Ο Αρχηγός της Αξιωματικής Αντιπολιτεύσεως και Πρόεδρος της Νέας
Δημοκρατίας κ. Κωνσταντίνος Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, αισθάνομαι υποχρεωμένος, πριν από όλα, να κάνω δύο εισαγωγικά σχόλια για κάποια πράγματα, που είπε ο Πρωθυπουργός. 
Προσφιλής αποστροφή στους λόγους του είναι να κατηγορεί τη Νέα
Δημοκρατία για ένδεια και ανυπαρξία θέσεων. 'Αποψή σας. Ξέρω ότι δεν την πιστεύετε, αλλά αισθάνεσθε την ανάγκη να τα λέτε έτσι. Τουλάχιστον όμως, μάθετε να μην αντιγράφετε τα προγράμματά μας, γιατί το κάνετε κατά κόρον αυτό.
(Χειροκροτήματα από την πτέρυγα της Νέας Δημοκρατίας)
Και σας θυμίζω -το έχετε πρόσφατο- τη θέση σας στο αγροτικό, σας θυμίζω ένα λίγο πιο παλιό, ολίγων μηνών, τα φορολογικά. Δεν θέλω να πάω στα προηγούμενα ότι σας επιβάλαμε τελικά να συρθείτε προς τον ευρωπαϊκό 
προσανατολισμό, ότι σας επιβάλαμε εμείς, αλλά και οι παγκόσμιες εξελίξεις να δεχθείτε κάποιες αλήθειες για τη λειτουργία της οικονομίας της αγοράς. 
Το δεύτερο σχόλιο έχει να κάνει με το Εθνικό Συμβούλιο
Ραδιοτηλεόρασης. 'Ο,τι και να λέτε, δεν μπορείτε να κρύβεστε πίσω από την πραγματικότητα. 'Ενας πολύ ευαίσθητος θεσμός, γιατί οφείλουμε να δεχθούμε όλοι...
ΠΡΟΕΔΡΟΣ (Απόστολος Κακλαμάνης): Η Β' περιφέρεια να κάνει ησυχία. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Γιατί σε
αυτούς ειδικά, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Γιατί αυτοί θορυβούν. Ο κ. Γείτονας και ο κ. Βαρβιτσιώτης.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Αναφέρομαι, λοιπόν, στο Εθνικό Συμβούλιο Ραδιοτηλεόρασης γιατί πρόκειται για έναν πολύ ευαίσθητο θεσμό. 'Ολοι συμφωνούν ότι η Ραδιοφωνία και η Τηλεόραση είναι κλειδί για τη λειτουργία της δημοκρατίας.
Κατά συνέπεια, ο θεσμός εκείνος που εποπτεύει και τηρεί, αν θέλετε,
τους κανόνες του παιχνιδιού, πρέπει να αντιμετωπίζεται με τη δέουσα
ευαισθησία και προσοχή από όλους μας.
Και είναι πασιφανές ότι τραυματίζεται -και τραυματίζεται μάλιστα βαρύτατα- όχι μόνο διότι δεν έχει το πλαίσιο των αρμοδιοτήτων, που θα έπρεπε να έχει, αλλά και διότι δεν του επιτρέπεται να ασκήσει και αυτές που έχει.
Για να μη σας κουράζω με θεωρητικές αναφορές, κυρίες και κύριοι συνάδελφοι, το γεγονός ότι εξανάγκασε η Κυβέρνηση σε παραίτηση δύο προέδρους του Εθνικού Συμβουλίου Ραδιοτηλεόρασης, τον κ. Κασιμάτη και τον κ. Σούρλα επιλεγμένους από την ίδια, αξιοπρεπέστατους ανθρώπους, αλλά πάντως εκλεκτούς της Κυβέρνησης, τα λέει όλα. Ο κ. Μανιτάκης, ο μέχρι πρόσφατα Αντιπρόεδρος του Εθνικού Συμβουλίου Ραδιοτηλεόρασης, απηχεί απόψεις φιλικές προς τη Νέα Δημοκρατία, όταν εξανέστη ο άνθρωπος και κατήγγειλε την Κυβέρνηση και τον αρμόδιο Υπουργό για μεθοδεύσεις, που ξεπέρναγαν κάθε όριο; Επιχειρείτε να ποδηγετήσετε τον ευαίσθητο χώρο της Ραδιοτηλεόρασης. Αυτή είναι η αλήθεια και φαίνεται απ' όλες τις επιλογές και πρακτικές σας.
Κυρίες και κύριοι συνάδελφοι, όταν καταθέταμε την αίτηση για τη σημερινή συζήτηση, πιστεύαμε ότι θα δίναμε στη Βουλή μια ευκαιρία να συνεισφέρει κάτι σημαντικό, όχι μόνο στην προεκλογική περίοδο, αλλά και στο δημόσιο βίο γενικότερα. Αναμφισβήτητα, η προεκλογική περίοδος είναι πιο φορτισμένη, πιο ευαίσθητη. Αλλά αναφερόμαστε, γενικότερα, ότι θα μπορούσαμε να διαμορφώσουμε από κοινού ένα άλλο επίπεδο πολιτικής αντιπαράθεσης. 'Ενα επίπεδο, που δεν θα αφαιρεί, αλλά θα προσθέτει. 'Ενα επίπεδο, που δεν θα διαιρεί, αλλά θα συνθέτει. Αυτός υπήρξε ο σκοπός μας. Και σ' αυτόν το σκοπό παραμένουμε σταθεροί, παρ' ότι δεν βλέπουμε -και
δεν είδαμε και σήμερα στην ομιλία του Πρωθυπουργού- ανάλογη διάθεση. Παρ' ότι είχαμε, στο διάστημα που μεσολάβησε, πολύ σοβαρές κυβερνητικές εκτροπές, πιστεύαμε, πρώτα απ' όλα, ότι οι όροι και οι προϋποθέσεις της εκλογικής αντιπαράθεσης, θα έπρεπε να αφορούν ολόκληρο το δίμηνο, δηλαδή από την προαναγγελία των εκλογών ως τη διεξαγωγή τους.
Δυστυχώς η Κυβέρνηση, σκόπιμα βεβαίως, άφησε να παρέλθει ένας ολόκληρος μήνας και έβαλε τη συζήτηση αυτή στις τελευταίες ημέρες λειτουργίας της Βουλής. Επί της ουσίας δηλαδή την τελευταία ημέρα. Απλά και μόνο ο συγκεκριμένος αυτός χειρισμός αποτελεί σαφή ένδειξη της κυβερνητικής νοοτροπίας και οφείλω να πω ότι οι σοφιστείες του τύπου "10 Απριλίου γίνονται εκλογές", άρα η προαναγγελία των επομένων είναι για τις 10 Απριλίου του 2004, δεν πρέπει να λέγονται, κύριε Πρωθυπουργέ.  Υποτιμούν τη νοημοσύνη όχι των μελών του Κοινοβουλίου, αλλά υποτιμούν τη νοημοσύνη του κάθε πολίτη.
Τυπικά, κύριε Πρωθυπουργέ, οχυρώνεσθε πίσω από μία θέση ότι η επίσημη έναρξη της προεκλογικής περιόδου γίνεται στις 14 Μαρτίου. 'Οταν όμως εσείς ο ίδιος τις έχετε προαναγγείλει από τις 5 Φεβρουαρίου, δεν είμαστε σε προεκλογική περίοδο; Είναι δυνατόν να επιχειρείτε να εξαπατήσετε τον οποιονδήποτε; Μα, ούτε τον εαυτό σας δεν πείθετε.
Πιστεύαμε ότι αυτή η προεκλογική περίοδος αποτελούσε μια καλή ευκαιρία να δείξουμε όλοι ότι περάσαμε στον 21ο αιώνα, έτσι ώστε να αρχίσουμε να καλύπτουμε το κενό, που έχει δημιουργηθεί μεταξύ κομμάτων και κοινωνίας. Να γεφυρώσουμε το χάσμα ανάμεσα στον πολίτη και στην πολιτική, γιατί υπάρχει και το ομολογούμε όλοι.
Οι προτάσεις, που καταθέσαμε για την ποιοτική αναβάθμιση της
πολιτικής προεκλογικής αντιπαράθεσης, πιστεύουμε ότι παρέχουν μια καλή βάση διαλόγου, μια φόρμουλα διακομματικής συμφωνίας.
Είπαμε πολλές φορές -και θα το επαναλάβω και σήμερα- ότι εμείς δεν ισχυρισθήκαμε ότι αυτά που λέμε είναι θέσφατα, ότι δεν επιδέχονται βελτιώσεις, διορθώσεις, συμπληρώσεις, προσθέσεις, αλλά ότι κάτι πρέπει να γίνει.
Ξεκινάμε, πριν απ' όλα, από την υποχρέωση να επιδείξουμε όλοι σεβασμό στον πολίτη, να αποφύγουμε δηλαδή τις συχνές ανοικτές συγκεντρώσεις, τις μετακινήσεις πολιτών, το κλείσιμο δρόμων. Αρκετά υποφέρουν οι κάτοικοι 
των πόλεων από τα συγκοινωνιακά προβλήματα. Να μην προσθέσουμε και άλλα.  Εμείς κάναμε την αρχή και βλέπουμε ότι μέχρι τώρα τουλάχιστον υπάρχει ανάλογη ανταπόκριση απο τα κόμματα της Αντιπολίτευσης. Καλύπτεσθε πίσω
από τη θέση ότι ο καθένας διαλέγει τον τρόπο, με τον οποίο θα επικοινωνήσει με τους πολίτες. Βεβαίως είναι αναφαίρετο δικαίωμα. Εμείς δεν πάμε να βάλουμε απαγόρευση. Εμείς κάνουμε μία πρόταση.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος
της Βουλής κ. ΝΙΚΟΛΑΟΣ ΚΑΤΣΑΡΟΣ)
Θέλετε να κάνουμε ένα βήμα προς τα εμπρός; Θέλετε, επειδή σας αρέσει πολύ η λέξη "εκσυγχρονισμός" -αλλά δυστυχώς μόνο η λέξη- θέλετε να κάνουμε ένα πράγματι εκσυγχρονιστικό βήμα; Να αποδείξουμε στους πολίτες ότι τους σεβόμαστε και ότι μετά από μακρά εμπειρία κάνουμε ένα νέο ξεκίνημα μαζί; Δεν θέλετε; Πρόβλημά σας.
Εμείς δεν έχουμε κανένα πρόβλημα να επικοινωνούμε με τους πολίτες, αλλά θεωρούμε ότι αυτό θα μπορούσε να προσθέσει στη σοβαρότητα και την αξιοπιστία του δημόσιου βίου και των κομμάτων.
Η δεύτερη από τις προτάσεις μας. Και πρέπει να πω ότι ανάλογη προσπάθεια ανελήφθη και από άλλα κόμματα. Για παράδειγμα ο κ. Τσοβόλας μού έστειλε σχετική επιστολή. Αφορά την πραγματοποίηση ανοιχτής συζήτησης για όλα τα προβλήματα, που αφορούν τον τόπο μας. Να συζητήσουμε όλοι για όλα και με ίσους όρους. Αυτό άλλωστε, κυρίες και κύριοι συνάδελφοι, είναι εκείνο που επιβάλλεται από το δημοκρατικό πολίτευμα και σαφώς υποδεικνύεται και από το Σύνταγμα.
Υπενθυμίζω ότι όλοι οι πολιτικοί Αρχηγοί συμμετέχουμε, όπως άλλωστε γίνεται αυτήν τη στιγμή ακριβώς, σε όλες τις συζητήσεις της Βουλής με ίσους όρους. Αυτό το δημοκρατικό πνεύμα υποχρεούμαστε να επιδείξουμε και έξω από τη Βουλή. Να προχωρήσουμε σε διάλογο, δηλαδή, χωρίς αποκλεισμούς και εξαιρέσεις.
Αν το Σύνταγμα που, στο κάτω-κάτω της γραφής, φτιάχτηκε πριν από 1/4 του αιώνα, πριν από είκοσι πέντε χρόνια, επιβάλλει να συμμετέχουμε στη σημερινή συζήτηση όλοι οι πολιτικοί Αρχηγοί, ειλικρινά δεν αντιλαμβάνομαι για ποιο λόγο μπορεί να αποκρούεται η εφαρμογή της ίδιας δημοκρατικής αρχής και σε συζητήσεις έξω από τη Βουλή. Τόσο δημοκρατικοί και τόσο προοδευτικοί είμαστε, που δεν μπορούμε να ανταποκριθούμε ούτε καν σε εκείνα, που επέβαλε το Σύνταγμα πριν από είκοσι πέντε ολόκληρα χρόνια; 
Επιμένουμε ότι τα πράγματα δεν είναι έτσι, όπως τα παρουσιάζει η
Κυβέρνηση. Επιμένουμε ότι υπάρχουν σοβαρότατα προβλήματα, τα οποία πρέπει να συζητήσουμε  και όχι να τα ξεπεράσουμε με εύκολους μονολόγους, μονολόγους είτε του μπαλκονιού είτε τηλεοπτικούς.
Επιμένουμε ότι η νέα εποχή απαιτεί μια νέα πολιτική, με νέες ιδέες, με νέες προτάσεις, με καινούρια αντίληψη και συγκροτημένο κυβερνητικό πρόγραμμα. Επιμένουμε ότι στις δημοκρατίες όλοι έχουμε δικαίωμα λόγου.  Και αξιώνουμε ξεκάθαρη τοποθέτηση σ' αυτό.
'Εθεσα το θέμα αυτό και στην προηγούμενη συζήτηση προ ημερησίας
διατάξεως, πριν από μία εβδομάδα. Σας ρώτησα δύο φορές, κύριε Πρωθυπουργέ, ποια είναι η απάντησή σας, ποια είναι η πρόθεσή σας.  Απάντηση δεν ακούσαμε. Προσποιηθήκατε ότι δεν ακούσατε. Σας επεσήμανα ότι η στάση σας μπορεί να ερμηνεύεται ως περιφρόνηση, ως αλαζονεία, αλλά και ως δειλία. Αλλά και πάλι σιωπήσατε. Σήμερα μας είπατε το μόνο, που δέχεσθε.
Πρέπει, λοιπόν, να σας ξεκαθαρίσω πώς έχουν τα πράγματα. Δεν υπάρχει καμία αμφιβολία ότι αυτό που προτείνετε είναι ελλιπέστατο. Είναι κολοβός διάλογος. Κατά βάση είναι παράλληλοι μονόλογοι. Και το γνωρίζετε. Το δημοκρατικό, το σωστό θα ήταν συζήτηση όλων των πολιτικών Αρχηγών. Εγώ δεν έχω κανένα πρόβλημα να συζητήσω μαζί σας. Αν θέλετε, είναι ευχερέστερη η συζήτηση δύο ατόμων παρά πέντε. Σαφώς. Αλλά το ζήτημα είναι: Τα υπόλοιπα κόμματα δεν εκπροσωπούν τον ελληνικό λαό; Οι υπόλοιποι πολιτικοί Αρχηγοί είναι παρίες;
Εν πάση περιπτώσει, θέλετε να κάνουμε συζήτηση, εσείς κι εγώ.  Ευχαρίστως. Να κάνουμε συζήτηση όμως ή να μιλάει ο καθένας μόνος του με ένα δημοσιογράφο, σαν να έχει γίνει μοντάζ δύο μονολόγων; Εγώ λέγω ότι μπορούμε να συζητήσουμε ανοιχτά και ελεύθερα.
Εγώ σας εμπιστεύομαι ότι δεν θα ξεπεράσετε τα όρια της ευπρέπειας.  Φαντάζομαι ότι μια ανάλογη αξίωση θα πρέπει να έχω κι εγώ για το πώς σκέφτεστε εσείς για μένα. Μπορεί να διαφωνούμε, μπορεί κατά περίπτωση να είμαστε αυστηροί με τις θέσεις ο ένας του άλλου, αλλά μη μου πείτε ότι σήμερα, στις αρχές του 21ου αιώνα, ο Πρωθυπουργός με τον Αρχηγό της Αξιωματικής Αντιπολίτευσης, σε μια κρίσιμη εκλογική αναμέτρηση, που κρίνονται -ορθώς το είπατε- πάρα πολλά, δεν μπορούν να συζητήσουν; Αλίμονο! 'Αλλωστε νομίζω ότι έχουμε πάνω από δεκαπέντε προηγούμενες συζητήσεις στο Κοινοβούλιο, κατά περίπτωση με αυστηρότητα, αλλά δεν νομίζω ότι κανένας ξεπέρασε ποτέ τα όρια, τα στοιχειώδη όρια της
ευπρέπειας. Γιατί το φοβάστε, λοιπόν;
Σε κάθε περίπτωση, για να μη σας κουράζω, εάν θέλετε να γίνει όπως
έγινε το 1996, μετά χαράς.
Αυτό όμως δεν σημαίνει ότι δεν πρέπει να σας υπογραμμίσω ότι, στην ουσία, πρόκειται για κολοβό διάλογο, πρόκειται για άρνηση πραγματικού διαλόγου, πρόκειται για περιφρόνηση των άλλων πολιτικών Aρχηγών, πρόκειται στην ουσία για φυγομαχία. 'Ετσι θέλετε; 'Ετσι θα γίνει. Αλλά να θυμόσαστε ότι δεν είναι βήμα προς το μέλλον. Είναι βήμα σημειωτόν στο παρελθόν.
Κυρίες και κύριοι συνάδελφοι, ζητήσαμε ακόμα να υπάρξει ουσιαστικός έλεγχος του συνόλου των προεκλογικών δαπανών, αρχής γενομένης από την ημέρα της προαναγγελίας των εκλογών. Τυπικά -το είπαμε άλλωστε- η 
προεκλογική περίοδος αρχίζει μεθαύριο με την απόφαση διάλυσης της Βουλής.  Ουσιαστικά όμως έχει ήδη αρχίσει εδώ και περισσότερο από ένα μήνα.
Είναι δυνατόν, λοιπόν, να αγνοούνται οι δαπάνες, που έγιναν στο
διάστημα αυτό, με τον ισχυρισμό ότι τυπικά δεν έχει αρχίσει η προεκλογική περίοδος;
Αντιλαμβάνεσθε, βέβαια, ότι αυτό αδικεί κατάφωρα τα μικρά κόμματα
και προκλητικά υπηρετεί το ΠΑΣΟΚ, που έχει στη διάθεσή του το χρήμα. Προφανώς, όμως, αυτό επιδιώκετε. Και αυτό που επιδιώκετε δεν είναι ούτε δημοκρατικό ούτε προοδευτικό, αλλά ούτε υπεύθυνο. Είναι γνωστό, το ξέρουμε όλοι και έχει αποδειχθεί, ότι στην περίοδο των ευρωεκλογών το ΠΑΣΟΚ ήταν το δεύτερο διαφημιζόμενο προϊόν ανάμεσα σε δύο κέντρα αδυνατίσματος. Τα ερωτήματα που εγείρονται είναι πάρα πολλά. Και τα ερωτήματα αυτά πρέπει να απαντώνται.
Πρώτον, δημιουργεί η πρακτική αυτή άνισους όρους, ναι ή όχι; Και δεύτερον από πού βρίσκονται αυτά τα τεράστια ποσά, πόθεν διοχετεύονται και γιατί; Υπενθυμίζω ότι μόνο για τηλεοπτική διαφήμιση στις ευρωεκλογές το κυβερνών κόμμα διέθεσε εννέα δισεκατομμύρια (9.000.000.000).  Και παράλληλα -γιατί και αυτό έχει πολύ μεγάλη σημασία- διέθεσε στο πρώτο εξάμηνο του 1999 περισσότερα από δώδεκα δισεκατομμύρια
(12.000.000.000) δραχμές προερχόμενα από την Ευρωπαϊκή 'Ενωση.
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Κυρίες και κύριοι συνάδελφοι, αποτελεί κοινή διαπίστωση, έστω και αν
δεν ομολογείται από την κυβερνητική πλευρά, ότι στις εκλογές του 1996 υπήρξε προφανής καταστρατήγηση του νόμου για τις εκλογικές δαπάνες, μόνο για διαφήμιση. Οι φανερές δαπάνες, που έγιναν από τα κόμματα, υπερέβαιναν κατά ένα δισεκατομμύριο το συνολικό όριο, που έθεσε ο νόμος. Το θεσμικό πλαίσιο αποδείχθηκε ανεπαρκές. Και αυτό έχει ομολογηθεί απ'όλες τις πλευρές. Και είναι προς τιμήν του ότι πρώτος το έθεσε ο Πρόεδρος της Βουλής. Και η κοινή γνώμη κατέληγε στη δυσμενέστατη για όλους μας, για όλους ανεξαιρέτως, εντύπωση ότι οι νόμοι μπορεί να ισχύουν για όλους, αλλά όχι για εκείνους, που τους ψηφίζουν.
Ετέθη, λοιπόν, ζήτημα σεβασμού των νόμων, αλλά και της προέλευσης των τεράστιων αυτών ποσών. Ζήτημα ενός φραγμού για όλους μας, αλλά και κάποιων ορίων, τα οποία πρέπει να συμφωνήσουμε και να σεβαστούμε. Και αυτό θα σήμαινε μεταξύ των άλλων και σοβαρές κυρώσεις για τις όποιες παραβάσεις.
Κυρίες και κύριοι συνάδελφοι, η τέταρτη από τις προτάσεις μας, αφορούσε και αφορά μία κοινά αποδεκτή ρύθμιση για τη ραδιοτηλεοπτική διαφήμιση. Προτείναμε πράγματι να υπάρξει αγορά ραδιοτηλεοπτικού χρόνου από το κράτος και κατανομή του στα κόμματα για την προβολή των μηνυμάτων τους. Είχαμε βέβαια ακούσει τα επιχειρήματα όλων κατά τη συζήτηση της δικής μας σχετικής πρότασης νόμου. Μη λέτε, λοιπόν, ότι δεν τα έχουμε πει. Πολύ καιρό τώρα τα έχουμε πει και τα έχουμε φέρει -και με πρόταση νόμου- στη Βουλή. Πιστεύαμε όμως ότι μπορούσε και πιστεύουμε ακόμα και τώρα ότι μπορεί να υπάρξει σύνθεση απόψεων και συναίνεση σε κοινή φόρμουλα.
Το ερώτημα, στο οποίο απαιτείται απάντηση, κυρίες και κύριοι
συνάδελφοι, είναι: υπάρχει ή δεν υπάρχει πολιτική βούληση και ουσιαστική προσήλωση σε βασικές δημοκρατικές αρχές; Περιμένουμε έστω και τώρα, καταφατική απάντηση. Εάν υπάρχει πρόθεση, εάν υπάρχει βούληση, λύση μπορεί να βρεθεί.
Πρώτα απ'όλα είναι αυθαίρετο το νούμερο που είπατε, για τα εκατό δισεκατομμύρια. Δεύτερον, δεν είναι ανάγκη να είναι ο χρόνος τόσο μεγάλος
κάθε μέρα. Μπορεί να συμφωνηθεί ένα ποσό, να περιοριστεί ακόμα περισσότερο με περικοπές των επιχορηγήσεων των κομμάτων. Αλλά επιτέλους να δείξουμε ότι ο πολιτικός κόσμος είναι διαυγής, καθαρός, κρυστάλλινος. 
(Χειροκροτήματα απο την πτέρυγα της Νέας Δημοκρατίας)
Εάν εσείς έχετε άλλες εξαρτήσεις και υποχρεώσεις, αφήστε τις
προφάσεις. Δεν σας ωφελούν και δεν ωφελούν κανέναν.
Εάν επιμένετε να αρνείστε ρυθμίσεις διαφάνειας, σημαίνει ότι διαπλέκεστε. Δεν σας το λέω ως κατηγορία. Είναι προφανές. Μα, γιατί δεν ομολογούμε όλοι κάτι που ξέρουμε όλοι; Πού πάνε τα πολλά χρήματα; Στην τηλεοπτική διαφήμιση. 'Οποιος έχει κάνει εκλογές το ξέρει καλά αυτό. Το 80%, το 90% της προεκλογικής δαπάνης είναι σε τηλεοπτική διαφήμιση.
Τι σημαίνει αυτό; 'Οτι ο πολιτικός κόσμος είναι οιονεί αιχμάλωτος χρήματος, οργανωμένων τελικά συμφερόντων. Γιατί μη μου πείτε ότι αυτά τα ποσά είναι δυνατόν να τα μαζέψει κανείς από τις εισφορές των μελών του, από το χιλιάρικο ή το πεντοχίλιαρο ή το δεκαχίλιαρο, που θα δώσει το μέλος του κόμματος.
Είναι, λοιπόν, άμεση η σχέση, ο ομφάλιος λώρος ανάμεσα στη σκιά -δεν σας λέω τη σιγουριά, άντε να είμαι πολύ επιεικής σήμερα- της σύνδεσης οργανωμένων συμφερόντων και μεγάλου οικονομικού πλούτου με επιρροή στην πολιτική; Είναι ή δεν είναι; Υπάρχει κανείς, που να μπορεί να το αρνηθεί αυτό, όποιος και αν είναι, από όποιο πολιτικό χώρο και αν προέρχεται; 
Υπενθυμίζω ότι η πρότασή μας αυτή συνδύαζε την κρατική επιχορήγηση με
την ανάληψη μέρους του κόστους λειτουργίας των κομμάτων από τα μέλη και τους πολιτικούς φίλους τους, αλλά υπό άπλετο φως. Η ανωνυμία των εισφορών είναι υπηρεσία στις δυνάμεις της αδιαφάνειας και της διαπλοκής. Αυτή είναι η αλήθεια και το ξέρουμε όλοι.
Είπαμε ότι το ποιοι αντιτασσόμαστε -και εδώ κρίνεται, γιατί μας παρακολουθούν όλοι και μας κρίνουν όλοι- εδώ κρίνεται. Στην ποδηγέτηση της πολιτικής από οργανωμένα συμφέροντα πρέπει κάτι να κάνουμε. Και σε αυτό δεν συμφωνείτε. Δεν συμφωνεί η Κυβέρνηση. 'Εχετε προφανώς τους δικούς σας λόγους. Και βέβαια τώρα πλέον είναι αργά για νόμους, για νομοθετικές ρυθμίσεις. Υπάρχουν ωστόσο περιθώρια για μία διακομματική συμφωνία, θα σας έλεγα, απεκδυόμενος πλήρως του οποιουδήποτε κομματικού ή προσωπικού εγωισμού. Σας κάνω έκκληση να το κάνουμε, γιατί δεν είναι υπηρεσία ούτε σε εσάς ούτε σε εμάς. Είναι υπηρεσία στον τόπο.
Κυρίες και κύριοι συνάδελφοι, η τελευταία από τις προτάσεις μας αφορά την κρατική τηλεόραση. Ζητούσαμε να υπάρξει άμεση συμμόρφωση της κρατικής τηλεόρασης στη συνταγματική επιταγή για μετάδοση πληροφοριών και ειδήσεων με αμεροληψία και ίσους όρους. Και καλούσαμε ταυτόχρονα το Εθνικό Συμβούλιο Ραδιοτηλεόρασης να ανταποκριθεί στην αποστολή του και να ασκήσει αποτελεσματικά τον έλεγχο που επιβάλλεται από το Σύνταγμα και από το νόμο, που τον εισήγαγε ως ανεξάρτητη διοικητική αρχή.
Για μεν το Συμβούλιο τα είπαμε στην αρχή. Αποτελεί κοινή διαπίστωση
-δεν υπάρχει 'Ελληνας που να μην το ξέρει και να μην το βλέπει αυτό- ότι έχετε μεταβάλει την κρατική ραδιοτηλεόραση σε παραμάγαζο της Χαριλάου Τρικούπη. Αυτή είναι η αλήθεια. 'Εχει αναπτυχθεί στους εκεί υπευθύνους μία φεουδαρχική αντίληψη, που μεταβάλλεται τώρα σε συμπεριφορά κομματικού στρατού ταγμένου να υπηρετεί το κατεστημένο. Πρυτανεύει η αίσθηση -το διακηρύττουν άλλωστε μέλη της κυβέρνησής σας- ότι είστε καθεστώς. Σας υπενθυμίζουμε, βέβαια, ότι και τα καθεστώτα καταρρέουν. Η σύγχρονη εποχή δεν αντέχει καθεστωτικές αντιλήψεις.
Αυτό που κάνει η κρατική ραδιοτηλεόραση, και κυρίως η τηλεόραση, δεν είναι πληροφόρηση. Είναι αποπληροφόρηση και παραπληροφόρηση. Είναι κομματική προπαγάνδα. Εξαφανίζει σχεδόν καθετί που προέρχεται από τα 
αντιπολιτευόμενα κόμματα. Υποβαθμίζει συστηματικά τις πρωτοβουλίες μας.             Αγνοεί προκλητικά υποθέσεις μείζονος εθνικής και κοινωνικής σημασίας,
επειδή προφανώς η γνώση και ο προβληματισμός βλάπτει την Κυβέρνηση. Πρώτη στις φιέστες, πρώτη στις μακέτες, πρώτη στα φιλμάκια. Τελευταία στην ενημέρωση για την ανεργία, για την παιδεία, την κατάσταση στην υγεία, την προκλητικότητα των γειτόνων μας, την εγκληματικότητα.
Το Σύνταγμα ορίζει ρητά στο άρθρο 15 ότι η ραδιοφωνία και η τηλεόραση έχουν σκοπό την αντικειμενική και με ίσους όρους μετάδοση πληροφοριών και
ειδήσεων. Ευθέως καθορίζει το σκοπό της ραδιοτηλεόρασης και ρητά επιβάλλει στο κράτος να ελέγχει την ανταπόκρισή της στο σκοπό αυτό. 
Είναι, λοιπόν, περισσότερο από προφανές ότι η ραδιοτηλεόραση
υποχρεούται να ανταποκρίνεται στη συνταγματική επιταγή για αντικειμενικότητα, που σημαίνει αμεροληψία, πληρότητα στην κάλυψη των 
σπουδαίων γεγονότων και απόδοση της πραγματικής σημασίας τους.                      Υποχρεούται, παράλληλα, στη μετάδοση πληροφοριών και ειδήσεων με ίσους
όρους, πράγμα που σημαίνει ότι απαγορεύεται η μονοπώληση, απαγορεύεται ο αποκλεισμός, απαγορεύεται η δυσανάλογη προβολή.
Παρ'όλα αυτά, η εύνοια προς το ΠΑ.ΣΟ.Κ. έχει ξεπεράσει κάθε
προηγούμενο. Η ανισότητα εις βάρος της Νέας Δημοκρατίας είναι προφανής.           Τα μικρά Κόμματα έχουν εξαφανιστεί από τα δελτία.
Μην μας παρουσιάζετε ψεύτικα στοιχεία. Γιατί είναι ψεύτικα τα
στοιχεία αυτά και το ξέρετε. Εκτός εάν ο ίδιος δεν παρακολουθείτε κρατική τηλεόραση.
Σας ζητώ λοιπόν, ένα-δύο βράδια να παρακολουθήσετε κρατική τηλεόραση
στο δελτίο ειδήσεων. Και αν επιμένετε σε αυτά που είπατε σήμερα, σημαίνει ότι έρχεσθε με προφανή πρόθεση να μην πείτε τα σωστά, αλλά να πείτε ανακρίβειες.
Κυρίες και κύριοι συνάδελφοι, σοβαρό ζήτημα τίθεται και με τους ετεροδημότες. Προτείναμε να καλυφθούν κατά ένα τουλάχιστον μέρος, τα έξοδα των ετεροδημοτών στους τόπους που ψηφίζουν. Και το προτείναμε για δύο λόγους. Πρώτον, για να μειωθεί η δικαιολογημένη σε μεγάλο βαθμό αποχή εκείνων που βρίσκονται σε μεγάλες αποστάσεις και δεν τους είναι καθόλου εύκολο να σηκώνουν και αυτό το οικονομικό βάρος.
Επιμένουμε όμως πολύ περισσότερο, διότι την ευθύνη για τον εξαναγκασμό τους σ'αυτήν τη μετακίνηση την έχει το κράτος. Ψηφίστηκε από το 1998 ο ν. 2623, που υποτίθεται ότι θα ρύθμιζε το θέμα. Δύο χρόνια από τότε η Κυβέρνησή σας δεν έκανε τίποτε. 'Ο,τι συνέβαινε πριν την ψήφιση του νόμου, συμβαίνει και τώρα. Ψηφίζετε νόμους δηλαδή και μετά τους βάζετε στο συρτάρι. Τίποτα δεν προχωράει, τίποτα δεν αλλάζει. Ο εκσυγχρονισμός είναι χαρτιά κλειδωμένα στα συρτάρια. Και αυτό είναι περιφρόνηση στο Κοινοβούλιο, είναι απόδειξη ανεπάρκειας, αναλγησίας, αδιαφορίας.
Εν πάση περιπτώσει, το κράτος είναι ο υπεύθυνος για τον εξαναγκασμό δεκάδων χιλιάδων ανθρώπων σε ταλαιπωρία. Και το λιγότερο που μπορεί να κάνει είναι να τους καλύψει ή έστω να καλύψει εν μέρει τα έξοδά τους. 
Κυρίες και κύριοι συνάδελφοι, παρήλθε από την ημέρα που ζητήσαμε τη
συζήτηση αυτή ένας μήνας. Πέρασε δηλαδή ουσιαστικά η μισή προεκλογική περίοδος. Στα πρώτα αρνητικά σημάδια προστέθηκαν από την πλευρά της Κυβέρνησης πολύ σοβαρότερα, πολύ χειρότερα, άλλα.
Είχαμε στην αρχή την απόπειρα του Πρωθυπουργού να καταφύγει σε
κινδυνολογίες και εκβιαστικά διλήμματα, σε καταστροφολογία και ιδεολογική τρομοκρατία. Ακούσαμε, κύριοι της Κυβέρνησης, ότι μόνο εσείς μπορείτε να κυβερνάτε, γιατί τάχατες μόνο εσείς έχετε την εμπειρία. Σας παραπέμπω πριν απ'όλα στο 1981. Αλλά πέρα απ'αυτό, δεν πρέπει να σας διαφεύγει ότι αυτός και μόνο ο ισχυρισμός αποτελεί απόδειξη καθεστωτικής νοοτροπίας.  Επιβεβαιώνει και αναδεικνύει αλαζονεία, ετσιθελισμό, την καθεστωτική αντίληψη που αποκτήσατε μετά από σχεδόν εικοσαετή παραμονή στην εξουσία. Και ερωτώ: εάν τώρα ισχυρίζεσθε ότι μόνο εσείς ξέρετε και μόνο εσείς πρέπει να κυβερνάτε, ποια θα είναι η συμπεριφορά σας, εάν συμπληρώσετε ένα τέταρτο του αιώνα; Τι σημαίνει ο ισχυρισμός ότι μόνο εσείς ξέρετε και μόνο εσείς πρέπει να κυβερνάτε; Αντιλαμβάνεται η κοινή γνώμη ποια είναι αυτά που μάθατε και ποια δεν μπορέσατε ποτέ να καταλάβετε.
Κατανοείτε και οι ίδιοι ότι η νέα εποχή δεν μπορεί να κατακτηθεί με παλιά υλικά, που απλώς ανακυκλώνονται από θέση σε θέση. Επιτέλους, όμως, δεν μπορεί να ισχυρίζεσθε ότι πρέπει να κυβερνούν μόνο αυτοί που μοιράζονται την εξουσία ως τα σήμερα. Είναι καθεστωτική αυτή η αντίληψη, δεν ταιριάζει σε δημοκρατίες, δεν πάει στους 'Ελληνες.
Επιχειρείτε, κύριοι της Κυβέρνησης -και δεν έχετε καταλήξει ακόμη την απόπειρά σας- να κατασκευάσετε εκβιαστικά διλήμματα σε ανυπόστατες βάσεις. Ακόμη και χθες, ο Πρωθυπουργός προσπάθησε να δημιουργήσει την υπόνοια ότι κινδυνεύει η ΟΝΕ από ποιους; Από τους αυθεντικούς εκφραστές της!
Τη μια εμφανίζεσθε να κλειδώνετε και την άλλη παρουσιάζεσθε να μουρμουρίζετε ότι την αφήσατε ξεκλείδωτη. Αρχίζοντας την ομιλία σας
είπατε ότι κλείδωσε η ΟΝΕ. Λίγο πριν τελειώσετε, ισχυρισθήκατε ότι ακολουθεί μια δύσκολη περίοδος διαπραγματεύσεων. Εάν ήταν έτσι, στο χέρι σας ήταν να χειριστείτε τα πάντα, όπως θέλατε. Η αλήθεια όμως -και την ξέρετε καλά- είναι ότι δεν υπάρχει καμία, μα απολύτως καμία διαπραγμάτευση.
Τα ίδια εκβιαστικά διλήμματα είχατε επιστρατεύσει και στις ευρωεκλογές. Διαθέσατε δεκάδες εκατομμύρια για αφίσσες και τηλεοπτικά σποτ, για να δημιουργήσετε την εντύπωση ότι το χρηματιστήριο είναι συνώνυμο με το ΠΑ.ΣΟ.Κ., ότι είναι το κόμμα Σημίτη. Ο ίδιος ο Υπουργός Εθνικής Οικονομίας δήλωνε ότι το κόμμα του χρηματιστηρίου ψηφίζει ΠΑ.ΣΟ.Κ.
Καλλιεργήσατε την άποψη ότι η Σοφοκλέους είναι τζόγος. Τροφοδοτήσατε προσδοκίες με συστηματικές διαρροές και αμέσως μετά βγήκατε οι ίδιοι, ο Υπουργός Εθνικής Οικονομίας, οι επικεφαλής των κρατικών τραπεζών με απαράδεκτες παρεμβάσεις, με δημόσιες δηλώσεις, που ανέκοψαν την ανοδική πορεία του γενικού δείκτη και οδήγησαν στην απότομη πτώση του. Είναι γνωστά και χρωστάτε εξηγήσεις.
'Ηταν παλαιοκομματικό, ήταν τρομοκρατικό, ήταν εκβιαστικό αυτό που κάνατε στις ευρωεκλογές. Απειλούσατε τον κόσμο ότι θα χάσει τα λεφτά του, αν ψηφίσει Νέα Δημοκρατία. 'Εχασαν τα λεφτά τους χιλιάδες μικροεπενδυτές εξαιτίας των χειρισμών σας και των σκοπιμοτήτων, οι οποίες καθοδηγούσαν τις  μεθοδεύσεις.
Παίζετε με τα πάντα. Η προπαγάνδα σας δεν σέβεται τίποτα. Οι
προπαγανδιστικοί μηχανισμοί σας παραμένουν αγκυλωμένοι στις πρακτικές και τις νοοτροπίες του παρελθόντος. Η "μαύρη" προπαγάνδα ξεπερνά κάθε όριο. 
Κύριε Πρωθυπουργέ, ειδικά στο σημείο αυτό τα πράγματα είναι σοβαρά.  
Αφορούν επαίσχυντα και ταυτόχρονα γελοία σενάρια, που εκπορεύονται από την Κυβέρνηση, αφορούν κόσμο που καταστρέφεται. Πρέπει να λέμε τα πράγματα με το όνομά τους, ευθέως και ευθαρσώς. Κανένας δεν δικαιούται να "κρύβεται πίσω από το δάκτυλό του". Χθες το απόγευμα παράγοντες του Υπουργείου Εθνικής Οικονομίας επικοινωνούσαν με συγκεκριμένα μέσα και υπαγόρευαν σενάρια με πρωτοφανείς γελοιότητες, σύμφωνα με τα οποία η Νέα Δημοκρατία βρισκόταν πίσω από την πτώση του χρηματιστηρίου, την ώρα που μιλούσατε στο Ζάππειο. Ανάλογα κατασκευάσματα εκπέμπονταν λίγη ώρα αργότερα από τη Χαριλάου Τρικούπη.
Σας προκαλώ, εδώ και τώρα, να δώσετε μία απάντηση. Υιοθετείτε αυτήν
τη "μαύρη" προπαγάνδα;
(Χειροκροτήματα από την πτέρυγα της Νέας Δημοκρατίας)
Είναι φαιδρό, είναι άθλιο, είναι ανόητο να διατείνεται ο οποιοσδήποτε ότι ένα αντιπολιτευτικό κόμμα μπορεί να ελέγχει τη διακύμανση του χρηματιστηρίου. Εάν υπάρχουν πολιτικές ευθύνες -και βεβαίως υπάρχουν-ανήκουν σε σας, στην προπαγάνδα σας και τις μεθοδεύσεις σας. Εάν το χρηματιστήριο εξακολουθεί να είναι ευάλωτο σε φημολογίες η ευθύνη ανήκει στην Κυβέρνηση. Χειριστήκατε αυτόν τον τόσο σημαντικό, αλλά και τόσο ευαίσθητο θεσμό με τρόπο απαράδεκτο, ερασιτεχνικό  και προσαρμοσμένο στις ανάγκες και τις σκοπιμότητες της προπαγάνδας σας.
Υπάρχουν γεγονότα και τα γεγονότα πρέπει να λέγονται. Δεν μπορείτε να κάνετε το μαύρο άσπρο, ούτε το αντίστροφο. Το Μάιο του 1999, εν όψει των ευρωεκλογών, κυκλοφορούσατε τις αφίσες και προβάλλατε τα τηλεοπτικά σποτ, 
με τα οποία εμφανίζατε το χρηματιστήριο σαν κόμμα συνώνυμο με το ΠΑ.ΣΟ.Κ.  Τον Ιούνιο ο Υπουργός Εθνικής Οικονομίας δήλωνε ότι το κόμμα του χρηματιστηρίου ψηφίζει ΠΑ.ΣΟ.Κ. και επιχειρούσε να εκπέμψει εκβιαστικά διλήμματα, για να ανακόψει την πρωτιά της Νέας Δημοκρατίας.
Το Σεπτέμβριο υπήρξαν οι γνωστές δημόσιες παρεμβάσεις του Υπουργού Εθνικής Οικονομίας και των επικεφαλής των κρατικών τραπεζών με τα γνωστά αρνητικά αποτελέσματα. Ακολούθησαν οι συσκέψεις στο Μέγαρο Μαξίμου με το διοικητή κρατικής τράπεζας, μετά τις οποίες υπήρξαν δημοσιεύματα για προσπάθεια χειραγώγησης της Σοφοκλέους.
Τίποτα δεν διαψεύσατε. Αντιθέτως και πάλι με διαρροές από κυβερνητικά
στελέχη δημιουργήθηκε η πεποίθηση ότι το χρηματιστήριο θα ανέβει λίγο
πριν τις εκλογές. Σας ερωτώ: Υπάρχει έστω και ένας 'Ελληνας, που να μην τα έμαθε, να μην τα άκουσε αυτά;
Ζητήσατε μόλις χθες, διά στόματος του Υπουργού Εθνικής Οικονομίας, ελέγχους χρηματιστηριακών εταιρειών που χειραγωγούν, όπως λέτε, τις τιμές των μετοχών. Καλά κάνατε. Το χρηματιστήριο, όμως, πέφτει εδώ και πέντε μήνες, κύριε Σημίτη. Τώρα ανησυχήσατε, ένα μήνα πριν τις εκλογές;
Ρωτάω ευθέως: τι είναι αυτά τα πράγματα που γίνονται; Πόση "λάσπη" θα πέσει ακόμα; Ως πού θα φθάσει η "μαύρη" προπαγάνδα; Πόσο κόσμο θα καταστρέψετε, πριν φύγετε; Πόσο ακόμα θα εξακολουθείτε να υπονομεύετε την τύχη των πολιτών;
(Χειροκροτήματα από την πτέρυγα της Νέας Δημοκρατίας)
Κυρίες και κύριοι συνάδελφοι, είναι προφανές ότι όλες αυτές οι
πρακτικές αποβλέπουν στην πρόκληση τεχνητής οξύτητας, φανατισμού και πόλωσης. 'Οπως φαίνεται, έχουν επιστρατευθεί "λυτοί και δεμένοι". Το καθεστώς, όπως το αποκαλεί ο αρμόδιος για τους θεσμούς Υπουργός, επέλεξε ακόμα και τις ύβρεις. Λυπούμαι, να παρατηρήσω ότι το σύνθημα το έδωσε, εμμέσως πλην σαφώς, ο ίδιος ο Πρωθυπουργός με τις γνωστές αναφορές του. Ομολογώ ότι αυτό δεν το περίμενα.
Η σκυτάλη έχει περάσει, βέβαια, τώρα σε δεύτερα χέρια. Οι ρόλοι έχουν μοιραστεί. Ο Υπουργός Δικαιοσύνης ανέλαβε ήδη εργολαβία ύβρεων σε βάρος κορυφαίων παραγόντων της παράταξής μας. Περιορίζομαι να επισημάνω ότι, αν τολμούσε να πει παρόμοιες φράσεις οποιοσδήποτε πολιτικός της Αντιπολίτευσης, θα "χαλούσε ο κόσμος".
Παρ'όλα αυτά, ο Πρωθυπουργός φαίνεται να απολαμβάνει τις επιδόσεις
των εκλεκτών του.
Ο Υπουργός Δημοσίων 'Εργων με έκτακτη συνέντευξή του στα γραφεία της Χαριλάου Τρικούπη αποκάλυψε ποιοι πραγματικά βρίσκονται πίσω από τη μαύρη προπαγάνδα και τις προσωπικές επιθέσεις εναντίον μου. Επιχείρησε ο ίδιος την αναπαραγωγή του κιτρινισμού. Κατέδειξε τα μέσα και τις μεθοδεύσεις της κυβερνητικής προπαγάνδας.
Κυρίες και κύριοι συνάδελφοι, είχα προβλέψει πριν από αρκετό
καιρό ότι το καθεστώς, όπως οι ίδιοι θέλετε να το αποκαλείτε, μόλις αισθανθεί αδύναμο, θα επιχειρήσει χτυπήματα κάτω από τη ζώνη. Είχα πει μάλιστα ότι η επίθεση θα δρομολογηθεί από φερέφωνα οργανωμένων συμφερόντων. Τώρα έχουμε την επιβεβαίωση. Και πρέπει να επισημάνω δύο στοιχεία.
Το πρώτο είναι ότι το καθεστώς αισθάνεται ήδη αδύναμο. Νιώθει το
έδαφος να φεύγει κάτω από τα πόδια του.
Το δεύτερο αφορά τη φορά των πραγμάτων, που δείχνει ότι το καθεστώς, όσο θα αισθάνεται εγγύτερα το τέλος του, τόσο περισσότερο θα διολισθαίνει.
Δεν θέλω να προσθέσω τίποτα παραπάνω. Περιορίζομαι να επαναλάβω για
μια ακόμη φορά ότι δεν πρόκειται να ακολουθήσουμε την Κυβέρνηση στο μοναχικό δρόμο που έχει διαλέξει. Δεν πρόκειται να απαντήσουμε σε ανάλογο ύφος και περιεχόμενο. Δεν πρόκειται σε καμία περίπτωση να χρησιμοποιήσουμε ύβρεις και διχαστικές κραυγές. Είμαι κατηγορηματικός στο σημείο αυτό.
Απορρίπτουμε την πρακτική της Κυβέρνησης, που επιδιώκει το φανατισμό και την πόλωση. Αντιτασσόμαστε στις μεθόδους που επιχειρούν να καλλιεργήσουν, γιατί δυστυχώς τελικά αυτό συμβαίνει, το σύνδρομο της αγέλης.
Κυρίες και κύριοι συνάδελφοι, οι κινδυνολογίες, η πολιτική τρομοκρατία, η απόπειρα εξαγοράς συνειδήσεων, τα εκβιαστικά διλήμματα δεν ταιριάζουν στην Ελλάδα του 21ου αιώνα. 'Αξονας της δικής μας προεκλογικής τακτικής είναι η προβολή της δικής μας εναλλακτικής πρότασης, των δικών μας σκέψεων για την Ελλάδα του αύριο. Το πρόγραμμα που έχουμε σχεδιάσει, το πρόγραμμα που δεσμευόμαστε να εφαρμόσουμε, σας παροτρύνω στο λίγο χρόνο, που σας έχει μείνει, υιοθετήστε όσα περισσότερα απ' αυτά που σας προτείνουμε μπορείτε.
Κυρίες και κύριοι συνάδελφοι, κατάφωρη παραβίαση της αρχής για
ισότητα στους όρους και τις προϋποθέσεις του εκλογικού αγώνα, αποτελεί η χρήση εθνικών και κοινοτικών πόρων για καθαρά κομματικούς σκοπούς. Μας είπε ο Πρωθυπουργός, όταν κλήθηκε για το σκοπό αυτό στη Βουλή, ότι προβλέπεται αυτό από την ίδια την Κοινότητα. Εκείνο όμως που προβλέπεται είναι η προβολή των έργων που γίνονται στη χώρα χάρη στην κοινοτική χρηματοδότηση και όχι η κομματική προπαγάνδα και η προβολή των κυρίων Υπουργών σε βάρος όλων των άλλων. Και όμως ορισμένοι από τους κυρίους Υπουργούς έφθασαν στο έσχατο όριο να προβάλλουν αντί οιουδήποτε έργου τη φωτογραφία τους.
Εάν λοιπόν σκοπός της Κυβέρνησης ήταν η προβολή της πραγματικότητας, τότε η διαφήμιση αυτή δεν θα γινόταν αποκλειστικά και μόνο στις προεκλογικές περιόδους ή στις περιόδους κοντά στις εκλογές.
Το γεγονός ότι η Ευρωπαϊκή Επιτροπή αναγκάστηκε να παρέμβει και να
επισημάνει διπλή παρανομία, αποτελεί έμπρακτη απάντηση στον ίδιο τον Πρωθυπουργό, ο οποίος, λίγες μέρες νωρίτερα, διαβεβαίωνε τη Βουλή ότι τα πάντα γίνονται όπως πρέπει. 'Ηδη ο αρμόδιος κοινοτικός επίτροπος μετά την πρώτη παρέμβασή του, που σκοπό είχε τη διακοπή της σχετικής προπαγάνδας, προχωράει τώρα σε έρευνα με σκοπό την επιβολή κυρώσεων. Υπογραμμίζει -και μεταφέρω τις λέξεις του: "Υπάρχουν κανόνες, για να εξασφαλίζεται ότι κάθε διαφήμιση, που συγχρηματοδοτείται από την Ευρωπαϊκή 'Ενωση, θα σέβεται την αρχή της ουδετερότητας". Και προσθέτει: "Στην περίπτωση που οι διαφημίσεις αυτές δεν σέβονται τους κοινοτικούς κανόνες, οι δαπάνες που έγιναν δεν μπορούν να θεωρηθούν επιλέξιμες και κατά συνέπεια δεν μπορεί να συγχρηματοδοτηθούν". Με απλά λόγια, δεν θα πληρώσει η Ευρωπαϊκή 'Ενωση.  Θα πέσει δηλαδή το κόστος και αυτής της προπαγάνδας στις πλάτες των Ελλήνων φορολογουμένων.
Και ρωτούμε: γιατί να πληρώνουμε εμείς, επειδή προπαγανδίζει και
παρανομεί ο οποιοσδήποτε Υπουργός; Γιατί να πληρώσει το κόστος ο φορολογούμενος, επειδή έρχεται εδώ ο Πρωθυπουργός, παραπλανά στην ουσία τη Βουλή, βεβαιώνει ότι όλα αυτά είναι εντάξει και αφήνει να συνεχίζεται αυτή η κατάσταση;
Και κάτι ακόμη: η Ευρωπαϊκή 'Ενωση λέει ότι, αν υπάρχει παράβαση των κανόνων της, θα γυρίσει το λογαριασμό στο ελληνικό κράτος. Το ελληνικό κράτος τι θα κάνει; Παρακάμπτω το νέο ζήτημα, που εγείρεται για την αξιοπιστία του Πρωθυπουργού. Δεν μπορούμε όμως να αγνοήσουμε τον ετσιθελισμό, που επιδεικνύει και σ' αυτήν την περίπτωση η Κυβέρνηση.
Πολύ περισσότερο, όταν, αμέσως μετά την ευρωπαϊκή καταγγελία, η
Κυβέρνηση στρέφεται στη χρησιμοποίηση πόρων του δημοσίου, των επιχειρήσεων και των οργανισμών του για τη συνέχιση της προπαγάνδας της. 
Κυρίες και κύριοι συνάδελφοι, δείγμα αυταρχισμού, που δεν χωρά σε
δημοκρατικά πολιτεύματα, θεωρούμε την εγκύκλιο της Υπουργού Εσωτερικών, με την οποία ακυρώνονται αποφάσεις των δήμων και υπαγορεύονται εντολές υποταγής στη βούληση και στις επιλογές του ΠΑ.ΣΟ.Κ. Η εγκύκλιος, όπως είναι γνωστό, αφορά την απόφαση του Δήμου Αθηναίων, με την οποία κατανέμονται στα κόμματα κεντρικοί χώροι της πρωτεύουσας για την προεκλογική περίοδο. Είναι προφανές ότι η απόφαση αυτή του Δημοτικού Συμβουλίου δεν άρεσε στο ΠΑ.ΣΟ.Κ., το οποίο αποφάσισε να προσφύγει στα δικαστήρια. Θεωρούμε ακραία και αυτήν την εξέλιξη, αλλά εν πάση περιπτώσει αναγνωρίζουμε ότι κινείται στο πλαίσιο της νομιμότητας. Το εκπληκτικό όμως και το άκρως απαράδεκτο ήρθε λίγες μέρες αργότερα από την ίδια την Κυβέρνηση. Ενώ δηλαδή το ΠΑ.ΣΟ.Κ. οδηγούσε την υπόθεση στα δικαστήρια, έπεσε ο κεραυνός της κυρίας Υπουργού των Εσωτερικών. Η γνωστή εγκύκλιός της, η οποία τι λέει; 'Οτι οι σχετικές αποφάσεις των δήμων είναι άκυρες και δεύτερον, ότι θα πρέπει να ληφθούν νέες αποφάσεις, που θα έχουν το περιεχόμενο που θέλει το ΠΑ.ΣΟ.Κ. Με άλλα λόγια, αποφασίζουμε και διατάζουμε, ακυρώνουμε και επιβάλλουμε.
(Χειροκροτήματα από την πτέρυγα της Νέας Δημοκρατίας)
Πιο συγκεκριμένα. Η εγκύκλιος της κυρίας Υπουργού ορίζει ότι οι αποφάσεις, που θα ληφθούν από τους δήμους, πρέπει να ικανοποιούν τις προτιμήσεις των κομμάτων κατά την ιεραρχία της κατάταξής τους στις τελευταίες βουλευτικές εκλογές. 'Οτι, δηλαδή, οι δήμοι δικαιούνται να αποφασίζουν, αλλά μόνο όπως έχει αποφασίσει το ΠΑΣΟΚ!
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης): 'Οπως λέει ο νόμος.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Και βέβαια
τα ερωτήματα που προκαλεί το συγκεκριμένο περιεχόμενο της εγκυκλίου είναι πολλά: γιατί για παράδειγμα να μη ληφθεί υπόψη η δύναμη των κομμάτων, όπως καταγράφεται στην πιο πρόσφατη εκλογική αναμέτρηση, που είναι οι ευρωεκλογές; Γιατί να πάμε στις προ-προ προηγούμενες εκλογές; 
(Χειροκροτήματα από την πτέρυγα της Νέας Δημοκρατίας)
Γιατί αυτή η νέα αφαίρεση αρμοδιοτήτων από την Τοπική Αυτοδιοίκηση; Το ζήτημα που εγείρεται δεν αφορά στη διεκδίκηση μιας πλατείας. Καμία σημασία δεν έχει αυτό. Είναι όμως πολύ ευρύτερο και πολύ σοβαρότερο.  Αποκαλύπτει έλλειψη σεβασμού προς την Τοπική Αυτοδιοίκηση, αναδεικνύει τη νοοτροπία, την αντίληψη, τις πρακτικές της Κυβέρνησης. Είναι μία
απόφαση, επαναλαμβάνω, που μπορεί να συμπυκνώνεται στη φράση "αποφασίζουμε και διατάσσουμε". Είναι πράξη ετσιθελισμού και καθεστωτικής νοοτροπίας, που δεν χωρά σε κανένα δημοκρατικό πλαίσιο.
Κυρίες και κύριοι συνάδελφοι, στοιχειώδης δημοκρατική ευαισθησία θα
επέβαλλε στην κυρία Υπουργό όχι μόνο να αποφύγει μία τέτοια πράξη αυταρχισμού σε βάρος της Αυτοδιοίκησης, αλλά αντιθέτως να απέχει από κάθε δραστηριότητα, που αφορά τη διαμόρφωση των όρων και των προϋποθέσεων διεξαγωγής του προεκλογικού αγώνα. Βεβαίως μια δημοκρατικά ευαίσθητη Κυβέρνηση, από τη στιγμή που η ίδια αποφάσισε να κηρύξει την έναρξη της προεκλογικής περιόδου, όφειλε να προχωρήσει ταυτόχρονα στην αντικατάσταση των Υπουργών, που εμπλέκονται στην εκλογική διαδικασία.  Δεν περιμέναμε τέτοια ευαισθησία και δεν την είδαμε. Θεωρώ όμως αναγκαίο να υπενθυμίσω ότι, αμέσως μετά τη διάλυση της Βουλής, ο Πρωθυπουργός υποχρεούται να προχωρήσει χωρίς καμία απολύτως καθυστέρηση στην αντικατάσταση των Υπουργών Εσωτερικών, Τύπου, Δικαιοσύνης και Δημόσιας Τάξης. Υποχρεούται να επιδιώξει συνεννόηση για τον ορισμό υπηρεσιακών Υπουργών κοινής αποδοχής και βεβαίως να μην επιχειρήσει καμία, μα απολύτως καμία λοξοδρόμηση. Το τονίζω αυτό, επειδή διαρρέουν διάφορα και προφανώς δεν διαρρέουν τυχαία.
Κυρίες και κύριοι συνάδελφοι, τα δείγματα συμπεριφοράς και νοοτροπίας, που έχουμε από την πλευρά του κατεστημένου, δεν ταιριάζουν σε δημοκρατίες και ώριμους λαούς, όπως ο ελληνικός. Οι τάσεις είναι ευδιάκριτες και το ενδεχόμενο ταχείας διολίσθησης είναι ήδη ορατό. Τα καθεστώτα, όταν καταρρέουν, συνηθίζουν να προκαλούν βοή. 'Εχουμε σταθερή και ακλόνητη απόφαση να μείνουμε μακριά από τις κυβερνητικές πρακτικές. Και επιμένουμε να υπάρξει ουσιαστικός ανοιχτός διάλογος για όλα τα προβλήματα του τόπου. Μπορούμε να έχουμε όσες συζητήσεις θέλουμε, από εμάς εξαρτάται. 'Ολοι μαζί για όλα τα ζητήματα της χώρας. Είμαστε έτοιμοι να αποδεχθούμε βελτιωτικές τροποποιήσεις και συμπληρώσεις στις προτάσεις που καταθέσαμε.  Αλλά βελτιώσεις, όχι άρνηση και απόρριψη. Είμαστε έτοιμοι να δεχθούμε καινούριες, πρόσθετες ιδέες, η υλοποίηση των οποίων μπορεί να ικανοποιήσει την αξίωση της κοινής γνώμης για περισσότερη πληροφόρηση. 'Ολα τα κόμματα, με εξαίρεση το κυβερνόν, πιστεύω ότι ανταποκρινόμαστε στην απαίτηση της τεράστιας πλειοψηφίας των Ελληνίδων και των Ελλήνων για περισσότερη και πιο ουσιαστική ενημέρωση.
Απομένει η δική σας απάντηση και αυτήν την απάντηση περιμένουμε.                Υπάρχουν περιθώρια, ακόμα και τώρα, να κάνουμε μαζί ένα νέο ξεκίνημα. Σας
ευχαριστώ.
(Χειροκροτήματα απο την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι
συνάδελφοι, στην αρχή της εισήγησής μου είχα αναφέρει ότι τα πέντε περίφημα σημεία της Νέας Δημοκρατίας ήταν ένα πρόσχημα για συζήτηση. 
Ο κ. Καραμανλής μίλησε περίπου είκοσι λεπτά για τα πέντα σημεία και
κατανάλωσε το υπόλοιπο της ομιλίας του για να δημιουργήσει εντυπώσεις σε άλλα θέματα, όπως μία γενική επισκόπηση των καταγγελιών που προβάλλει η Νέα Δημοκρατία, μία γενική επισκόπηση των όσων καταμαρτυρεί και στους λόγους τους οποίους εκφωνεί ανά την Ελλάδα κατά της Κυβέρνησης. Πιστεύω ότι ήταν ο ίδιος περίπου λόγος που ακούγεται στην υπόλοιπη Ελλάδα.
Θα σχολιάσω μερικά από τα θέματα. Πρώτα απ'όλα μας είπε χαριτολογώντας ότι χαίρεται για την αντιγραφή την οποία κάνει η Κυβέρνηση 
των θέσεών του. Για να υπάρχει αντιγραφή πρέπει να υπάρχει πρώτα γραφή.             Και το πρόγραμμα της Νέας Δημοκρατίας δεν έχει γραφεί ακόμα.
Το συνέδριο θέσεων απ'ότι ξέρω, κύριοι της Νέας Δημοκρατίας,
πρόκειται να συνέλθει 17, 18 και 19 Μαρτίου. Τότε πρόκειται να
παρουσιάσετε το πρόγραμμά σας. Αυτό που κάνετε τώρα είναι πλίνθοι και
κέραμοι τους οποίους πετάτε από εδώ και από εκεί όπως εκατόν πενήντα χιλιάδες στους συνταξιούχους, το οποίο δεν έχετε κοστολογήσει ή αύξηση κατά είκοσι μία χιλιάδες του ΕΚΑΣ, γιατί αυτό τραβάει. Μία συνολική πρόταση για τη δημοσιονομική και οικονομική πολιτική η οποία να εγγυάται την πορεία της Ελλάδος μέσα στην ΟΝΕ δεν έχει  παρουσιαστεί από εσάς. 
Θέλω να τονίσω το εξής γιατί έχετε κάποια απλοποιημένη αντίληψη μιας
προγραμματικής διαδικασίας. Μία προγραμματική διαδικασία δεν είναι να
συνέλθετε δέκα, εκατό, χίλιοι ή δύο χιλιάδες και να πείτε αυτή είναι η άποψή μας. Μία προγραμματική διαδικασία δεν γίνεται δέκα μέρες πριν από τις εκλογές. Αυτό είναι μία επίφαση προγράμματος. Είναι ένα πρόσχημα το οποίο τηρείτε για να έχετε κάποιο χαρτί το οποίο να περιφέρεται και να λέτε ότι εδώ είναι το πρόγραμμά μας. Τα προγράμματα χρειάζονται επεξεργασία επί μήνες, επί χρόνια. Yπάρχουν προγραμματικά όργανα στα κόμματα τα οποία τα επεξεργάζονται. Γίνονται δημόσιες συζητήσεις με πολλούς άλλους για να καταλήξει κανείς σε θέσεις.
Από όλα αυτά δεν είδαμε τίποτα από εσάς. Διαπιστώσαμε μονάχα πως όπως αλλάξατε την τακτική σας στο θέμα των προσωπικών επιθέσεων εναντίον τους και τις ξεχάσατε, έτσι ξαφνικά ανακαλύψατε και το θέμα του προγράμματος και βάλατε μπροστά τις διάφορες συνδιασκέψεις και με αποκορύφωση μία συνδιάσκεψη λίγες μέρες πριν από τις εκλογές. Αυτά είναι παρωδία. 
Χαίρομαι, κύριε Καραμανλή, ότι αποδεχθήκατε μέσα από πολλές φραστικές
περικοκλάδες, ας μου επιτραπεί η έκφραση, να γίνει μία συζήτηση υπό τις προϋποθέσεις που είχε γίνει το 1996 με τον κ. 'Εβερτ, με όλη αυτήν την επιχειρηματολογία σας. Βεβαίως αδικείτε τον κ. 'Εβερτ ο οποίος το 1996 θέλησε να κάνει διάλογο και φαίνεται ούτε είχε υπόψη το Σύνταγμα ούτε είχε υπόψη του τους νόμους ούτε είχε υπόψη του την ισοτιμία των κομμάτων ούτε είχε υπόψη του τις πρακτικές της Βουλής. Είχε όμως υπόψη του πολλά και λογικά τα οποία εσείς δεν θέλετε να λάβετε  υπόψη σας.
Μας είπατε ότι τα στοιχεία που σας ανέφερα εδώ είναι ψεύτικα. Τώρα
έχετε κάποιο θέμα με τα στοιχεία, κύριε Καραμανλή και η Νέα Δημοκρατία.             Τα στοιχεία για σας είναι πάντα ψεύτικα, γιατί δεν θέλετε να έχετε
στοιχεία. Τραβεστί οικονομία ήταν η ελληνική οικονομία, δεν μπαίνουμε στην ΟΝΕ ήταν η θέση σας, αποτυχαίνουμε σε όλα τα κριτήρια και ξαφνικά πετυχαίνουμε τα κριτήρια και τότε είναι ο αυτόματος πιλότος γιατί δεν σας πάνε τα στοιχεία.
Και πριν λίγες μέρες κάποιος υπάλληλος μιας ξένης εταιρείας, της
"MORGAN STANLEY", κάνει μια συζήτηση με ένα δημοσιογράφο, λέει κάποια πράγματα μεταξύ τυρού και αχλαδίου και ο Αρχηγός της Αξιωματικής Αντιπολίτευσης στην Ελλάδα, εκείνος ο οποίος τώρα στην προεκλογική περίοδο θέλει να οδηγήσει τη χώρα στη διαπραγμάτευση, θέλει με σοβαρότητα να προβάλει επιχειρήματα απέναντι στους υπόλοιπους εταίρους της Ευρωπαϊκής 'Ενωσης ανασύρει αυτήν τη δήλωση, την ασπάζεται πλήρως, τη διαβάζει και μ'αυτόν τον τρόπο επιχειρηματολογεί.
Είναι σοβαρός αυτός ο τρόπος; Είναι ένας τρόπος που δείχνει ότι πάση θυσία με οποιονδήποτε τρόπο θέλετε να αρνηθείτε το οποιοδήποτε επίτευγμα ή την οποιαδήποτε πρόοδο της χώρας.
Και εγώ θέλω να σας ρωτήσω στην υποθετική περίπτωση που θα βρεθείτε
αντιμέτωπος να κάνετε τη διαπραγμάτευση: Δεν φοβόσαστε ότι θα σας ανασύρουν όλες αυτές τις δηλώσεις από την τραβεστί οικονομία, από την αλχημεία για τα στοιχεία από τα λογιστικά, από τη "MORGAN STANLEY"; Θα σας πουν, μα, πώς έρχεσθε να κάνετε τη διαπραγμάτευση; Δεν μπορείτε να κάνετε τη διαπραγμάτευση. Πιστεύω ότι θα έπρεπε να έχετε περισσότερη ευθύνη απέναντι στη χώρα.
Και τέλος, θέλω να σας ενημερώσω να συζητήσετε με κάποιον οικονομολόγο, επειδή αποδεχθήκατε έτσι αυτές τις αιτιάσεις, να σας εξηγήσει γιατί τα στοιχεία σχετικά με το Ακαθάριστο Εγχώριο Προϊόν τα οποία επικαλεσθήκατε δεν είναι ακριβή. Η αλήθεια είναι, με τα στοιχεία της Ευρωπαϊκής 'Ενωσης ότι η Ελλάδα αύξησε το Ακαθάριστο Εγχώριο Προϊόν της και ο μέσος όρος του Ακαθάριστου Εγχώριου Προϊόντος πλησίασε το μέσο όρο του Ακαθάριστου Εγχώριου Προϊόντος της Ευρωπαϊκής 'Ενωσης. Βρίσκεται τώρα περίπου στο 70%.
Βέβαια, πρέπει να σας πω ότι ανησύχησα πολύ όταν σας άκουσα ότι δεν πρόκειται να γίνει καμία απολύτως διαπραγμάτευση -έτσι είπατε- με την Ευρωπαϊκή 'Ενωση. Πώς δεν θα γίνει καμία διαπραγμάτευση; 'Ολοι ξέρουμε ότι εκεί τίθεται επί τάπητος η λεγόμενη διατηρησιμότητα. Πάρτε τη συνθήκη να διαβάσετε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, θα έχουμε ήδη μπει.
ΠΡΟΕΔΡΟΣ (Απόστολος Κακλαμάνης): Παρακαλώ, να μη σημειώνεται καμία
διακοπή.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Αυτό είναι το κύριο θέμα, η πολιτική, πώς θα επιτευχθεί η διατηρησιμότητα, ποια μέτρα θα παρθούν και πώς θα μπορέσει η όποια κυβέρνηση συμμετέχει στην Οικονομική και Νομισματική 'Ενωση να ακολουθήσει την πορεία. Τη μελλοντική
οικονομική πολιτική συζητάμε και γι'αυτό λέμε εμείς και δε νομίζω ότι πρέπει να έχετε αντίρρηση ότι τη μελλοντική οικονομική πολιτική πρέπει να πάει εκείνος να την παρουσιάσει ο οποίος και θα την εφαρμόσει. Γι'αυτό χρειάζεται λαϊκή εντολή, γι'αυτό χρειάζεται μια κυβέρνηση η οποία θα κατευθύνει τον τόπο τα επόμενα χρόνια. Γιατί αυτή η Κυβέρνηση θα πει τι θα γίνει και αυτή θα αναλάβει τις ευθύνες. 'Οχι ότι δεν θα υπάρχει καμία διαπραγμάτευση!
Αναφερθήκατε, κύριε Καραμανλή, κατά κόρον στη λέξη "καθεστώς". Πρώτα απ'όλα, θέλω να σας πω ότι υπάρχουν πολλοί σ'αυτήν την Αίθουσα οι οποίοι έχουν ακούσει αυτές τις ορολογίες στις δεκαετίες του '40...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: ...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Αφήστε τον κ. Γιαννόπουλο. Ο κ. Γιαννόπουλος το χρησιμοποίησε σε μια στιγμή με αφορμή αυτά που λέτε εσείς. Εσείς είσθε εκείνοι οι οποίοι ξεκινήσατε την καθεστωτολογία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: ...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Την καθεστωτολογία την ξεκινήσατε εσείς διότι από τη δεκαετία του '50 και το τέλος του '40 όλοι οι άλλοι ήταν οι αντίπαλοι της καθεστηκυίας τάξης και τότε οι αντίπαλοι της καθεστηκυίας τάξης πήγαιναν στα δικαστήρια και δεν μπορούσαν να έχουν άποψη.
Τι θα πει καθεστώς; Καθεστώς θα πει μια αυταρχική διακυβέρνηση.
(Θόρυβος από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Παρακαλώ, αφήστε τον Πρωθυπουργό να μιλήσει επιτέλους!
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και εδώ ασκούμε αυταρχική διακυβέρνηση επειδή μας ψήφισε ο ελληνικός λαός! Επειδή κερδίσαμε τις εκλογές το '93! Επειδή κερδίσαμε τις εκλογές το '96! Επειδή κερδίσαμε και τις εκλογές στη δεκαετία του '80!
Δηλαδή ο κ.'Ερλαντερ και το σοσιαλδημοκρατικό κόμμα της Σουηδίας που ήταν είκοσι οκτώ συναπτά χρόνια στην εξουσία ήταν καθεστώς; 'Ηταν το συντηρητικό κόμμα της Αγγλίας που ήταν δεκαέξι - δεκαοκτώ συναπτά χρόνια καθεστώς και δεν ήταν έκφραση η διακυβέρνησή του της βούλησης του βρεττανικού λαού; Το σοσιαλιστικό κόμμα της Ισπανίας που ήταν δεκατέσσερα συνεχή χρόνια στην εξουσία ήταν καθεστώς; Αυτοί είναι πολύ περίεργοι ισχυρισμοί γιατί έτσι στην ουσία αμφισβητείτε τη λαϊκή κυριαρχία, αμφισβητείτε ότι ο ελληνικός λαός έχει το δικαίωμα να καθορίζει ποιος είναι κυβέρνηση και ποιος είναι αντιπολίτευση. Εισάγετε μέσα στην συνταγματική συζήτηση και στην έννοια της δημοκρατίας μια έννοια παραμονής 3ετίας, σαν να πρόκειται για διευθυντές οι οποίοι αλλάζουν με τις 3ετίες. Ε, δεν είναι αυτό. Η δημοκρατία είναι κάτι διαφορετικό. Η δημοκρατία βασίζεται στην απόφαση του λαού και επιτέλους να σεβασθείτε τις αποφάσεις του λαού το 1993 και το 1996!
Είπατε πάλι τα περί αλαζονείας. 'Οσον αφορά την αλαζονεία, κύριε Καραμανλή, εμείς επικαλούμαστε τις επιτυχίες της οικονομικής μας πολιτικής. Κάναμε αυτά, πετύχαμε τους στόχους μας, στην εξωτερική πολιτική οδηγήσαμε τη χώρα προς το Ελσίνκι... Δεν θα μιλάμε για τη δική μας δουλειά, την επιτυχία των στόχων μας; Είναι αυτό αλαζονεία; Είναι αλαζονεία το να επικαλείται κανείς και να παρουσιάζει αυτά τα οποία έκανε; Αλαζονεία θα έλεγα μάλλον είναι άλλοι τύποι συμπεριφοράς, είναι αυταρχικές συμπεριφορές, οι συμπεριφορές που αγνοείς τον άλλον, δεν του δίνεις σημασία, που διαγράφεις όσους είναι στο κόμμα ενάντια σε σένα και τους θυμάσαι μετά από τρία χρόνια με λέξεις όπως "πανστρατιά" για να τους εντάξεις. Αυτές είναι οι αλαζονείες και όχι η επίκληση του έργου και η πραγματοποίηση του έργου.
Μας είπατε ότι υπάρχει αυθαιρεσία, διότι η Υπουργός Εσωτερικών
εξέδωσε μια εγκύκλιο η οποία καθορίζει πώς γίνονται αυτές οι διαδικασίες για την επιλογή των εκλογικών κέντρων κλπ. Μα, η εγκύκλιος αυτή, αν σας είχαν ενημερώσει, θα ξέρατε ότι είναι μια επαναλαμβανόμενη εδώ και χρόνια εγκύκλιος. 'Εγινε και πάλι φέτος και βέβαια όταν υπάρχει νόμος, πρέπει να εφαρμόζεται ο νόμος. Φαίνεται ότι ο νόμος κατά τη δική σας άποψη, δεν ισχύει για σας. Ισχύει ο νόμος και για σας, και για τη Νέα Δημοκρατία. 
Εγώ στο τέλος, θέλω να σας πω επειδή αναφέρατε αυτό το θέμα των
υπηρεσιακών Υπουργών το εξής: Η Ελλάδα είναι μια χώρα της Ευρωπαϊκής 'Ενωσης, είναι μια χώρα που λειτουργεί η δημοκρατία πλήρως, δεν είναι μια μετεμφυλιακή χώρα, δεν είναι η χώρα του 1961 με τη βία και τη νοθεία, δεν
είναι η χώρα όπου υπήρχε αμφισβήτηση εάν εφαρμόζεται το δίκαιο ή όχι.  Εμείς, θα εφαρμόσουμε εκείνο το οποίο αρμόζει στη δημοκρατία και στη χώρα, το οποίο οι πολίτες αισθάνονται ότι είναι αναγκαίο για να εφαρμοστούν άψογα οι διαδικασίες, αλλά δεν δεχόμαστε ότι αυτή η χώρα δεν μπορεί να διενεργήσει σωστά εκλογές. Δεν δεχόμαστε ότι η δημοκρατία στην Ελλάδα έχει ελλείμματα. Και θέλω να σας ρωτήσω: Αμφισβητείτε ότι στην Ελλάδα μπορούν να γίνουν άψογα οι εκλογές; Αμφισβητείτε ότι οι εκλογικές διαδικασίες στη χώρα μας μπορούν να γίνουν σύμφωνα με τους νόμους και το Σύνταγμα; Δεν την δέχομαι αυτήν την αμφισβήτησή σας. Δεν την δέχομαι καθόλου.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου):...
( Κωδωνοκρουσίες )
ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Κωνσταντόπουλε,
θα αλλάξουν οι Υπουργοί. 'Ομως αυτό δεν μπορεί να τίθεται ως θέμα δημοκρατικής διαδικασίας. Διότι η δημοκρατική διαδικασία υπάρχει εδώ στην Ελλάδα και εκλογές διεξάγονται και θα διεξαχθούν με τρόπο αδιάβλητο. Τη δημοκρατία την κατακτήσαμε εμείς μαζί με άλλους κι εμείς θα την προασπίσουμε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ  (Απόστολος Κακλαμάνης): Ο Πρόεδρος της Νέας Δημοκρατίας  κ. Κωνσταντίνος Καραμανλής  έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Δύο-τρία
σχόλια γι' αυτά, που είπε ο Πρωθυπουργός.
Το πρόγραμμά μας έχει γραφτεί. Τώρα, αν εσείς δεν μπορείτε να
καταλάβετε την ευαισθησία, λίγο πριν αναλάβουμε την κυβέρνηση του τόπου, να θέλουμε να συζητήσουμε με τους παραγωγικούς φορείς όλης της χώρας για 
τελευταίες συμπληρώσεις και βελτιώσεις, αυτό είναι δικό σας πρόβλημα.               Εμείς αισθανόμαστε πάρα πολύ υπερήφανοι, που το πρόγραμμά μας,
επεξεργασμένο επί μία σχεδόν τριετία, τίθεται στην τελική βάσανο χιλιάδων
ανθρώπων, που δεν είναι μόνο κομματικά στελέχη. Δικοί σας φίλα
προσκείμενοι, εννοώ νομάρχες, οι πρόεδροι, οι εκπρόσωποι φορέων και οργανισμών έρχονται και συνεισφέρουν σημαντικά στις δικές μας προσυνεδριακές διαδικασίες. Εγώ θα έλεγα ότι γι' αυτό δικαιούται να είναι υπερήφανος κάθε 'Ελληνας, χωρίς καμία εξαίρεση, αν ψηφίζει άλλο κόμμα.  Και θα οφείλατε κι εσείς να ήσασταν υπερήφανος. Εν πάση περιπτώσει, όμως, επειδή επιμένετε να θέτετε ζήτημα προγράμματος, αύριο το πρωί θα σας το στείλω. Εύχομαι να βρείτε το χρόνο να το διαβάσετε,
(Χειροκροτήματα από την πτέρυγα της Νέας Δημοκρατίας)
ώστε τουλάχιστον να μην το αντιγράφετε λάθος. Γιατί το ότι το αντιγράφετε  είναι βέβαιο.
(Χειροκροτήματα από την πτέρυγα της Νέας Δημοκρατίας)
Σας λέμε τρία χρόνια, "Καταργήστε τα αντικειμενικά κριτήρια, και
εμφανίζεσθε, μόλις αρχίζουν να πλησιάζουν οι εκλογές, και δήθεν τα καταργείτε και εισάγετε χειρότερα.
Με μεμφθήκατε για μία ακόμη φορά σήμερα περί κάποιων τοποθετήσεων και
δεσμεύσεων, που έχουμε αναλάβει σε ό,τι αφορά τις αγροτικές συντάξεις.    Μα, εσείς κάνατε την πρώτη δέσμευση το Σεπτέμβριο και τώρα, επειδή σας έπιασε ο πόνος, εμφανισθήκατε στη Νάουσα πριν μια εβδομάδα και ήρθατε να καλύψετε το κενό που είχατε.
Κύριε Πρωθυπουργέ, να ξεκαθαρίσουμε κάτι. 'Ενας Πρωθυπουργός, ο
οποίος στη μακρά τελικά προεκλογική περίοδο που έχουμε μπει, σε δύο σπαστές δόσεις έχει μοιράσει πάνω από ένα τρισεκατομμύριο και το ομολογεί, δεν δικαιούται να κατηγορεί άλλους για λαϊκισμό και υποσχεσιολογία.
Δεύτερο σημείο, για το διάλογο.
Είπατε τις απόψεις. Ξέρετε γιατί θα έρθω; Θα έρθω, γιατί είμαι
βέβαιος ότι δεν δέχεσθε κανενός άλλου είδους διάλογο, γιατί κατά βάθος δεν θέλετε να κάνετε διάλογο και οχυρώνεσθε πίσω από τους παράλληλους μονολόγους. Να μιλάει ο Αρχηγός της Αντιπολίτευσης με το δημοσιογράφο, να μιλάτε εσείς με τον άλλο δημοσιογράφιο και να τελειώσει έτσι η ιστορία.  Γιατί κατά βάση δεν αντέχετε το διάλογο. Γι' αυτό θα έρθω και όχι για κανέναν άλλο λόγο. Από το τίποτα, κάτι είναι κι αυτό. Αλλά αγνοείτε ότι οι 'Ελληνες είναι πολύ ώριμοι, για να καταλαβαίνουν ότι αυτό δεν είναι το καλύτερο, που θα μπορούσαμε να τους προσφέρουμε και οι δυο μας, αλλά και
οι άλλοι πολιτικοί αρχηγοί. Εγώ αισθάνομαι την ανάγκη, αποδεχόμενος τη δική σας πρόσκληση αυτού του κολοβού διαλόγου, εν πάση περιπτώσει να ζητήσω συγγνώμη από τα υπόλοιπα κόμματα και όχι τόσο πολύ από τα πρόσωπα, αλλά από τις κοινωνικές δυνάμεις που εκφράζουν. Δηλαδή δεύτερης κατηγορίας πολίτες είναι αυτοί οι 'Ελληνες, που δεν θα ακουστούν οι απόψεις τους;
Το τρίτο σημείο. Επανήλθατε στο θέμα της κρατικής τηλεόρασης και μου λέτε ότι αμφισβητώ τα στοιχεία. Μα, είναι να μην τα αμφισβητώ, κύριε Σημίτη; Ανοίξτε σήμερα το βράδυ την τηλεόραση. Είκοσι πέντε λεπτά θα βλέπετε τον εαυτό σας.
(Χειροκροτήματα από την πτέρυγα της Νέας Δημοκρατίας)
Και μπορεί για τα μάτια του κόσμου είκοσι δευτερόλεπτα να δείξει κάτι και από Νέα Δημοκρατία, συνήθως επιλεγμένες αποστροφές, που είναι δευτερευούσης σημασίας. Θέλω να πω ότι γίνεται πια με χειρουργικό και επιστημονικό τρόπο, αλλά δεν κοροϊδεύει κανέναν. Δεν σας το λέμε από φοβία, σας το έχω πει πολλές φορές. 'Ολο το εικοσιτετράωρο να σας παίζουν, πάλι θα τις κερδίσουμε τις εκλογές.
(Χειροκροτήματα από την πτέρυγα της Νέας Δημοκρατίας)
Αλλά, εν πάση περιπτώσει, είναι ντροπή στον 21ο αιώνα να συμβαίνει
αυτό. Και είναι ακόμη πιο ντροπή μια κυβέρνηση να φέρνει ως αντεπιχείρημα για κάποιες, λέει, υπερβολές των παραγόντων, που ελέγχουν την κρατική τηλεόραση, ότι, ξέρετε, υπάρχει και η νοοτροπία του βασιλικότερου του βασιλέως. Ε, αυτό δεν είναι καθεστωτική νοοτροπία; Τι είναι; Και το λέω, γιατί σας έθιξε πριν η λέξη που είπα περί καθεστώτος.
Μας μέμφεστε εμάς για ελλειμματική δημοκρατική αντίληψη; Είναι
δυνατόν αυτό; Είμαστε η παράταξη, η οποία πρωταγωνίστησε στο να επανέλθει η δημοκρατία και η ομαλότητα στον τόπο, που ψήφισε το Σύνταγμα και που με τη συνεισφορά όλων -εγώ δεν μειώνω την συνεισφορά καμιάς πολιτικής δύναμης- καταφέραμε στα είκοσι πέντε χρόνια πράγματι να έχουμε ένα δημοκρατικό πολίτευμα, που όμοιό του δεν είχαμε σε προηγούμενες περιόδους. Αυτό όμως δεν έχει καμία σχέση με την καθεστωτική νοοτροπία που εκπέμπεται και την αλαζονεία που εκπέμπεται, ακόμη και στο θέμα του διαλόγου.
Δεν είναι αλαζονεία αυτό, κύριε Σημίτη; Λέτε "Τους άλλους έξω. Εσένα, μόνο άμα θέλεις, μόνο άμα δέχεσαι να μιλάμε ο καθένας με δημοσιογράφο".  Και να δούμε πώς θα επιλέξουμε τους δημοσιογράφους, γιατί την προηγούμενη 
φορά εκείνον που είχατε επιλέξει για συντονιστή, τον κάνατε Ευρωβουλευτή.  Να ξέρουμε και τι λέμε.
(Χειροκροτήματα από την πτέρυγα της Νέας Δημοκρατίας)
'Ομως, επειδή θέσατε ζήτημα για τις αντικαταστάσεις των Υπουργών,
εμείς δεν είπαμε ότι δεν λειτουργεί η δημοκρατία. Πιστεύουμε όμως ότι υπάρχουν πολλά περιθώρια για ποιοτική αναβάθμιση του είδους της δημοκρατίας που έχουμε. Αλλά εδώ αντιφάσκετε: λέτε ότι όλα είναι τέλεια, άρα δεν χρειάζονται οι αντικαταστάσεις Υπουργών και μετά από λίγο είπατε ότι θα αντικατασταθούν οι Υπουργοί.
Εν πάση περιπτώσει, για την αξιοπιστία του πολιτικού μας συστήματος, για την αξιοπιστία της πολιτικής, αλλά και για την ομαλότητα της εκλογικής περιόδου, εμείς επιμένουμε σ' αυτήν τη θέση. Πάντα γινόταν, πάντα γίνεται και πρέπει να γίνει και τώρα. Και δεν έχετε κανέναν λόγο να μην το δεχθείτε αυτό. Αν δεν το δεχθείτε, αυτό πάλι είναι απόδειξη αλαζονείας και καθεστωτικής νοοτροπίας.
'Oμως, θέλω να θέσω δύο ακόμη ζητήματα, γιατί αυτά τα αποφύγατε επιμελώς. Το ένα είναι αν υιοθετείτε τη  λάσπη, που εκπέμπεται σε βάρος της Νέας Δημοκρατίας, για δήθεν αρνητική επιρροή στο χρηματιστήριο. Αυτό οφείλετε, με συγχωρείτε για τη βαρύτητα της έκφρασης, να το καταδικάσετε τώρα. Ούτε θέλουμε  ούτε μπορούμε να κάνουμε τέτοια πράγματα. Αλλά αυτός είναι βρόμικος τρόπος προπαγάνδας, μαύρης προπαγάνδας.
Και το τελευταίο σημείο: κύριε Πρωθυπουργέ, σας έθεσα και πριν το
ζήτημα -και θα το επαναλάβω και τώρα- της κατανομής του τηλεοπτικού χρόνου. Μην κάνουμε ότι κρυβόμαστε πίσω από το δάχτυλό μας. 'Ολοι ξέρουμε και όλοι ξέρουν ότι το μεγαλύτερο ποσοστό των εκλογικών δαπανών πηγαίνει στην εξασφάλιση τηλεοπτικού διαφημιστικού χρόνου. Αυτό είναι δεδομένο. Είμαι βέβαιος ότι το ξέρετε κι εσείς.
Και το ερώτημα, που προκύπτει  είναι: γιατί δεν συμφωνούμε σε μια ρύθμιση, έστω με διακομματική συμφωνία, χωρίς νόμο, ώστε να εξασφαλιστεί η απεμπλοκή του πολιτικού συστήματος από πιέσεις, επιρροές, εκβιασμούς
και εξαρτήσεις; Είναι πεντακάθαρο αυτό που σας λέω. Δεν επιδέχεται "μα", δεν επιδέχεται "ίσως". Είναι καταφανές. 'Η κάνουμε ένα βήμα προς τα εμπρός και απεμπλεκόμαστε απ' όλη αυτήν τη δυσωδία ή δεν το κάνουμε και θα πάρετε αποκλειστικά και προσωπικά την ευθύνη. Αποκλειστικά και προσωπικά θα την πάρετε.
Με άλλα λόγια είστε μπροστά σε ένα μεγάλο "ναι" ή σε ένα μεγάλο
"όχι". Το μεγάλο "ναι" είναι ότι θα βρούμε τις επιμέρους ρυθμίσεις. Είναι πολύ ακριβό να αγοραστεί χρόνος δυο ωρών την ημέρα; Ωραία, ας πάμε στη μια ώρα, ας πάμε στη μισή ώρα, ας πάμε στις τρεις ώρες την εβδομάδα. Δεν είναι εκεί το πρόβλημα. Και ας κατανεμηθεί ο χρόνος αναλογικά ή έστω με κάποια κλιμάκωση. Θα τα βρούμε αυτά.
Στο ζήτημα αρχής, συμφωνούμε ότι ήρθε η ώρα με το μαχαίρι να κόψουμε αυτό το δεσμό, που είτε υπάρχει  είτε αφήνεται να εννοείται ότι υπάρχει μεταξύ οργανωμένων συμφερόντων μεγάλου πακτωλού χρημάτων και πολιτικής; Πώς θα γίνει αλλιώς;
Μου λέτε ότι γίνονται ρυθμίσεις για τον έλεγχο των εκλογικών δαπανών.  Κατ' αρχήν, το '96 αυτό απέτυχε παντελώς. Τώρα έγιναν κάποιες τροποποιήσεις.  Είμαι βέβαιος ότι καταλαβαίνετε και σεις ότι σπουδαία πράγματα δεν θα δούμε και αυτήν τη φορά. Μην το ψάχνουμε όμως με
επιμέρους ρυθμίσεις, ειδικά όταν δεν έχει αποδειχθεί η πολιτική βούληση για βαριές κυρώσεις.
Εκείνο, που σας λέω εγώ, είναι προληπτικό. Και το προληπτικό είναι να κόψουμε τον ομφάλιο λώρο. Γιατί δεν το δέχεστε αυτό; 'Οχι μόνο είναι βαρύτατο ατόπημα για τη δημοκρατία μας, αλλά σας μιλώ ευθέως, χωρίς καμία διάθεση προσβολής, ότι ρίχνει σκιές στις προθέσεις σας. Γιατί δεν το κάνουμε αυτό; Να απαλλαγούμε όλοι απ' αυτήν τη σκιά μιας δια παντός.
Εγώ λέω το εξής: πείτε ότι το συνολικό κόστος είναι τριάντα δισεκατομμύρια, γιατί εκατό δισεκατομμύρια δεν είναι με τίποτα. Αλλά σας έκανα ήδη τη  βελτιωτική πρόταση να μειώσουμε το χρόνο που χρειάζεται.  Δεν χρειαζόμαστε έξι, επτά, οκτώ κόμματα, τα πέντε είναι στη Βουλή, περισσότερο από τρεις ώρες την εβδομάδα, για να εκπέμψουμε τα βασικά μας μηνύματα, πέρα από τις συζητήσεις, που έτσι και αλλιώς γίνονται.
Λέω, λοιπόν, ότι μπορεί να είναι ένα κόστος, που να φθάνει τα είκοσι, είκοσι πέντε, τριάντα δισεκατομμύρια. Κόψτε όσο γίνεται από τις κομματικές επιχορηγήσεις, που άλλωστε έτσι κι αλλιώς πηγαίνουν κυρίως στην αγορά τηλεοπτικού χρόνου και θα έχουμε ένα κόστος είκοσι δισεκατομμυρίων. Μεγάλο θα μου πείτε. Εντάξει, βεβαίως, δεν είναι μικρό, αλλά όχι για μια κυβέρνηση, η οποία εύκολα πέταξε ένα τρισεκατομμύριο για τις αστικές συγκοινωνίες, αλλά, εν πάση περιπτώσει, μην πάμε σε αυτήν την κουβέντα.
Είναι ένα κόστος, το οποίο είναι πάρα πολύ μικρό να το αναλάβουμε σε σχέση με το όφελος για την Ελλάδα, για τη δημοκρατία, για τη διαύγεια της πολιτικής μας ζωής. Είναι τεράστιο αυτό το όφελος και σας κάνω έκκληση να το δεχθείτε. Εαν δεν το δεχθείτε, οφείλετε να γνωρίζετε ότι αφήνουμε τον πολιτικό κόσμο κάτω από τη βαριά σκιά της εξάρτησης και της διαπλοκής.
Το χρωστάμε όλοι και πριν απ' όλους εσείς, ως Πρωθυπουργός, χρωστάτε στους πολίτες να κάνετε αυτό το βήμα προς τα μπρός.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός, έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι
συνάδελφοι, η Νέα Δημοκρατία προσπαθεί πάλι να δημιουργήσει σύγχυση.
Θέλω πρώτα να υπενθυμίσω ότι όλες αυτές οι προτάσεις συζητήθηκαν εδώ στη Βουλή και υπήρξε απόφαση.
Το δεύτερο είναι ότι συζητήθηκαν και υπήρξε απόφαση στις διαδικασίες της διακομματικής επιτροπής, για το πόσο μπορεί να δαπανήσει κάθε κόμμα σε σχέση με το τηλεοπτικό χρόνο. Υπάρχει ένα πλαφόν. Αν θυμάμαι καλά το πλαφόν αυτό είναι τα 2.200.000.000 δραχμές. Αυτό είναι το πλαφόν για κάθε κόμμα. Ακούμε τώρα για είκοσι δισεκατομμύρια, τριάντα, δέκα δισεκατομμύρια. 'Οχι, δεν είναι έτσι. Είναι 2.200.000.000 δραχμές από το σύνολο της δαπάνης, η οποία διατίθεται από τον κρατικό προϋπολογισμό. 
'Ενα κόμμα μπορεί να θέλει να χρηματοδοτήσει έντυπα, μια εφημερίδα,
συγκεντρώσεις. 'Αλλο κόμμα μπορεί να θέλει να χρηματοδοτήσει τηλεοπτική καμπάνια. Η τηλεοπτική καμπάνια έχει ένα όριο.
Για να μην υπάρχει καμία αμφιβολία, θέλω πάλι να επαναλάβω αυτό που είπα και στην ομιλία μου, ότι η μόνη δαπάνη η οποία μπορεί να ελέγχεται επακριβώς, είναι η τηλεοπτική δαπάνη και η δαπάνη των διαφημίσεων στον
Τύπο. Διότι υπάρχουν τυποποιημένες τιμές, ανάλογα με το χρόνο, την έκταση κλπ. και η δαπάνη λοιπόν, είναι ελέγξιμη και το ύψος της έχει ένα ορισμένο όριο.
'Αρα όλα αυτά τα οποία  λέχθηκαν με τόση περισσή ανάπτυξη, δεν έχουν θέση. Υπάρχει έλεγχος, υπάρχει όριο, υπάρχουν και ποινές.
'Οσον αφορά τώρα το θέμα του χρηματιστηρίου, το ιδιαίτερο ενδιαφέρον το οποίο επέδειξε ο κ. Καραμανλής για το θέμα του χρηματιστηρίου, είναι προφανώς ένα ενδιαφέρον το οποίο έχει σκοπό να αναμοχλεύσει την όλη υπόθεση.
Εμείς έχουμε ξεκαθαρίσει τη θέση μας και εγώ τη θέση αυτήν την
ανέπτυξα πριν λίγες μέρες στο Ζάππειο, κατά την συνέντευξη που έδωσα για το πρόγραμμα του ΠΑ.ΣΟ.Κ.
Το χρηματιστήριο είναι ένας χρήσιμος θεσμός για τις επενδύσεις. Το
χρηματιστήριο είναι μια αγορά. Τα κόμματα, η κυβέρνηση, δεν πρέπει να κάνουν παρεμβάσεις στην αγορά. Για το χρηματιστηριο υπάρχουν κανόνες, υπάρχουν νόμοι, υπάρχουν θεσμοί οι οποίοι ελέγχουν.
Η Επιτροπή Κεφαλαιαγοράς, όταν υπάρχουν αυξομειώσεις των τιμών, οι οποίες φαντάζουν παράδοξες, έχει υποχρέωση να ελέγξει και τα πορίσματά της θα πρέπει να δοθούν στη  δημοσιότητα για να κρίνει ο ελληνικός λαός. 
Κατά τα άλλα ο κανόνας είναι ότι σε μια οικονομία η οποία
αναπτύσσεται, η οποία είναι υγιής, μακροπρόθεσμα και το χρηματιστήριο λειτουργεί ανοδικά,  λειτουργεί με τρόπο που να εξυπηρετεί τους επενδυτές.
Δεν έχουμε κανένα λόγο να κάνουμε εδώ συζητήσεις γι' αυτά τα θέματα, γιατί η συζήτηση γι' αυτά τα θέματα ακριβώς οδηγεί σε μία κατεύθυνση, η οποία δεν συμβιβάζεται με την όλη λειτουργία μιας αγοράς, τη δικιά μας παρέμβαση στην αγορά, που δεν πρέπει να υπάρχει.
Κυρίες και κύριοι συνάδελφοι, είναι η τελευταία συνεδρίαση αυτής της Βουλής και γι' αυτό εγώ κλείνοντας θα ήθελα να τονίσω και πάλι το εξής: 
Εμείς έχουμε ένα έργο και το έργο αυτό θα το κρίνει ο ελληνικός λαός.
Η Αξιωματική Αντιπολίτευση έχει παρουσιάσει κάποιες θέσεις και την αλήθεια των λόγων της θα την κρίνει ο ελληνικός λαός. Τα έργα μας, τα λόγια τους. Στις 9 και 10 Απριλίου θα έχουμε την απάντηση. 
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας
έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική  Γραμματέας της Κεντρικής Επιτροπής του
Κ.Κ.Ε.): Εμείς, κύριε Πρόεδρε, πότε θα μιλήσουμε; Πήγε δυόμιση η ώρα, έχουμε και άλλες δουλειές.
ΠΡΟΕΔΡΟΣ (Απόστολος Κακλαμάνης): Θα μιλήσετε. Σε λίγο θα σας καλέσω. Ορίστε, κύριε Πρόεδρε.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Να με συγχωρείτε, κυρία Παπαρήγα, αλλά εδώ έχουν τεθεί δύο ζητήματα.
ΑΛΕΞΑΝΔΡΑ ΠΑΠΑΡΗΓΑ (Γενική  Γραμματέας της Κεντρικής
Επιτροπής Κ.Κ.Ε.): Είμαστε από τις δέκα και μισή εδώ.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Δεν απάντησε ο Πρωθυπουργός σε δύο ερωτήματα καίρια.
Το πρώτο είναι αν υιοθετεί τη λάσπη που εκπέμπεται ότι η Νέα
Δημοκρατία είναι δήθεν πίσω από τις προσπάθειες για πτωτικές τάσεις στο χρηματιστήριο και πρέπει να το απαντήσετε τώρα. Μαζέψτε δηλαδή  αυτούς τους λασπολόγους, με άλλα λόγια.
Και το δεύτερο είναι ότι πάλι υπεκφύγατε σε ό,τι αφορά το ζήτημα του τηλεοπτικού χρόνου. Το να μου λέτε ότι υπάρχουν όρια, όρια υπήρχαν και το 1996 και έγινε υπέρβαση και σοβαρή υπέρβαση, όπως έγινε και στις ευρωεκλογές.
Εάν επιμείνετε σε αυτήν την άρνηση, κύριε Σημίτη, να ξέρετε ότι θα βρεθείτε στο στόχαστρο αυστηρότατης κριτικής:  ότι είστε υπεύθυνος για τη συνεχιζόμενη σκιά πάνω από το δημόσιο βίο, σκιά εξάρτησης και διαπλοκής. 
(Xειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας, κ. Αλεξάνδρα Παπαρήγα, έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική  Γραμματέας της Κεντρικής Επιτροπής του
Κ.Κ.Ε.): Κύριε Πρόεδρε, κύριοι Βουλευτές, για πολλοστή φορά σήμερα ακούσαμε από τον Πρωθυπουργό μία φράση κλισέ, που την εγκαινίασε πιο συστηματικά αμέσως μετά τις εκλογές του 1996: Ο λαός ψήφισε, έβγαλε
κυβέρνηση, η Βουλή αποφάσισε, οι επιτροπές αποφάσισαν, τα Υπουργεία αποφάσισαν και όποιος επικρίνει μία απόφαση ή έχει την αυταπάτη ή ασκεί μία πίεση για να την αλλάξει, τότε θεωρείται ότι δεν σέβεται τη λαϊκή κυριαρχία.
Μα, και προεκλογικά, κύριε Πρωθυπουργέ, αρνείστε, έστω και μέσα από αυτήν τη συζήτηση που δεν οδηγεί σε κάποιο αποτέλεσμα, να υπάρχει μία βελτίωση στους κανόνες λειτουργίας που αποφάσισε η διακομματική επιτροπή και που κατά τη γνώμη μας μπορεί να υπάρχει δημοκρατική απόφαση με την έννοια της πλειοψηφίας, αλλά επί της ουσίας δεν είναι δημοκρατικοί οι κανόνες της προεκλογικής περιόδου.
Τι θα πει δηλαδή "αποφάσισε η επιτροπή και τελείωσε"; Δεν μπορεί η συζήτηση να οδηγήσει σε κάποια θετική αλλαγή, έστω επιμέρους, έστω στην αλλαγή κάποιας νοοτροπίας; Υπάρχει δηλαδή ένα θέμα.
Η καινούρια Βουλή που θα προκύψει, θα προκύψει από την ψήφο του λαού. Πάλι έτσι θα πάμε τα επόμενα χρόνια; Δηλαδή, αποφάσισε ο λαός στις εκλογές; Δηλαδή κάθε τριάμισι, κάθε τέσσερα χρόνια έχει δικαίωμα κάποιος να εκφράζει την επιλογή του και από κει και πέρα οι κρίσεις είναι περιττές; Μιλάω για τη νοοτροπία.
Τυπικά βεβαίως έχετε το δικαίωμα να το πείτε, αν και πρέπει να πάρετε υπόψη -και με την τυπική έννοια- ότι η πλειοψηφία που είχε το ΠΑ.ΣΟ.Κ. το 1996 δεν είναι λαϊκή πλειοψηφία, είναι κοινοβουλευτική πλειοψηφία λόγω εκλογικού νόμου -αυτό να μην το ξεχνάμε- ενός εκλογικού νόμου που παραμένει και πάμε με τον ίδιο νόμο και σε αυτές στις εκλογές. Και
βέβαια, δεν υπήρχε η ευαισθησία να συζητηθεί έστω και εκείνη η πρόταση νόμου για την απλή αναλογική στην Ολομέλεια της Βουλής και ας την απορρίπτατε εν πάση περιπτώσει, αλλά τουλάχιστον να φθάσει να συζητηθεί. Και ας μην πούμε ότι δεν υπήρχε χρόνος.
Θέλουμε να ξεκαθαρίσουμε το εξής: Εμείς θεωρούμε ότι οι κανόνες που
αποφασίστηκαν τυπικά με κάποια πλειοψηφία, με την πλειοψηφία της Κυβέρνησης, δηλαδή, αλλά οπωσδήποτε και με τη συνενοχή της Νέας Δημοκρατίας, δεν είναι δημοκρατικοί, όσον αφορά τους όρους διεξαγωγής του προεκλογικού αγώνα και λειτουργούν σε ένα περιβάλλον, όπου γίνονται ακόμη περισσότερο αντιδημοκρατικοί, αφού ξέρουμε ότι αυτοί οι κανόνες έχουν κάποια πέραση τυπική στα πλαίσια της ΕΡΤ. Η μεγάλη πλειοψηφία των ιδιωτικών μέσων ενημέρωσης, αν θέλει εφαρμόζει τους κανόνες, αν δεν θέλει δεν τους εφαρμόζει.
Πρέπει επίσης να παρατηρήσουμε ότι για πρώτη φορά στην ιστορία από το 1974 και μετά, συμβαίνει το εξής γεγονός: 'Ενα απερχόμενο κυβερνητικό κόμμα -και λέω απερχόμενο με την έννοια ότι διαλύεται η Βουλή- έχει καταφέρει να έχει την συντριπτική πλειοψηφία των ισχυρών μέσων ενημέρωσης με το μέρος του. Αυτό δεν έχει ξανασυμβεί. Αυτό θα πρέπει κανείς να το πάρει υπόψην του, μιλώντας για τους κανόνες που αποφάσισε η διακομματική επιτροπή και για το περιβάλλον μέσα στο οποίο λειτουργούν οι κανόνες. 
Είπα στην αρχή ότι η Νέα Δημοκρατία έχει ευθύνη για τις αποφάσεις της
διακομματικής επιτροπής. Και λέω ότι έχει ευθύνη, γιατί και τη Νέα Δημοκρατία τη συνέφερε να υπάρχει η αρχή της λεγόμενης αναλογικότητας ανάμεσα στα κόμματα, μια αρχή που τυπικά είναι δημοκρατική. Η αρχή, λοιπόν, της αναλογικότητας προβλέπει τη μερίδα του λέοντος να την απολαμβάνουν τα δύο κόμματα. Αυτή η αρχή συμφέρει τη Νέα Δημοκρατία, αλλά και το ΠΑ.ΣΟ.Κ.  και τους ιδιοκτήτες των μέσων ενημέρωσης και το Σύνδεσμο Ελλήνων Βιομηχάνων, συμφέρει τους πάντες, διότι πάνω από όλα τους ενδιαφέρει να μην υπάρχει κάποια ρωγμή στο κλασικό σύστημα του δικομματισμού.
Με αυτήν την έννοια, λοιπόν, λέω ότι έχει ευθύνη και η Νέα Δημοκρατία.  Γιατί εδώ που τα λέμε ο Πρόεδρος της Αξιωματικής Αντιπολίτευσης -έφυγε, αλλά δεν τον επικρίνω γι' αυτό- δεν αρκεί να διεκδικεί τη συμμετοχή και του Κομμουνιστικού Κόμματος Ελλάδας και των άλλων κομμάτων σε ένα γενικευμένο τηλεοπτικό διάλογο. Δεν δείχνει αυτό ευαισθησία απέναντι σε όλα τα κόμματα. Ευαισθησία θα ήταν να μη  δεχθεί την αρχή αυτής της λεγόμενης αναλογικότητος που δίνει τη μερίδα του λέοντος σε δύο κόμματα. Και οι μειοψηφούσες απόψεις, τις παραμονές τουλάχιστον των εκλογών, έχουν δικαίωμα να διεκδικήσουν περισσότερο χρόνο για να γίνουν πλειοψηφούσες.  Θα μπορούσε αυτή η αρχή της αναλογικότητας να ισχύσει προεκλογικά, αν τριακόσιες εξήντα πέντε ημέρες το χρόνο υπήρχε μία ελεύθερη διακίνηση και αντιπαράθεση ιδεών μπροστά στην κοινωνία που
θα περνούσε και μέσα από τα μέσα ενημέρωσης, αλλά και από αλλού.
Δεν πρέπει να θυμόμαστε την αρχή της αναλογικότητας στις τριάντα ή
είκοσι πέντε ημέρες πριν τις εκλογές. 'Επρεπε να υπάρχει μεγαλύτερη ευαισθησία, γιατί ξαναλέω ότι οι  μειοψηφούσες απόψεις έχουν το δικαίωμα να διεκδικήσουν να γίνουν πλειοψηφούσες. Αν πάμε με την αρχή της αναλογικότητας, οπωσδήποτε στενεύουν αυτά τα περιθώρια.
Θέλω όμως να ξεκαθαρίσω και ένα άλλο ζήτημα και θα πρέπει αυτό να το πω από το Βήμα της Βουλής. Εμείς ως κόμμα δεν θεωρούμε ότι το τελικό εκλογικό ποσοστό του κάθε κόμματος και ο συσχετισμός εξαρτάται αποκλειστικά και κύρια από τους προεκλογικούς κανόνες, από τα διάφορα debate και από τις διάφορες τηλεοπτικές ή άλλες συζητήσεις. Το λέω αυτό, γιατί θα είμαστε οι τελευταίοι που θα πούμε ότι το α ή το β εκλογικό ποσοστό του Κ.Κ.Ε. καθορίστηκε κυρίως από τη διάθεση του τηλεοπτικού χρόνου. 'Οχι ότι αυτό δεν παίζει ένα ρόλο, αλλά παίζει ένα μικρό ρόλο. 
Για μας το θέμα είναι πολύ ουσιαστικότερο. Είναι αυτό που και άλλες
φορές έχουμε πει. Μιλάμε για την καθημερινή δημοκρατία, όχι μόνο ή τόσο μέσω των μέσων ενημέρωσης, αλλά την καθημερινή δημοκρατία στο χώρο δουλειάς, στο χώρο κατοικίας, στο χώρο της παιδείας.
Σε τελική ανάλυση, εμείς βάζαμε και βάζουμε το ερώτημα, πόσο
ελεύθερος είναι ο κάθε ψηφοφόρος να αποφασίσει τι θέλει. Εμείς λέμε ότι δεν είναι ελεύθερος να διαμορφώσει ολοκληρωμένη και πλήρη συνείδηση. Αυτό το ζήτημα δεν αφορά τους τηλεοπτικούς κανόνες, που εύκολα μπορούμε να συζητάμε εδώ.
Να φέρω ένα παράδειγμα. Ας πούμε ότι έχουμε πλήρη χρόνο και σε επίπεδο επικεφαλής κομμάτων και σε επίπεδο στελεχών κομμάτων να οργανώσουμε διάφορες συλλογικές τηλεοπτικές συζητήσεις και οι πέντε και οι επτά και με γενικά θέματα και με εξειδικευμένα θέματα. Κατ' αρχήν αρκούν οι είκοσι πέντε ημέρες για να διαμορφώσει πλήρη γνώση ο ελληνικός λαός για μια σειρά ζητήματα, όταν έχουν περάσει χρόνια και χρόνια που κρατιέται στο περιθώριο της πραγματικής και της έγκαιρης ενημέρωσης; Μήπως όμως και όλοι μας θα ενημερώσουμε με πλήρη ειλικρίνεια τον ελληνικό λαό για το τι προγράμματα έχουμε και τι στάση θα κρατήσουμε, για το τι σημαίνει το κάθε σύνθημα και τι υποκρύπτεται πίσω από κάθε σύνθημα; Εμείς λέμε όχι και αυτή είναι η καθημερινότητα, που ζει ο απλός εργαζόμενος. 
Παραδείγματος χάρη πόσο έγκαιρα έχουν ενημερωθεί οι εργαζόμενοι για
τις ανατροπές του ασφαλιστικού συστήματος όπου ως πλαίσιο ισχύουν από το 1992; Ενημερώθηκαν; 'Η ενημερώνονται όταν γίνουν σχέδια νόμων στη Βουλή, δηλαδή στο "και πέντε"; Διότι, όταν έρχεται στη Βουλή σχέδιο νόμου, είναι στο "και πέντε", όταν υπάρχει μια συγκεκριμένη κοινοβουλευτική πλειοψηφία, ακόμη και αν όλα τα κόμματα βρεθούμε. Δεν λέω ότι εμείς δεν αποδεχόμαστε μια τέτοια πρόταση, την αποδεχόμαστε, ξέροντας ότι είναι ένα βήμα, κάτι καλύτερο θα είναι από το τίποτα, αλλά δεν θα είναι το άπαν.
Ας πάρουμε ένα παράδειγμα. 'Εγινε μία αναμέτρηση ανάμεσα στον κύριο
Πρωθυπουργό και στον Πρόεδρο της Αξιωματικής Αντιπολίτευσης, γύρω από το θέμα των προγραμμάτων και του κόστους των προεκλογικών προτάσεων. Ο Πρωθυπουργός λέει και ξαναλέει, πόσο κοστίζουν οι προτάσεις σας; Να εδώ μια μεγάλη διαφορά. Διότι για εμάς το πρώτο πρόβλημα είναι πόσος πλούτος παράγεται μέσα στην ελληνική κοινωνία, πού συγκεντρώνεται αυτός ο
πλούτος και ας αποτιμηθεί ο πραγματικός πλούτος που παράγεται σήμερα στην ελληνική κοινωνία από τους εργαζόμενους.
Γιατί, κύριε Πρωθυπουργέ, είμαστε εμείς υποχρεωμένοι να κάνουμε μία πλήρη και λεπτομερειακή κοστολόγιση των προτάσεων του Κομμουνιστικού Κόμματος Ελλάδος όσον αφορά τα εισοδήματα, την κοινωνική ασφάλιση, το σύστημα παιδείας, υγείας κλπ. Θα την κάνουμε  ή θα την προσεγγίσουμε.  Αλλά εκεί είναι το ζήτημα; Το πόσο κοστίζει σήμερα η παρουσία με όρους πλήρους ασυδοσίας του μεγάλου κεφαλαίου, ελληνικού και ξένου, στην πατρίδα μας, το έχετε αποτιμήσει; Οι ιδιωτικοποιήσεις του Ο.Τ.Ε., της Δ.Ε.Η. και μια σειρά άλλων επιχειρήσεων στρατηγικής σημασίας πόσο πραγματικά κοστίζουν στον ελληνικό λαό, έχει αποτιμηθεί;
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Δεν θα κάνω γενικευμένη συζήτηση στα θέματα της προεκλογικής περιόδου. Απλώς θέλω να πω, ας μην έχει αυταπάτες ο ελληνικός λαός ότι
από ένα debate των δύο, των πέντε, των επτά, πρόκειται να μάθει την αλήθεια. Η αλήθεια προσεγγίζεται καθημερινά, βεβαίως παρακολουθώντας τη δράση των κομμάτων, ελέγχοντας τα κόμματα, αλλά εμείς θεωρούμε ότι ο κύριος δρόμος για τον ελληνικό λαό, για να διαμορφώσει συνείδηση του τι θέλει και πώς το θέλει, είναι η συμμετοχή του στους αγώνες, στη συνδικαλιστική δράση και στην πολιτική πάλη. Δεν υπάρχει άλλος δρόμος.  Εκεί θα δει τα κόμματα, εκεί θα μας καταλάβει, εκεί θα μας κρίνει και θα μας επικρίνει. 'Ολα τα άλλα είναι και αυτά συμπληρωματικά μέσα διαμόρφωσης συνείδησης, αλλά δεν είναι τα κύρια και με αυτήν την έννοια το Κομμουνιστικό Κόμμα Ελλάδας θα ξοδέψει τα ελάχιστα, όσον αφορά την πολιτική διαφήμιση. Σαράντα πέντε εκατομμύρια είχαμε ξοδέψει στις ευρωεκλογές, σε σχέση με τα δισεκατομμύρια που ξόδεψαν το ΠΑ.ΣΟ.Κ. και η Νέα Δημοκρατία, αλλά και σε σχέση με τα χρήματα που ξόδεψαν τα άλλα κόμματα. Και αυτό, όχι γιατί δεν έχουμε σαράντα πέντε εκατομμύρια  ή τριάντα  ή τριανταπέντε για να ξοδέψουμε, έχουμε. Δεν είναι αυτό. Είναι επειδή πραγματικά έχουμε συνειδητοποιήσει κι εμείς ότι η αλήθεια στον ελληνικό λαό πρέπει να λέγεται εκεί που δουλεύει ο ελληνικός λαός, στον τόπο δουλειάς και στον τόπο κατοικίας, γιατί μόνο εκεί μπορεί να μας κρίνει.
Με την ευκαιρία θα ήθελα να πω το εξής: 'Εξω απ' αυτόν το χώρο
υπάρχουν οι εργαζόμενοι της ΒΙΟΜΑΓΝ του Μαντουδίου, οι οποίοι αναγκάστηκαν, όπως λένε στο ψήφισμά τους, να βγουν στο δρόμο, γιατί η Κυβέρνηση όχι μόνο τους εμπαίζει, αλλά και επιτρέπει την καταστροφή μιας δραστηριότητας που είναι συνυφασμένη με τη ζωή τους. Και μιλάμε για μία δημόσια περιουσία, την οποία βέβαια τη  χρεοκοπούν. Αφού τη χρεοκόπησε το κρατικό δημόσιο, τη χρεοκοπούν τώρα και οι ιδιώτες. Και οι άνθρωποι ζητάνε καταβολή δεδουλευμένων, σταμάτημα της πτωχευτικής διαδικασίας κλπ. 
Και αναρωτιέμαι: Αυτοί οι εργαζόμενοι της ΒΙΟΜΑΓΝ είχαν ελεύθερη και
πραγματική ενημέρωση απ' όλα τα κόμματα έγκαιρα;
Αυτό είναι που μας απασχολεί, αυτό είναι που βλέπουμε. Και μ' αυτήν
την έννοια, θεωρούμε πάρα πολύ περιορισμένη τη συζήτηση σήμερα που 
γίνεται για τους όρους διεξαγωγής της προεκλογικής δράσης των κομμάτων.             Κατά τη γνώμη μας και ελεύθερη να ήταν ένα μήνα η προεκλογική δράση των
κομμάτων και να είχαμε πλήρη αξιοποίηση του τηλεοπτικού και του άλλου χρόνου, ο ελληνικός λαός πάλι δεν θα μάθαινε την πλήρη αλήθεια. Και το θέμα για μας είναι, πόσο ελεύθερα μπορεί να ψηφίσει ο απλός εργαζόμενος. 
Βεβαίως, στην κάλπη θα φθάσει ελεύθερα. Δεν υπάρχουν κάποια εμπόδια,
ή φράγματα. Στο παραβάν θα είναι εξασφαλισμένη η μυστική ψήφος. Δεν χρειάζονται ούτε τρύπες  ούτε τίποτε. Υπάρχει όμως ένα θέμα. Μέχρι να φθάσει εκεί, πόσο ελεύθερα διαμορφώνει την άποψή του. Και θα πω ένα παράδειγμα.
Χιλιάδες άνθρωποι σήμερα είναι όμηροι υποσχέσεων με τη μορφή του
ρουσφετιού και με τη μορφή του ψέματος. 'Οχι μόνο με τη μορφή του συγκεκριμένου ρουσφετιού, αλλά και του ψέματος. 'Οπως λέει η Κυβέρνηση, έχει διαμορφωθεί τώρα ένα πλεόνασμα και αυτό το πλεόνασμα θα μοιραστεί, όταν ξέρουμε ότι υπάρχει πλεόνασμα αλλά αυτό το πλεόνασμα, δεν πρόκειται να μοιραστεί στο λαό, αν θέλετε και για τυπικούς ακόμα λόγους που είναι πολιτικοί. Δεν θα μοιραστεί ούτε από το ΠΑ.ΣΟ.Κ.  ούτε από τη Νέα Δημοκρατία, διότι η διανομή του πλεονάσματος σημαίνει σύγκρουση με γενικότερες επιλογές και της Ευρωπαϊκής 'Ενωσης, αλλά και με τα συμφέροντα της πλουτοκρατίας. Εκτός και αν μιλάμε για ψίχουλα, για τα ταμεία της Αρχιεπισκοπής, τύπου Αρχιεπισκοπής! Τέτοιες διανομές μπορεί να γίνονται. Εκτός και αν μιλάμε για την κοινωνική πολιτική της λαμαρίνας που γίνεται στη Μεγάλη Βρετανία. Αλλά το πλεόνασμα δεν μπορεί να μοιραστεί. Το ίδιο το σύμφωνο σταθερότητας λέγει ότι το πλεόνασμα πρέπει να παραμείνει, αν θέλετε, και σαν ασφάλεια στο έλλειμμα. Χώρια που εδώ που τα λέμε η Κυβέρνηση και με το πρόγραμμα που καταθέτει στο λαό με μισόλογα αναγνωρίζει ότι το μόνο πλεόνασμα που μπορεί να μοιραστεί είναι το πλεόνασμα εκείνο που δίδεται σε ένα τμήμα της φτωχολογιάς των πλήρως εξαθλιωμένων, έτσι για να συντηρείται με επιδόματα απορίας.
Επομένως, μια σειρά από άνθρωποι που είναι στο έλεος της ρουσφετολογίας, στην ομηρία των υποσχέσεων, στην τρομοκρατία την ατομική -και υπάρχει ένα τέτοιο ζήτημα και βεβαίως το ασκεί πάντα ένα κόμμα που
είναι ήδη στην εξουσία- αυτοί οι άνθρωποι θα αποφασίσουν ελεύθερα; 'Οταν ολόκληρος ο ελληνικός λαός βομβαρδίζεται με τις θεωρίες ότι εάν ξεφύγουμε από το μονόδρομο καήκαμε, θα βρεθούμε απομονωμένοι, σε κίνδυνο, σε τραγωδίες και όταν όλα αυτά τα πράγματα λέγονται τριακόσιες εξήντα
πέντε μέρες το χρόνο και δεν λέγονται μόνο από την Κυβέρνηση, αλλά λέγονται και από τον ΣΕΒ, λέγονται από όλους τους πληρωμένους επικοινωνιολόγους, καλοπληρωμένους διάφορων μηχανισμών, όταν είναι αυτή η κυρίαρχη ιδεολογία και συντηρείται και στηρίζεται και από άλλα κόμματα, ελεύθερα πάει να αποφασίσει ο εργαζόμενος; Θα μου πείτε έχει και αυτός την ευθύνη του. Και εμείς θεωρούμε ακριβώς, ότι όσο και αν ελεύθερη να είναι σήμερα η επιλογή, σε μια τυπική δημοκρατία που ζούμε, έχει τη δυνατότητα ο εργαζόμενος να κάνει ένα μεγάλο βήμα στην κατάκτηση της ελεύθερης συνείδησης μετέχοντας στη δράση, προσπαθώντας να γενικεύσει την πείρα του και από αυτήν την άποψη υπάρχει και η ευθύνη σε ένα μεγάλος μέρος των εργαζομένων να σταθμίσουν τα πράγματα. Ωστόσο, μέσα σε πραγματικά ανελεύθερες συνθήκες ζει ο ελληνικός λαός, όχι με την έννοια 
ότι είναι πάντα αλυσοδεμένος με αλυσίδες ορατές, αλλά και με αόρατες.               Γι'αυτό, θεωρούμε πολύ περιορισμένης αξίας τη σημερινή συζήτηση, όσο και
αν το θέμα που έθεσε η Νέα Δημοκρατία είναι υπαρκτό, να εξασφαλίσουμε τους ισότιμους όρους της προεκλογικής πάλης.
Εμείς θεωρούμε ότι ο ελληνικός λαός πραγματικά πρέπει να παλεύει τριακόσιες εξήντα πέντε μέρες  το χρόνο, να διεκδικεί την πραγματική δημοκρατία στην πληροφόρηση, στην ενημέρωση και ταυτόχρονα να κάνει και την προσπάθεια με τις δικές του δυνάμεις να προσεγγίζει την αλήθεια. Διότι την αλήθεια, δεν πρόκειται να του την προσφέρουν απλόχερα. Και να ξέρει ότι και σε συνθήκες προεκλογικής περιόδου δεν θα ακούσει κατ'ανάγκη πάντα την αλήθεια. Θα είναι ντυμένη περίτεχνα, με τέτοιες φράσεις και με τέτοιες προσεγγίσεις έτσι που λίγα να καταλάβει και σε πολλά πράγματα να έχει την αυταπάτη ότι μπορεί να πάει και καλύτερα, χωρίς να χρειαστεί και ο ίδιος να καταβάλει τις πολύ μεγάλες δυνάμεις.
Θέλω να σταθώ σε ένα ζήτημα που έχει κατά τη γνώμη μας μεγάλη
σημασία. Αφορά αυτό το ζήτημα του Εθνικού Ραδιοτηλεοπτικού Συμβουλίου, όχι γιατί εμείς θεωρούμε το μοναδικό όργανο θεσμικό, το οποίο μπορεί να διασφαλίζει τον έλεγχο στα μέσα ενημέρωσης. Ο έλεγχος στα μέσα ενημέρωσης, σχετίζεται με τη σχέση που έχει η εκάστοτε κυβέρνηση με το μεγάλο κεφάλαιο και με τους επιχειρηματίες και όχι κατ'ανάγκη πάντα με συγκεκριμένους επιχειρηματίες. Σήμερα είναι εκείνοι αύριο θα είναι οι άλλοι.
Μίλησε ο Πρωθυπουργός για την ευθύνη των κομμάτων στον τρόπο που αξιοποιούν ή προβάλλουν τα προβλήματα του Εθνικού Ραδιοτηλεοπτικού Συμβουλίου.
Κατ'αρχήν εμείς για άλλη μία φορά θα πούμε ότι η Κυβέρνηση έφτιαξε το Εθνικό Ραδιοτηλεοπτικό Συμβούλιο ως άλλοθι και τίποτα παραπάνω. Πρώτα πρώτα δεν του έχει δώσει ουσιαστικές αρμοδιότητες. 'Εχει θεσπίσει η ίδια το  λεγόμενο έλεγχο νομιμότητας στις αποφάσεις του Εθνικού Ραδιοτηλεοπτικού Συμβουλίου και με αυτό το πρόσχημα, μπορεί να παρεμβαίνει σε κάθε απόφασή του, να την ελέγξει εάν είναι νόμιμη να περάσει και κανένα εξάμηνο μέχρι να αποφασιστεί και να μην αποφασιστεί τίποτα ή και να ανατρέψει τις αποφάσεις.  Είναι τυχαίο ότι έχουμε διαδοχικές παραιτήσεις του κ. Σούρλα και του κ. Μανιτάκη; 'Εκανε υποτίθεται ένα ανεξάρτητο όργανο και μέσω του Υπουργού Τύπου ελέγχει τη νομιμότητα των αποφάσεών του.
Να πάρουμε την περίπτωση της σύνθεσης; Η σύνθεση του Ραδιοτηλεοπτικού Συμβουλίου είναι κομμένη και ραμμένη στα μέτρα της Κυβέρνησης. Ελέγχει η Κυβέρνηση την πλειοψηφία, αφού διορίζει τους πέντε σε σύνολο εννέα τακτικών μελών και αφήνει έξω από το Εθνικό Ραδιοτηλεοπτικό Συμβούλιο φορείς αρμόδιους, όπως είναι η ΕΣΗΕΑ. Για να διατηρήσει την  πλειοψηφία
η Κυβέρνηση χρησιμοποιεί διάφορα τερτίπια και αποκλείει κοινοβουλευτικά
κόμματα όπως είναι το ΔΗ.Κ.ΚΙ. Γιατί δεν μπορούμε να βρούμε άλλη εξήγηση.           Διότι ελέγχει τους πέντε στους εννέα ή επιδιώκει να ελέγξει, αφού
διορίζει, άμα μπει κανένας δέκατος τα πράγματα γίνονται πενήντα πενήντα. Και εμείς για άλλη μία φορά θεωρούμε ότι η Κυβέρνηση επιδιώκει -δεν σημαίνει ότι το πετυχαίνει πάντα εύκολα, διότι υπάρχουν και
αντιστάσεις από ανθρώπους που προέρχονται από τον κυβερνητικό χώρο- να
τον μετατρέψει σε ένα κυριολεκτικά κυβερνητικό παραμάγαζο.
Ας πάρουμε τις άλλες προεκλογικές ρυθμίσεις, οι οποίες έχουν βεβαίως
το χάρισμα της πλειοψηφίας. Δεν λέμε ότι είναι μειοψηφούσες οι αποφάσεις.           Εάν έλθει κάποιος από το εξωτερικό στην Ελλάδα και παρακολουθήσει το
σύνολο των Μέσων Μαζικής Ενημέρωσης θα διαμορφώσει την άποψη ότι στις
εκλογές κατεβαίνουν δύο κομματα, το ΠΑΣΟΚ και η Νέα Δημοκρατία.                     Αναμφισβήτητα η κρατική ραδιοτηλεόραση δεν μπορεί να κάνει και αλλιώς
είναι σχετικά καλύτερη από τα περισσότερα ιδιωτικά μέσα ενημέρωσης.                 Αλλά και πώς η κρατική τηλεόραση παραδείγματος χάρη προβάλλει τη
δραστηριότητα των τριών κομμάτων, αφού ξεκινάει με ΠΑΣΟΚ, Νέα Δημοκρατία; Παρεμβάλλει πάρα πολλές ειδήσεις μέχρι και τις πλημμύρες της Μοζαμβίκης,
όχι ότι δεν μας αφορά, και οι πλημμύρες μας αφορούν και ο λαός της Μοζαμβίκης πώς ζει μας αφορά. Αφού, λοιπόν, τελειώσουμε με όλα αυτά, αφού μέχρι ανακοινώσεις για θέματα οικολογίας, έρευνα για τις ασθένειες, πάμε στα άλλα τρία κόμματα, όταν ο τηλεθεατής ενδεχομένως έχει κάτσει 3/4 και λίγο πριν τον καιρό μαθαίνουμε ότι υπάρχουν και άλλα τρία κόμματα που έχουν κάποιες δραστηριότητες. Τα δε ιδιωτικά μεγαλύτερα μέσα ενημέρωσης μέχρι τουλάχιστον χθες, προχθές σιγή. Είπαν ότι δεν έχουμε ακόμα τυπική προεκλογική περίοδο. Αν δείτε συζητήσεις στα διάφορα τραπέζια, αναμφισβήτητα ο Πρωθυπουργός έφερε ορισμένα στοιχεία, αλλά έφερε στοιχεία μόνο για την κρατική ραδιοτηλεόραση. 'Οταν μιλάμε για τους όρους διεξαγωγής της προεκλογικής μάχης, πρέπει να πάρουμε το σύνολο των μέσων τα οποία έχουν ευθύνη να ενημερώσουν τον ελληνικό λαό και μη μου πείτε 
ότι αυτά είναι ιδιωτικά και δεν μπορούμε να τα ελέγξουμε. Να τα ελέγξετε.           Δεν μας ενδιαφέρει εμάς αυτό και να το ελέγξουμε όλοι μαζί. Τι θα πει δεν
μπορούμε να τα ελέγξουμε. Κατ'αρχήν οι συχνότητες το έχουμε πει και άλλη φορά, ιδιωτική  τους υπόθεση είναι;
Μας φέρατε μία σειρά στοιχείων. Δεν τα αμφισβητώ, ούτε έκανα
τσεκάρισμα, αλλά δεν έχει καμιά σημασία. 'Ομως τα κρατικά μέσα έχουν ένα ορισμένο ακροατήριο, καλώς ή κακώς. Επομένως, δεν μπορούμε να μιλάμε ότι τηρούνται οι κανόνες.
Αναφέρατε και το ζήτημα της έντυπης ή άλλης ενημέρωσης. Κατ'αρχήν εδώ υπάρχει ένα θέμα. Είναι φυσικό ότι θα προβάλει τις δραστηριότητές της ως Κυβέρνηση -δεν θα υπάρξει κυβερνητικό κενό- και μετά θα προβάλει τις δραστηριότητές της ως ΠΑ.ΣΟ.Κ. που ζητά την ψήφο του λαού. 'Ετσι και αλλιώς θα είναι διπλάσιος ο χρόνος και από το κόμμα της Αξιωματικής Αντιπολίτευσης. 'Ομως, είμαστε σε θέση να ξεχωρίσουμε θέματα τα οποία είναι του τρέχοντος κυβερνητικού έργου και θέματα τα οποία είναι καθαρά προεκλογική δραστηριότητα.
'Ηταν ανάγκη, κύριε Πρωθυπουργέ, να βραβεύσετε τους αθλητές των Ολυμπιακών Αγώνων, τώρα προεκλογικά; Δεν μπορούσε αυτό να γίνει μετά από οποιαδήποτε κυβέρνηση προκύψει;
Επίσης έχουμε τα εγκαίνια και κυρίως τα εγκαίνια ημιτελών έργων και τα προεγκαίνια. Δηλαδή, τα προεγκαίνια των εγκαινίων. Είναι κυβερνητικό έργο αυτό; Βεβαίως θα πάτε αύριο στην Πορτογαλία και οι τοποθετήσεις που θα κάνετε, ανεξάρτητα αν διαφωνούμε, θα μπουν μέσα στην τρέχουσα πολιτική προπαγάνδα. Είμαστε σε θέση να ξεχωρίζουμε το τρέχον, που ενημερώνετε το λαό και αυτό που είναι προεκλογικό και θα έλεγα φθηνό προεκλογικό.
Δεν θα ήθελα να σταθώ πιο αναλυτικά σε αυτό το θέμα, γιατί πολλές
φορές, απ'όλα τα κόμματα της Βουλής έχει σημειωθεί το γεγονός ότι ορισμένα υπουργεία και ιδιαίτερα το Υ.ΠΕ.ΧΩ.Δ.Ε. χρησιμοποίησαν κοινοτικά κονδύλια για να προβάλουν τα έργα αυτά ως έργα της Κυβέρνησης.
Κάποτε θα πρέπει να σταματήσει αυτή η κατάσταση. Δεν τη φοβόμαστε εμείς ως κόμμα. Και δεν τη φοβόμαστε με την εξής έννοια. Αυτοί οι οποίοι θα προβληματισθούν να ψηφίσουν το Κομμουνιστικό Κόμμα θα έχουν άλλα κριτήρια για να το κάνουν και δεν θα επηρεαστούν από τις μακέτες και όλες τις άλλες προεκλογικές φιέστες που γίνονται. 'Εχει, όμως, μεγάλη σημασία εσείς πώς βλέπετε αυτά τα ζητήματα. Και επειδή η Βουλή κλείνει και μπαίνουμε στην προεκλογική περίοδο αναρωτιέμαι το εξής: Η Κυβέρνηση -και ο Πρωθυπουργός μάλιστα λέει ότι θα πρέπει να διατηρηθούν οι περισσότεροι Υπουργοί και θα τοποθετηθούμε σε αυτό, γιατί δεν κατάλαβα αν θα μείνουν ή
όχι- θα έχει την ευαισθησία, έστω αν θέλετε και σε άτυπη συνεννόηση με τα κόμματα να κάνει τέτοιες παρεμβάσεις που να δείξει πραγματικά, έστω την τελευταία στιγμή ένα στοιχειώδη σεβασμό -όχι τόσο απέναντι στο ΠΑ.ΣΟ.Κ.  και στη Νέα Δημοκρατία, διότι το ΠΑ.ΣΟ.Κ. βεβαίως η Κυβέρνηση απόλυτα και τη Νέα Δημοκρατία επίσης τη σέβεται, διότι θέλουν να παίξουν οι δυο τους το παγνίδι- απέναντι στα υπόλοιπα κόμματα.
Θα θέσω εδώ ορισμένα ζητήματα που τα ζήσαμε στις ευρωεκλογές και δεν ξέρουμε τι θα γίνει σε αυτήν την περίοδο. Παραδείγματος χάρη όλα τα ιδιωτικά κανάλια λένε ότι εμείς θα σεβαστούμε τις προεκλογικές ρυθμίσεις και θα προβάλουμε συνεντεύξεις ή συγκεντρώσεις που εντάσσονται στις ρυθμίσεις αυτές. Και ρωτάμε, τι ώρα θα γίνει αυτό, στη 1.00', στις 2.00' ή στις 3.00' το πρωί μαζί με τα άλλα τα γνωστά που προβάλλονται αυτές τις ώρες; Είναι άνθρωποι που θα θελήσουν ανεξαρτήτως αν έχουν αποφασίσει τι θα ψηφίσουν να ενημερωθούν για το τι λένε όλα τα κόμματα. Είναι άνθρωποι κατά τη γνώμη μας της δουλειάς κυρίως. Θα σηκωθούν το πρωί και θα πρέπει να δουν πολύ πιο έγκαιρα τέτοιες εκπομπές. Και ας μην πει πάλι η Κυβέρνηση ότι αυτό αφορά τα ιδιωτικά κανάλια. Οι ιδιοκτήτες των ιδιωτικών μέσων είναι φίλοι σας και έχουν επωφεληθεί από πάρα πολλά πράγματα και τους υπηρετείτε πάρα πολύ καλά. Μπορείτε, λοιπόν, να παρέμβετε, όχι με την έννοια του φίλου, αλλά με την έννοια της Κυβέρνησης και της απαίτησης να υπάρχει όσο γίνεται μία φυσιολογική μεταχείριση.
Τα διεκδικούμε αυτά, παρά το γεγονός ότι θα επαναλάβουμε και πάλι ότι για μας, οι παράγοντες που συνεισφέρουν στην επιλογή της ψήφου διαμορφώνονται καθημερινά στους τόπους δουλειάς, στους αγώνες, στη δράση και όχι παθητική παρακολούθηση αποκλειστικά των εκπομπών.
Παρ' όλα αυτά, ο ελληνικός λαός, έχει δικαίωμα, έστω και από μια χαραμάδα, να προσπαθήσει να διαμορφώσει μια άποψη και να κρίνει ο ίδιος όπως νομίζει.
Κάνατε μια νύξη, κύριε Πρωθυπουργέ, για τα οικονομικά της εκλογικής
μάχης. Πρέπει να σας πω ότι όλη η συζήτηση που έγινε για τα εκλογικά έξοδα, τα έξοδα των κομμάτων σε περίοδο εκλογών, τουλάχιστον εμάς μας θύμισε μια συζήτηση που είχε και πάρα πολλά περιθώρια υποκρισίας. Αυτό βεβαίως δεν αφορά μόνο το ΠΑΣΟΚ. Αυτό είναι η αλήθεια. Συζήτηση, συζήτηση, να μην ξοδευτούν πολλά χρήματα και τελικά αποφασίστηκε αύξηση των εκλογικών δαπανών. Η Κυβέρνηση προώθησε νομοθετική ρύθμιση για άμεση αύξηση του πλαφόν των εξόδων των κομμάτων, να μη συνυπολογίζεται μάλιστα ο ΦΠΑ, ο ειδικός φόρος και το αγγελιόσημο στα έξοδα.  Αυτό κατά τους δικούς μας υπολογισμούς σημαίνει αύξηση του πλαφόν για Νέα Δημοκρατία και 
ΠΑΣΟΚ, μέχρι ένα δισεκατομμύριο με βάση τα έξοδά τους στις ευρωεκλογές.         Αυξήθηκε και το πλαφόν των εξόδων των Βουλευτών 100%.
Και βέβαια η υπόθεση του πλαφόν των εξόδων των Βουλευτών έχει να
κάνει με αυτήν την όχι τόσο, δυστυχώς για μας, σοβαρή υπόθεση του
σταυρού. Εμείς δεν συμφωνήσαμε. 'Ομως ορισμένα πράγματα δεν τα ανακεφαλαιώσατε  ή αν θέλετε δεν ενημερώσατε. Kαι η Νέα Δημοκρατία δεν έβαλε βεβαίως ζήτημα γιατί δεν τη  συμφέρει να βάλει. Εμείς επιμείναμε στη δωρεάν μετακίνηση των ψηφοφόρων, των ετεροδημοτών. Και δωρεάν μετακίνηση δεν θα ζητήσει αυτός που έχει την τσέπη του γεμάτη. Δωρεάν μετακίνηση έχει ανάγκη αυτός που δεν μπορεί ή αν θέλετε δυσκολεύεται. Κάπου μπορεί να μπορεί και κάπου μπορεί να δυσκολεύεται. Μιλήσαμε για σοβαρές εκπτώσεις στην Ολυμπιακή Αεροπορία. Αυτά τα πράγματα έμειναν απ' έξω. Και αυτό γιατί και το ΠΑΣΟΚ και η Νέα Δημοκρατία έχουν την 
οικονομική δυνατότητα να βάζουν πούλμαν και να μεταφέρουν τον κόσμο με το αζημίωτο.
Εδώ  δεν υπήρχε ευαισθησία για τη στήριξη των μικρότερων κομμάτων
όσον αφορά τους ετεροδημότες. Και εδώ δεν είναι θέμα η στήριξη των μικρότερων κομμάτων. Εμείς δεν το λέμε με την έννοια αυτή. Το λέμε με την έννοια, τη δυνατότητα που πρέπει να έχουν τα λαϊκά στρώματα, άσχετα τι ψηφίζουν και άσχετα τι πιστεύουν, να μπορούν να ασκήσουν το εκλογικό τους δικαίωμα μια που στην Ελλάδα έχουμε και συχνές εκλογές, πότε δημοτικές, πότε ευρωεκλογές, διάφορες και οπωσδήποτε το πρόβλημα παρουσιάζει ιδιαίτερες δυσκολίες.
Κάνατε μια νύξη, κύριε Πρωθυπουργέ, ότι το Κομμουνιστικό Κόμμα Ελλάδας είναι αντίθετο στον έλεγχο των οικονομικών των κομμάτων.
Είμαστε αντίθετοι και θα το επαναλάβω για μια άλλη φορά, γιατί δεν
πρόκειται αυτός ο έλεγχος να βγάλει τίποτα, όπως δεν έβγαλε πουθενά. Αυτή η τοποθέτηση να ελέγχονται από τους ορκωτούς λογιστές τα
κόμματα, μας θυμίζει την τοποθέτηση που γίνεται περί ελέγχου και 
διαφάνειας στη λειτουργία του χρηματιστηρίου. 'Οσο μπορεί να ελέγχεται το χρηματιστήριο και όση διαφάνεια μπορεί να υπάρχει, άλλο τόσο μπορεί να γίνεται στα κόμματα.
Και το λέω αυτό, όχι γιατί κατ' ανάγκη τα κόμματα κάνουν βρώμικες δουλειές και κρύβονται, αλλά γιατί δεν μπορεί να γίνει πραγματικός έλεγχος. Με ποια έννοια; Αν παραδείγματος χάρη ένα κόμμα -και συνήθως τα κόμματα εξουσίας είναι αυτά που μπορούν να έχουν τέτοιες διασυνδέσειςένα κόμμα εξουσίας ή κόμματα εξουσίας ή κόμματα του μεγάλου κεφαλαίου, τα οποία ρυθμίζουν και πλειοψηφία στο Κοινοβούλιο, παίρνουν χρήματα προκειμένου να ψηφίσουν ένα νόμο ή κάτι άλλο, αυτό δεν πρόκειται να βρεθεί από κανέναν ορκωτό λογιστή. Διότι υπάρχουν οι ίδιοι τρόποι της οικονομίας της αγοράς που να παρεμποδίσουν μια τέτοια ανάδειξη ενός τέτοιου προβλήματος. Και άλλωστε έχουμε δοκιμάσει πάρα πολλές φορές και εδώ στη Βουλή, με τις διάφορες διακομματικές επιτροπές που στο τέλος δεν βγήκε τίποτα. Αυτό που φοβόμαστε εμείς είναι ότι ακριβώς με πρόσχημα τον οικονομικό έλεγχο των κομμάτων, κατά περιόδους ή και μόνιμα, μπορεί να ελέγχεται η πολιτική λειτουργία των κομμάτων και να χρησιμοποιείται αυτός ο νόμος για δίωξη των κομμάτων με άλλους στόχους. Και από τέτοια πράγματα έχει χορτάσει ο τόπος μας.
Και μη νομίζετε ότι αναφέρομαι κατ' ανάγκη στο ότι μπορεί να γίνει δίωξη κατά του Κομμουνιστικού Κόμματος Ελλάδος, γιατί εμείς δεν έχουμε κανένα πρόβλημα με τα οικονομικά μας. Και στο κάτω-κάτω ποιος βιομήχανος θα μας δώσει εμάς μαύρο χρήμα ή άσπρο χρήμα ή γιατί θα μας χρηματοδοτεί το μεγάλο κεφάλαιο όταν ξέρουν ότι μέσα στο Κοινοβούλιο δεν θα υπάρξει ούτε ένας νόμος που θα λειτουργήσει υπέρ της πλουτοκρατίας ή υπέρ -αν θέλετε- και συγκεκριμένων βιομηχάνων; Δεν έχουμε κανένα τέτοιο πρόβλημα. 
Πέρα, όμως, από το πολιτικό ζήτημα που εγείρεται για κόμματα που
είναι εναντίον ενός τέτοιου συστήματος που ζούμε, θα υπάρξει πρόβλημα και ανάμεσα σε κόμματα που έχουν κοινή γραμμή. Ο ένας θα καραδοκεί εναντίον του άλλου. Μήπως η διαμάχη Κολ Σρέντερ στη Γερμανία δεν οδήγησε σε τέτοιες αποκαλύψεις που κατά τη γνώμη μας στην πορεία θα συγκαλυφθούν και θα συμψηφιστούν;
Σαφώς υπάρχει θέμα. Υπάρχουν σοβαρά θέματα τέτοιου τύπου, αλλά εμείς πιστεύουμε ότι ο καλύτερος καθρέφτης είναι η λειτουργία της Βουλής όπου φαίνεται τι ο καθένας αποφασίζει και τι δεν αποφασίζει. Και από αυτήν την άποψη δεν θα ήθελα να μένει στο μυαλό σας ότι έχουμε λόγους να κρύψουμε κάτι όσον αφορά τον έλεγχο. Βεβαίως, δεν έχουμε να κρύψουμε τίποτε. Πάνω από όλα, όμως, μας ενδιαφέρει να μην υπάρχουν προσχήματα είτε για αποκοίμιση του λαού, ότι όλα πάνε καλά, είτε -αν θέλετε- προσχήματα αυριανά, το ένα κόμμα να καραδοκεί να πιάσει το άλλο προκειμένου με αυτόν τον τρόπο να μειώσει την πολιτική του επιρροή και την εκλογική του δύναμη και όχι μέσα από μία πραγματική αντιπαράθεση.
Θα ήθελα να τελειώσω υπογραμμίζοντας το εξής: Είναι βέβαιο ότι και
από τις ομιλίες των άλλων κομμάτων θα βγουν τα προβλήματα της αντιδημοκρατικότητας των προεκλογικών συνθηκών. Θα βγουν γιατί ήδη καταγγέλλονται καθημερινά.
Πιστεύω ότι η Κυβέρνηση μετά το τέλος της συζήτησης, παρά το γεγονός ότι δεν τη δεσμεύει η συζήτηση αυτή τυπικά, πρέπει να πάρει μέτρα όσον αφορά την αλλαγή της κατάστασης στα μέσα ενημέρωσης, όσον αφορά -αν θέλετε- τις δυνατότητες που έχουν τα κόμματα ανεμπόδιστα να δράσουν. Η Κυβέρνηση ξέρει τι μπορεί να κάνει. Να το κάνει. Και ορισμένα πράγματα δεν λέω ότι μπορούν να αναθεωρηθούν, αλλά εν πάση περιπτώσει είναι ζήτημα κλίματος που διαμορφώνει η Κυβέρνηση.
Υπάρχουν εντολές της Κυβέρνησης οι οποίες μπορεί να είναι σε βάρος του προεκλογικού κλίματος. Μπορεί, όμως, να υπάρξουν και εντολές της Κυβέρνησης που να είναι υπέρ ενός προεκλογικού κλίματος που δίνει τη δυνατότητα, έστω, να ανοίξει μία χαραμάδα στην ελεύθερη πληροφόρηση. Δεν είμαστε πάρα πολύ αισιόδοξοι, αλλά ορισμένα πράγματα μπορούν να αλλάξουν κυρίως όσον αφορά τις τηλεοπτικές συζητήσεις.
Επιπλέον, μπορεί να υπάρξει και μία ανοχή σε κόμματα, όπως το
Κομμουνιστικό Κόμμα Ελλάδας, το οποίο δεν πρόκειται ούτε γιγαντοαφίσες να
βάλει ούτε φωτεινές επιγραφές. Ακόμα προβληματιζόμαστε και για το αν θα αξιοποιήσουμε και την πολιτική διαφήμιση τις τελευταίες είκοσι ημέρες δίνοντας είκοσι εκατομμύρια (20.000.000) δραχμές, τριάντα εκατομμύρια (30.000.000) δραχμές, όχι παραπάνω. Την αφίσα, όμως, θα τη βάλουμε.  Βεβαίως, πάντα προσέχουμε η αφισοκόλληση να μη δημιουργεί προβλήματα, να μη γίνεται σε χώρους που στο κάτω-κάτω μπορεί να δημιουργήσουν προβλήματα στους δήμους και μετά τις εκλογές να τις κατεβάσουμε. 'Ολα αυτά θα τα δούμε. Εν πάση περιπτώσει, όμως, να μην υπάρξουν προσχήματα παρεμπόδισης κομμάτων, που δεν πρόκειται να νοικιάσουν μεγάλες επιφάνειες, να ενημερώσουν και συμβολικά τον ελληνικό λαό για το κεντρικό τους σύνθημα ή για την κεντρική συγκέντρωση.
Το λέω ότι εμείς θα κάνουμε ανοιχτές συγκεντρώσεις, θα κολλήσουμε αφίσες. Και τις αφίσες, όπως ξέρετε, τις κολλάνε οι κομμουνιστές. Δεν τις δίνουμε ούτε σε ιδιωτικά γραφεία ούτε σε Αλβανούς ούτε σε ειδικευμένα συνεργεία. Επομένως, ας μας συγχωρήσουν οι κάτοικοι της Αθήνας και των άλλων πόλεων γιατί θα υπάρξει μία αφισοκόλληση. Δεν είναι ρύπανση για εμάς μπροστά στη ρύπανση άλλων αφισών που έχουμε. Στο κάτω-κάτω και αυτοί που διαφωνούν με αυτά τα μέσα, ας ανεχθούν είκοσι ημέρες, ένα μήνα και τις συγκεντρώσεις στις πλατείες και τις ντουντούκες, διότι αυτά τα οποία κρίνονται αυτήν τη στιγμή είναι η δουλειά, είναι το μεροκάματο, είναι η σύνταξη. Κρίνονται πολύ περισσότερα. Ας ανεχθεί κανείς και τη βοή και τις ιδιαιτερότητες μιας εκλογικής μάχης. Δεν είναι τόσο σοβαρό μπροστά σε αυτά που υποφέρει ο ελληνικός λαός καθημερινά.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Συνασπισμού, της Αριστεράς και της Προόδου, κ. Νικόλαος Κωνσταντόπουλος, έχει το λόγο.
Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "Πεντακόσια Χρόνια 'Εντυπης Παράδοσης του Νεοελληνισμού", είκοσι μαθητές και δύο συνοδοί καθηγητές από τη σχολή ΣΒΙΕ Ι.Ε.Κ. Αθηνών.
Η Βουλή τους καλοσωρίζει.
(Χειροκροτήματα απ' όλες τις πτέρυγες)
Ορίστε, κύριε Κωνσταντόπουλε.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, συζητάμε σήμερα για το πώς πρέπει να πηγαίνει ο ελληνικός λαός στις εκλογές, για το πώς πρέπει να φτάνει στις κάλπες. Πώς πρέπει, δηλαδή, να οδηγείται μέσα σε συνθήκες αντικειμενικής πληροφόρησης, ισότιμης προβολής όλων των απόψεων, δημοκρατικού διαλόγου επί της ουσίας των προβλημάτων και όχι επί της διαδικασίας, αλλά και διαφάνειας στον τρόπο με τον οποίο χρηματοδοτείται η πολιτική προβολή, η πολιτική διαφήμιση, η πολιτική επικοινωνία. Είναι σοβαρότατο το θέμα.
Είναι σοβαρότατο το θέμα, γιατί και ο τρόπος με τον οποίο γίνονται οι εκλογές και ο τρόπος με τον οποίο οδηγείται ο πολίτης στην κάλπη έχει και αυτός τη σημασία του. Επηρεάζει την ψυχολογία, διαμορφώνει το κλίμα, διαμορφώνει τις τάσεις, τις προτιμήσεις. Είναι, λοιπόν, σοβαρότατο το θέμα και δυστυχώς, αδικείται, γιατί συζητιέται, ενώ ήδη βρισκόμαστε στο μέσον της προεκλογικής περιόδου, με έναν τρόπο ο οποίος για μία ακόμη φορά επιβεβαιώνει το δικομματικό μονοπώλιο. Επίσης, συζητιέται στον αέρα, ερήμην της πραγματικότητας και των προβλημάτων που έχουν προκύψει.
Εγώ είμαι υποχρεωμένος να επισημάνω αυτό το σοβαρό, πια, έλλειμμα δημοκρατικής αποτελεσματικότητας και δημοκρατικής ειλικρίνειας. Γιατί το κουβεντιάζουμε σήμερα το θέμα; Γιατί επί τέσσερα χρόνια, κατά τη διάρκεια της κυβερνητικής θητείας, δεν ήρθαν νομοθετικές πρωτοβουλίες από την Κυβέρνηση για να εξομαλύνουν όλα τα προβλήματα, που έχουν δημιουργηθεί στην προεκλογική διαδικασία; Γιατί, ακόμη, η Κυβέρνηση και όταν ήρθαν πρωτοβουλίες από το Συνασπισμό και από άλλα κόμματα τις αρνήθηκε, τις περιφρόνησε, τις ειρωνεύτηκε, δεν τις υιοθέτησε, με αποτέλεσμα, σήμερα, να πηγαίνουμε στις εκλογές και το πολιτικό κλίμα το οποίο υπάρχει να είναι το γνωστό από παλιά και ακόμη χειρότερο. Αφού φορτίζεται ακόμα πιο αρνητικά, από τη στιγμή που όλην αυτήν την παλαιοκομματική μεθοδολογία της προεκλογικής διαδικασίας την ενισχύουν και σύγχρονα μέσα.
Υπάρχει, λοιπόν, ανάγκη να καταγραφεί αυτή η ανειλικρίνεια. 'Επρεπε να έχει βελτιωθεί το πολιτικό κλίμα, έπρεπε να έχουν γίνει θεσμικές και
πολιτικές ρυθμίσεις εξυγίανσης της προεκλογικής  διαδικασίας, συμπλήρωσης και διόρθωσης και όλα τα άλλα είναι ασκήσεις κομματικής υποκρισίας, την τελευταία στιγμή, για τα μάτια του κόσμου.
'Ηρθαν προτάσεις νόμων, κύριε Πρωθυπουργέ, κύριοι της Κυβέρνησης και τις αρνηθήκατε. Γιατί τις αρνηθήκατε; Με την κουτοπονηριά ότι, όλα αυτά που υπάρχουν, ως ελλείψεις ή ως αδυναμίες, μπορείτε να τα αξιοποιήσετε επ'ωφελεία σας και σε βάρος των άλλων. Αυτή είναι η πραγματικότητα, με αποτέλεσμα, τώρα και αυτή η συζήτηση που γίνεται να έχει ακαδημαϊκό χαρακτήρα. Γιατί η συζήτηση γίνεται μετά από τις οδηγίες του Εθνικού Συμβουλίου Ραδιοτηλεόρασης που δεν τηρούνται, μετά την ψήφιση της τροπολογίας που έφερε η κυρία Υπουργός Εσωτερικών, η οποία όμως δεν ισχύει από τότε που ψηφίστηκε αλλά θα ισχύσει από τις 14 του μηνός, μετά από όλα εκείνα τα οποία έχει αποφασίσει η διακομματική επιτροπή, τα οποία πάλι τελούν εν αναστολή, μέχρις ότου, λέει, τυπικά αρχίσει η προεκλογική περίοδος. Δηλαδή, σήμερα, τι θα πούμε κυρίες και κύριοι συνάδελφοι, στον ελληνικό λαό; 'Οτι δεν είμαστε σε προεκλογική περίοδο;
Ας το πληροφορηθεί, λοιπόν, ο πολίτης. Δεν είμαστε σε προεκλογική περίοδο, Ελληνίδες, 'Ελληνες! Προχθές έδωσε ο κύριος Πρωθυπουργός μια συνέντευξη όχι γιατί είμαστε σε προεκλογική περίοδο, αλλά γιατί ήθελε να μιλήσει γενικώς και αορίστως για κάποια θέματα!!
Αυτό είναι δημοκρατική ειλικρίνεια; Εμείς, από την πλευρά του Συνασπισμού της Αριστεράς και της Προόδου λέμε ότι δεν μπορεί να λειτουργεί έτσι το πολιτικό σύστημα της χώρας, το 2000 και εν  όψει του 21ου αιώνα, με προσχήματα, με κατά συνθήκην ψεύδη, με υπεκφυγές, με άλλοθι, με κουτοπονηριές, με κόλπα.
'Επρεπε να έχουν γίνει στον τομέα των εκλογών θεσμικές αλλαγές, νομοθετικές ρυθμίσεις και τεχνικές ρυθμίσεις, ώστε να μην παρατηρούνται αυτά τα φαινόμενα που εμφανίζονται με τρόπο ενοχλητικό πια. Γιατί ξέρετε, πολλά απ'αυτά που συντελούνται στην προεκλογική περίοδο, για τις 9 Απριλίου, εμπεριέχονται με πολύ καυστικό τρόπο στις παραδοσιακές ταινίες του ελληνικού κινηματογράφου, όπως είναι η νοοτροπία της κορδέλας, η πρακτική του μυστριού, τα εγκαίνια, οι υποσχέσεις, όλο αυτό το τελετουργικό, το χτύπημα στην πλάτη και το γύρισμα της πλάτης αμέσως μετά, τα στομφώδη λόγια μπροστά στα μάτια του κόσμου και τα δηλητηριώδη υπονοούμενα στο σιγανό και στο δίπλα, όταν είναι να συνεννοηθούν μεταξύ τους, όλοι εκείνοι που βλέπουν την ψήφο ως εμπόρευμα ή -επιτρέψτε μου να πω- ως μια λευκή εντολή για παραγοντισμό εξουσίας.
Οι εκλογές ανακοινώθηκαν από τον κύριο Πρωθυπουργό. Ο κύριος Πρωθυπουργός κήρυξε την προεκλογική περίοδο και είπε ότι οι πρόωρες εκλογές επιβάλλονται, χωρίς πάλι να τις δικαιολογήσει, ως θα ώφειλε.
Χθες πανηγύρισε η Κυβέρνηση την κατάθεση της αίτησης της χώρας μας,
για την ένταξή μας στη Νομισματική 'Ενωση. Δεν νομίζω ότι καμιά άλλη χώρα της Ευρωπαϊκής 'Ενωσης πανηγύρισε με την υποβολή ενός χαρτιού. Τα έχετε εντάξει όλα σ' αυτό το προεκλογικό οπλοστάσιο. Εάν η είσοδος είναι δεδομένη και πανηγυρίζει εκ προϊμίου ο κύριος Πρωθυπουργός για την ένταξη της χώρας μας, τότε δεν έχουν νόημα όλα τα επιχειρήματα που είπε για τις πρόωρες εκλογές και την ανάγκη διαπραγμάτευσης. Εάν η είσοδος δεν είναι δεδομένη και χρειάζονται σκληρές διαπραγματεύσεις, τότε επί ένα και πλέον μήνα η χώρα, με ευθύνη του κυρίου Πρωθυπουργού, δεν θα είναι σε θέση να κάνει αυτήν τη διαπραγμάτευση, διότι θα κάνει ασκήσεις προεκλογικής τακτικής.
Κατά τη συζήτηση που έκανε ο κύριος Πρωθυπουργός με τον Πρόεδρο της Αξιωματικής Αντιπολίτευσης, μιλώντας εκτός χειρογράφου, είπε το μυστικό και αυτό θέλω να επισημάνω. Ο κύριος Πρωθυπουργός είπε "μα, δεν ξέρετε, κύριε Πρόεδρε της Νέας Δημοκρατίας ότι χρειάζεται η διατηρησιμότητα των δεικτών της ονομαστικής σύγκλισης;". Η ουσία είναι ότι εκείνο το οποίο η Κυβέρνηση έχει ετοιμάσει σε περίπτωση επανεκλογής της και η Νέα Δημοκρατία αποδέχεται ως επιδίωξή της είναι το νέο πρόγραμμα σύγκλισης για την περίοδο μέχρι το 2002, το οποίο υποβλήθηκε χωρίς ενημέρωση κανενός, χωρίς συζήτηση, αξιολογήθηκε και εγκρίθηκε από το ΕΚΟΦΙΝ, συνοδεύτηκε και πλαισιώθηκε από συγκεκριμένες δεσμευτικές οδηγίες, οι οποίες και αποτελούν τον άξονα της πολιτικής, που θα ακολουθηθεί για τη διατηρησιμότητα αυτών των δεικτών.
Αυτό σημαίνει, κυρίες και κύριοι συνάδελφοι, ότι όλα όσα τάζει η Κυβέρνηση, ότι όλα όσα προσφέρει η Νέα Δημοκρατία, δεν χωράνε σε αυτό που έχουν αποφασίσει ότι αποτελεί το πλαίσιο της κοινής πολιτικής, με όποιες διαφορετικές επιλογές ή διαφορετικές παραλλαγές.
'Ακουσα, επίσης, ένα διαξιφισμό για το ποιος έχει ολοκληρωμένο πρόγραμμα, ποιος γράφει και ποιος αντιγράφει, ποιος συγγράφει και ποιος υπογράφει.
Τα κυβερνητικά και πολιτικά προγράμματα δεν είναι εκθέσεις ιδεών.               Απορρέουν από συγκεκριμένες επιλογές με κοινωνικό περιεχόμενο. Δεν
αναθέτεις σε κάποιον να σου γράψει ένα πρόγραμμα. Κάτι τέτοιο μπορεί να το κάνει ο διαφημιστής. Τα κυβερνητικά και πολιτικά προγράμματα έχουν φιλοσοφία, έχουν πολιτική ταυτότητα, έχουν δυναμική, έχουν προσανατολισμό.
Διακόσιες εξήντα σελίδες χρειάστηκε η Κυβέρνηση για να εξηγήσει όσα δεν έκανε. Αυτό είναι το κυβερνητικό σας πρόγραμμα. Και διακόσιες εξήντα σελίδες χρειάστηκε η Κυβέρνηση για να κατασκευάσει επιχειρήματα για το τι σκοπεύει να κάνει, που δεν έκανε μέχρι τώρα. Αυτό δεν είναι κυβερνητικό πρόγραμμα. Είναι η απολογία μιας πολιτικής αποτυχίας και επιτρέψτε μου να πω και μιας πολιτικής ανακολουθίας. Γιατί άλλα είχατε πει το 1996 και άλλα εφαρμόσατε μετά τις εκλογές.
Η Νέα Δημοκρατία συμμετέχοντας σ' αυτό το γνωστό πρωτάθλημα της παροχολογίας της προεκλογικής, σπεύδει να πλειοδοτήσει, γνωρίζοντας ότι αυτά τα οποία εξαγγέλλει δεν πρόκειται να τα κάνει. Γιατί είναι δοκιμασμένη και η συγκεκριμένη ασυνέπεια στο κυβερνητικό επίπεδο των δύο μεγάλων κομμάτων.
Η διατηρησιμότητα, λοιπόν, των δεικτών που κρύβεται πίσω απ' αυτό το σκηνικό της προεκλογικής περιόδου, τι σημαίνει; Σημαίνει διατηρησιμότητα των πολιτικών που παράγουν ανεργία; Διατηρησιμότητα των πολιτικών, που παράγουν αποκλεισμούς; Διατηρησιμότητα των πολιτικών που εκποιούν υποδομές άσκησης κοινωνικής πολιτικής; Διατηρησιμότητα  των πολιτικών, οι οποίες παράγουν περιφερειακές ανισότητες; Διατηρησιμότητα των πολιτικών, οι οποίες βάζουν τον αγρότη στην τρίτη ταχύτητα; Διατηρησιμότητα των πολιτικών, οι οποίες καλλιεργούν αδιαφάνεια στη διαχείριση των πόρων; Διατηρησιμότητα της λειτουργίας των θεσμών, που παράγουν διαπλοκή και διαφθορά; Διατηρησιμότητα της μονομέρειας και της μονόπλευρης νοοτροπίας, που θέλει τον αναγκαστικό φιλελεύθερο, νεοφιλελεύθερο, κεντροδεξιό μονόδρομο; Διατηρησιμότητα όλου αυτού του σκηνικού, που τάζει και υπόσχεται χωρίς ουσιαστικά να εξασφαλίζει τις προϋποθέσεις της κοινωνικής συνοχής και της ισόρροπης ανάπτυξης; Διατηρησιμότητα της περιβαλλοντικής επιβάρυνσης; Διατηρησιμότητα των οικολογικών καταστροφών;
Διατηρησιμότητα της πολιτικής δημαγωγίας;
Γι' αυτό, λοιπόν, είναι ουσιαστικά τα ζητήματα και επ' αυτών θα
έπρεπε να συζητήσουμε. Και βεβαίως, να επισημάνουμε ότι όπως έχει σημασία ο τρόπος με τον οποίο αναπτύσσεται η προεκλογική περίοδος, το ίδιο έχει μεγάλη σημασία και ο εκλογικός νόμος και το εκλογικό σύστημα, με το οποίο γίνονται οι εκλογές.
Κύριε Πρωθυπουργέ και κύριοι της Κυβέρνησης, το βασικό πλαίσιο που διαμορφώνει τις πολιτικές εξελίξεις, το βασικό πλαίσιο μέσα στο οποίο διεξάγονται οι εκλογές, είναι ο εκλογικός νόμος. Αυτός φτιάχνει τους αντιπροσωπευτικούς ή λιγότερο αντιπροσωπευτικούς συσχετισμούς. Αυτός φτιάχνει το ισορροπημένο ή το μη ισορροπημένο πολιτικό σύστημα. Αυτός φτιάχνει τον τρόπο με τον οποίο λειτουργούν οι θεσμοί, τον τρόπο με τον οποίο λειτουργεί η διακυβέρνηση αλλά και το κράτος.
'Εχετε ευθύνη, κύριοι της Κυβέρνησης και εσείς κύριε Πρωθυπουργέ, διότι διατηρήσατε τον ίδιο εκλογικό νόμο, το νόμο που είχε ψηφίσει η Νέα Δημοκρατία. Το νόμο που κατασκευάζει τεχνικές κοινοβουλευτικές πλειοψηφίες. Το νόμο που κατασκευάζει ανισορροπίες και αδιέξοδα στο πολιτικό σκηνικό. Το νόμο ο οποίος δίνει την παντοδυναμία στην οποιαδήποτε αυτοδυναμία να λειτουργεί ως ο εξουσιαστής των πάντων, της νομοθετικής εξουσίας, της Βουλής, του ταμείου του κράτους, της κοινωνίας, της ανάπτυξης και όλων των πλευρών του δημόσιου βίου της χώρας.
Απ'αυτές τις εκλογές με το συγκεκριμένο νόμο, και πάλι θα προκύψει
μια Βουλή, στην οποία θα κυριαρχούν τα δύο μεγάλα κόμματα.
'Αλλωστε γι'αυτόν το λόγο τον κρατάτε αυτόν τον εκλογικό νόμο. Τον
έχουν καταγγείλει οι πάντες, ως αντιδημοκρατικό, ως ανέντιμο, ως
ληστρικό, ως σχιζοφρενή εκλογικό νόμο. Παρά ταύτα παραμένει αυτός, σε πείσμα όλης της πολιτικής κατακριτικής που γίνεται. Παραμένει ακριβώς, γιατί έχει τη δική του τρέλα αυτός ο εκλογικός νόμος. 'Εχει την τρέλα να φτιάχνει τις αυτοδυναμίες και τις παντοδυναμίες των δύο μεγάλων κομμάτων.  Γι'αυτό δεν τολμήσατε να κάνετε την ουσιαστική αλλαγή στην εκλογική νομοθεσία.  Θα προκύψει, λοιπόν, και η επόμενη Βουλή με την παντοδυναμία των δύο κομμάτων, με τη μοναρχία των δυο σας. Και είναι χαρακτηριστικός ο τρόπος με τον οποίο πραγματικά συμπεριφέρεσθε, όταν ψάχνετε να βρείτε μεταξύ σας τις διαδικασίες της αντιπαράθεσης, για τις ανάγκες της
εκλογικής και ψηφοθηρικής σκοπιμότητας και αγνοείτε την ισότιμη λειτουργία των θεσμών.
Λέω για τη μοναρχία των δύο μεγάλων κομμάτων, γιατί τα δύο μεγάλα κόμματα σήμερα μοιάζουν πάρα πολύ και υποστηρίζουν χονδρικά την ίδια πολιτική κατεύθυνση σε όλα τα μεγάλα ζητήματα.
Πιστεύω ότι το κεντρικό πρόβλημα των εκλογών είναι αυτό. 'Οτι δηλαδή, ανταγωνίζονται τα δύο μεγάλα κόμματα για την εξουσία, ανταγωνίζονται δύο κόμματα για το ποιο θα είναι κατεστημένο στη θέση του κατεστημένου της κυβερνητικής πολιτικής, δύο κόμματα που προτείνουν την ίδια πολιτική, δύο κόμματα που λόγω του εκλογικού νόμου δεν μπορούν τούτη την ώρα παρά να συμπεριφερθούν μ'αυτήν τη νοοτροπία σε σχέση με όλα τα άλλα κόμματα που έχουν διαφορετικές πολιτικές και βρίσκονται σε μειονεκτική εξ αρχής θέση. 
Δεν είναι κυβερνητική φιλανθρωπία η αναγνώριση της ισότιμης
λειτουργίας όλων των κομμάτων, ούτε είναι γαλαντομία της Αξιωματικής Αντιπολίτευσης, να μιλήσει για λογαριασμό των υπολοίπων κομμάτων. Αναλογικά συγκροτούνται οι θεσμοί, στελεχώνονται οι δομές της εξουσίας και της διακυβέρνησης, αλλά λειτουργούν ισότιμα στο εσωτερικό τους.  Ισότιμα, με την αναλογικότητα βεβαίως της εκπροσώπησης.
Αυτά είναι λυμένα ζητήματα και στη θεωρία και στην πρακτική. Η αναλογία που έχει την αξία της για τη συγκρότηση και τη στελέχωση των θεσμών και η ισοτιμία που έχει τη σημασία της για την ποιότητα της λειτουργίας των θεσμών, για το επίπεδο της παραγόμενης πολιτικής.
Οι αψιμαχίες, λοιπόν, για τα δευτερεύοντα, είναι άνευ σημασίας. 'Ολο το σκηνικό των εκλογών πάσχει απ'αυτό το αδιέξοδο και η συζήτηση που έγινε ενώπιόν μας, είναι χαρακτηριστική.
Γι'αυτό, λοιπόν, και εμείς από την πλευρά του Συνασπισμού της Αριστεράς και της Προόδου, πέρα απ'όλα τα άλλα θέματα, ζητάμε από τον ελληνικό λαό να τοποθετηθεί σ'αυτό το κεντρικό πρόβλημα. Το προεκλογικό, το πραγματικό δίλημμα των εκλογών δεν είναι αυτό που κατασκευάζει ο εκλογικός νόμος. Το πραγματικό δίλημμα είναι, αν θα σπάσει ή όχι το καθεστώς της παντοδυναμίας των δύο μεγάλων κομμάτων, το καθεστώς της μοναρχίας των δύο μεγάλων κομμάτων. Εάν θα υπάρξει ή όχι, στην επόμενη Βουλή, με βάση τον εκλογικό νόμο που πριμοδοτεί αυτήν τη μοναρχία των δύο κομμάτων, ισχυρή Αντιπολίτευση, εάν θα υπάρχει ισχυρή Αριστερά, εάν θα υπάρχει ισχυρός Συνασπισμός. Και θέλουμε να το πούμε ευθέως, γιατί, κυρίες και κύριοι συνάδελφοι, χαρακτηριστικό γνώρισμα του πολιτικού μας συστήματος, που φαίνεται πιο κραυγαλέα εν όψει εκλογών, είναι αυτή η αναντιστοιχία σε σχέση με την πραγματικότητα. Είναι ξεκομμένο το πολιτικό μας σύστημα σε σχέση με την πραγματικότητα. Πολλές φορές λειτουργεί ερήμην της κοινωνίας, εναντίον της κοινωνίας, εναντίον των θεσμών, εκ των υστέρων, για τα μάτια του κόσμου, σε ανεπίκαιρο χρόνο, με μη αποτελεσματικό και αξιόπιστο τρόπο. Χαρακτηριστικό δείγμα, η σημερινή συζήτηση. Αυτά τα ζητήματα έπρεπε να έχουν λυθεί από την επομένη των εκλογών, όταν όλοι διαπιστώσαμε ότι στις εκλογές του 1996 έγιναν υπερβάσεις, έγινε περιγραφή των νόμων, υπήρξαν καταχρηστικές συμπεριφορές, υπήρξε αδιαφάνεια, υπήρξε χρήμα πολιτικό που κυκλοφόρησε χωρίς κυρώσεις, υπήρξαν όλα αυτά τα ανεπίτρεπτα φαινόμενα, που δηλητηριάζουν το πολιτικό κλίμα.
Ακούγοντας την ομιλία του κυρίου Πρωθυπουργού, αποκόμισα την εντύπωση ότι όλα έχουν καλώς. Δηλαδή δεν υπάρχει σήμερα πρόβλημα περιορισμού των εκλογικών δαπανών και πέραν ακόμη αυτών των αποφάσεων της διακομματικής, όπως εμείς θα θέλαμε; Δεν υπάρχει σήμερα πρόβλημα ότι οι όποιες κυρώσεις της υπάρχουσας νομοθεσίας, είναι λευκές και δεν έχουν αποτελέσματα; Δεν απασχολεί την Kυβέρνηση ότι το πολιτικό χρήμα ρέει, με τρόπο ο οποίος
προκαλεί τη δημοκρατία και την κοινωνία. Διαβρώνει και διαφθείρει πολλά πράγματα  το πολιτικό μας σύστημα. Δεν σας ενδιαφέρει ο έλεγχος των οικονομικών των κομμάτων;
Δεν αντιλαμβάνομαι την άποψη που άκουσα από τη Γραμματέα του ΚΚΕ να
μην ελέγχονται τα οικονομικά των κομμάτων. Κανένα κόμμα δεν έχει να κρύψει τίποτα, από εκείνα τα κόμματα, που πράγματι στηρίζονται στη δύναμη των μελών τους και στην αγάπη των φίλων τους. Να ελέγχονται και μάλιστα από μικτές επιτροπές και με δικαστικούς, για να μη δημιουργείται και η συντεχνία των πολιτικών, που προασπίζονται με επιχειρήματα τρέχουσας σκοπιμότητας την έλλειψη ουσιαστικού ελέγχου.
Επίσης δεν έχετε ακούσει τίποτε, κύριοι της Κυβέρνησης, για την ορατή διαπλοκή που βγάζει μάτι; Τότε, πώς εξηγείται το φαινόμενο, διευθυντικά στελέχη μεγάλων συγκροτημάτων, και όχι ενός μονάχα, να διορίζονται σε καίριες κρατικές θέσεις και σε τομείς που έχουν πολύ μεγάλη σημασία για οικονομικές και πολιτικές επιχειρήσεις; Πώς εξηγείται το φαινόμενο,
άλλα διευθυντικά στελέχη συγκροτημάτων διαπλεκομένων με τα συμφέροντα του δημοσίου να στολίζουν ευρωψηφοδέλτια ή ψηφοδέλτια του κυβερνητικού κόμματος και να εμφανίζονται ως η νέα φρουρά του κατεστημένου στη διακυβέρνηση  της χώρας;
Πρέπει να σοβαρευτούμε και να μιλήσουμε με ειλικρίνεια. Δεν βλέπετε τι έγινε στη Γαλλία, τι έγινε στην Αγγλία; Στη Γαλλία ακόμη και σήμερα με τον Ζιπέ δεν είδατε τι γίνεται; Στη Γερμανία δεν ακούτε τον ορυμαγδό από την κατάρρευση ολόκληρου του Χριστιανοδημοκρατικού κόμματος  και του πολιτικού συστήματος; Δεν ακούσατε τίποτε απ' αυτά που έγιναν στην ΚΟΜΙΣΙΟΝ, με δυο επιτρόπους των οποίων ζητείται η άρση της ασυλίας; Δεν ακούσατε τίποτε, για όλα αυτά τα οποία σήμερα αποτελούν το κεντρικό πρόβλημα της δημοκρατίας; Δεν υπάρχει ανάγκη ελέγχου του πολιτικού χρήματος, διαφάνειας στις εκλογικές δαπάνες, περιορισμού της πολιτικής προβολής και διαφήμισης, διαφάνειας στον τρόπο με τον οποίο γίνεται η διαμεσολάβηση των Μέσων Μαζικής Ενημέρωσης και διαφόρων άλλων συγκροτημάτων, κύριε Υπουργέ;
Σήμερα, σε όλο τον κόσμο υπάρχει μια νέα διεθνής, η διεθνής της διαφθοράς. Υπάρχει ένα νέο καθεστώς, η επικυριαρχία της διαπλοκής. 
Υπάρχει ένα νέο πολιτικό σύστημα, η υπερεξουσία των εξωθεσμικών κέντρων.    Εδώ δεν είμαστε κάπου στο γυάλινο πύργο, μακράν των όσων συμβαίνουν σε
όλο τον κόσμο; 'Εχετε, λοιπόν, την ευθύνη, γιατί ως Kυβέρνηση, ισχυρή, με αυτοδύναμη πλειοψηφία, δεν θελήσατε, δεν τολμήσατε να εξυγιάνετε αυτόν τον κρίσιμο χώρο του πολιτικού μας συστήματος.
Υπάρχει και ένα ακόμη ζήτημα το οποίο έχει σημασία, ένα ακόμη αρνητικό χαρακτηριστικό γνώρισμα του πολιτικού μας συστήματος. Η αναξιοπιστία. 'Αλλα λέγονται, άλλα γίνονται. Υπάρχει ένα σοβαρό πρόβλημα στο οποίο πρέπει να συνεννοηθούμε. Η αξιοπιστία του πολιτικού συστήματος καθορίζεται από τη συμπεριφορά των προσώπων, από τη συμπεριφορά των φορέων. 'Οταν, λοιπόν, οι φορείς και τα πρόσωπα, που στελεχώνουν τους θεσμούς, συμπεριφέρονται με τη λογική ότι στην πολιτική όλα επιτρέπονται, τότε το πολιτικό σύστημα βαθμιαία χάνει την αξιοπιστία του. Και είμαστε σε περίοδο, που έναντι της κοινωνίας, το πολιτικό σύστημα έχει χάσει την αξιοπιστία του.
Δεν μπορεί όλα να δικαιολογούνται με τη λογική της στιγμής, "σήμερα αυτά αύριο τα αντίθετα" με την ίδια ευκολία και τον ίδιο ενθουσιασμό, με την ίδια επιχειρηματολογία, που εμφανίζεται ως η μόνη σωτήρια για τον τόπο! Δεν διαμορφώσατε κλίμα αξιοπιστίας και ιδιαίτερα ο κύριος Πρωθυπουργός υπέστη ένα προσωπικό πλήγμα στην αξιοπιστία του, όταν άλλα έλεγε πριν από τις εκλογές του '96, και με διαφορετικό τρόπο οδήγησε τη χώρα στις εκλογές του '96 αλλά και προσφάτως, όταν έλεγε ότι οι πρόωρες εκλογές είναι επιζήμιες και μετά από λίγο εμφανίστηκε να λέει ότι οι πρόωρες εκλογές είναι σωτήριες.
Αυτά, λοιπόν, είναι εκείνα τα οποία πρέπει να αντιμετωπιστούν, γιατί διαμορφώνουν και μια άλλη λογική, τη λογική του να μιλάμε με τη γλώσσα των συνθημάτων, να μη μιλάμε με τη γλώσσα των προβλημάτων, τη λογική ότι οι αξίες και οι αρχές είναι για τους πτωχούς τω πνεύματι ιδεόληπτους, ενώ για τους ξύπνιους είναι ο κυνισμός και ο ωφελιμιστικός τρόπος μεταχείρισης των θεσμών. Γίνεται ένα ατέλειωτο πάρε-δώσε, ένα ατέλειωτο σούρτα-φέρτα, ένα ατέλειωτο τάξε-πάρε, που τελικά φθείρει και τα πρόσωπα,
φθείρει και τους θεσμούς και δημιουργεί αρνητικό ήθος και ύφος στην πολιτική μας ζωή, απομακρύνει και εκτοπίζει την αισθητική, τον πολιτισμό, τη συνέπεια και την ευθύνη, για τη λειτουργία του πολιτικού συστήματος. 
Θα ήθελα να αναφερθώ σε ένα τρίτο χαρακτηριστικό, που βλέπουμε όλοι
μπροστά στα μάτια μας πηγαίνοντας προς τις εκλογές, την έντονη υποκρισία.  Το "δεν είμαστε κατ' αρχήν σε προεκλογική περίοδο", είναι η μία πλευρά αυτής της υποκρισίας.
Μία άλλη πλευρά είναι η υιοθέτηση και η εφαρμογή όλης της παραδοσιακής προεκλογικής συνταγής. Και τι περιλαμβάνει αυτή η συνταγή; Πόλωση. Πόλωση με κάθε τρόπο, έτσι ώστε να περιχαρακωθούν οι 'Ελληνες πολίτες. Τι άλλο περιλαμβάνει; Κινδυνολογία. Κινδυνολογία, για να εμφανισθεί ο καθένας ως
ο μόνος σωτήρας και όλοι οι άλλοι ως οι καταστροφείς αυτού του τόπου. Περιλαμβάνει σκηνοθετημένες μονομαχίες. Η Ελλάδα δεν είναι οι δύο
μεγάλες παρατάξεις. Είσαστε δύο μεγάλα κόμματα και με την απλή αναλογική θα παίρνατε ποσοστά μεγαλύτερα, ενδεχομένως, από οποιαδήποτε άλλα κόμματα έμπαιναν στη Βουλή, αλλά η Ελλάδα δεν είναι στα μέτρα τα δικά σας και μόνο. Δεν μπορεί, ό,τι περισσεύει από τα μέτρα των δικών σας παρατάξεων, να θεωρείται περιθώριο. Είμαστε που είμαστε σε μία περίοδο κοινωνικών αποκλεισμών.  Μη φτάσουμε μπαίνοντας στον 21ο αιώνα να θεσμοθετούμε και την πολιτική περιθωριοποίηση υπαρκτών δυνάμεων, απόψεων, ρευμάτων και ιδεών μέσα στην ελληνική κοινωνία.
Μια άλλη πλευρά αυτής της υποκρισίας είναι οι παροχολογίες.  
Υποσχέσεις, εμπόριο προσδοκίας, προκαταβολές μελλοντικής ευτυχίας. Μέχρι χθες οι αγρότες ήταν εκείνοι οι οποίοι ενοχλούσαν. "Δεν γίνεται αλλιώς", έλεγε εδώ η Κυβέρνηση, "όποιος αντέξει, όποιος δεν αντέξει, ας κόψει το λαιμό του". Σήμερα, πακέτα δισεκατομμυρίων, τρισεκατομμυρίων. Πακέτα μετοχών της Αγροτικής Τράπεζας, ο Πρόεδρος της Νέας Δημοκρατίας. Αλλά οι δυο σας, ΠΑ.ΣΟ.Κ. και Νέα Δημοκρατία, δεν αποδέχεσθε την πρόταση, η Αγροτική Τράπεζα να είναι αγροτοσυνεταιριστική τράπεζα. Δεν αποδέχεσθε την πρόταση του Συνασπισμού, να υπάρχει τράπεζα γης.  Δεν αποδέχεσθε την πρόταση του Συνασπισμού, να υπάρξουν διαρθρωτικές αλλαγές σε όλον τον τομέα της αγροτικής οικονομίας, για να μην αντιμετωπίζει ο 'Ελληνας αγρότης, αυτήν τη στιγμή την ανυμπόρια με την πλάτη στον τοίχο.
Επίσης, μια άλλη πλευρά αυτής της πολιτικής προεκλογικής υποκρισίας
είναι οι δημαγωγίες και τα συνθήματα, για να κρυφτούν οι πραγματικές αιτίες που παράγουν τα προβλήματα σήμερα. Και οι πραγματικές αιτίες που έχουν δημιουργήσει όσα προβλήματα παραμένουν ανοικτά και δεν λύνονται, είναι οι πολιτικές επιλογές. Είναι οι κυβερνητικές πολιτικές επιλογές, σε όλη την περίοδο από τη Μεταπολίτευση μέχρι σήμερα, που δεν μπόρεσαν να λύσουν στην ώρα τους με τους σωστούς ρυθμούς και με το σωστό τρόπο τα προβλήματα, ώστε να μη δημιουργούνται οι σημερινές αποκλίσεις. 
Σκιαμαχείτε για το χρηματιστήριο. Και αυτή, λοιπόν, η σκιαμαχία της
Κυβέρνησης και της Νέας Δημοκρατίας για το χρηματιστήριο, αποδεικνύει ότι και στο χρηματιστήριο ο προεκλογικός κομματικός αγώνας έχει εμπλακεί.  Αποδεικνύει ότι η αγορά δεν είναι αυτόνομη στη λειτουργία της, αλλά επηρεάζεται από την ένταξη των σκοπιμοτήτων της στις προεκλογικές επιδιώξεις.
Και οφείλω να το πω από την πλευρά μου: αν επιθυμούσε η Κυβέρνηση να εξυγιάνει τον τρόπο λειτουργίας του χρηματιστηρίου, να θωρακίσει τους μικροεπενδυτές, έπρεπε σε όλη αυτήν την περίοδο να έχει θεσπίσει μέτρα. Η Επιτροπή Κεφαλαιαγοράς να μην είναι νομικό πρόσωπο, υπό την εποπτεία του Υπουργείου Εθνικής Οικονομίας, να είναι ανεξάρτητη αρχή. Να υπάρχουν απαγορεύσεις που να κατοχυρώνουν από το εμπόριο της εσωτερικής πληροφόρησης. Να υπάρχουν θεσμικές εγγυήσεις ότι το χρηματιστήριο θα λειτουργεί ως οικονομικός θεσμός, με προτεραιότητες επενδυτικές και αναπτυξιακές. Γιατί, σήμερα, πράγματι είναι απροστάτευτοι οι μικροεπενδυτές από τους υπάρχοντες μηχανισμούς διαφάνειας, ελέγχων, ενημέρωσης και αποτελεσματικότητας. Οι υπάρχοντες δεν επαρκούν και το βλέπετε το πρόβλημα εδώ και καιρό, αλλά δεν θέλετε να κάνετε τίποτε.
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Και στο χρηματιστήριο, λοιπόν, διαφωνείτε στα επουσιώδη, αλλά στα
ουσιώδη δεν θέλετε να αντιμετωπίσετε τις πραγματικές πολιτικές αιτίες, οι
οποίες δημιουργούν το πρόβλημα. Σήμερα, πηγαίνοντας προς τις εκλογές, και στο χρηματιστήριο εγκλωβίζεται το πολιτικό μας σύστημα και στο χρηματιστήριο εγκλωβίζονται τα δύο μεγάλα κόμματα, γιατί ακριβώς έτσι όπως μέχρι σήμερα εξελίχθηκαν τα πράγματα, δεν αντιμετωπίστηκαν στην ώρα τους και με τις θεσμικές εκείνες αλλαγές που έπρεπε να γίνουν.
Εμείς από την πλευρά του Συνασπισμού της Αριστεράς και της Προόδου σας τις υποδείξαμε. Κάναμε δύο ημερίδες για την εξυγίανση όλου αυτού του τομέα. Σας υποδείξαμε συγκεκριμένα μέτρα και προτάσεις. Τα βήματα που έχουν γίνει, σας είπαμε, ότι δεν αρκούν, χρειάζονται πρόσθετα. Αντί γι' αυτό, κυβερνητικοί παράγοντες βγαίνουν και αποφαίνονται περί της μελλοντικής πορείας του χρηματιστηρίου, παράγοντες της Αξιωματικής Αντιπολίτευσης βγαίνουν και αποφαίνονται περί της καταστροφικής πορείας του Χρηματιστηρίου. Και εκείνος που πληρώνει τα σπασμένα είναι ο μικροεπενδυτής, η ελληνική οικονομία, η ανάπτυξη αυτού του τόπου, το πολιτικό σύστημα, αν θέλουμε να συνεννοηθούμε και να πούμε τα πράγματα με το όνομά τους.
Είναι μία περίοδος στην οποία έχει ειπωθεί από πολλούς ότι κυριαρχεί η εικονολογία, ότι υπάρχει η προτεραιότητα στα συνθήματα και όχι στα επιχειρήματα. Θα έλεγα ότι κυριαρχεί η "τιποτολογία". Γι'αυτό και
εκείνοι οι οποίοι σήμερα επιστρατεύονται σε αυτό το σκηνικό, που στήνεται στην Ελλάδα του 2000, είναι οι επικοινωνιολόγοι, οι ενδυματολόγοι, οι μακιγιέρ, οι κειμενογράφοι, οι παρασκευαστές εικόνων, που νεοελληνιστί λέγονται και "image makers" και οι συνθηματολόγοι, οι προπαγανδιστές και οι διάφοροι ντερμπεντέρηδες, οι οποίοι αναλαμβάνουν κατ' αποκοπή να λοιδορούν τα κόμματα, από ημερήσια φύλλα, και στη συνέχεια να εμφανίζονται ως αντικειμενικοί δημοσιογράφοι, που παίρνουν συνέντευξη από τον κύριο Πρωθυπουργό, να καθυβρίζουν τους Αρχηγούς των κομμάτων καθημερινώς και η Κυβέρνηση να κρυφογελάει, γιατί αυτό τη βολεύει! 
'Ακουσα έκπληκτος προηγουμένως να λέει ο κύριος Πρωθυπουργός ορισμένα
ζητήματα που σχετίζονται με τη διαφήμιση και με το Εθνικό Ραδιοτηλεοπτικό Συμβούλιο. Ο Ευρωβουλευτής του Συνασπισμού, ο Αλέκος ο Αλαβάνος, απευθύνθηκε στον αρμόδιο Επίτροπο και ο αρμόδιος επίτροπος παρενέβη και σας είπε ότι αυτό που κάνετε ως Κυβέρνηση, δεν είναι σύμφωνο με τους κοινοτικούς κανονισμούς, είναι καταχρηστικό και σας είπε να το σταματήσετε. Και όχι μόνο σας είπε να το σταματήσετε, αλλά ξέρετε ότι με επιστολή που πήρατε, με επιστολή που έστειλε στον αρμόδιο Υπουργό της ελληνικής Κυβέρνησης, όπως λέει στην απάντησή του, και είναι ο Υπουργός Εθνικής Οικονομίας, ζητάει εξέταση "για να διερευνηθεί η συμβατότητα των εν λόγω διαφημίσεων με τους κοινοτικούς κανόνες".  Και αν διαπιστωθεί ότι η μορφή και ενδεχομένως το περιεχόμενο αυτών των διαφημίσεων δεν σέβεται τους κοινοτικούς κανόνες κατά την αρχή της ουδετερότητας , κάτι που είναι ιδιαίτερα ευαίσθητο και σημαντικό σε προεκλογικές περιόδους- τα χρήματα θα επιστραφούν στα Ταμεία της Ευρωπαϊκής 'Ενωσης. Η απαίτηση για επιστροφή χρημάτων στον κοινοτικό προϋπολογισμό, ξέρετε από την εμπειρία σας, ότι χρησιμοποιείται συνήθως όταν αποκαλύπτονται απατηλές διαδικασίες σε βάρος των ταμείων της Ευρωπαϊκής 'Ενωσης. Ποιος, λοιπόν, θα πληρώσει αυτήν τη διαφήμιση που με αθέμιτο τρόπο προωθήσατε; Ο ελληνικός λαός και η ελληνική οικονομία.
Επίσης άκουσα τον κύριο Πρωθυπουργό να αναφέρεται στο Εθνικό Συμβούλιο Ραδιοτηλεόρασης. Μα το Εθνικό Συμβούλιο Ραδιοτηλεόρασης η Κυβέρνηση δεν το θέλησε ως ανεξαρτητη αρχή ελέγχου και διαφάνειας, η Κυβέρνηση παρενέβη με πρωτοφανή μάλιστα τρόπο.
'Ακουσα να γίνεται επίκληση νομολογίας του Συμβουλίου Επικρατείας και να λέγονται επιχειρήματα, τα οποία ξέρει ο κύριος Πρωθυπουργός, ότι δεν ευσταθούν, γιατί είναι και νομικός, έχει και συμβούλους επί των συνταγματικών και νομικών θεμάτων. 'Οταν ο Υπουργός σας ασκεί έλεγχο νομιμότητας, αν διαπιστώσει πταίσμα στη σχετική απόφαση, επιστρέφει την απόφαση στην αρχή που την εξέδωσε, προκειμένου η αρχή αυτή να συμμορφωθεί και να διορθώσει το λάθος. Από πού κι ως πού έχουμε ως ανεξάρτητη διοικητική αρχή το Εθνικό Συμβούλιο Ραδιοτηλεόρασης, όταν ασκεί έλεγχο νομιμότητας ο Υπουργός διαπιστώνει κατά την κρίση του ότι υπάρχει ελάττωμα και επί τόπου παίρνει τη σβηστήρα, σβήνει την απόφαση της
ανεξάρτητης διοικητικής αρχής -τώρα βεβαίως έχει το "blanco"- βάζει το "blanco", τραβάει μία υποσημείωση και γίνεται δικαστής. Και βγάζει ο Υπουργός, το κυβερνητικό όργανο, το όργανο της εκτελεστικής εξουσίας, απόφαση δικαιοδοτική ανεξάρτητης διοικητικής αρχής. Τέτοια σύγχυση εξουσιών δεν επιτρέπεται να γίνεται σε καθεστώτα δημοκρατικής νομιμότητας.
Τα λέω αυτά, γιατί είναι γνωστός ο τρόπος με τον οποίο στον τομέα της πληροφόρησης έχει αλωθεί όλος ο χώρος από την κυβερνητική τακτική. Και είναι φανερό ότι πρώτα ακυρώσατε και αποδυναμώσατε το Ραδιοτηλεοπτικό Συμβούλιο, στη συνέχεια αναπτύξατε ένα σύστημα πελατειακών σχέσεων με τα Μέσα Μαζικής Ενημέρωσης, νομιμοποιήσατε όλους τους λειτουργούντες ραδιοσταθμούς, που έπρεπε να το είχατε κάνει με τη διαδικασία όπως την προβλέπει ο νόμος και η λειτουργία του Ραδιοτηλεοπτικού Συμβουλίου. Με μια μεταβατική διάταξη στο νόμο περί συνδρομητικών υπηρεσιών του ν. 2644/1998 νομιμοποιήθηκαν προσωρινά και χωρίς τους ενοχλητικούς ελέγχους διαφάνειας του ασυμβίβαστου, του "πόθεν έσχες", όλοι οι τηλεοπτικοί σταθμοί και στη συνέχεια αρχίσατε και τα παιχνίδια πελατειακών σχέσεων με τη διαφήμιση του δημοσίου και την προβολή του κυβερνητικού έργου. Το Φεβρουάριο 3,2 δισεκατομμύρια η κυβερνητική διαφήμιση. Ιανουάριο και Φεβρουάριο 4,8 δισεκατομμύρια η διαφήμιση του κυβερνητικού έργου. Απ' αυτά η μερίδα του λεόντος, η διαφήμιση για το Μετρό και για την Εγνατία. 
Θα ήθελα επίσης να πω ότι και στον τομέα των διαφημίσεων, με τις
διαφημιστικές δαπάνες για το δημόσιο, δεν κάνετε μονάχα προπαγάνδα αλλά και κυβερνητική πελατειακή πολιτική. Και αυτό επίσης σας το έχουν επισημάνει όλοι εκείνοι οι οποίοι θέλουν υγιείς ανταγωνισμούς και στον τομέα της διαφήμισης.
Θα δώσω κι εγώ δείκτες, από τους οποίους προκύπτει για την εβδομάδα
από 21/27.2.2000 η παρακάτω εικόνα:
ΝΕΤ: 50,2% ΠΑ.ΣΟ.Κ., 24,4% Νέα Δημοκρατία, 10,3% Κ.Κ.Ε., 5,5%
Συνασπισμός, 9,3% ΔΙ.Κ.ΚΙ.
ΑΛΦΑ: 39,7% ΠΑ.ΣΟ.Κ.,  45,1% Νέα Δημοκρατία, 2,8% Κ.Κ.Ε., 8,6%
Συνασπισμός, 3,5% ΔΙ.Κ.ΚΙ.
ΑΝΤΕΝΝΑ: 42,8% ΠΑ.ΣΟ.Κ.,  51,2% Νέα Δημοκρατία, 3,9% Κ.Κ.Ε., 0,6%
Συνασπισμός, 1,3% ΔΙ.Κ.ΚΙ.
STAR: 47,3% ΠΑ.ΣΟ.Κ.,  46,2% Νέα Δημοκρατία, 3,4% Κ.Κ.Ε., 3,5%
Συνασπισμός, 1,3% ΔΙ.Κ.ΚΙ.
MEGA: 49,9% ΠΑ.ΣΟ.Κ.,  43,2% Νέα Δημοκρατία, 4,2% Κ.Κ.Ε., 1,4%
Συνασπισμός, 1,1% ΔΙ.Κ.ΚΙ.
Δεν είναι αριθμητικό το πρόβλημα. Το πρόβλημα είναι πολιτικό. Δεν
υπάρχει καμία ισοτιμία, ούτε κατ' αναλογία. Και το πρόβλημα είναι πολιτικό και ως προς τον τρόπο, με τον οποίο γίνεται η μετάδοση της ενημέρωσης και της πληροφόρησης. Αναφέρθηκαν και άλλοι προηγουμένως για τις "φέτες", για τις ζώνες που κόβετε. Πρώτα η Κυβέρνηση, μετά το ΠΑ.ΣΟ.Κ.  και η Νέα Δημοκρατία, μετά διεθνής ειδησεογραφία, μετά αστυνομικό δελτίο, μετά κοσμικοκοινωνικές δραστηριότητες και μετά τα τρία κόμματα, για να "δικαιωθεί" εκείνος που είπε ότι πέραν των δύο μεγάλων κομμάτων, οι άλλοι είναι τα υπολείμματα της πολιτικής ζωής, τα υπολείμματα του ελληνικού λαού.
Θα ήθελα να τελειώσω επισημαίνοντας ακόμη ότι υπάρχει και πρόβλημα
δημοκρατικού διαλόγου.
Ο κύριος Πρωθυπουργός αποδέχεται, με όποιους όρους, μια ανταλλαγή απόψεων με τον Πρόεδρο της Νέας Δημοκρατίας. Εμείς λέμε όλοι με όλους.
Το έχουμε πει και παλαιότερα και στις προηγούμενες εκλογές και με την ευκαιρία της επιστολής που έστειλε ο Πρόεδρος του ΔΗ.Κ.ΚΙ., ο κ.  Τσοβόλας, εμείς συμφωνούμε. 'Ολοι με όλους, με οργανωμένη διαδικασία, σε τρείς ενότητες. Κοινωνικά και οικονομικά θέματα μετά την ΟΝΕ, θέματα εξωτερικής πολιτικής μετά τον πόλεμο στο Κόσοβο και μετά την απόφαση στο Ελσίνκι, ζητήματα αναμόρφωσης του πολιτικού συστήματος εν όψει του χαρακτήρα της αναθεωρητικής Βουλής που έχει η επόμενη Βουλή.
Τρεις συγκεκριμένες ενότητες με οργανωμένη διαδικασία, έστω και σε
αυτό το ελάχιστο περιθώριο, που απομένει ακόμη μέχρι τις εκλογές. Συνεχίζει ο κύριος Πρωθυπουργός να λέει ότι η Αντιπολίτευση
διακατέχεται από "άρνηση, από άγνοια και από παλαιοκομματισμό", γι' αυτό και αμφισβητεί το έργο της Κυβερνήσεώς του.
Θα ήθελα λοιπόν, σε ό,τι αφορά το Συνασπιμό, να ρωτήσω: Είναι άγνοια, είναι άρνηση και είναι παλαιοκομματισμός η πρόταση νόμου που σας φέραμε
για το τριανταπεντάωρο, χωρίς μείωση των αποδοχών και την καταψηφίσατε; Είναι άγνοια, είναι άρνηση και παλαιοκομματισμός, η πρόταση που σας
φέραμε για τους ανέργους μακράς διάρκειας και την καταψηφίσατε;
Είναι άγνοια, είναι άρνηση και παλαιοκομματισμός, η πρόταση την οποία σας φέραμε για εγγυημένο κατώτατο εθνικό εισόδημα και μια κατώτατη σύνταξη, ώστε οι συνταξιούχοι να μην έχουν αυτά τα προβλήματα διαβίωσης; 
Είναι άγνοια, είναι άρνηση και παλαιοκομματισμός, οι προτάσεις που
σας φέραμε για τη διαφάνεια στα οικονομικά των κομμάτων και στις εκλογικές δαπάνες για τον έλεγχο των Μέσων Μαζικής Ενημέρωσης, για την αλλαγή του εκλογικού νόμου και την υιοθέτηση της απλής αναλογικής;
Τις προγραμματικές σας διακηρύξεις πού τις έχετε κλεισμένες για την
απλή αναλογική και τον εκδημοκρατισμό του πολιτικού συστήματος;
Είναι άγνοια, άρνηση και παλαιοκομματισμός, η πρόταση που σας φέραμε για περιφερειακή αποκέντρωση, η πρόταση που σας φέραμε για ρήτρα αναθεώρησης, ώστε να διορθωθούν ορισμένα παράδοξα στο νόμο περί "Καποδίστρια", για τις συνενώσεις;
Είναι άγνοια, άρνηση και παλαιοκομματισμός, η πρόταση στην οποία επιμένει ο Συνασπισμός, με συνέπεια και με κόστος, για χωρισμό Εκκλησίας και κράτους, έτσι ώστε να μην αντιμετωπίζει η Κυβέρνηση και το κράτος με εκλογικές σκοπιμότητες το εκκλησιαστικό κοινό; Ούτε οι δομές και οι ηγεσίες της Εκκλησίας να σκανδαλίζονται και να αντιμετωπίζουν το δημόσιο βίο, ως πεδίο άσκησης κοσμικής εξουσίας;
Είναι άγνοια, άρνηση και παλαιοκομματισμός, η πρόταση που σας φέραμε για κοινοβουλευτική εποπτεία στη διαχείριση του Γ' Κοινοτικού Πλαισίου Στήριξης;
Είναι άγνοια, άρνηση και παλαιοκομματισμός, η πρόταση που σας φέραμε για θεσμική κατοχύρωση των Ολυμπιακών Αγώνων, με διακομματική κοινοβουλευτική εποπτεία και με φορείς οργάνωσης και υλοποίησης αυτής της μεγάλης επιχείρησης, διαφορετικούς από αυτούς που επιλέξατε και συνεχώς αλλάζετε;
Είναι άγνοια, άρνηση και παλαιοκομματισμός, η πρόταση την οποία σας φέραμε για Συμβούλιο Εξωτερικής Πολιτικής, για συνεννόηση πολιτική στα μεγάλα θέματα της εξωτερικής πολιτικής;
Να λοιπόν ποιος συνθηματολογεί, να λοιπόν ποιος αφορίζει, να λοιπόν, ποιος δημαγωγεί.
Επί της ουσίας αρνείστε τη συζήτηση. Αλλά μεθαύριο θα έρθουν τα προβλήματα, που ξέρετε ότι περιμένουν τη σειρά τους, να μπουν κατά προτεραιότητα στην ημερήσια διάταξη της επόμενης Βουλής.
Είναι το ασφαλιστικό, η ανεργία, η απασχόληση, η φορολογική πολιτική, η πολιτική για τα εισοδήματα. Θα είναι η  δημοσιονομική  πειθαρχία, θα είναι το νέο πακέτο λιτότητας, θα είναι η εισοδηματική καθήλωση, θα είναι σε δεύτερη μοίρα οι κοινωνικές δαπάνες;
Είναι τα μεγάλα ζητήματα, που έρχονται μετά το Κόσοβο, ενώ μεγαλώνει η ζώνη ρευστότητας στα Βαλκάνια. Μεγάλα ζητήματα που εκκρεμούν στην αποκλιμάκωση της έντασης μεταξύ Ελλάδας, Τουρκίας, στην πορεία του Κυπριακού. Σοβαρά ζητήματα για το προς ποια κατεύθυνση θα γίνει η Αναθεώρηση του Συντάγματος και οι σχετικές νομοθετικές ρυθμίσεις. 
Αρνείσθε τη συζήτηση επ'αυτών, προτιμάτε τα συνθήματα, γι'αυτό και
εγώ, από την πλευρά του Συνασπισμού, καλώ για μια ακόμη φορά τον κύριο Πρωθυπουργό σε έναν οργανωμένο διάλογο όλων με όλους.
Τον έχει προτείνει η Νέα Δημοκρατία, τον έχει προτείνει το ΔΗ.Κ.ΚΙ., τον έχει προτείνει ο Συνασπισμός, τον αποδέχεται το Κομμουνιστικό Κόμμα Ελλάδας. Ιδού, να δώσουμε ένα δείγμα υπευθυνότητας, εν όψει εκλογών, προς τον ελληνικό λαό.
Καλώ, λοιπόν, τον κύριο Πρωθυπουργό, να αποδεχθεί αυτόν το διάλογο
όλων με όλους με οργανωμένο τρόπο και κατά ενότητες.
Σε αυτήν τη συζήτηση το κρίσιμο θέμα είναι ποιος μπορεί καλύτερα να τεκμηριώσει τις απόψεις του. Η συζήτηση την οποία αποδέχεται ο κ. Σημίτης με τον κ. Καραμανλή έχει ένα εντελώς συγκεκριμένο περιεχόμενο, ποιος από τους δύο μπορεί καλύτερα να εφαρμόσει την ίδια πολιτική. Το ερώτημα είναι εάν ο κύριος Πρωθυπουργός τολμά ένα ανοιχτό τηλεοπτικό διάλογο, από την πλευρά μας ένα διάλογο και μία αντιπαράθεση με τις ιδέες της σύγχρονης αριστεράς, των κοινωνικών κινημάτων και της ιδεολογίας. Γιατί, ας είμαστε ρεαλιστές, με τον ισχύοντα εκλογικό νόμο θα υπάρχει και πάλι η παντοδυναμία των δύο μεγάλων κομμάτων και θα προκύψει αυτοδυναμία. Εμείς θέλουμε με σαφήνεια να θέσουμε ένα κεντρικό δίλημμα ενώπιον των πολιτών
όλης της χώρας, ενώπιον των αριστερών πολιτών, ενώπιον των νέων, αλλά και των μεγαλύτερων.
Θέλει ο καθένας από τους 'Ελληνες ή κάθε μία από τις Ελληνίδες την
πολιτική ζωή με  τις αρθρίτιδες και τις εξιδανικεύσεις ενός δικομματισμού, που έχει γίνει πια ένα μοντέλο γερασμένο και ανακυκλώνει τα ίδια και τα ίδια, ή θέλει την πολιτική ζωή με ισχυρή την παρουσία της σύγχρονης ανανεωτικής αριστεράς, των κοινωνικών κινημάτων και της οικολογίας;
Θέλει τη μοναρχία των δύο ή θέλει ισχυρή στην επόμενη Βουλή την
παρουσία της Αντιπολίτευσης πέραν των δύο, της Αριστεράς και ειδικότερα του Συνασπισμού;
Εμείς από την πλευρά του Συνασπισμού της Αριστεράς και της Προόδου έχουμε καταθέσει το δείγμα γραφής, τις προτάσεις μας, την πολιτική μας παρέμβαση. Η παρουσία μας τα προηγούμενα χρόνια βοήθησε ή έβλαψε το πολιτικό σύστημα; Αυτό ας σκεφθεί ο κάθε πολίτης. Εμείς θεωρούμε ότι οι επόμενες εκλογές έχουν πολύ μεγαλύτερη σημασία από τη σημασία που της αποδίδουν οι σκηνοθετημένες παραστάσεις εκλογικής νίκης και αντιπαράθεσης, μεταξύ της ηγεσίας του ΠΑ.ΣΟ.Κ. και της ηγεσίας της Νέας Δημοκρατίας. Αυτά είναι τα ζητήματα που έπρεπε προ πολλού να έχουν λυθεί. 
ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού
Κοινωνικού Κινήματος κ. Δημήτριος Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Συμπτωματικά κλείνω επί της ουσίας τη βουλευτική περίοδο, που κράτησε τριάμισι χρόνια, με την ομιλία μου σήμερα στη Βουλή. Και πράγματι αναμέναμε ως ΔΗ.Κ.ΚΙ., όπως πιστεύω και η πλειοψηφία της νεολαίας και του ελληνικού λαού σήμερα, συμβολικά να υπάρξει κάποιος σεβασμός στην ουσία της δημοκρατίας, στο διάλογο μέσα σε αυτόν το ναό της δημοκρατίας από την πλευρά του κυρίου Πρωθυπουργού αλλά και του Αρχηγού της Αξιωματικής Αντιπολίτευσης, έστω για τα μάτια του κόσμου.
Δυστυχώς παρατήρησα και σήμερα αυτό που είχα παρατηρήσει πολλές φορές από αυτό εδώ το Βήμα της Βουλής κατά τη συζήτηση επί άλλων θεμάτων με τη διαδικασία της προ ημερησίας διατάξεως στη Βουλή, ότι ο μονόλογος κυριάρχησε τα τελευταία χρόνια και μέσα στο ναό της δημοκρατίας. Εδώ πρέπει να γίνεται ουσιαστικός διάλογος και όχι μονόλογοι.
Ο κύριος Πρωθυπουργός, που στο όνομα του εκσυγχρονισμού εκμεταλλεύθηκε την αναγκαιότητα του εκσυγχρονισμού και οπισθοδρομεί συνεχώς τη δημοκρατία, την πολιτική, αλλά και την κοινωνία, απέδειξε πολλές φορές αλλά και σήμερα πανηγυρικά ότι δεν θέλει τον ουσιαστικό πολιτικό διάλογο να γίνεται μέσα σε αυτόν το ναό της δημοκρατίας. 
Αποφεύγει σαν ο διάβολος το λιβάνι το διάλογο, γιατί διακατέχεται
πέρα από όλα τα άλλα και από μία περισσή αλαζονεία.
Νομίζω, επειδή έχει διαπλακεί κατά τρόπο πρωτόγνωρο, γιατί δεν υπάρχει προηγούμενο τέτοιας στήριξης κυβέρνησης από τόσα πολλά Μέσα Μαζικής Επικοινωνίας και οικονομικά συγκροτήματα, ότι μπορεί μέσα από αυτήν τη διαπλοκή, που την έχει πληρώσει πολύ ακριβά με χρήμα ο κρατικός προϋπολογισμός αλλά και ο απλός 'Ελληνας πολίτης, μπορεί με συνθήματα, με αφορισμούς, να παρασύρει τους απλούς ανθρώπους τους οποίους και αυτός και οι διαπλεκόμενοι με αυτόν θεωρούν ότι τους έχουν στην τσέπη τους απλούς πολίτες.
Σήμερα κυριάρχησε και πάλι η υποκρισία από την πλευρά και του κ.  Σημίτη και του κ. Καραμανλή που μας τιμούν -αφού έριξαν ένα μονόλογο- με 
την απουσία τους. 'Οταν ξεκίνησε να μιλάει η κ. Παπαρήγα, έφυγε ο κ.          Σημίτης, έφυγε ο κ. Καραμανλής και ήθελα να τους πω, μη μας πουν ότι
είναι προεκλογική περίοδος, γιατί και εγώ μετά αφού τελειώσει εδώ η συνεδρίαση της Βουλής θα φύγω με το αυτοκίνητο πέντε ώρες δρόμο για να μιλήσω και θα είμαι το πρωί εδώ στη Βουλή, για να τιμήσω τη θεσμική διαδικασία της ορκωμοσίας του Προέδρου της Δημοκρατίας.
Υποκριτικά, λοιπόν, ο κ. Σημίτης είπε και σήμερα αποφεύγοντας το διάλογο επί λέξει: "Εμείς, κύριοι συνάδελφοι, θέλουμε το διάλογο επί της ουσίας". Πού τον θέλετε, κύριε Σημίτη; 'Εξω από τη Βουλή; Αφού όλα αυτά τα τριάμισι χρόνια σας καλούμε για διάλογο. Εμείς τουλάχιστον από την πλευρά μας έχουμε κάνει παρουσία των Βουλευτών και ενώπιον του ελληνικού λαού βαθιές αναλύσεις πάνω σε όλα τα κορυφαία και καθημερινά προβλήματα που απασχολούν την Ελλάδα, τον Ελληνισμό, το ελληνικό έθνος, τον αγρότη, τον εργάτη, το μικρομεσαίο, τους νέους ανθρώπους. Εδώ εμείς σ' αυτήν την Αίθουσα κατ' επανάληψη σας έχουμε δώσει ολοκληρωμένα προγράμματα, τα
έχουμε καταθέσει για να τα πάρετε και σεις και όλα τα κόμματα για την παιδεία, την έρευνα, την τεχνολογία, την πληροφορική, για τον αγροτικό τομέα σημαντικές προτάσεις, όχι αφορισμούς, όχι συνθήματα.
Σας έχουμε καταθέσει εδώ, σταματήστε, επιτέλους, έτσι περιφρονητικά
να φέρεσθε απέναντι στη Βουλή, στα κόμματα, λέγοντας ότι δεν σας κατέθεσαν προτάσεις, για να κρύψετε τη δική σας έλλειψη πέρα από συνθήματα προγραμμάτων συγκεκριμένων και θέσεων. Σας καταθέσαμε ολοκληρωμένες θέσεις με σοβαρές αναλύσεις για την οικονομία, για μια άλλη ανάπτυξη της χώρας, ανάπτυξη παραγωγική με απασχόληση και κοινωνική δικαιοσύνη και κοινωνική προστασία.
Σας καταθέσαμε ολοκληρωμένες θέσεις για την εξωτερική πολιτική, για
τα εθνικά θέματα. 'Η μήπως ξεχνάτε ότι στις 15 Δεκεμβρίου με δική μας πρωτοβουλία του ΔΗ.Κ.ΚΙ. έγινε ολόκληρη τεκμηριωμένη με επιχειρήματα συζήτηση. Για το Ελσίνκι, που το επικαλεστήκατε σήμερα και υπερηφανεύεσθε γι' αυτές τις ουσιαστικές νέες υποχωρήσεις, ουδέποτε καταδεχτήκατε εσείς ο "εκσυγχρονιστής" να ανοίξετε διάλογο στη Βουλή. Ουδέποτε θελήσατε, γιατί δεν πιστέψατε στη δημοκρατία, ούτε πιστεύετε στη δημοκρατία, να αναβαθμίσετε το διάλογο εδώ μέσα κάνοντας αντιπαράθεση ιδεών, προγραμμάτων και πολιτικών θέσεων. Και έχετε το θράσος σ' αυτόν εδώ το ναό της δημοκρατίας παραπλανώντας τον ελληνικό λαό και υποτιμώντας τον κατά τρόπο απαράδεκτο για μια χώρα δημοκρατική να λέτε ότι εσείς θέλετε διάλογο επί της ουσίας ή ότι εσείς έχετε θέσεις που δεν παρουσιάσατε ποτέ πέρα από αφορισμούς, πέρα από συνθήματα.
Για ποιo διάλογο επίσης μπορείτε να μιλάτε, όταν ακόμα και σ' αυτήν την προεκλογική περίοδο τον αρνείστε επί της ουσίας, όχι μόνο στη Βουλή αλλά και έξω από αυτήν, από τα Μέσα Μαζικής Ενημέρωσης που δεν είναι τσιφλίκι σας ούτε τσιφλίκι των ιδιοκτητών αυτών των μέσων. Οι συχνότητες κατά το Σύνταγμα και τους νόμους είναι περιουσία του δημοσίου, του ελληνικού λαού που τους παραχωρήθηκε δωρεάν και είναι αξίας δισεκατομμυρίων. Ιδού η διαπλοκή και η δική σας και της Νέας Δημοκρατίας. 
Σας έστειλα επιστολή στα πλαίσια του θεσμικού μου ρόλου, που
αναγνωρίζεται από το Σύνταγμα, τη δημοκρατία και τους νόμους, εδώ και δεκαπέντε μέρες, για να σας αποκαλύψω ότι δεν θέλετε διάλογο και στο όνομα του εκσυγχρονισμού οδηγείτε προς τα πίσω δεκαετίες, με τις τακτικές που ακολουθείτε, τη χώρα και τους θεσμούς.
'Εστειλα επιστολή και σε σας, κύριε Πρωθυπουργέ, και στους Αρχηγούς των άλλων κομμάτων και εσείς είστε ο μόνος που δεν απαντήσατε καθόλου. Δεν μπήκατε καν στον κόπο από στοιχειώδη ευγένεια και ευαισθησία, εσείς ο καθηγητής Πανεπιστημίου, που βρίσκεστε επίσης πίσω απ' όλες τις μεθοδεύσεις τις αντιδημοκρατικές και δεν είχατε ποτέ το θάρρος να αναλάβετε τις ευθύνες αυτών των άθλιων μεθοδεύσεων. Και μάλιστα καλύψατε σήμερα τις αθλιότητες τις πολύμορφες του Υπουργού Δικαιοσύνης.
Εσείς δεν είχατε τη στοιχειώδη ευαισθησία και ευγένεια απέναντι στους θεσμικούς παράγοντες, έστω μια τυπική επιστολή να στείλετε, να βρείτε έστω έναν τυπικό λόγο να πείτε. Αυτό κάνουν εκείνοι που έστω θέλουν να κρατούν τα προσχήματα.
Αρνείστε λοιπόν το διάλογο, κύριε Σημίτη, απόντα και σήμερα όπως και την προηγούμενη Παρασκευή, όπως και συνήθως κάνετε στις προ ημερησίας διατάξεως συζητήσεις.
Σας παραδίδουμε λοιπόν στην κρίση του ελληνικού λαού και ας τα λάβει αυτά σοβαρά υπόψη στις 9 του Απρίλη που θα πάει να ψηφίσει. Δεν θέλει; Με γεια του με χαρά του. Δικαίωμά του αλλά και πρόβλημά του. Αλλά να μην έρχεται μετά, την επομένη ημέρα, αν δώσει αυτοδυναμία πάλης σε ΠΑΣΟΚ και Νέα Δημοκρατία, να βρίσκει εμάς και να μας λέει "κτυπήστε όσο μπορείτε, γιατί δεν αντέχουμε άλλα βάρη".
Ε, όχι, φίλε και φίλη, 'Ελληνα αγρότη, μικρομεσαίε, νεολαίε. Ε, όχι.  Δεν μπορεί εσύ να ξεχνάς τα δεινά που σου φέρνουν επί έντεκα συνεχή
χρόνια ΠΑΣΟΚ και Νέα Δημοκρατία και μετά να κάνεις τον κοψοχέρη και να ζητάς μόνο από άλλους να αγωνίζονται για σένα. Πεντακάθαρες κουβέντες. 
Για ποια συζήτηση επί της ουσίας, κύριε Πρωθυπουργέ, μπορείτε να
μιλάτε, όταν εσείς πραγματικά με τη διαπλοκή που έχετε κάνει, με τα μεγάλα εκδοτικά συγκροτήματα, για να εξασφαλίσετε τη στήριξή τους σε βάρος του δημόσιου χρήματος, σε βάρος του μόχθου και του ιδρώτα του απλού 'Ελληνα πολίτη, τον οποίο στέλνετε συνεχώς στο περιθώριο με ανεργία,
εξαθλίωση, περιθωριοποίηση και ανασφάλεια λόγω της εγκληματικότητας; Σχετικά με αυτές τις διαπλοκές σας είπε ο κ. Κωνσταντόπουλος τα
νούμερα και δεν θα τα επαναλάβω και εγώ. Αλλά κάνατε μία απρέπεια, κύριε Πρωθυπουργέ, όπου και αν είστε και ακούτε από μακριά, εσείς ο δημοκράτης, ο εκσυγχρονιστής, τη συζήτηση σε επίπεδο Αρχηγών.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Κάνατε, λοιπόν, μια απρέπεια μεγάλη ρίχνοντας λάσπη, όπως είναι η τακτική σας. 'Ετσι είναι τα καθεστώτα. Το ότι είσθε καθεστώς, το είπε πρώτα ο ομιλών και μετά το πήρε ο κ. Καραμανλής μετά πάροδο πολλών μηνών. Επί τριάμισι χρόνια έχετε αποκλείσει τα μικρά κόμματα και ιδίως το ΔΗ.Κ.ΚΙ. συνειδητά, αξιοποιώντας κατά τρόπο αντιδημοκρατικό, που αγγίζει και τα όρια ποινικού αδικήματος, τα ληξιπρόθεσμα χρέη που είχαν αυτά τα μεγάλα κανάλια προς το ελληνικό δημόσιο και το δημόσιο τομέα, πράγμα που τόνισα κατ'επανάληψη αυτά τα τριάμισι χρόνια και σας κάλεσα να
απαντήσετε, αλλά ουδέποτε απαντήσατε, όπως συνηθίζετε. Και είχατε σήμερα το σθένος τόσο προκλητικά να αναφέρετε πόσα δαπάνησαν τα κόμματα της Αντιπολίτευσης μετά τις ευρωεκλογές μέχρι σήμερα;
Εγώ σας καλώ, κύριε Πρωθυπουργέ, φυγομαχούντα Πρωθυπουργέ, να μας
πείτε: Επί τριάμισι συνολικά χρόνια, πόσος χρόνος διατέθηκε για το ΔΗ.Κ.ΚΙ. από τα κρατικά κανάλια και από τα μεγάλα ιδιωτικά κανάλια; Θα διαπιστώσετε, όπως το ξέρει και ο ελληνικός λαός, ότι στα κρατικά κανάλια και κυρίως στις πολιτικές εκπομπές, ήταν συνειδητά, με ευθύνη της Κυβέρνησης και της διοίκησης της ΕΡΤ, απόν το ΔΗ.Κ.ΚΙ., μέχρι που αναγκασθήκαμε πριν από ένα, δύο μήνες και κάναμε αυτό που ποτέ δεν είχε ξαναγίνει, με δικαστικό επιμελητή να κάνουμε εξώδικη πρόσκληση διαμαρτυρίας και προς τη διοίκηση της ΕΡΤ και προς τις διοικήσεις των μεγάλων ιδιωτικών καναλιών, με κοινοποίηση προς τον κύριο Πρωθυπουργό και τον Υπουργό Τύπου, αλλά και το Εθνικό Ραδιοτηλεοπτικό Συμβούλιο, επισημαίνοντας τις ρητές και κατηγορηματικές υποχρεώσεις που πηγάζουν από το άρθρο 15 του Συντάγματος, αλλά και από το νόμο που ψήφισε η Βουλή το 1995, που διέπει τη λειτουργία και των κρατικών και των ιδιωτικών καναλιών, όπου εκεί ρητά αναφέρεται ότι σε όλες τις πολιτικές εκπομπές κρατικών και ιδιωτικών καναλιών -είναι υποχρεωμένοι οι εκδότες και οι διοικήσεις και η Κυβέρνηση έχει υποχρέωση επίσης να το εξασφαλίζει αυτόπρέπει, κύριοι συνάδελφοι, να εκπροσωπούνται όλα τα κόμματα που
βρίσκονται στη Βουλή.
Ελάτε, κύριε Πρωθυπουργέ, δώστε μας, επί τριάμισι χρόνια πόσος συνολικά χρόνος διατέθηκε στο ΔΗ.Κ.ΚΙ.;  Ούτε όσος διατίθεται σε εσάς σε μία ή δύο μέρες. Αυτή είναι η δημοκρατία σας. Να τη χαίρεσθε και μαζί με εσάς να τη χαίρονται και εκείνοι που εξακολουθούν να σας στηρίζουν, που ξεκίνησαν από το 1974, το 1975, το 1980, το 1985, γιατί πραγματικά τους ερέθισαν τα συνθήματα "δημοκρατία", "κοινωνική δικαιοσύνη", "εθνική αξιοπρέπεια", "ειρήνη" και άλλα, που εκφράζουν τις πανανθρώπινες αξίες
που είναι και οι βασικοί άξονες του ελληνικού πολιτισμού. Και ήρθε εδώ σήμερα ο κύριος Πρωθυπουργός, υποτιμώντας τη νοημοσύνη και του λαού και των Βουλευτών και όλων εμάς, να μας πει ούτε λίγο ούτε πολύ, ανάλογα με το τι τον βόλευε, άλλοτε χρησιμοποιώντας στοιχεία του Οκτώβρη του 1999 και άλλοτε του Γενάρη του 2000, ότι όλα πάνε καλά. Αυτά είναι θλιβερά φαινόμενα.
Κύριε Πρωθυπουργέ, κύριε απόντα Πρωθυπουργέ της χώρας, κύριε μεγάλε εκσυγχρονιστή, που χρησιμοποιείς τον εκσυγχρονισμό μαζί με την Κυβέρνησή σου και την ηγεσία τη σημερινή του ΠΑ.ΣΟ.Κ., για να επιβάλεις τις πιο σκληρές αντιλαϊκές πολιτικές οι οποίες ερήμωσαν την ύπαιθρο, απογοήτευσαν τους αγρότες, οδήγησαν σε αγανάκτηση τη νεολαία, τους μικρομεσαίους αλλά και τους ανθρώπους των γραμμάτων και της τέχνης. Για ποια δημοκρατία μπορείτε να μας μιλάτε, κύριοι της Κυβέρνησης του ΠΑ.ΣΟ.Κ., όταν αυτά τα τριάμισι χρόνια επίσης κατ' επανάληψη ως ΔΗ.Κ.ΚΙ., πάλι στα πλαίσια του θεσμικού ρόλου και με σοβαρότητα και υπευθυνότητα έστειλα στον Πρωθυπουργό, πριν παρθούν αποφάσεις πάνω σε κορυφαία εθνικά, οικονομικά και κοινωνικά ζητήματα, από τα οποία εξαρτάται το μέλλον της νεολαίας της πλειοψηφίας του λαού της χώρας και του έθνους, να καθήσουμε να κουβεντιάσουμε, πριν δεσμεύσετε τη χώρα.
Κι εσείς, κύριε Πρωθυπουργέ, άλλοτε δεν μπήκατε ούτε καν στον κόπο
να μας απαντήσετε τυπικά στις ελάχιστες φορές, που απαντήσατε δε, ήταν αστείες οι απαντήσεις, αρνούμενος τελείως κάθε προσπάθεια που κάναμε εμείς για εθνική συνεννόηση, που είναι αναγκαία να υπάρξει σε αυτές τις κρίσιμες για το έθνος, για την Ελλάδα, την ελληνική πραγματική οικονομία και το λαό, στιγμές.
'Οταν εσείς επίσης λέτε ότι οι συνθήκες είναι τέτοιες, κύριε Πρωθυπουργέ, που χρειάζεται εθνική συνεννόηση, δεν αντιλαμβάνεσθε ότι είσθε αντιφατικός και υποκρίνεσθε, όταν σας καταθέτουν τα τρία κόμματα της Βουλής, Κ.Κ.Ε., Συνασπισμός και ΔΗ.Κ.ΚΙ., μια κοινή πρόταση νόμου για την καθιέρωση της απλής αναλογικής, που την οφείλει η πολιτεία στη δημοκρατία, πολύ περισσότερο ακόμα και μια κυβέρνηση που λέει στα λόγια, σε αντίθεση με την πράξη, ότι θέλει να ονομάζεται προοδευτικό κόμμα, που δεν έχει καμιά σχέση. Είναι υποχρέωση απέναντι στους αγωνιζόμενους δημοκράτες 'Ελληνες πολίτες διαχρονικά. Κι εσείς μεθοδεύετε ούτε καν να έρθει για συζήτηση στη Βουλή. Και κλείνει η Βουλή χωρίς να έρθει για συζήτηση, ενώ θα έπρεπε μόνοι σας να το κάνετε αυτό. Και όταν δέχεσθε το νόμο που ψήφισε, τον αντιδημοκρατικό, τον προκλητικό, η Νέα Δημοκρατία, και με βάση τον οποίον έγιναν εκλογές του 1993, να τον κρατάτε έκτοτε και μέχρι σήμερα, προκαλώντας τη δημοκρατία, το περί δικαίου αίτημα του πολίτη λόγω της αναντιστοιχίας βούλησης, ψήφου και εδρών στη Βουλή και μεθοδεύετε, επαναλαμβάνω, να μη συζητηθεί καν, για ποια δημοκρατία μας μιλάτε και για ποια βούληση για εθνική συνεννόηση; Η εθνική συνεννόηση γίνεται πότε; 'Οταν αυτό κατοχυρώνεται θεσμικά. Και κατοχυρώνεται θεσμικά πότε; 'Οταν υπάρξει η απλή αναλογική, οπότε, θέλουν δεν θέλουν, τα μεγάλα κόμματα οδηγούνται σε κυβερνήσεις συνεργασίας στη βάση προγραμμάτων, στη βάση θέσεων. 'Οταν δεν το κάνετε αυτό, είσθε υποκριτές. 'Αλλα λέτε και άλλα κάνετε στην ουσία.
Και επειδή όσο θα περνάνε οι μέρες, το ξέρουμε, το έχουμε πληροφορηθεί, μπράβο σας, να χαίρεσθε και εδώ τη δημοκρατία σας και τον εκσυγχρονισμό, επιδίδεσθε σε μεθόδους που θυμίζουν τη δεκαετία του '50, του '60, και του '70, της σκληρής δεξιάς, όσο περνάνε οι μέρες, λοιπόν, πραγματικά αρχίζετε να πιέζετε. Ξέρουμε το φόβο που μας έχετε και χαιρόμαστε γι' αυτό, γιατί έτσι πέφτουν και οι τελευταίες μάσκες σας. 
Χρησιμοποιείτε το δέλεαρ της εξουσίας για να αποδεικνύετε ότι από
κίνημα της αλλαγής που ήταν το ΠΑ.ΣΟ.Κ., το μετατρέψατε εσείς σε κόμμα της πιο θλιβερής παρασκηνιακής συναλλαγής δυναμιτίζοντας την ίδια τη δημοκρατία και βασικούς κανόνες στη λειτουργία της δημοκρατίας.
'Αλλοτε δε, όσο περνάνε οι ημέρες, χρησιμοποιείτε εκβιαστικά
διλήμματα. Και είμαστε βέβαιοι ότι θα χρησιμοποιήσετε και πάλι το ίδιο ψευτοδίλημμα, το ίδιο εκβιαστικό δίλημμα που πλήττει ευθέως τη δημοκρατία και τους δημοκρατικούς θεσμούς, που το χρησιμοποιήσατε και το 1996 και στις ευρωεκλογές, μην ψηφίζετε ΔΗ.Κ.ΚΙ., μην ψηφίζετε Συνασπισμό, μην ψηφίζετε Κ.Κ.Ε., γιατί θα έλθει η δεξιά. Τι χειρότερο θα κάνει η δεξιά από αυτά που κάνατε εσείς, αφού εσείς είστε η νέα δεξιά, η οποία με τις διαπλοκές που έχετε, έχετε περάσει τις πιο σκληρές αντιλαϊκές επιλογές εξαπατώντας πολιτικά το λαό που νομίζει ότι κυβερνάται η χώρα από προοδευτικό κόμμα, που χρησιμοποιεί απατηλά το όνομα Πανελλήνιο Σοσιαλιστικό Κίνημα χωρίς να έχει καμία μα καμία σχέση με σοσιαλισμό; Και περνάτε αυτά που δεν θα μπορούσε να περάσει λόγω των αντιστάσεων των εργαζομένων, των μαζικών κινημάτων των πολιτών, η γνωστή στο λαό Νέα Δημοκρατία συντηρητική παράταξη.
Επειδή θα χρησιμοποιήσετε το ίδιο, μαζί και με τις άλλες αθλιότητες που χρησιμοποιείτε εν γνώσει του κ. Σημίτη -και αποδείχθηκε σήμερα σε πολλά σημεία ότι είναι εν γνώσει και είναι πίσω απ'όλες τις μεθοδεύσειςσας απαντάμε -και εμείς απαντήσαμε έγκαιρα, εδώ και έξι με οκτώ μήνες, που εκφράστηκε αυτό και μέσα από την αφίσα μας- το εξής: 'Οχι στη δεξιά πολιτική. Απλή αναλογική για κυβέρνηση πραγματικά προοδευτική, που να υπηρετεί την ουσιαστική δημοκρατία -πολιτική και οικονομική- αλλά και να υπηρετεί και τα συμφέροντα των σύγχρονων μη προνομιούχων Ελλήνων.
Εάν δεν θέλατε την επομένη μέρα των εκλογών, αλλά και στο μέλλον, οποτεδήποτε γίνουν και άλλες εκλογές, μετά από τέσσερα, οκτώ, δώδεκα χρόνια, τη δεξιά πολιτική που πλήττει σαφώς τα συμφέροντα των λαϊκών στρωμάτων και της νεολαίας μας, τότε στο χέρι σας ήταν, αποκλειστικά
αρμόδιος ήσασταν εσείς, να θεσμοθετήσετε, αφού το ζητούσαν και τα τρία προοδευτικά κόμματα της Βουλής, την απλή αναλογική. Οπότε, δεν υπήρχε ποτέ περίπτωση όχι στις 9 του Απρίλη του 2000 αλλά ούτε και το 3000 να ξαναβγεί αυτοδύναμο κόμμα που κρυφά ή φανερά θέλει να προωθήσει τη δεξιά πολιτική, την αντιλαϊκή πολιτική, τη βάρβαρη νεοφιλελεύθερη πολιτική. 
'Αρα, αυτά τα λέτε όχι γιατί ενδιαφέρεσθε να μην εφαρμοσθεί η δεξιά
πολιτική, αντιλαϊκή πολιτική, αλλά γιατί θέλετε να συνεχίσετε την πολιτική εξαπάτηση του λαού. Να σας ψηφίσει στις 9 του Απρίλη αποδυναμώνοντας τα μικρότερα κόμματα, ώστε να συνεχίσετε από τη μια μεριά την αλαζονεία της εξουσίας, που την έζησε ο ελληνικός λαός -και σήμερα τη ζήσαμε- και από την άλλη μεριά, να συνεχίσετε πιο σκληρή, απ'ό,τι μέχρι σήμερα, αντιαγροτική, αντιεργατική, αντιλαϊκή και αντιδημοκρατική πολιτική.
Και αυτό, άλλωστε, προκύπτει σαφώς, επειδή μιλήσατε, κύριε Πρωθυπουργέ, απόντα, για ΟΝΕ και πετύχατε τα κριτήρια, που περιέχονται αυτά στις δεσμεύσεις που εσείς υποσχεθήκατε ότι θα ολοκληρώσετε, αν πάρετε την ψήφο του λαού στις 9 του Απρίλη, κατά τη Σύνοδο Κορυφής στην Ευρώπη στις 20 Ιουνίου, μέσα από το αναθεωρημένο, επικαιροποιημένο, όπως το λέτε με το νεολογισμό σας, πρόγραμμα σύγκλισης, που το υποβάλατε χωρίς να το καταθέσετε στη Βουλή, χωρίς να συζητηθεί στη Βουλή, χωρίς να ψηφιστεί από τη Βουλή, δεσμεύοντας αντιδημοκρατικά τις κυβερνήσεις της επόμενης της 9ης Απριλίου ημέρας. 'Οποιους αποφασίσει ο ελληνικός λαός. 
Γι'αυτό αποφεύγετε τη συζήτηση επί της ουσίας, γι'αυτό και δεν
απαντάτε στην επιστολή που σας έστειλα, να κάνουμε σε επίπεδο Αρχηγών πέντε τουλάχιστον -μια σε κάθε μεγάλο κανάλι- συζητήσεις επί προγραμμάτων.
Και σας έβαλα το πρώτο θέμα, κύριε Πρωθυπουργέ, να συζητήσουμε
ενώπιον του ελληνικού λαού, όχι μονολογώντας, την μετά ΟΝΕ εποχή. Οπότε εκεί, θέλατε δεν θέλατε, θα παίρνατε θέση, αφού αποφεύγετε να πάρετε θέση εδώ στο ναό της δημοκρατίας, τι θα κάνετε με το ασφαλιστικό, το συνταξιοδοτικό, τις εργασιακές σχέσεις. Εκεί θα αποδεικνυόταν επίσης ότι σε αντίθεση  με αυτά τα ψεύτικα  μεγάλα λόγια, τις υποσχέσεις τις προεκλογικές που δίνατε και εσείς και η Νέα Δημοκρατία -που και αυτή έχει την ίδια πολιτική με εσάς- έχετε πει στους Ευρωπαίους ότι από την επόμενη ημέρα θα εφαρμόσετε, όπως το λέει ακριβώς το πρόγραμμα που στείλατε στην Ευρώπη,  πάγωμα μισθών, ημερομισθίων και συντάξεων. Και, μάλιστα, σε άλλη παράγραφο αυτού του προγράμματος τι λέτε επί λέξει; Λέτε ότι οι αυξήσεις στους μισθούς, στα ημερομίσθια και στις συντάξεις, το 2001 και το 2002 θα είναι 2,1% και 2,2% .
Εκεί θα διαπιστωνόταν -όπως και εδώ θα διαπιστωνόταν, εάν θα κάναμε
ουσιαστικό διάλογο- ότι επίσης αυτά που υπόσχεσθε περί φορολογικών ελαφρύνσεων είναι τελείως αντίθετα από εκείνα που έχετε περιλάβει με την υπογραφή του κ. Παπαντωνίου στο αναθεωρημένο πρόγραμμα σύγκλισης που στείλατε ερήμην της Βουλής και του λαού με κρυφά αποκόμματα, όπου εκεί αναφέρεται ως τρίτη δέσμευση ότι θα συνεχισθεί η δημοσιονομική πειθαρχία. 
Τι σημαίνει δημοσιονομική πειθαρχία; Επιτέλους, ας σεβαστούμε λίγο
τον απλό πολίτη. Ας σεβαστούμε κάποια στιγμή, αν υπάρχει συνείδηση ακόμη, τον ελληνικό λαό. Σημαίνει από τη μία μεριά αύξηση των φορολογικών εσόδων. 'Αρα, αντί για ελαφρύνσεις, έχετε στείλει στην Ευρώπη -και τους είπατε: καθίστε πρώτα να πάρω την ψήφο του κόσμου, χωρίς να ξέρει τι δεσμεύσεις έχω πάρει- ότι θα βάλετε φορολογικές επιβαρύνσεις στους μικρομεσαίους, στους αγρότες, στους εργαζόμενους, στους  συνταξιούχους.  Από την άλλη μεριά των δαπανών, τι σημαίνει δημοσιονομική πειθαρχία; Εάν θέλετε να μιλήσουμε σοβαρά και υπεύθυνα, σημαίνει περαιτέρω μείωση των κρατικών δαπανών, άρα περαιτέρω μείωση των κοινωνικών δαπανών, άρα περαιτέρω μείωση των κοινωνικών παροχών και αύξηση της ανεργίας, κυρίες και κύριοι συνάδελφοι.
Μα αυτός είναι και ο λόγος που πάτε πρόωρα στις εκλογές, γελοιοποιώντας και το Σύνταγμα αλλά και την ίδια τη δημοκρατία, που άκουσα σήμερα τον κύριο Πρωθυπουργό εδώ να λέει ότι πρέπει να βγει κυβέρνηση με νωπή την εντολή, για να διαπραγματευθεί μέχρι τις 20 Ιουνίου τους ευνοϊκούς όρους για την ένταξη της δραχμής έναντι του ευρώ. Σοβαρά συζητάτε; Σε ποιους τα λέτε αυτά; Λίγο ντροπή δεν υπάρχει;
Μα από τη στιγμή που υποβάλατε, γιατί σας το ζήτησαν οι Ευρωπαίοι, το
αναθεωρημένο ή επικαιροποιημένο πρόγραμμα σύγκλισης το Δεκέμβριο του '99, όπως λέει και η λέξη αναθεωρημένο ή εκσυγχρονισμένο, σημαίνει ότι το προηγούμενο πρόγραμμα σύγκλισης, που το είχατε υποβάλει και που ήταν να ισχύσει μέχρι και το 2000, απέτυχε. Απέτυχε ακόμα και στους  αριθμούς σε σχέση με τον πληθωρισμό.  Γι' αυτό σας υποχρέωσε, αφού τους δώσατε τα πάντα με το Ελσίνκι στα εθνικά θέματα -αυτή είναι αλήθεια, κυρίες και κύριοι συνάδελφοι, τους τα δώσατε όλα με το Ελσίνκι- για να σας δώσουν το εισιτήριο με πολιτικά και όχι με οικονομικά κριτήρια, γιατί δεν τα πιάσατε τα οικονομικά κριτήρια, ούτε τον πληθωρισμό τον πιάσατε, ώστε σε συνδυασμό με το επικαιροποιημένο πρόγραμμα σύγκλισης, που σας είπαν να υποβάλετε η Κεντρική Ευρωπαϊκή Τράπεζα  και οι άλλοι, με τρομακτικές νέες δεσμεύσεις από την επόμενη ημέρα των εκλογών για τα λαϊκά στρώματα, σας είπαν το "οκέι" με πολιτικά κριτήρια. Και, ακριβώς, πήγατε σε πρόωρες εκλογές, για να μην ξέρει ο κόσμος, αφού έχετε και τη διαπλοκή με τα μεγάλα κανάλια, που δεν λένε κουβέντα περί αυτού, να του κλέψει την ψήφο στις 9 Απριλίου και μετά αφού περάσουν τριάμισι χρόνια, να βγείτε να τους πείτε και πάλι λόγια παχιά, ψεύτικα μεγάλα λόγια.
Και, βέβαια, θα βρείτε αποδέκτες κάποιους οι οποίοι ξεχνάνε εύκολα,
όπως έλεγε για το Σκοπιανό ο κ. Μητσοτάκης όταν ήταν Πρωθυπουργός.
Δεν φέρατε λοιπόν στη Βουλή να συζητήσουμε το αναθεωρημένο πρόγραμμα πριν το στείλετε στην Ευρώπη, το οποίο βάζει τα δεσμά στα χέρια των λαϊκών στρωμάτων. Θα μας μιλήσετε για δημοκρατία και θα πείτε ότι θέλετε διάλογο επί της ουσίας; Αν δεν συζητήσει η Βουλή -όπως δεν συζήτησε- το πρόγραμμα σύγκλισης, από το οποίο εξαρτάται το μέλλον της Ελλάδας, του εργαζόμενου, του αγρότη, της νεολαίας, ποια συζήτηση επί της ουσίας λέτε, κύριε Πρωθυπουργέ, ότι θέλετε με τα κόμματα; Για ποια θέματα; Για το αν θα πάει η πορεία των πολιτών μέχρι την Αμερικάνικη Πρεσβεία; Για το αν θα υπάρξει υποκριτικός έλεγχος στις δαπάνες των κομμάτων την προεκλογική περίοδο; Αυτόν εσείς θεωρείτε ουσιαστικό διάλογο; Ας το κρίνει αυτό η Βουλή, αλλά κυρίως ας το κρίνει ο απλός 'Ελληνας πολίτης.
'Οσον αφορά τα θέματα των εκλογικών δαπανών και εδώ πάλι το ΔΗ.Κ.ΚΙ., επειδή είναι ουσιαστικό κίνημα, λέει την αλήθεια στο λαό και δεν πράττει άλλα απ' αυτά που λέει. Εμείς σας καλέσαμε δημόσια ως κόμμα, επειδή είναι σαφέστατοι και διαφανείς οι πόροι μας από τις κρατικές επιχορηγήσεις που πήραμε αυτά τα τριάμισι χρόνια, την ημέρα που εξήγγειλε ο κύριος Πρωθυπουργός τις εκλογές και άρχισε η προεκλογική περίοδος και είπαμε να ξεκινήσετε πρώτα από το ΔΗ.Κ.ΚΙ. από τη Χαλκοκονδύλη. Σας καλώ, και αυτήν τη στιγμή, να εγκατασταθούν από το πρωί μέχρι το βράδυ στα ταμεία των κομμάτων ελεγκτές Δημόσιας Διοίκησης και οικονομικοί ελεγκτές κατά το νόμο περί ελέγχου των οικονομικών των κομμάτων, ώστε να ελέγχονται εν τη γενέση τους οι πάσης φύσεως δαπάνες των κομμάτων στην προεκλογική περίοδο.
Μιλήσαμε και πάλι σε ώτα μη ακουώντων. Αφήστε την υποκρισία.  Επιτέλους, σεβαστείτε κάτι. Τα διαλύσατε όλα, δημοκρατία, θεσμούς, περιφρονήσατε τον απλό πολίτη. Τουλάχιστον σε κάποια ζητήματα που έχουν να κάνουν με το ήθος της πολιτικής, ούτε εκεί δέχεστε να υπάρξει έλεγχος; Αλλά πώς να δεχθείτε, αφού τα δισεκατομμύρια ρέουν στα κομματικά σας ταμεία; Δισεκατομμύρια κοστίζουν οι διαφημίσεις σας.
Βρήκε ο Πρωθυπουργός -τι αστεία πράγματα, τι αθλιότητες- να πει ότι το ΔΗ.Κ.ΚΙ. έκανε διαφήμιση από τις ευρωεκλογές μέχρι τώρα ύψους εκατό εκατομμυρίων. Τι θα κάνουμε, κύριε Υπουργέ, αφού εσείς μας αποκλείσατε επί τριάμισι χρόνια;
Εγώ ήμουν Υπουργός Οικονομικών επί οκτώ χρόνια και Ηπειρώτης μάλιστα.  Τότε έγραφαν οι εφημερίδες ότι ήμουν τσιγκούνης, "είχα καβούρια στις
τσέπες μου"  και τα αντίθετα είπαν όταν έπαψα να είμαι Υπουργός, ότι τάχα τα έδωσα όλα. Ασφαλώς, επειδή ήξερα ποια είναι η λογική σας και η πρακτική σας και τι διαπλοκές έχετε στο παρασκήνιο με τα κανάλια και τις εφημερίδες, τα λεφτά της κρατικής επιχορήγησης και των τεσσάρων αυτών ετών εμείς τα βάλαμε στην άκρη. Δεν νοικιάσαμε πολυτελή γραφεία. Εμείς έχουμε έναν όροφο σε μια παλιά πολυκατοικία στη Χαλκοκονδύλη, εκεί όπου ξεκινήσαμε. Δεν πήραμε στρατιές υπαλλήλων και επαγγελματικών στελεχών. 
Γι' αυτό ζητάμε στην πράξη και όχι στα λόγια να γίνεται έλεγχος κατά
τη γένεση των δαπανών, γιατί εμάς είναι διαφανέστατοι οι πόροι. Εσάς δεν είναι διαφανέστατοι και της Νέας Δημοκρατίας δεν είναι, που και αυτή υποκρίνεται.
Εσείς χρησιμοποιήσατε και συνεχίζετε να χρησιμοποιείτε κρατικά έσοδα, έσοδα της Ευρωπαϊκής 'Ενωσης και κάνετε διαφήμιση κομματική. Και το απέκρυψε αυτό στην ομιλία του ο κύριος Πρωθυπουργός. Αυτές λέγονται κουτοπονηριές. Αυτές λέγονται αθλιότητες. Αυτό δεν είναι υπεύθυνη πολιτική, κύριε Πρωθυπουργέ και κύριοι της Κυβέρνησης. Αυτό είναι μία σαφής συνειδητή προσπάθεια πολιτικού αποπροσανατολισμού του λαού.
Εθνικό Ραδιοτηλεοπτικό Συμβούλιο. Σήμερα τελειώνει η βουλευτική
θητεία, κυρίες και κύριοι συνάδελφοι.
Μπράβο σας, κύριοι της Κυβέρνησης! Μπράβο σας για τον εκσυγχρονισμό και τη δημοκρατία σας!
'Εγινε Εθνικό Ραδιοτηλεοπτικό Συμβούλιο μετά τις εκλογές του Σεπτεμβρίου του 1996, όταν το ΔΗ.Κ.ΚΙ. με την ψήφο του λαού κατά το Σύνταγμα, τους δημοκρατικούς κανόνες, ήταν κόμμα της Βουλής. Εσείς ζητήσατε από όλα τα κόμματα εκτός από το ΔΗ.Κ.ΚΙ. να ορίσουν εκπρόσωπο 
στο Εθνικό Ραδιοτηλεοπτικό Συμβούλιο. Κλείνει η περίοδος και το ΔΗ.Κ.ΚΙ.  -είναι τόσο μεγάλη η δημοκρατική σας ευαισθησία και ο εκσυγχρονισμός σας-δεν είχε εκπρόσωπο στο Εθνικό Ραδιοτηλεοπτικό Συμβούλιο.
Τα θέματα είναι κατά συνέπεια ουσιαστικά. Θέματα που έχουν σχέση με
τη δημοκρατία. 'Οση προσπάθεια και αν κάνετε να τα κρύψετε αυτά, τα έχει πιάσει ο ελληνικός λαός και θα σας δώσει απάντηση. Και ας χρησιμοποιήσετε αθλιότητες από εδώ και πέρα και ψευτοδιλήμματα. Θα ήθελα μόνο να σας πω μία κουβέντα σαν πρώην συντρόφους, που παλέψαμε είκοσι ένα χρόνια.
Η καρέκλα μπορεί να αρέσει πολύ σε κάποιους. Το δίδαγμα που εγώ έχω
από την εμπειρία μου ξέρετε ποιο είναι; Στις δημοκρατίες, έστω και τις κατ' επίφαση δημοκρατίες, πρέπει να λειτουργούν εκείνοι που πάνε σε κυβέρνηση κατά τέτοιον τρόπο, ώστε όταν παύσουν να είναι Υπουργοί, Βουλευτές, να τους σέβεται και να τους εκτιμά ο λαός. Εσείς καταφέρατε, όπως μετεξελιχθήκατε, να γίνετε ένας μηχανισμός νομής και αναδιανομής της κομματικής εξουσίας και μέσα από τις διαπλοκές να εκφυλίζετε και το σοσιαλιασμό, χρησιμοποιώντας τη φράση "σοσιαλιστικό κίνημα" για να κάνετε τα τελείως αντίθετα, χρησιμοποιώντας και την ηγεσία σε μεγάλο βαθμό του μαζικού κινήματος, που την ελέγχετε κομματικά.
Ασφαλώς, κυρίες και κύριοι συνάδελφοι, αυτό δεν εξυπηρετεί την υπόθεση της δημοκρατίας. Αυτό εξυπηρετεί προσωπικά συμφέροντα και προσωπικές πολιτικές στρατηγικές. Αυτό δεν πρόκειται να το ανεχθεί άλλο ο απλός 'Ελληνας πολίτης και γι'αυτό θα δώσει ηχηρή απάντηση και στη Νέα Δημοκρατία και σε σας, που ο ένας αντιγράφει την πολιτική και την ιδεολογία του άλλου, όπως αποδείχθηκε και απόψε με την αντιπαράθεση την ανούσια που έγινε μεταξύ του κ. Καραμανλή και του κ. Σημίτη.
Επειδή το σύνθημα και του ΠΑ.ΣΟ.Κ. και της Νέας Δημοκρατίας είναι για το μέλλον και για νέα ξεκινήματα, το σύνθημά μας, που είναι μεστού περιεχομένου, που το εννοούμε, που γι'αυτό αγωνιστήκαμε, γι'αυτό συνεχίζουμε να αγωνιζόμαστε συνεχίζοντας την ιστορία της δημοκρατικής παράταξης -και επειδή έτυχε να παρευρίσκονται και νέα παιδιά στην ομιλία μου- είναι το εξής: "Το μέλλον ξεκίνησε με Νέα Δημοκρατία και ΠΑ.ΣΟ.Κ., αλλά χωρίς τον άνθρωπο. Εμείς αγωνιζόμαστε ανυποχώρητα, ώστε το μέλλον να συνεχιστεί για τον άνθρωπο και όχι για τους αριθμούς".
Eμείς στο ΔΗ.Κ.ΚΙ. είμαστε οι μαχητές της πολιτικής, που θέλουμε μαζί με τον  πολίτη, σεβόμενοι τον πολίτη, να τον αναδείξουμε και πάλι ως πρωταγωνιστή των πολιτικών εξελίξεων από το βράδυ της 9ης Απριλίου για μια άλλη πορεία της χώρας, για μια πορεία η οποία θα υπηρετεί την πραγματική, την παραγωγική οικονομία  προς όφελος του ανθρώπου, με πολιτισμό, με ανάδειξη των πανανθρώπινων αξιών, φιλοπατρία, κοινωνική δικαιοσύνη, ειρήνη, δημοκρατία, αξιοπρέπεια του ατόμου, εθνική αξιοπρέπεια. Και αυτή είναι η μεγάλη ιδεολογική και πολιτική διαφορά μας με σας και τη Νέα Δημοκρατία.
Εσείς υποθηκεύετε το μέλλον των παιδιών μας με τη λογική των αριθμών και την πολιτική των αριθμών που αδιαφορεί για τα παιδιά, για τη νεολαία, η οποία βλέπει μπροστά της το φάσμα της ανεργίας, της αύξησης της εγκληματικότητας.
Εσείς αδιαφορείτε για τον αγρότη, ο οποίος επί ένδεκα χρόνια βλέπει κάθε χρόνο να μειώνεται το εισόδημά του, να γίνεται έρμαιο των μεγάλων
μεσαζόντων, που του παίρνουν όποτε θέλουν όσο θέλουν και πληρώνουν όποτε θέλουν και πολλες φορές ποτέ το ελάχιστο αυτό τίμημα της πώλησης των προϊόντων.
Και εμείς αγωνιζόμαστε, αλλά εσείς αδιαφορείτε για τους συνταξιούχους και μια σειρά άλλα ζητήματα.
Κυρίες και κύριοι συνάδελφοι, ένιωσα την ανάγκη με την ευκαιρία αυτής της συζήτησης και αφού ο κύριος Πρωθυπουργός επεκτάθηκε σε όλα τα πράγματα, να αναφέρω τριάντα ημέρες πριν τις εκλογές στον ελληνικό λαό αυτές τις σκέψεις, κάνοντας και ένα μερικό απολογισμό και της δουλειάς που έκανε η Κοινοβουλευτική Ομάδα του Δημοκρατικού Κοινωνικού Κινήματος μέσα στη Βουλή. Παρ' ότι ο λαός μας έδωσε μόνο 4,5%, με την καθημερινή παρουσία όλων μας και εμένα και των Βουλευτών πολλές φορές εδώ στη Βουλή αυτά τα τριάμισι χρόνια λειτουργήσαμε στην ουσία ως η αξιωματική αντιπολίτευση, γιατί δεν υπήρχε αξιωματική αντιπολίτευση, λόγω της ιδεολογικοπολιτικής ταύτισης ΠΑ.ΣΟ.Κ. και Νέας Δημοκρατίας.
Και πραγματικά κλείνουμε αυτήν την ημέρα αυτής της βουλευτικής
περιόδου έχοντας τη συνείδησή μας εντάξει, ότι κάναμε πολλαπλάσιο έργο καθημερινά και μέσα στη Βουλή και έξω από τη Βουλή, σε σχέση με τη μικρή δύναμη που μας είχε δώσει ο ελληνικός λαός. Και είναι κατανοητό και το ξέρετε πολύ καλά εσείς στη Βουλή ότι πολλές φορές το ΔΗ.Κ.ΚΙ. με τις θέσεις του έσυρε πίσω και άλλα κόμματα Αντιπολίτευσης και Βουλευτές Συμπολίτευσης. Και αναγκάσαμε την Κυβέρνηση να πάρει πίσω διατάξεις που ήταν σε βάρος των λαϊκών στρωμάτων.
Εμείς λοιπόν με ψηλά το κεφάλι, κλείνοντας αυτήν τη βουλευτική περίοδο, απευθυνόμαστε στον 'Ελληνα πολίτη και του λέμε να μας αυξήσει σημαντικά τη δύναμή μας, γιατί το ΔΗ.Κ.ΚΙ. είναι το δικό του κίνημα, είναι η δική του φωνή, είναι μακριά από διαπλοκές. 'Ενα μόνο αφεντικό αναγνωρίζει το ΔΗ.Κ.ΚΙ.: τον απλό 'Ελληνα πολίτη, τον κυρίαρχο ελληνικό λαό. Γι' αυτό και τους καλούμε τους πολίτες να έρθουν μαζί μας, να δώσουμε τη μάχη για μια άλλη Ελλάδα πραγματικά δημοκρατική. 
(Χειροκροτήματα από την πτέρυγα του ΔΗ.Κ.ΚΙ.)
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση
προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας, κ. Κώστα Καραμανλή, σε επίπεδο Αρχηγών κομμάτων, με θέμα "Τους όρους και τις προϋποθέσεις της προεκλογικής πολιτικής αντιπαράθεσης των κομμάτων".
Κύριοι συνάδελφοι, έχω την τιμή να ανακοινώσω στο Σώμα ότι τη
συνεδρίασή μας παρακολούθησαν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια Χρόνια 'Εντυπης Παράδοσης του Νεοελληνισμού" τριάντα οκτώ μαθητές και τρεις συνοδοί δάσκαλοι από το 3ο Δημοτικό Σχολείο Καλαμπάκας Τρικάλων.
Η Βουλή τους καλωσορίζει.
(Χειροκροτήματα)
'Εχω την τιμή να ανακοινώσω στο Σώμα ότι οι Ειδικές Μόνιμες Επιτροπές απόδημου ελληνισμού και θεσμών και διαφάνειας υποβάλλουν τις εκθέσεις τους, σύμφωνα με το άρθρο 43Α, παράγραφος 4 του Κανονισμού της Βουλής, οι οποίες καταχωρίζονται στα Πρακτικά.
Οι εκθέσεις των Ειδικών Μόνιμων Επιτροπών απόδημου ελληνισμού και θεσμών και διαφάνειας έχουν ως εξής:
(Το κείμενο των εκθέσεων των Επιτροπών υπάρχει στο τεύχος των
Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Η Διακομματική Κοινοβουλευτική Επιτροπή "Για τη μελέτη και
αντιμετώπιση του προβλήματος των ναρκωτικών"
υποβάλλει την έκθεσή της, σύμφωνα με το άρθρο 45, πάγραφος 2 του Κανονισμού της Βουλής.
Η έκθεση για τη μελέτη και αντιμετώπιση του προβλήματος των
ναρκωτικών καταχωρίζεται στα Πρακτικά και έχει ως εξής:
(Η σχετική έκθεση υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών των παρακάτω συνεδριάσεων: της Τετάρτης 9 Φεβρουαρίου 2000, της Τρίτης 22 Φεβρουαρίου 2000, της Παρασκευής 25 Φεβρουαρίου 2000, της Δευτέρας 28 Φεβρουαρίου 2000, της Τρίτης 29 Φεβρουαρίου 2000, της Τετάρτης 1 Μαρτίου 2000 το πρωί και της Τετάρτης 1 Μαρτίου 2000 το απόγευμα, της Πέμπτης 2 Μαρτίου 2000, της Παρασκευής 3 Μαρτίου 2000, της Δευτέρας 6 Μαρτίου 2000, της Τρίτης 7 Μαρτίου 2000, της Τετάρτης 8 Μαρτίου 2000, της Πέμπτης 9 Μαρτίου 2000 και της Παρασκευής 10 Μαρτίου 2000.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης):  Παρεσχέθη η ζητηθείσα εξουσιοδότηση.
Κύριοι συνάδελφοι, αύριο έχουμε την ορκωμοσία του Προέδρου της Δημοκρατίας. Παρακαλούνται οι κύριοι Βουλευτές να είναι όλοι εδώ.
Επίσης εύχομαι σε όλους προσωπική επιτυχία.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Και σε σας, κύριε
Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 16.42' λύεται η συνεδρίαση για
αύριο ημέρα Σάββατο 11 Μαρτίου 2000 και ώρα 11.30' με αντικείμενο εργασιών του Σώματος: "Ορκωμοσία, σύμφωνα με το άρθρο 33 του Συντάγματος, του εκλεγέντος Προέδρου της Δημοκρατίας κ. Κωνσταντίνου Δημ. Στεφανόπουλου", σύμφωνα με την ειδική ημερήσια διάταξη που έχει διανεμηθεί.
Ο ΠΡΟΕΔΡΟΣ                                      ΟΙ ΓΡΑΜΜΑΤΕΙΣ

