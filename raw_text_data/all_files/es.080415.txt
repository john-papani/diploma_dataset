(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΚΣΤ΄
Τρίτη 15 Απριλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Ι. Τραγάκη, Δ. Χριστοφιλογιάννη,  Ε. Κωνσταντινίδη, Μ. Γιαννάκη, Γ. Βαγιωνά, Κ. Τσιάρα και Κ. Γείτονα, σελ.
3. Ανακοινώνεται ότι τη συνεδρίαση παρακολουθούν μαθητές από το Γενικό Λύκειο Σκιάθου, το 2ο Γυμνάσιο Κρύας Βρύσης Πέλλας και το Γυμνάσιο Προμάχων Πέλλας, σελ.
4. Επί Διαδικαστικού θέματος, σελ.
5. Επί Προσωπικού θέματος, σελ.
6. Ανακοινώνεται ότι ο Υπουργός Δικαιοσύνης διεβίβασε στη Βουλή μηνυτήρια αναφορά περί «Ποινικής ευθύνης των Υπουργών» κατά των πρώην Υπουργών Δημόσιας Τάξης κ. Γ. Βουλγαράκη και Β. Πολύδωρα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Οικονομίας και Οικονομικών i) σχετικά με το μέλλον των συνεταιριστικών εργοστασίων Ξάνθης.
ii) σχετικά με την άνοδο του τιμαρίθμου, σελ.
β) Προς τον Υπουργό Απασχόλησης και Κοινωνικής Προστασίας, σχετικά με τη λειτουργία της Επαγγελματικής Σχολής Ατόμων με Ειδικές Ανάγκες (το ΑμΕΑ) του Οργανισμού Απασχόλησης Εργατικού Δυναμικού (ΟΑΕΔ) στο Δήμο Γαλατσίου Αττικής, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών.
Η Διαρκής Επιτροπή Κοινωνικών Υποθέσεων καταθέτει τις Εκθέσεις της στα σχέδια νόμων του Υπουργείου Μεταφορών και Επικοινωνιών:
i) «Κύρωση του Μνημονίου Κατανόησης για συνεργασία στους τομείς των ταχυδρομείων, των τηλεπικοινωνιών και των τεχνολογιών πληροφορικής μεταξύ του Υπουργείου Μεταφορών και Επικοινωνιών της Ελληνικής Δημοκρατίας και του Υπουργείου Επικοινωνιών και Τεχνολογιών Πληροφορικής της Αραβικής Δημοκρατίας της Αιγύπτου». σελ. 
ii) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για συνεργασία στους τομείς των ταχυδρομείων και ηλεκτρονικών επικοινωνιών», σελ.
2. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών : «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού θέματος:
ΠΑΠΟΥΤΣΗΣ Χ., σελ.
ΣΟΥΡΛΑΣ Γ., σελ.

Β. Επί Προσωπικού θέματος:
ΕΞΑΡΧΟΣ Β., σελ.
ΚΟΝΤΟΣ Α., σελ.
ΣΑΧΙΝΙΔΗΣ Φ., σελ.

Γ. Επί των αναφορών και ερωτήσεων:
ΚΑΛΑΝΤΖΑΚΟΥ Σ., σελ.
ΚΕΓΚΕΡΟΓΛΟΥ Β., σελ.
ΛΕΓΚΑΣ Ν., σελ.
ΜΠΕΖΑΣ Α., σελ.
ΝΙΚΟΛΑΪΔΟΥ Β., σελ.
ΣΓΟΥΡΙΔΗΣ Π., σελ.

Δ. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΜΟΙΡΙΔΗΣ Ι., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Α., σελ.
ΔΡΑΓΑΣΑΚΗΣ Ι., σελ.
ΕΞΑΡΧΟΣ Β., σελ.
ΚΑΛΑΝΤΖΑΚΟΥ Σ., σελ.
ΚΑΝΕΛΛΟΠΟΥΛΟΥ Κ., σελ.
ΚΑΡΑΣΜΑΝΗΣ Γ., σελ.
ΚΟΝΤΟΣ Α., σελ.
ΚΟΡΟΒΕΣΗΣ Π., σελ.
ΚΟΥΜΠΟΥΡΗΣ Δ., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΚΟΣ Ι., σελ.
ΛΕΓΚΑΣ Ν., σελ.
ΜΑΓΚΡΙΩΤΗΣ Ι., σελ.
ΜΕΡΕΝΤΙΤΗ Α., σελ.
ΝΑΣΙΩΚΑΣ Ε., σελ.
ΝΕΡΑΝΤΖΗΣ Α., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Α., σελ.
ΠΑΠΑΧΡΗΣΤΟΣ Ε., σελ.
ΠΑΠΟΥΤΣΗΣ Χ., σελ.
ΠΕΤΣΑΛΝΙΚΟΣ Φ., σελ.
ΠΟΛΑΤΙΔΗΣ Η., σελ.
ΡΑΓΙΟΥ-ΜΕΝΤΖΕΛΟΠΟΥΛΟΥ Ν., σελ.
ΡΟΝΤΟΥΛΗΣ Α., σελ.
ΣΑΧΙΝΙΔΗΣ Φ., σελ.
ΣΓΟΥΡΙΔΗΣ Π., σελ.
ΣΙΔΗΡΟΠΟΥΛΟΣ Α., σελ.
ΣΟΥΡΛΑΣ Γ., σελ.
ΣΤΑΪΚΟΥΡΑΣ Χ., σελ.
ΤΖΑΜΤΖΗΣ Ι., σελ.
ΧΑΡΑΚΟΠΟΥΛΟΣ Μ., σελ.



        ΠΡΑΚΤΙΚΑ ΒΟΥΛΗΣ
        Η΄ ΑΝΑΘΕΩΡΗΤΙΚΗ ΒΟΥΛΗ
        ΙΒ΄ ΠΕΡΙΟΔΟΣ 
        ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
        ΣΥΝΟΔΟΣ Α΄
        ΣΥΝΕΔΡΙΑΣΗ  ΡΚΣΤ΄
        Τρίτη 15 Απριλίου 2008
        Αθήνα, σήμερα στις 15 Απριλίου 2008, ημέρα Τρίτη και ώρα 18.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
        ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
        Παρακαλείται ο κύριος Γραμματέας να ανακοινώσει τις αναφορές προς το Σώμα. 
        (Ανακοινώνονται προς το Σώμα από το Βουλευτή κ. Βασίλειο  Κεγκέρογλου, Βουλευτή Ηρακλείου, τα ακόλουθα:
        Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Πλωμαρίου Νομού Λέσβου ζητεί χρηματοδότηση για την εκπόνηση μελετών, σχετικά με τον καθορισμό σε περιοχές του, των ορίων του αιγιαλού.
        2) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Πλωμαρίου Νομού Λέσβου ζητεί χρηματοδότηση, για τη διαμόρφωση της πλατείας του Τοπικού Διαμερίσματος Πλαγιάς.
        3) Ο Βουλευτής Λέσβου κ. ΙΩΑΝΝΗΣ  ΓΙΑΝΝΕΛΛΗΣ - ΘΕΟΔΟΣΙΑΔΗΣ  κατέθεσε αναφορά με την οποία  ο Δήμος Πλωμαρίου Νομού Λέσβου ζητεί χρηματοδότηση, για τον εξωραϊσμό των κοινόχρηστων χώρων του οικισμού Αγίου Ισιδώρου.
        4) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  το Δημοτικό Συμβούλιο του Δήμου Πελεκάνου Νομού Χανίων ζητεί την αναβάθμιση του Αστυνομικού Σταθμού Πελεκάνου, σε Αστυνομικό Τμήμα.
        5) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  η Πανελλήνια Συνομοσπονδία Ενώσεων Αγροτικών Συνεταιρισμών ζητεί την οικονομική  στήριξη των καπνοπαραγωγών που πλήττονται από  την περικοπή των επιδοτήσεων.
        6) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  οι εργαζόμενοι της αστικής εταρείας «Ιπποκράτης», κέντρου πρόληψης κατά των ναρκωτικών Νομού Δωδεκανήσου ζητούν την καταβολή των δεδουλευμένων αποδοχών τους και τη χρηματοδότηση του κέντρου.
        7) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος Επαγγελματιών Ιδιοκτητών Επιβατηγών Αυτοκονήτων Ταξί- Ηρακλείου Κρήτης ζητεί τη διασφάλιση της εργασίας των μελών του, από τους παράνομους μεταφορείς.
        8) Ο Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  ο Δήμος Γουβών  Νομού Ηρακλείου Κρήτης ζητεί τον επανακαθορισμό της γραμμής αιγιαλού-παραλίας εντός των διοικητικών ορίων του δήμου.
        9) Ο Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  ο Δήμος Ζαρού Νομού Ηρακλείου Κρήτης ζητεί την ένταξη σε επιχειρησιακό πρόγραμμα, του έργου  κατασκευής δασικού χωριού στη θέση «Κουτσουνάρα» της περιοχής του.
        10) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  υπάλληλοι αορίστου χρόνου ιδιωτικού δικαίου της «Τ.Ε.Ο. Α.Ε.» ζητούν ίση μεταχείριση και αντικειμενικές διαδικασίες, κατά την αποκατάσταση των εργαζομένων της εταιρείας, μετά την παραχώρηση της εκμετάλλευσης των σταθμών διοδίων σε ιδιώτες εργολάβους.
        11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  υπάλληλοι αορίστου χρόνου ιδιωτικού δικαίου της «Τ.Ε.Ο. Α.Ε.» ζητούν ίση μεταχείριση και αντικειμενικές διαδικασίες κατά την αποκατάσταση των εργαζομένων της εταιρείας, μετά την παραχώρηση της εκμετάλλευσης των σταθμών διοδίων σε ιδιώτες εργολάβους.
        12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Εργαζομένων Γενικού Νοσοκομείου-Κέντρου Υγείας Σητείας ζητεί την κάλυψη των ελλείψεων του νοσοκομείου, σε γιατρούς, υγειονομικό και διοικητικό προσωπικό.
        13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο κ. Μ. Καλλιγέρης, επίτιμος πρόεδρος της Κυνηγετικής Ομοσπονδίας Κρήτης-Δωδεκανήσου ζητεί την εφαρμογή του ιδιωτικού συμφωνητικού μεταξύ του Κυνηγετικού Συλλόγου Χανίων και της Γ.Γ.Α. για την παραχώρηση έκτασης με σκοπό την κατασκευή του Σκοπευτηρίου.
        14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην υπολειτουργία της Διεύθυνσης Ελέγχου Συντήρησης Έργων, που εδρεύει στον Άγιο Νικόλαο Νομού Λασιθίου Κρήτης.
        15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο κ.Τζερμιάς Δημήτρης ζητεί να συνεχίσει τις εξετάσεις για την εισαγωγή του στο Λιμενικό Σώμα, δικαίωμα το οποίο του αρνείται η αρμόδια επιτροπή γιατρών εξαιτίας μικρού προβλήματος αναπηρίας.
        16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η διατήρηση και στελέχωση του Αστυνομικού Σταθμού Κριτσάς Νομού Λασιθίου.
        17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις ελλείψεις προσωπικού του Νοσοκομείου Αγίου Νικολάου Κρήτης.
        18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στα προβλήματα που δημιουργούνται στην αγορά φαρμάκων , από την επίσχεση εργασίας των γιατρών.
        19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη άμεσης πρόσληψης εποχικού προσωπικού, για τη λειτουργία των αρχαιολογικών μνημείων της Κριτσάς Νομού Λασιθίου.
        20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Συνταξιούχων Εμπόρων Τ.Α.Ε. Δυτικής Κρήτης διαμαρτύρεται για τη συνένωση των ασφαλιστικών ταμείων Τ.Α.Ε. και Τ.Ε.Β.Ε..
        21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Συνταξιούχων Εμπόρων Τ.Α.Ε. Δυτικής Κρήτης ζητεί την υπαγωγή των συνταξιούχων Τ.Α.Ε.-Τ.Ε.Β.Ε.,στον κλάδο υγείας του Ο.Α.Ε.Ε.
        22) Ο Βουλευτής Ξάνθης κ. ΠΑΝΑΓΙΩΤΗΣ  ΣΓΟΥΡΙΔΗΣ  κατέθεσε αναφορά με την οποία  η Πανελλήνια Συνομοσπονδία Ενώσεων Αγροτικών Στνεταιρισμών ζητεί την οικονομική  στήριξη των καπνοπαραγωγών οι οποίοι πλήττονται μετά την περικοπή των επιδοτήσεων.
        23) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  οι καθηγητές του 4ου ΕΠΑ.Λ. Λάρισας ζητούν να μην καταργηθεί ο τομέας της μηχανολογίας από το ΕΠΑ.Λ..
        24) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Σύλλογος Βορειοηπειρωτών Νομού Μαγνησίας ζητεί να αναγνωρισθούν οι άδειες οδήγησης των μελών του, που έχουν εκδοθεί στην Αλβανία.
        25) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  τοπικοί φορείς περιοχής Βόλου Μαγνησίας ζητούν την έγκριση του επιχειρησιακού σχεδίου για την αέρια ρύπανση της περιοχής τους.
        26) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Δήμος Σκιάθου Μαγνησίας ζητεί την κατασκευή έργων επισκευής και βελτίωσης του λιμένα της Σκιάθου.
        27) Ο Βουλευτής Επικρατείας κ. ΓΕΩΡΓΙΟΣ  ΣΟΥΦΛΙΑΣ  κατέθεσε αναφορά με την οποία  ο Σύνδεσμος Θεσσαλικών Βιομηχανιών ζητεί να επιδοτηθεί η αντικατάσταση των συμβατικών καυστήρων , με καυστήρες βιομάζας.
        28) Ο Βουλευτής Επικρατείας κ. ΓΕΩΡΓΙΟΣ  ΣΟΥΦΛΙΑΣ  κατέθεσε αναφορά με την οποία  το Σωματείο Υπαλλήλων Υ.ΠΕ.ΧΩ.Δ.Ε. και πρώην Υπηρεσιών Υ.ΠΕ.ΧΩ.Δ.Ε. Περιφέρειας Θεσσαλίας ζητεί την αύξηση της ημερήσιας αποζημίωσης των εργαζομένων της Δ.Ε.Σ.Ε..
        29) Ο Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ανθυπασπιστές και υπαξιωματικοί , οι οποίοι εξήλθαν της υπηρεσίας για λόγους υγείας κατά το χρονικό διάστημα 21 Απριλίου 1967 έως 23 Ιουλίου 1974 ζητούν τη συγκρότηση επιτροπής για την επανεξέταση  των λόγων εξόδου  από την υπηρεσία τους.
        Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
        1. Στην με αριθμό 4407/15.1.08 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. Β-247/8.2.08 έγγραφο από τον Υπουργό Μεταφορών και Επικοινωνιών η ακόλουθη απάντηση:
        «Σε απάντηση της Eρώτησης με αριθμό 4407/15-01-2008, που κατέθεσε στη Βουλή ο Βουλευτής κ. Γιάννης Μανιάτης, σας πληροφορούμε τα παρακάτω :
        Το Υπ.Μ.Ε. σε συνεργασία με το ΥΠ.ΟI.Ο. και την Κ.τ.Π. Α.Ε. έχει δρομολογήσει την υλοποίηση της παρακάτω δράσης για την ανάπτυξη των ευρυζωνικών δικτύων της χώρας:
        Δράση: «Χρηματοδότηση επιχειρήσεων για την ανάπτυξη της ευρυζωνικής πρόσβασης στις Περιφέρειες της Ελλάδας», προϋπολογισμού 210 εκατ. ευρώ, στο πλαίσιο των Μέτρων 4.2 και 4.3 του Επιχειρησιακού Προγράμματος «Κοινωνία της Πληροφορίας» του Κ.Π.Σ. 2000-2006.
        Στο πλαίσιο της ανωτέρω Δράσης θα χρηματοδοτηθούν επενδυτικές πρωτοβουλίες σε δύο κύριους άξονες:
        Α) Την ανάπτυξη της ευρυζωνικής πρόσβασης στην περιφέρεια της Ελληνικής Επικράτειας, μέσω της χρηματοδότησης για την ανάπτυξη υποδομών και
        Β) Την τόνωση της ζήτησης στην περιφέρεια της Ελληνικής Επικράτειας, μέσω της επιδότησης τελικών χρηστών ευρυζωνικών υπηρεσιών.
        Για τους σκοπούς της Δράσης, οι επιλέξιμες περιοχές έχουν ομαδοποιηθεί σε επτά (7) γεωγραφικές ζώνες, η χρηματοδότηση επιχειρηματικού σχεδίου σε καθεμία εκ των οποίων θα αποτελεί ξεχωριστό υποέργο στα πλαίσια της Δράσης.
        Ειδικότερα, για το Νομό Αργολίδας ο οποίος ανήκει στην 3η ζώνη μαζί με τους Νομούς Ζακύνθου, Ηλείας, Αρκαδίας, Πειραιώς, Λακωνίας, Μεσσηνίας, Ρεθύμνης και Χανίων, κατακυρώθηκε σε ανάδοχο, έργο 32,5 εκατομμυρίων ευρώ για την ανάπτυξη ευρυζωνικών υποδομών και τόνωση της ζήτησης.
        Σύμφωνα με το έργο αυτό, στον Νομό Αργολίδας στο τέλος του 2008 η ελάχιστη πληθυσμιακή και γεωγραφική κάλυψη σε ευρυζωνικά θα είναι 93% και 75% αντίστοιχα. Σκοπός του παραπάνω έργου είναι να βοηθήσει στην ανάπτυξη της απαραίτητης υποδομής για την παροχή ευρυζωνικών υπηρεσιών σε εκείνες τις περιοχές του νομού, όπου δεν υπάρχει σήμερα αντίστοιχη υποδομή και δεν προβλέπεται να αναπτυχθεί με τις υπάρχουσες συνθήκες αγοράς στο άμεσο μέλλον ή όπου δεν αναμένεται να αναπτυχθούν συνθήκες ανταγωνισμού. Στόχος της κρατικής ενίσχυσης είναι η γεφύρωση του ψηφιακού χάσματος στις περιοχές αυτές. Η υλοποίηση του έργου αναμένεται να συμβάλει στους ακόλουθους επιμέρους στόχους:
        ·Ταχεία ανάπτυξη της χρήσης ευρυζωνικών υπηρεσιών και κάλυψη του μεγαλύτερου δυνατού τμήματος του πληθυσμού, με ταυτόχρονη διεύρυνση της αγοράς μέσω της άμεσης παροχής ευρυζωνικών υπηρεσιών συγκεκριμένης ποιότητας σε προσιτές, συγκρίσιμες με τα ευρωπαϊκά δεδομένα τιμές.
        ·Γεωγραφική διεύρυνση της δυνατότητας παροχής και λήψης ευρυζωνικών υπηρεσιών, με συμβολή στην περιφερειακή ανάπτυξη και κοινωνική συνοχή.
         Υποστήριξη ειδικών ομάδων πληθυσμού στην υιοθεσία ευρυζωνικών υπηρεσιών κ.λ.π.
        · Βελτίωση πολλαπλών κοινωνικοοικονομικών δεικτών (π.χ. εξοικονόμηση χρόνου, αύξηση θέσεων εργασίας, αποκέντρωση, κλπ.).
        Συμπληρωματικά σας γνωρίζουμε ότι τελικός δικαιούχος της εν λόγω Δράσης είναι η ΚτΠ ΑΕ, η οποία είναι αρμόδια για την παρακολούθηση και χρηματοδότηση των έργων της Δράσης αυτής.
        Ο Υπουργός
        ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
        2. Στην με αριθμό 4773/21.1.08 ερώτηση των Βουλευτών κυρίων Τάκη Τσιόγκα, Γεωργίου Μαυρίκου και Δήμου Κουμπούρη, δόθηκε με το υπ’ αριθμ. Φ1500/2597/69/7.2.08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
        «Σε απάντηση της με Α.Π. 4773/21-01-2008 ερώτησης των βουλευτών κυρίων Τάκη Τσιόγκα, Γιώργου Μαυρίκου και Δήμου Κουμπούρη, σχετικά με την καθυστέρηση απονομής διαδοχικής σύνταξης από τον ΟΓΑ και μετά το αριθμ. πρωτ. 6515/29-01-2008 έγγραφο του ΟΓΑ, σας γνωρίζουμε τα ακόλουθα:
        Οι διατάξεις του ν. 3232/2004 επέφεραν σημαντικές αλλαγές στο προϋπάρχον νομοθετικό καθεστώς που διέπει το χειρισμό υποθέσεων συνταξιοδότησης λόγω γήρατος, αναπηρίας και επιζώντων με τις διατάξεις της διαδοχικής ασφάλισης. Οι αλλαγές αυτές επέβαλαν την εκταταμένη αναπροσαρμογή των μηχανογραφικών προγραμμάτων που υποστηρίζουν τις πληρωμές συντάξεων του Ο.Γ.Α.
        Με την ολοκλήρωση των παραπάνω αλλαγών, ο ΟΓ Α προχώρησε στην πληρωμή των εκκρεμών τμηματικών συντάξεων, από τον Δεκέμβριο του 2006 (περίπου 6000 υποθέσεις το συγκεκριμένο μήνα) και έκτοτε προχωρά κανονικά και με βάση τις προβλεπόμενες διαδικασίες, στην απονομή των τμηματικών συντάξεων, που αναλογούν στο χρόνο ασφάλισης των δικαιούχων σε άλλα Ταμεία εκτός του Ο.Γ.Α..
        Όσον αφορά στη διαδικασία που προβλέπεται από τις διατάξεις της παρ. 6 του άρθρου 15 του ν. 3607/2007 και συγκεκριμένα στην καθιέρωση δικαιώματος των ασφαλισμένων σε φορείς Κύριας Ασφάλισης να λαμβάνουν ως προσωρινή σύνταξη το 80% της οριστικής που τους αναλογεί, εντός 15 εργάσιμων ημερών, σας γνωρίζουμε ότι ο ΟΓ Α θα εφαρμόσει αυτή τη διαδικασία στις περ1Πtώσεις που αυτό θα ζητηθεί από τους ασφαλισμένους και εφόσον, βέβαια, συντρέχουν οι νόμιμες προϋποθέσεις.
        Με την ευκαιρία σας κάνουμε γνωστό ότι, στον Ο.Γ.Α., όσον αφορά στις αιτήσεις συντάξεων γήρατος, ακολουθείται η εξής διαδικασία:
        Οι ασφαλισμένοι που συμπληρώνουν το 65ο έτος της ηλικίας τους το επόμενο ημερολογιακό έτος, ενημερώνονται με προσωπικές επιστολές για το χρόνο ασφάλισής τους στον Κλάδο Κύριας Ασφάλισης Αγροτών και τις τυχόν οφειλόμενες εισφορές, τον Οκτώβριο περίπου κάθε έτους. Τους γίνεται γνωστό ότι για να συνταξιοδοτηθούν πρέπει να έχουν εξοφλήσει τις οφειλές τους και τους δίνεται η δυνατότητα να προ εξοφλήσουν προαιρετικά τις ασφαλιστικές εισφορές του τελευταίου εξαμήνου του έτους που συμπληρώνουν το 64ο έτος της ηλικίας τους και να υποβάλουν έγκαιρα τις αιτήσεις τους για συνταξιοδότηση.
        Με αυτό τον τρόπο, οι Υπηρεσίες του ΟΓΑ, ανεξάρτητα από τη νέα θεσπισθείσα διαδικασία, περί καταβολής προσωρινής σύνταξης, έχουν τη δυνατότητα να επεξεργάζονται έγκαιρα τις αιτήσεις, να προβαίνουν σε αλληλογραφία, που τυχόν είναι απαραίτητη για τη συμπλήρωση των δικαιολογητικών και, τελικά, το μεγαλύτερο μέρος των δικαιούχων (ποσοστό άνω του 80%) να πληρώνεται με την έναρξη του συνταξιοδοτικού τους δικαιώματος, που είναι η πρώτη Ιουλίου του έτους που συμπληρώνουν το 65ο έτος της ηλικίας τους.
        Τέλος, όσον αφορά στο ύψος των συντάξεων σε περιπτώσεις διαδοχικής ασφάλισης, σας γνωρίζουμε ότι με τα άρθρα 1 και 2 του ν. 3232/2004, καθιερώθηκαν ποσοστά αναπλήρωσης με βάση συντελεστές ξεχωριστούς για κάθε φορέα και επικαιροποίηση των συντάξιμων αποδοχών που λαμβάνουν κατά το χρόνο διακοπής της ασφάλισης των μισθωτών, με αποτέλεσμα την εξασφάλιση ικανοποιητικών τμημάτων σύνταξης, που ανταποκρίνονται στο χρόνο ασφάλισης, στις εισφορές και στο ποσοστό αναπλήρωσης που προβλέπει η νομοθεσία κάθε οργανισμού.
        Ειδικά όσον αφορά στον Ο.Γ.Α., στις περιπτώσεις που είναι απονέμων φορέας, ο συνυπολογισμός τμήματος του κατωτάτου ορίου σύνταξης του συμμετέχοντα ή των συμμετεχόντων φορέων, έχει ως αποτέλεσμα να εξάγονται σημαντικά μεγαλύτερα ποσά των συμμετεχόντων φορέων για τους δικαιούχους, σε σχέση με το προϋπάρχον νομοθετικό καθεστώς.
        Στις περιπτώσεις που ο Ο.Γ.Α. είναι συμμετέχων φορέας – και ενώ αρχικά τα προκύπτοντα από την εφαρμογή του ν. 3232/2004 ποσά ήταν κατά πολύ μειωμένα σε σχέση με αυτά που προέκυπταν βάσει του άρθρου 11 του ν. 1405/1983 (το ποσοστό μείωσης υπερέβαινε το 60%)- η ρύθμιση των διατάξεων του άρθρου 52 του ν. 3518/2006 εξασφάλισε την καλύτερη ανταποδοτικότητα των ασφαλιστικών εισφορών.
        Η Υπουργός
        ΦΑΝΗ-ΠΕΤΡΑΛΙΑ ΠΑΛΛΗ»
        3. Στην με αριθμό 6813/21.2.08 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 7017/14/7962/13.3.08 έγγραφο από τον Yφυπουργό Εσωτερικών, η ακόλουθη απάντηση:
        «Σε απάντηση της ανωτέρω ερώτησης, που κατέθεσε ο Βουλευτής κ. Γ. Μαγκριώτης, σας γνωρίζουμε ότι, εξ αφορμής της έκδοσης έκτακτου δελτίου πρόγνωσης ιδιαίτερα δυσμενών καιρικών φαινομένων της Εθνικής Μετεωρολογικής Υπηρεσίας και προς το σκοπό εξασφάλισης των πλέον ασφαλών και ομαλών συνθηκών κυκλοφορίας στο εθνικό οδικό δίκτυο της χώρας, δόθηκαν εντολές στις κατά τόπους αρμόδιες Υπηρεσίες μας για την έκδοση, σε εφαρμογή του άρθρου 52 του Κ.Ο.Κ., αποφάσεων απαγόρευσης της κυκλοφορίας φορτηγών αυτοκινήτων άνω του 1,5 τόνου και των λοιπών βαρέων οχημάτων σε τμήματα του εθνικού οδικού δικτύου, με εξαίρεση τα αυτοκίνητα μεταφοράς υγρών καυσίμων και ευπαθών προϊόντων, υπό την προϋπόθεση ότι αυτά δεν μεταφέρονται με επικαθήμενο ή συρμούς και τα οχήματα είναι εφοδιασμένα με αντιολισθητικές αλυσίδες.
        Συγκεκριμένα απαγορεύτηκε η κυκλοφορία των προαναφερόμενων οχημάτων κατά το χρονικό διάστημα από 17,00' ώρα της 16-02-2008 έως την 17,00΄ ώρα της 18-02-2008 στη νέα εθνική οδό Αθηνών-Κορίνθου-Πατρών, στη νέα εθνική οδό Αθηνών-Λαμίας, στην Εγνατία οδό από Κήπους έως Κοζάνη, την παλαιά εθνική οδό Ελευσίνας-Θηβών, στην εθνική οδό Θερμοπυλών-Αντιρρίου, στην εθνική οδό Λαμίας-Δομοκού-Καρδίτσας-Τρικάλων και στα τμήματα εθνικού οδικού δικτύου περιοχής αρμοδιότητας των Αστυνομικών Διευθύνσεων Καβάλας, Ξάνθης, Ροδόπης, Αλεξανδρούπολης, Ορεστιάδας, Εύβοιας και Χαλκιδικής. Την 18-02-2008 επετράπη η κυκλοφορία των φορτηγών, πλην των περιπτώσεων ύπαρξης παγετού, όπου υπήρξε ακινητοποίηση αυτών σε ασφαλή σημεία μέχρι αποκατάστασης του προβλήματος.
        Η λήψη των προαναφερόμενων μέτρων, αλλά και γενικότερα η κινητοποίηση και η ανταπόκριση του κρατικού μηχανισμού, στην διάρκεια της πρόσφατης κακοκαιρίας, κατά γενική ομολογία, απέφεραν τα καλύτερα αποτελέσματα από κάθε άλλη φορά, αφού είχαμε τα λιγότερα προβλήματα στο εθνικό οδικό δίκτυο της χώρας και δεν παρατηρήθηκε το φαινόμενο παρελθόντων ετών, των διακοπών της κυκλοφορίας από εκτροπές φορτηγών αυτοκινήτων και του αποκλεισμού για μεγάλα χρονικά διαστήματα ολόκληρων περιοχών της χώρας.
        Ο Υφυπουργός
        ΠΑΝΑΓΙΩΤΗΣ ΧΗΝΟΦΩΤΗΣ»
        4. Στην με αριθμό 6582/19-2-08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. Φ. 900ο/5761/9520/14-3-08 έγγραφο από τον Υπουργό Εθνικής Άμυνας η ακόλουθη απάντηση:
        «Σε απάντηση της υπ? αριθμ. 6582/172008 ερώτησης της Βουλής των Ελλήνων, που κατέθεσε η Βουλευτής κα Σούλα Μερεντίτη, σχετικά με τις αυτοκτονίες στις Ένοπλες Δυνάμεις, σας γνωρίζουμε τα ακόλουθα:
        Σύμφωνα με τον Παγκόσμιο Οργανισμό Υγείας (Π.Ο.Υ), η αυτοκτονία είναι η τρίτη παγκοσμίως αιτία θανάτου στις ηλικίες από 15 έως 35 ετών. Ο αριθμός των αυτοκτονιών αυξήθηκε κατά 60% παγκοσμίως κατά τη διάρκεια των τελευταίων 50 χρόνων.
        Η Μόνιμη Ανώτατη Διακλαδική Υγειονομική Επιτροπή (η οποία έχει συσταθεί στο ΥΠ.ΕΘ.Α. με σκοπό τη μελέτη και την υποβολή προτάσεων που αφορούν πρωτοβουλίες ψυχικής υγείας), διαπίστωσε ότι ο μέσος όρος αυτοκτονιών στο στράτευμα κατ' έτος δε διαφέρει από τον αντίστοιχο στον γενικό πληθυσμό, ενώ την τελευταία πενταετία παρουσιάζει μείωση.
        Το 2008, το Διακλαδικό Κλιμάκιο Ψυχοκοινωνικής Παρέμβασης (Ψυχολόγων-Ψυχιάτρων) αύξησε τον αριθμό των παρεμβάσεών του ακόμη περισσότερο (Κόρινθος, Ναύπλιο, Κοζάνη, Καστοριά, Σέρρες, Διδυμότειχο, Αλεξανδρούπολη, Ηράκλειο, Ρέθυμνο, Χανιά, Λήμνο, Κως, Ρόδος, Σάμος, Χίος, Ιωάννινα, Άρτα, Μεσολόγγι, Πάτρα, Λέσβος, Ξάνθη, Κομοτηνή, Βέροια, Σπάρτη, Τρίπολη, Καλαμάτα, Λάρισα, Τρίκαλα, Λαμία κ.λπ.), επέκτεινε δε τις δραστηριότητές του ώστε να συμπεριλάβει σε αυτές τόσο τα μόνιμα στελέχη, όσο και το προσωπικό στρατευμένης θητείας, με δυνατότητα συμμετοχής και του πολιτικού προσωπικού.
        Τροποποιήθηκε επίσης η παρέμβαση με την ευρύτερη εφαρμογή της μεθόδου της Συμμετοχικής Έρευνας-Δράσης (Participatory Action Research) με έμφαση στο βίωμα του υποκειμένου. Σκοποί της παρέμβασης είναι οι ακόλουθοι:
        - Η συμμετοχή σε μεγάλες βιωματικές ομάδες όλου του προσωπικού (διαδικασία διάρκειας μιας ώρας), η εκμάθηση «τρόπων έγχυσης πλεονάζοντος συναισθηματικού φορτίου» ("defusing"), τρόπων αντιμετώπισης υπεραερισμού-πανικού και τεχνικών χαλάρωσης.
        - Η συμμετοχή με ενεργό διάλογο στην πραγμάτευση ιδιαίτερης σημασίας θεμάτων, μεταξύ των οποίων το στρες (ειδικότερα το στρες μάχης ή επιχειρησιακό στρες σε καιρό ειρήνης και πολέμου), οι απόπειρες αυτοκαταστροφής, η χρήση τοξικών ουσιών και η ψυχολογική υποστήριξη του προσωπικού.
        - Οι εκούσιες και εμπιστευτικές ατομικές συνεντεύξεις του προσωπικού με ελεύθερη επιλογή ψυχολόγου ή ψυχιάτρου.
        Τα Κλαδικά Κλιμάκια Ψυχοκοινωνικής Παρέμβασης, ιδιαίτερα εκείνα του Στρατού Ξηράς, αύξησαν επίσης τον αριθμό των παρεμβάσεών τους το 2007 παράλληλα με την εντατικοποίηση της λειτουργίας των Ομάδων Ψυχοκοινωνικής Μέριμνας. Η Πολεμική Αεροπορία προσέλαβε τρεις ψυχιάτρους και δύο ψυχολόγους με ανάκληση από την εφεδρεία. Αναμένεται η ετήσια προσθήκη ψυχιάτρων και ψυχολόγων αποφοίτων της ΣΣΑΣ, αρχής γενομένης από το 2009, οι οποίοι θα στελεχώσουν σταδιακά τις Μονάδες και των τριών κλάδων.
        Υπεβλήθη (από το ΓΕΕΘΑ/ΔΥΓ), υπεγράφη και είναι υπό έκδοση η Πάγια Διαταγή 4-7/2007 «Περί 24ωρης Γραμμής ψυχολογικής υποστήριξης των Ε.Δ.». Σκοπός της είναι η περαιτέρω ενίσχυση της ήδη υφιστάμενης, από το 2003, 24ωρης τηλεφωνικής γραμμής ψυχολογικής υποστήριξης. Η εν λόγω ΠαΔ προβλέπει σύστημα παροχής ηλεκτρονικών συμβουλευτικών υπηρεσιών σε όλο το προσωπικό του ΥΠ.ΕΘ.Α. μέσω email, site, chat rooms και δικτύου τηλεδιάσκεψης. Η ηλεκτρονική δικτυακή συμβουλευτική πληροί τις προϋποθέσεις της ανωνυμίας ή ψευδωνυμίας των χρηστών, γεγονός που θα τους ενθαρρύνει να τη χρησιμοποιήσουν, και του ηλεκτρονικού αποκλεισμού εξωστρατιωτικών παραγόντων και υπηρεσιών.
        Επεκτάθηκε η συνεργασία των Ε.Δ. με τα κατά τόπους κέντρα πρόληψης (OΚANA) βάσει του Αναθεωρημένου Μνημονίου Συναντίληψης και Συνεργασίας κατά της Ouσιοεξάρτησης μεταξύ ΥΠ.ΕΘ.Α. και ΥΥΚΑ. Πέρα των προβλεπομένων για την ουσιοεξάρτηση η συγκεκριμένη συνεργασία προσφέρει τη δυνατότητα περαιτέρω υποστήριξης προς το προσωπικό και δικτύωσης των υγειονομικών υπηρεσιών των Ε.Δ. με απώτερο στόχο την πρόληψη αυτοκτονιών. Παράλληλα, έχει ληφθεί μια σειρά από νέα διοικητικά μέτρα (διπλοσκοπιά, περίπολα), ενώ εντείνεται η προσπάθεια διαρκούς αναβάθμισης των συνθηκών διαβίωσης.
        Ολοκληρώθηκε η συγγραφή εγχειριδίου με τίτλο «Εκπαιδευτικό Εγχειρίδιο Ψυχοκοινωνικής Παρέμβασης», το οποίο περιέχει οδηγίες προς τους Διοικητές και τους Ιατρούς των Μονάδων. Ειδικό κεφάλαιο αναφέρεται στην «αυτοκτονία» και περιλαμβάνει δεκαεννέα (19) υποκεφάλαια, τα εξής:
        
        ΑΥΤΟΚΤΟΝΙΑ
        1. Γενικά
        2. Η κατάσταση στις Ελληνικές Ένοπλες Δυνάμεις
        3. Θεωρητικές προσεγγίσεις αυτοκαταστροφικής συμπεριφοράς 
        4. Ροπές και στόχοι αποπειρών αυτοκτονίας
        5. Παράγοντες κινδύνου
        6. Συνοπτική αναφορά στοιχείων αυτοκτονικού
        7. Τα δέκα μηνύματα μεγάλου κινδύνου
        8. Εντοπισμός αυτοκτονικού
        9. Παράγοντες αύξησης κινδύνου στο στρατιωτικό περιβάλλον
        10.Παράγοντες μείωσης κινδύνου στο στρατιωτικό περιβάλλον 
        11. Η Διοίκηση στην πρόληψη
        12. Οι συνάδελφοι στην πρόληψη
        13. Μύθοι
        14. Προσέγγιση αυτοκτονικού
        15 . Τα δέκα συνηθέστερα λάθη παρέμβασης θεραπευτών
        16. Έννοιες στάσεις και βιώματα προς αποφυγή
        17. Παραπομπή αυτοκτονικού
        18. Ενέργειες επί αρνητισμού
        19. Ενέργειες μετά την αυτοκτονία στη Μονάδα
        Με βάση το παραπάνω εγχειρίδιο ψυχοκοινωνικής μέριμνας το ΥΠ.ΕΘ.Α. προγραμματίζει ειδικά μαθήματα με βιωματικό τρόπο στις διάφορες Μονάδες, ώστε πέραν του αναμφισβήτητου οφέλους από πλευράς ενημέρωσης και ευαισθητοποίησης του προσωπικού, να καλύπτεται αποδοτικά μέρος του ελεύθερου χρόνου, η άπραγη και ανούσια παρέλευση του οποίου έχει θεωρηθεί ως παράγων επικινδυνότητας για ακραίες επιθετικές πράξεις εναντίον του εαυτού ή των άλλων.
        Έχει εκπονηθεί διακλαδικό πρόγραμμα δράσης και εφαρμόζονται ήδη συγκεκριμένα προγράμματα πρόληψης. Ενδεικτικά:
        - Παρέχεται εκπαίδευση στους μαθητές των παραγωγικών σχολών κατά τη φοίτησή τους επί θεμάτων ψυχολογίας και ψυχικής υγείας.
        - Έχουν συσταθεί ομάδες ψυχοκοινωνικής μέριμνας, απαρτιζόμενες από ψυχολόγους, κοινωνιολόγους και κοινωνικούς λειτουργούς, ειδικά εκπαιδευμένους στην αναγνώριση και την αποτελεσματική διαχείριση κρίσεων.
        - Λαμβάνουν χώρα περιοδικές επισκέψεις ψυχιάτρων στους Σχηματισμούς. 
        - Λειτουργεί επί 24ώρου βάσεως γραμμή ψυχολογικής υποστήριξης μέσω της οποίας παρέχονται άμεση ψυχολογική βοήθεια και συμβουλές για την αντιμετώπιση καταστάσεων κρίσης. Διανέμεται έντυπο υλικό με το οποίο διαφημίζεται η εν λόγω γραμμή.
        .- Όλοι οι νεοσύλλεκτοι περνάνε από συνέντευξη με ψυχολόγο του κέντρου κατάταξης.
        Τέλος, σας γνωρίζουμε ότι οι συνθήκες κάτω από τις οποίες λαμβάνουν χώρα οι αυτοκτονίες οπλιτών ή στελεχών των Ενόπλων Δυνάμεων διερευνώνται με βάση τις διατάξεις του Στρατιωτικού Ποινικού Κώδικα και ενδεχόμενες πειθαρχικές ευθύνες αποδίδονται από τη Διοίκηση, ο δε φάκελος διαβιβάζεται στον αρμόδιο Εισαγγελέα για την ποινική αξιολόγησή του. Ως εκ τούτου δεν τίθεται θέμα συγκάλυψης γεγονότων, αφού το σύνολο αυτών γνωστοποιείται στους αρμόδιους φορείς, ενώ οι έχοντες έννομο συμφέρον έχουν πρόσβαση στα στοιχεία των δικογραφιών.
        Ο Υπουργός
        ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
        5. Στην με αριθμό 7950/5-3-08 ερώτηση της Βουλευτού κ. Σοφίας Γιαννακά δόθηκε με το υπ’ αριθμ. 639/24-3-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης, σας ενημερώνουμε για τα εξής
        1. Ο εξορθολογισμός της έννοιας «Δημόσια Ευθύνη» επιβάλλει και το ξεκαθάρισμα των αρμοδιοτήτων μεταξύ των φορέων για την συντήρηση και καλή λειτουργία των δρόμων: Η ευθύνη κατανέμεται κατά την επιταγή της αποκέντρωσης και γνωρίζει ο κάθε πολίτης που πρέπει να απευθύνεται για να απαιτεί τα δικαιώματά του και να αποδίδει ευθύνες.
        Συνακόλουθα, πεμπτουσία του δημοκρατικού ελέγχου και βασική αρχή λειτουργίας του συστήματος διοίκησης της χώρας μας που διαρθρώνεται με διακριτές αρμοδιότητες ανάμεσα στην Κεντρική Κυβέρνηση, τις Περιφέρειες, τις Νομαρχιακές Αυτοδιοικήσεις και τους Δήμους, αποτελεί και η ανάθεση τοπικών υποθέσεων στην Τοπική Αυτοδιοίκηση. Είναι βέβαια αναγκαία και η τεχνική και οικονομική υποστήριξη της Τοπικής Αυτοδιοίκησης για την ανάληψη αυτής της ευθύνης.
        2. Μέχρι το 2006 που ο Υπουργός ΠΕΧΩΔΕ εισηγήθηκε στην Βουλή το νόμο για τον καθορισμό των αρμοδιοτήτων για την συντήρηση και την καλή λειτουργία των δρόμων, επικρατούσε πλήρης σύγχυση αρμοδιοτήτων.
        Με βάση τον νόμο 3481/2006, ξεκαθαρίσαμε και καταγράψαμε ποιοί δρόμοι μείζονος Εθνικής σημασίας ανήκουν στην αρμοδιότητα του ΥΠΕΧΩΔΕ. Οι υπόλοιποι κατανεμήθηκαν με αποφάσεις των Γενικών Γραμματέων των Περιφερειών στις Περιφέρειες, τις Νομαρχίες και τους Δήμους, αποτρέποντας έτσι την επίρριψη ευθυνών από τον έναν φορέα στον άλλο.
        Ειδικότερα το ΥΠΕΧΩΔΕ κράτησε στην αρμοδιότητα του την ευθύνη των Εθνικών Αυτοκινητοδρόμων (ΠΑΘΕ κ.λπ.) και των μεγάλων κεντρικών δρόμων της Αττικής όπως της Κηφισίας, της Μεσογείων, της Κατεχάκη, της Λεωφ. Βουλιαγμένης, της Συγγρού, της Κηφισού κ.α..
        Είναι γνωστά, λοιπόν, με κάθε λεπτομέρεια τα τμήματα των δρόμων που ανήκουν στην αρμοδιότητα του κάθε φορέα.
        3. Από την παραπάνω ορθολογική κατανομή αρμοδιοτήτων προκύπτουν και οι δαπάνες συντήρησης, οι οποίες υποβάλλονται και εγκρίνονται στη συνέχεια από το ΥΠΟΙΟ μέσω του Κεντρικού και των Περιφερειακών προγραμμάτων και στη συνέχεια χρηματοδοτούνται απευθείας οι Περιφέρειες.
        4. Η χρηματοδότηση των Νομαρχιών και των Δήμων για την συντήρηση και την καλή λειτουργία των επαρχιακών και δημοτικών οδών ποτέ δεν αποτελούσε αρμοδιότητα του ΥΠΕΧΩΔΕ. Οι Νομαρχίες και οι Δήμοι είχαν την. αρμοδιότητα για την συντήρηση και την καλή λειτουργία των δρόμων τους και για την άσκηση αυτής της αρμοδιότητάς τους χρησιμοποιούσαν πόρους του Κρατικού Προϋπολογισμού κυρίως δια του Υπουργείου Εσωτερικών.
        5. Αναφέρεται τέλος ότι το ΥΠΕΧΩΔΕ ουδέποτε είχε την ευθύνη συντήρησης και καλής λειτουργίας δρόμων που ανήκουν κατά το Σύνταγμα στην αρμοδιότητα των Δήμων.
        Ο Υφυπουργός
        Θ. ΞΑΝΘΟΠΟΥΛΟΣ»
        6. Στην με αριθμό 7474/28-2-2008 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 394/19-3-2008 έγγραφο από τον Υπουργό Δικαιοσύνης η ακόλουθη απάντηση:
        «Σε απάντηση της παραπάνω ερώτησης παρακαλώ να ενημερώσετε τον αξιότιμο κύριο συνάδελφο για τα εξής:
        1. Στο σχέδιο νόμου για την επιτάχυνση της Διοικητικής Δίκης, το οποίο την προσεχή εβδομάδα συζητείται στην αρμόδια Διαρκή Επιτροπή της Βουλής προκειμένου να τεθεί προς ψήφιση στην Ολομέλεια, περιλαμβάνεται διάταξη, η οποία αυξάνει τις θέσεις του προσωπικού των Καταστημάτων Κράτησης κατά 820, εκ των οποίων οι 695 αφορούν σε σωφρονιστικούς υπαλλήλους και εξωτερικούς φρουρούς.
        Ως προς τη συνολική πολιτική προσλήψεων σωφρονιστικών υπαλλήλων και εξωτερικών φρουρών επισημαίνεται ότι: Μόνο κατά την τελευταία διετία έχουν προσληφθεί 478 υπάλληλοι του κλάδου ΔΕ Φύλαξης (διαγωνισμοί υπ’ αριθμ. 79140/06 και 32380/07), 209 νέοι εξωτερικοί φρουροί (υπ’ αριθμ. 58070/06), ενώ εντός των προσεχών εβδομάδων ολοκληρώνεται ο διορισμός 167 επιπλέον υπαλλήλων του συγκεκριμένου κλάδου (διαγωνισμός υπ’ αριθμ. 62515/07). Για την περαιτέρω ενίσχυση των Καταστημάτων Κράτησης σε φυλακτικό προσωπικό, το Υπουργείο Δικαιοσύνης έχει ήδη εξασφαλίσει την έγκριση από το Υπουργείο Οικονομίας και Οικονομικών για την πλήρωση με διαγωνισμούς πρόσληψης 306 νέων θέσεων σωφρονιστικών υπαλλήλων και εξωτερικών φρουρών για το 2008.
        2. Το Υπουργείο Δικαιοσύνης με το Ν. 3388/2005 και το Π.Δ. 215/2006 έχει ρυθμίσει, μεταξύ άλλων, τα ζητήματα που σχετίζονται με την εκπαίδευση των εξωτερικών φρουρών. Ειδικότερα, προβλέπεται ότι οι υποψήφιοι που επιλέγονται για την Υπηρεσία Εξωτερικής Φρούρησης κατατάσσονται σε Σχολή δίμηνης υποχρεωτικής εκπαίδευσης. Με την αποφοίτησή τους διορίζονται αμέσως στα καταστήματα Κράτησης της χώρας.
        3. Το Κατάστημα Κράτησης στα Γρεβενά θα λειτουργήσει το Μάιο του 2008. Εντός του 2008 θα ολοκληρωθούν επίσης και οι εργασίες στα νέα Καταστήματα Κράτησης στις Σέρρες, τη Δράμα και τα Χανιά. Έτσι, ολοκληρώνεται σε λίγους μήνες το πρόγραμμα κατασκευής 7 νέων φυλακών, χωρητικότητας 2.700 κρατουμένων, που εφαρμόζεται κατά την τελευταία τετραετία. Αμέσως μετά θα ξεκινήσει η ήδη δρομολογημένη κατασκευή 5 ακόμη νέων συγκροτημάτων Καταστημάτων Κράτησης, δυναμικότητας 4.000 κρατουμένων, μεταξύ των οποίων 3, στα Διαβατά Θεσσαλονίκης, στην Κασσαβέτεια Βόλου και στον Άγιο Ιωάννη Κορινθίας, έχουν ήδη ενταχθεί στο πρόγραμμα Σύμπραξης Δημοσίου και Ιδιωτικού Τομέα (Σ.Δ.Ι.Τ.). Με την ολοκλήρωση της ανέγερσης των νέων, σύγχρονων, Καταστημάτων Κράτησης δίδεται οριστική λύση στο κτιριακό πρόβλημα των φυλακών της χώρας και αναβαθμίζεται σημαντικά η ποιότητα ζωής των κρατουμένων.
        Ο Υπουργός
        ΣΩΤΗΡΗΣ ΧΑΤΖΗΓΑΚΗΣ»
        7. Στην με αριθμό 1767/12-11-07 ερώτηση του Βουλευτή κ. Κωστή Αϊβαλιώτη δόθηκε με το υπ’ αριθμ. Φ10043/30049/1324/30-11-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
        «Απαντώντας στην ερώτηση 1767/12-11-2007, που κατατέθηκε στη Βουλή των Ελλήνων από τον Βουλευτή κ. Κωστή Αϊβαλιώτη, σχετικά με τη σύνταξη αναλογιστικής μελέτης για το Τ.Σ.Μ.Ε.Δ.Ε. και τον επανακαθορισμό της βάσης υπολογισμού των συντάξεων που χορηγεί το Ταμείο, σας γνωρίζουμε τα εξής:
        1. Σχετικά με τη σύνταξη της αναλογιστικής μελέτης για το ΤΣ.Μ.Ε.Δ.Ε, σας πληροφορούμε ότι η Διεύθυνση Αναλογιστικών Μελετών του Υπουργείου μας, έλεγξε διαδοχικά δύο μελέτες για το Τ.Σ.Μ.Ε.Δ.Ε., που εκπονήθηκαν από την Επιτροπή Ερευνών και Εκπαίδευσης του Ειδικού Λογαριασμού Κονδυλίων Έρευνας του Οικονομικού Πανεπιστημίου Αθηνών τον Σεπτέμβριο του 2006 και τον Ιούνιο του 2007 αντίστοιχα. Μετά τον έλεγχο της πρώτης αναλογιστικής μελέτης, με το αριθ. 7568/159/23-3-2007 έγγραφό της προς το ΤΣ.Μ.Ε.Δ.Ε. ενέκρινε τη σύνταξη νέας αναλογιστικής μελέτης, σύμφωνα με τις διατάξεις του ν.3518/06, ο οποίος περιείχε την αναδιάρθρωση των κλάδων του Ταμείου. Στη συνέχεια, μετά τον έλεγχο και της νέας αναλογιστικής μελέτης, η Διεύθυνση Αναλογιστικών Μελετών απέστειλε το αριθ. 21785/406/20-9-2007 έγγραφο προς το Τ.Σ.Μ.Ε.Δ.Ε. με υποδείξεις και παρατηρήσεις, προκειμένου να ανασυνταχθεί η μελέτη σύμφωνα με τις απαιτούμενες κατά νόμο προδιαγραφές. Συνεπώς, μέχρι σήμερα, εκκρεμεί η ανασύνταξη της μελέτης και ο επανέλεγχός της από τη Διεύθυνση Αναλογιστικών Μελετών, στο πλαίσιο των καθηκόντων της.
        2. Όσον αφορά στον επανακαθορισμό της βάσης υπολογισμού της κύριας σύνταξης του Τ.Σ.Μ.Ε.Δ.Ε., ώστε η κύρια σύνταξη γήρατος και αναπηρίας που χορηγεί το Ταμείο για 35 έτη ασφάλισης να αντιστοιχεί στο 80% του βασικού μισθού δημοσίου υπαλλήλου 2ου βαθμού ή του αντίστοιχου μισθολογικού κλιμακίου, σας γνωρίζουμε ότι συνταξιούχοι του Ταμείου έχουν καταθέσει αγωγές, με τις οποίες ζητούν τον επανυπολογισμό των συντάξεων του Τ.Σ.Μ.Ε.Δ.Ε., με βάση τα μισθολογικά κλιμάκια. Όλες οι ανωτέρω αγωγές εκδικάζονται σήμερα σε πρώτο βαθμό.
        Κατά το παρελθόν, το Διοικητικό Πρωτοδικείο Αθήνας, με την 7394/2001 απόφασή του, ύστερα από αγωγή συνταξιούχου του Τ.Σ.Μ.Ε.Δ.Ε., ο οποίος ζητούσε να γίνεται ο υπολογισμός της σύνταξής του επί του 2ου βαθμού δημοσίου υπαλλήλου, απέρριψε την αγωγή και έκρινε όn το Ταμείο ορθά και νόμιμα υπολόγισε τη σύνταξη του ενάγοντος.
        Το Διοικητικό Εφετείο, με την 5208/2003 απόφασή του δικαίωσε τον εκκαλούντα συνταξιούχο και αναγνώρισε την υποχρέωση του Τ.Σ.Μ.Ε.Δ.Ε. για καταβολή στον ενάγοντα συγκεκριμένου ποσού για τη ζημία που υπέστη λόγω μη νόμιμου υπολογισμού της σύνταξής του. Από το διατακτικό της απόφασης προκύπτει ότι το δικαστήριο δεν έλαβε υπόψη του διατάξεις νόμου βάσει των οποίων ο υπολογισμός των συντάξεων του Τ.Σ.Μ.Ε.Δ.Ε. γινόταν με τεκμαρτό βασικό μισθό, και συνεπώς είχε αποδεσμευθεί από τον βασικό μισθό δημοσίου υπαλλήλου 2ου βαθμού, και κατ’ επέκταση από τα αντίστοιχα μισθολογικά κλιμάκια.
        Το Τ.Σ.Μ.Ε.Δ.Ε. προσέφυγε στο Συμβούλιο της Επικρατείας ζητώντας την αναίρεση της ανωτέρω απόφασης του Διοικητικού Εφετείου. Σύμφωνα, όμως, με την παρ.2 του άρθρου 36 του ν.2721/1999 και το άρθρο 5 του ν.2944/2001, δεν επιτρέπεται η άσκηση αίτησης αναιρέσεως όταν το ποσό της διαφοράς που άγεται ενώπιον του Συμβουλίου της Επικρατείας είναι κατώτερο από δύο εκατομμύρια (2.000.000) δραχμές. Κατ’ εξαίρεση, ασκείται παραδεκτώς αίτηση αναιρέσεως με αντικείμενο κατώτερο από το παραπάνω ποσό, όταν με το εισαγωγικό δικόγραφο προβάλλεται από το διάδικο ότι η επίλυση της διαφοράς έχει για αυτόν ευρύτερες οικονομικές ή δημοσιονομικές επιπτώσεις που δικαιολογούν την άσκηση της αίτησης. Επισημαίνεται δε ότι η παραπάνω προϋπόθεση τίθεται, ανεξάρτητα από το αν ο αναιρεσίων είναι ιδιώτης διάδικος ή διοικητική αρχή ή νομικό πρόσωπο δημοσίου δικαίου.
        Παρά ταύτα, το Τ.Σ.Μ.Ε.Δ.Ε., δεν υπέβαλε σχετικό υπόμνημα, με το οποίο να προβάλει ότι η επίλυση της εκκρεμούς διαφοράς έχει για αυτό ευρύτερες οικονομικές ή δημοσιονομικές επιπτώσεις, που να δικαιολογούν την άσκηση της αίτησης αναίρεσης. Ως εκ τούτου, με την 255/2005 απόφασή του το Συμβούλιο της Επικρατείας, απέρριψε την αίτηση αναίρεσης του Ταμείου ως απαράδεκτη, καθαρά για λόγους τυπικούς, χωρίς να συζητηθεί η ουσία της υπόθεσης.
        3. Ειδικότερα, για το θέμα του επανακαθορισμού της βάσης υπολογισμού της κύριας σύνταξης του Τ.Σ.Μ.Ε.Δ.Ε. και τον καθορισμό τεκμαρτού μισθού για τον υπολογισμό της σύνταξης, σας γνωρίζουμε επιπροσθέτως τα ακόλουθα:
        Σύμφωνα με τις διατάξεις του άρθρου 27 του ν.915/79 και την κατ’ εξουσιοδότηση της διάταξης αυτής υπουργικής απόφασης Φ.43/3620/7-12-1981, η μηνιαία σύνταξη γήρατος και αναπηρίας που χορηγούσε το Τ.Σ.Μ.Ε.Δ.Ε. για 35 έτη ασφάλισης οριζόταν σε 80% του εκάστοτε βασικού μισθού δημοσίου πολιτικού υπαλλήλου 2ου βαθμού.
        Με τις διατάξεις του άρθρου δέκατου τέταρτου του v.1305/82, ορίστηκε ότι με αποφάσεις του Υπουργού Κοινωνικών Ασφαλίσεων, ύστερα από γνώμη του Διοικητικού Συμβουλίου του Τ.Σ.Μ.Ε.Δ.Ε., μπορούσε, όπου στη νομοθεσία του Ταμείου για τον υπολογισμό του ύψους των εισφορών του Κλάδου Συντάξεων, του Ειδικού Λογαριασμού Πρόσθετων Παροχών και των συνταξιοδοτικών παροχών, καθώς και των κατωτάτων ορίων των παροχών του ίδιου Κλάδου να οριζόταν ο βασικός μισθός δημοσίου υπαλλήλου με 2ο βαθμό, να καθορίζεται κάθε φορά ποσοστό ή απόλυτο ποσό προσαύξησης πάνω σ’ αυτό το μισθό ή άλλοι μισθοί ή αποδοχές γενικά.
        Κατ’ εξουσιοδότηση της ανωτέρω διάταξης, εκδόθηκε η Φ.43/οικ.4774/23-12-82 Υπουργική απόφαση που αφορούσε την Κύρια Σύνταξη και η Φ43/3/1062/14-4-1983 Υπουργική Απόφαση που αφορούσε τον Ειδικό Λογαριασμό Προσθέτων Παροχών (Ε.Λ.Π.Π.) και οι οποίες δεν προσβλήθηκαν μέχρι σήμερα.
        Ειδικότερα, με τη Φ.43/οικ.4774/23-12-82 απόφαση που αφορούσε τον Κλάδο Κύριας Σύνταξης ορίστηκε τεκμαρτός μισθός, για τον υπολογισμό των εισφορών και των συνταξιοδοτικών παροχών, αντί του βασικού μισθού δημοσίου υπαλλήλου με 2ο βαθμό. Ο τεκμαρτός αυτός μισθός ισοδυναμούσε με τον βασικό μισθό δημοσίου υπαλλήλου 2ου βαθμού έτους 1981, προσαυξημένος κατά ποσοστό 30% για τις εισφορές, ενώ για τον υπολογισμό των παροχών κατά 12% για τους μονοσυνταξιούχους και κατά 6% για όσους έχουν και άλλη κύρια σύνταξη από το Δημόσιο ή άλλο ασφαλιστικό φορέα (δηλαδή, για το έτος 1983 ο τεκμαρτός μισθός για τον υπολογισμό των εισφορών ανερχόταν σε 82,96 ευρώ Χ 30% =107,85 ευρώ, ενώ για τον υπολογισμό της κύριας σύνταξης σε 82,96 ευρώ Χ 12% =92,92 € για τους μονοσυνταξιούχους και 82,96 Χ 6% = 87,94 ευρώ για τους διπλοσυνταξιούχους).
        Έκτοτε, με την ανωτέρω εξουσιοδοτική διάταξη εκδίδονταν για τον Κλάδο Κύριας Ασφάλισης οι κατά έτος αποφάσεις, οι οποίες όριζαν «τεκμαρτό μισθό» με ετήσιες αυξήσεις, οι οποίες ουδέποτε προσβλήθηκαν.
        Με τον τρόπο αυτό, αποσυνδέθηκε οριστικά ο τρόπος υπολογισμού των εισφορών καθώς και των συνταξιοδοτικών παροχών του Κλάδου Κύριας Σύνταξης από τον εκάστοτε βασικό μισθό δημοσίου υπαλλήλου με 2ο βαθμό.
        Με τις διατάξεις του ν.1505/1984, αποδεσμεύθηκε ο μισθός των δημοσίων υπαλλήλων από το βαθμό και ο υπολογισμός του μισθού άρχισε να γίνεται με τα μισθολογικά κλιμάκια στα οποία κατατάσσονται οι υπάλληλοι ανάλογα με το χρόνο υπηρεσίας τους.
        Ειδικά για τον υπολογισμό των παροχών από τους ασφαλιστικούς οργανισμούς, στο άρθρο 27, παρ.5 του ν.1505/84, ορίστηκε ότι, όπου στη νομοθεσία των ασφαλιστικών ταμείων, για τον υπολογισμό των εισφορών και παροχών, λαμβάνονταν υπόψη βασικοί μισθοί βαθμών της δημοσιοϋπαλληλικής ιεραρχίας, εφεξής οι εισφορές και παροχές θα υπολογίζονταν σε αποδοχές οι οποίες θα ορίζονταν με απόφαση του αρμόδιου υπουργού, ύστερα από γνώμη του Διοικητικού Συμβουλίου του οικείου ταμείου. ενώ μέχρι να εκδοθεί η προβλεπόμενη υπουργική απόφαση, οι εισφορές και παροχές θα υπολογίζονταν στους βασικούς μισθούς που ίσχυαν πριν από την έναρξη ισχύος του ν.1505/84. Η διάταξη αυτή είχε εφαρμογή στους ασφαλιστικούς οργανισμούς που ο υπολογισμός των συντάξεων γίνονταν με βάση βασικούς μισθούς της δημοσιοϋπαλληλικής ιεραρχίας. Στην περίπτωση, όμως, του Τ.Σ.Μ.Ε.Δ.Ε. με τον ορισμό ως τεκμαρτού βασικού μισθού, του μισθού δημοσίου υπαλλήλου 2ου βαθμού της 31-12-1981 προσαυξημένου με τις εκάστοτε ετήσιες αυξήσεις, κατ’μ εξουσιοδότηση του άρθρου δέκατου τετάρτου του ν.1305/82, ο υπολογισμός της σύνταξης είχε ήδη αποδεσμευθεί από τον εκάστοτε βασικό μισθό δημοσίου υπαλλήλου 2ου βαθμού, και, κατά συνέπεια, δεν απαιτούνταν για το συγκεκριμένο Ταμείο η έκδοση της ανωτέρω υπουργικής απόφασης. Για το λόγο αυτό, το Ταμείο συνέχισε και μετά την ισχύ του ν.1505/84 να υπολογίζει το ύψος των συντάξεων και των εισφορών με βάση τον τεκμαρτό βασικό μισθό όπως αυτός διαμορφωνόταν κάθε χρόνο μετά τη χορήγηση των ετήσιων αυξήσεων.
        Εξάλλου, αν έπρεπε ο υπολογισμός της σύνταξης να εξακολουθήσει να γίνεται με βάση τον εκάστοτε βασικό μισθό δημοσίου υπαλλήλου με 2ο βαθμό και τα αντίστοιχα μισθολογικά κλιμάκια, τότε θα έπρεπε, αντίστοιχα, να εξακολουθούσε να ισχύει και η διάταξη του άρθρου 6 του ν. 915/1979 με την οποία οι μηνιαίες εισφορές των ασφαλισμένων του Τ.Σ.Μ.Ε.Δ.Ε. υπολογίζονταν, μέχρι την ισχύ του ν. 2084/1992, σε ποσοστό 3% επί του εκάστοτε βασικού μισθού δημοσίου υπαλλήλου 2ου βαθμού, δηλαδή επί του εκάστοτε μισθολογικού κλιμακίου, και όχι επί των τεκμαρτών βασικών μισθών δημοσίου υπαλλήλου 2ου βαθμού, όπως διαμορφώνονταν κάθε έτος μετά τη χορήγηση των ετήσιων αυξήσεων.
        Επιπλέον, σημειώνουμε ότι με τις διατάξεις του άρθρου 66 του ν.2084/1992, καταργήθηκαν οι καταστατικές διατάξεις των φορέων κοινωνικής ασφάλισης που αφορούσαν την αύξηση των συντάξεων και καθορίστηκε ενιαίος τρόπος αύξησης για όλους τους φορείς κοινωνικής ασφάλισης, μεταξύ των οποίων και το Τ.Σ.Μ.Ε.Δ.Ε., η δε αύξηση ενεργείται εφεξής με απόφαση του Υπουργού Απασχόλησης και Κοινωνικής Προστασίας, ύστερα από γνώμη των Διοικητικών Συμβουλίων των φορέων, εντός των ορίων της εισοδηματικής πολιτικής και των οικονομικών δυνατοτήτων των φορέων.
        Η αναπροσαρμογή των συντάξεων βάσει του άρθρου 66 του ν.2084/92 και η κατάργηση όλων των προγενέστερων σχετικών διατάξεων κρίθηκε από το Συμβούλιο της Επικρατείας με την 3739/99 απόφασή του.
        4. Σε κάθε περίπτωση, δεδομένου ότι οι συντάξεις που χορηγούσε το Τ.Σ.Μ.Ε.Δ.Ε. υπολείπονταν σημαντικά των συντάξεων των λοιπών φορέων ανεξάρτητα απασχολούμενων (Ταμείο Νομικών και Τ.Σ.Α.Υ.), το Υπουργείο μας έκρινε ότι ήταν αναγκαία η αναπροσαρμογή των χορηγούμενων από το Ταμείο συντάξεων. Οι Υπηρεσίες μας, σε συνεργασία με τους αρμόδιους υπηρεσιακούς παράγοντες του Τ.Σ.Μ.Ε.Δ.Ε. επεξεργάστηκαν τη σχετική πρόταση του Διοικητικού Συμβουλίου του Ταμείου και προχώρησαν στη κατάρτιση της διάταξης της παρ. 1 του άρθρου 8 του ν.3518/06.
        Με την εν λόγω διάταξη, επανακαθορίστηκε η βάση υπολογισμού της κύριας σύνταξης του Τ.Σ.Μ.Ε.Δ.Ε., και από 1-1-2006 και εφεξής, η μηνιαία κύρια σύνταξη γήρατος και αναπηρίας για τους μέχρι 31-12-1992 ασφαλισμένους του Ταμείου ορίζεται σε 816,00 ευρώ, αντί των 677,06 ευρώ (αύξηση 20%). Αντίστοιχα αναπροσαρμόστηκαν αναδρομικά από 1-1-2006 και οι ήδη παρεχόμενες συντάξεις.
        Ο Υπουργός
        ΒΑΣΙΛΕΙΟΣ Ν. ΜΑΓΓΙΝΑΣ»
     8. Στην με αριθμό 3505/19-12-07 ερώτηση της Βουλευτού κ. Ευαγγελίας Αμμανατίδου-Πασχαλίδου δόθηκε με το υπ’ αριθμ. 650/29-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
    «Σε απάντηση της με αρ. πρωτ. 3505/19-12-2007 ερώτησης, που κατατέθηκε στη Βουλή από τη Βουλευτή κα. Ε. Αμμανατίδου-Πασχαλίδου σχετικά με το ανωτέρω θέμα, σας επισυνάπτουμε το με αρ. πρωτ-. 30082/21-1-2008 Έγγραφο του Σώματος Επιθεώρησης Εργασίας (Σ.ΕΠ.Ε.).
    Η Υπουργός
    ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 5446/1-2-08 ερώτηση της Βουλευτού κ. Βασιλείου Κεγκέρογλου δόθηκε με το υπ’ αριθμ. Φ. 90022/3230/239/22-2-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
    «Απαντώντας στην παραπάνω ερώτηση, που κατατέθηκε στη Βουλή των Ελλήνων από το βουλευτή κ. Βασίλη Κεγκέρογλου, σχετικά με τη προμήθεια απινιδωτών και βηματοδοτών από τα κρατικά νοσοκομεία, σας γνωρίζουμε ότι, το όλο θέμα ανάγεται στην αρμοδιότητα του Υπουργείου Υγείας και Κοινωνικής Αλληλεγγύης, το οποίο είναι συναποδέκτης της ερώτησης.
    Συμπληρωματικά, σας πληροφορούμε ότι οι ασφαλιστικοί οργανισμοί αρμοδιότητας Γ.Γ.Κ.Α., αποδίδουν στα κρατικά νοσοκομεία ή τις ιδιωτικές κλινικές τη δαπάνη τοποθέτησης βηματοδότη ή απιδινωτή σε ασφαλισμένους τους που θα επιλεγεί από το θεράποντα γιατρό, σύμφωνα με τα επιμέρους οριζόμενα στις ισχύουσες υπουργικές αποφάσεις(όροι και προϋποθέσεις τοποθέτησης και αντικατάστασης βηματοδότη σε ασθενείς) και στις τιμές, που καθορίζονται με απόφαση του Υπουργείου Υγείας και Κοινωνικής Αλληλεγγύης.
    Η Υπουργός
    ΦΑΝΗ ΠΕΤΡΑΛΙΑ-ΠΑΛΛΗ»
     10. Στην με αριθμό 4830/22-1-08 ερώτηση του Βουλευτού κ. Παναγιώτου Ρήγα δόθηκε με το υπ’ αριθμ. Φ.90022/2555/546/7-2-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
    «Απαντώντας στην 4830/22-1-2008 ερώτηση, η οποία κατατέθηκε οτη Βουλή, από το Βουλευτή κ. Παναγιώτη Ρήγα και η οποία αφορά στην έλλειψη προσωπικού στον ΟΑΕΕ Σύρου καθώς και ίδρυση νέων Τμημάτων-Γραφείων ΟΑΕΕ σε Νάξο, Μύκονο, Τήνο και Σαντορίνη, σας γν.ωρίζουμε τα ακόλουθα, όπως μας πληροφόρησε ο ΟΑΕΕ:
    Ο Ο.Α.Ε.Ε, γνωρίζοντας τα προβλήματα από την έλλειψη προσωπικού που αντιμετωπίζει η Διεύθυνση Αιγαίου προτίθεται να καλύψει κενές οργανικές θέσεις με τη διαδικασία της μετάταξης κατ' εφαρμογή των διατάξεων του άρθρου 71 του Ν. 3528/07. Ειδικότερα για το Νομό Κυκλάδων, θα ζητηθούν προς πλήρωση τρεις (3) θέσεις ΠΕ Δ/κού - Οικονομικού και δύο (2) θέσεις ΤΕ Διοικητικού Λογιοτικού..
    Επιπρόσθετα, σημειώνουμε ότι το Υπουργείο μας έχει προωθήσει οτο Υπουργείο Εσωτερικών αίτημα του ΟΑΕΕ βάσει των διατάξεων του Ν.2527/97, για την ανάθεση με σύμβαση μίσθωσης έργου 24 μηνών σε 170 άτομα. Όταν δοθεί σχετική έγκριση από την Επιτροπή της 33/06 ΠΥΣ, θα εκδοθεί ΚΥΑ και θα κατανεμηθεί το προσωπικό οτις μονάδες του ΟΑΕΕ που έχουν ανάγκη.
    Για το Τμήμα Σύρου θα τοποθετηθούν τρία (3) άτομα ΠΕ κατηγορίας και δύο (2) ΔΕ κατηγορίας.
    Πέρα των ανωτέρω, έχει υποβληθεί και στον ΟΑΕΔ αίτημα για τη διάθεση ανέργων νέων σε Τμήματα του ΟΑΕΕ (στα πλαίσια προγραμμάτων 18μηνης διάρκειας για απόκτηση εργασιακής εμπειρίας), μεταξύ αυτών, δε, συμπεριλαμβάνονται και πέντε (5) άτομα στο Τμήμα Σύρου για την υποβοήθηση των υπαλλήλων στο έργο τους.
    Τέλος, σας γνωρίζουμε ότι η έναρξη της λειτουργίας των Τμημάτων σε Νάξο και Μύκονο καθώς και η δυνατότητα ίδρυσης τμημάτων σε Σαντορίνη και Τήνο θα εξεταστεί μελλοντικά εφόσον συντρέξουν οι αναγκαίες προϋποθέσεις (στέγασης, στελέχωσης, μηχανογραφικού εξοπλισμού, αριθμού ασφ/νων κ.λπ.).
    Η Υπουργός
    ΦΑΝΗ ΠΕΤΡΑΛΙΑ-ΠΑΛΛΗ».)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Πρώτη είναι η με αριθμό 3188/164/12-12-2007 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Οικονομίας και Οικονομικών σχετικά με το μέλλον των συνεταιριστικών εργοστασίων της Ξάνθης.
      Η ερώτηση και αίτηση κατάθεσης εγγράφων του κ. Σγουρίδη έχει ως εξής:
      «Τα συνεταιριστικά εργοστάσια της Θράκης αποτέλεσαν τον κύριο πυλώνα της μεταπολιτευτικής ανάπτυξης σε μια περιοχή με σύνθετα εθνικά, κοινωνικά και δημογραφικά προβλήματα.
      Το συνεταιριστικό κίνημα αποτέλεσε την βασική συνιστώσα των κοινωνικών αγώνων στην περιοχή και δημιούργησε την βάση για την ανάπτυξη της αγροτικής παραγωγής και την προστασία της υπαίθρου από την ερήμωση, την αστυφιλία και την μετανάστευση.
      Σήμερα τα συνεταιριστικά εργοστάσια βιώνουν την κρίση της παραδοσιακής αγροκτηνοτροφίας σε όλη την Ευρώπη. Η Κυβέρνηση της Ν.Δ. και οι διορισμένες διοικήσεις τους από την Α.Τ.Ε. οδηγούνται στην εύκολη λύση του κλεισίματος και της εκποίησης, αγνοώντας τις επιπτώσεις στις χίλιες οικογένειες των εργαζομένων, στις δεκάδες επιχειρήσεις που ζουν από την συνεργασία και τις υπεργολαβίες των συνεταιριστικών εργοστασίων αλλά και στον εμπορικό κόσμο που ζει στην εθνικά ευαίσθητη πολυπολιτισμική τοπική κοινωνία.
      Τα συνεταιριστικά εργοστάσια με την βοήθεια του Ε.Σ.Π.Α. μπορούν να εξυγιανθούν, να εκσυγχρονιστούν και να αναπροσανατολίσουν την παραγωγή τους στα βιολογικά και στα επώνυμα προϊόντα διατηρώντας τον συνεταιριστικό χαρακτήρα τους και ενθαρρύνοντας τους αγρότες στην βιολογική καλλιέργεια και την βιολογική κτηνοτροφία. Υπάρχουν προοπτικές στις υπεραξίες της ακίνητης περιουσίας των εργοστασίων που δημιούργησε η Εγνατία Οδός. Σ’ αυτό μπορούν να συμβάλουν θετικά η ΠΑ.Σ.Ε.ΓΕ.Σ. και η ΓΕ.Σ.Ε.Ε..
      Απαιτείται πολιτική βούληση, νηφαλιότητα, φαντασία και ευαισθησία μακριά από λαϊκισμούς και εύκολους αφορισμούς. 
      Απαιτείται, όμως, κυρίως αξιοκρατία και εμπιστοσύνη στο έμψυχο δυναμικό.
      Ερωτάται ο κύριος Υπουργός και του ζητείται να καταθέσει τα σχετικά έγγραφα
      1. Τι σκέπτεται για το μέλλον των συνεταιριστικών εργοστασίων της Ξάνθης. Σ.Ε.Β.Α.Θ., Σ.Ε.Π.Ε.Κ., «ΡΟΔΟΠΗ» και «ΣΕΚΑΠ»;
      2. Μετά από τέσσερα χρόνια γιατί δεν έχουν μελετηθεί οι λύσεις του εκσυγχρονισμού των εργοστασίων και του αναπροσανατολισμού της παραγωγής τους; Εάν όμως έχουν μελετηθεί να κατατεθούν στη Βουλή τα επιχειρηματικά σχέδια της Α.Τ.Ε. για την εξυγίανση και τον εκσυγχρονισμό τους».
      Στην ερώτηση του κ. Σγουρίδη θα απαντήσει ο Υφυπουργός Οικονομίας και Οικονομικών Νικόλαος Λέγκας.
      Κύριε Υφυπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, με την ερώτησή του ο εκλεκτός κύριος συνάδελφος επαναφέρει ένα σοβαρό ζήτημα που έχει απασχολήσει πλειστάκις την Εθνική Αντιπροσωπεία. 
Δεν έχει περάσει άλλωστε πολύς καιρός από την ημέρα που ο συμπατριώτης σας, κύριε  Σγουρίδη Υπουργός  Ανάπτυξης κ. Κοντός, με τον οποίο φαντάζομαι σας συνδέουν κοινές ανησυχίες, έδωσε καταλυτικές και αναλυτικές απαντήσεις σχετικά με τις θέσεις της Κυβέρνησης για το ζήτημα αυτό. Σε κάθε περίπτωση, αφού επαναφέρετε το ζήτημα, σας απαντώ όσον αφορά κάθε μία από τις συνεταιριστικές βιομηχανίες της περιοχής σας ξεχωριστά.
      Για τη «ΡΟΔΟΠΗ» γνωρίζετε ότι πριν από λίγες μέρες έχει ολοκληρωθεί ο δημόσιος διαγωνισμός της Αγροτικής Τράπεζας και πουλήθηκε η πλειοψηφία των μετοχών της γαλακτοβιομηχανίας, η οποία ομολογουμένως έχει ένα πάρα πολύ καλό όνομα στην αγορά. Σας θυμίζω ότι η απόφαση για την πώληση των μετοχών της γαλακτοβιομηχανίας «ΡΟΔΟΠΗ» ελήφθη από το διοικητικό συμβούλιο της Αγροτικής στη συνεδρίασή του στις 14 Φεβρουαρίου 2003, επί κυβέρνησης ΠΑ.ΣΟ.Κ. δηλαδή. Στο διαγωνισμό, ο οποίος έγινε με την υποστήριξη εξωτερικού συμβούλου, έλαβαν μέρος μεγάλες γαλακτοβιομηχανίες αλλά και εταιρείες που ασχολούνται με τα τρόφιμα με βασικά χαρακτηριστικά την ενασχόλησή τους στον τομέα των τροφίμων, αλλά και τη χρηματοοικονομική τους επάρκεια.
      Όσον αφορά τώρα τη «ΣΕΚΑΠ Α.Ε.», η λειτουργία της εταιρείας υποστηρίζεται σε βάθος χρόνου από την ATE BANK η οποία εκπονεί και επιχειρηματικό σχέδιο. Η «ΣΕΚΑΠ» κατά καιρούς έχει διευκολυνθεί από την τράπεζα στα πλαίσια του ισχύοντος πλαισίου, όπως αυτό ορίζεται από τις χρηματοπιστωτικές αρχές. Παρά τις οικονομικές δυσκολίες αλλά και τις δυσκολίες του κλάδου, η εταιρεία πραγματοποιεί επενδύσεις, εξασφαλίζοντας μεταξύ άλλων πόρους από την εκποίηση περιουσιακών στοιχείων που δεν σχετίζονται με την παραγωγική της λειτουργία και διατηρεί μια εξέχουσα θέση στην αγορά.
      Τώρα όσον αφορά στις δύο άλλες εταιρείες, τη «ΣΕΒΑΘ Α.Ε.» και τη «ΣΕΠΕΚ Α.Ε.», είναι ευρέως γνωστό ότι λόγω του υψηλού λειτουργικού κόστους αντιμετώπιζαν πάντα οικονομικά προβλήματα και το 1993 τέθηκαν σε καθεστώς ειδικής εκκαθάρισης εν λειτουργία του ν. 2000/1991 με εκκαθαριστή την Α.Τ.Ε.. Το 1994 με αποφάσεις του Εφετείου Κομοτηνής έγινε άρση του καθεστώτος ειδικής εκκαθάρισης. Από το 1994 μέχρι σήμερα οι εταιρείες αυτές άρχισαν να λειτουργούν με μεγάλα προβλήματα, με αποτέλεσμα να εμφανίζουν σωρευμένες ζημιές, τις οποίες γνωρίζετε και έχετε αναφερθεί επανειλημμένως σε αυτές και εσείς, 40.000.000 περίπου για τη «ΣΕΒΑΘ», 10.000.000 περίπου για τη «ΣΕΠΕΚ», χωρίς να υπάρχει δυνατότητα αποπληρωμής τους. Η πορεία των δύο εταιρειών αυτών θεωρείται δυστυχώς μη ανατρέψιμη. Γνωρίζετε επίσης ότι την περασμένη Παρασκευή η προσωρινή γενική συνέλευση της «ΣΕΒΑΘ» αποφάσισε την αναστολή λειτουργίας της εταιρείας ως τον προσεχή Ιούνιο, όταν δηλαδή θα γίνει η τακτική γενική συνέλευση κατά την οποία θα ληφθούν οι οριστικές αποφάσεις, και αυτό όχι μόνο για τα γενικότερα χρηματοοικονομικά προβλήματα, τα οποία παρουσιάζει η εταιρεία, αλλά και γιατί δεν παράγεται η απαραίτητη ποσότητα βιομηχανικής τομάτας.
      Εν κατακλείδι, θέλω να τονίσω ότι η διαιώνιση μιας επιδοτούμενης αγροτοσυνεταιριστικής βιομηχανίας δεν αποτελεί λύση ούτε με όρους οικονομικής αποτελεσματικότητας ούτε με όρους κοινωνικού οφέλους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο ερωτών συνάδελφος κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Σας ευχαριστώ, κύριε Πρόεδρε.
      Θέλω να διευκρινίσω στο Σώμα ότι υπέβαλα την ερώτηση στο Υπουργείο Οικονομίας και Οικονομικών, γιατί η Α.Τ.Ε. εποπτεύεται από το Υπουργείο Οικονομίας και Οικονομικών και όχι από το Υπουργείο Γεωργίας. Ως εκ τούτου, επειδή ένα μεγάλο μέρος των  μετοχών των συνεταιριστικών αυτών εργοστασίων είναι στα χέρια της Αγροτικής Τράπεζας Ελλάδος, γι’ αυτό την ερώτηση την υπέβαλα σ’ εσάς ως αρμόδιο να ελέγξετε κατά πόσον η Αγροτική Τράπεζα έχει προχωρήσει σε σχέδια εξυγίανσης αυτών των εργοστασίων και σε αποφάσεις οι οποίες είναι σύννομες για την πώληση των μετοχών. 
      Θα επαναλάβω αυτά που είπατε και εσείς, κύριε Υφυπουργέ. Τα συνεταιριστικά εργοστάσια είναι πνεύμονας οικονομικής ανάπτυξης της ακριτικής περιοχής της Ξάνθης, αλλά και της ευρύτερης περιοχής. Το κλείσιμο αυτών έχει ως συνέπεια να χαθούν πάνω από χίλιες θέσεις εργασίας, όχι μόνο αυτών που εργάζονται εκεί, αλλά και παρεμφερών βιομηχανιών που υποστηρίζουν τη λειτουργία των εργοστασίων αυτών. Πάνω από χίλιοι πεντακόσιοι κάτοικοι υπαίθρου θα στερηθούν εναλλακτικές δυνατότητες καλλιεργειών και διάθεσης των προϊόντων τους. 
      Πάνω από 30.000.000 χάνονται για την τοπική αγορά από τρόφιμα, ένδυση, διασκέδαση, ενοίκια, μεταφορές και επισκευές. Ξαναέρχεται ο εφιάλτης της πληθυσμιακής αποψίλωσης της περιοχής, μέσα από εσωτερική αλλά και εξωτερική μετανάστευση. 
      Δεν είμαι υπέρ των επιδοτούμενων βιομηχανιών. Άλλωστε το γράφω και στην ερώτησή μου. Δεν πρέπει να ρίχνουμε χρήματα σε επιχειρήσεις οι οποίες δεν  μπορούν να λειτουργήσουν. Όμως, είμαι εναντίον της εκποίησης χωρίς σχέδιο. Φαίνεται ότι δεν υπάρχει  σχέδιο, γιατί αφού η ερώτησή μου αφορά και κατάθεση εγγράφων θα μου είχατε υποβάλει τα σχέδια. Δεν υπάρχουν σχέδια εξυγίανσης. Εδώ πουλάς ένα οικόπεδο και το πουλάς με ένα σχέδιο για την αξιοποίησή του. Στη φτωχή Σερβία όταν πουλάνε δημόσια υπηρεσία την πουλάνε βάσει σχεδίου μιας πενταετίας ή μιας δεκαετίας. Φοβάμαι ότι η πώληση των μετοχών της Α.Τ.Ε. αφήνει υπόνοιες απιστίας απέναντι στους μετόχους της Α.Τ.Ε.. 
      Δεν περίμενα κάποια ευαισθησία ως προς αυτό το θέμα αυτής της ακριτικής περιοχής. Περίμενα όμως μια φαντασία που έχουν οι επιχειρηματίες καπιταλιστές, ώστε να επενδύσουν με ρίσκο, με σχέδιο, πράγμα που δεν το έχετε. Εκποιείτε άνευ φαντασίας, άνευ σχεδίου. Οι λύσεις υπάρχουν. Είναι η οικονομική εξυγίανση των εταιρειών. Πετάχτηκαν τόσα χρήματα χωρίς να γίνει οικονομική εξυγίανση αυτών των επιχειρήσεων. Είναι η αλλαγή των διοικήσεων στη διαχείριση και στο μάνατζμεντ. 
      Ομιλώ στον μηχανικό Λέγκα, τον επιχειρηματία. Όταν υπάρχει βιολογικό γάλα το οποίο έρχεται από τη Ρουμανία, όταν υπάρχει βιολογική ντομάτα που μας έρχεται από την Ιταλία, είναι δυνατόν να κλείνουμε αυτά τα εργοστάσια; Αν ήταν να μιλήσουμε για την κλωστοϋφαντουργία να το καταλάβω. Οι κλωστοϋφαντουργίες θα πάνε στην Κίνα. Δεν πρέπει στην αγροτοδιατροφική αλυσίδα να κλείσουμε τέτοιες επιχειρήσεις. Και κλείνω λέγοντας ότι δυστυχώς ο αναπτυξιακός νόμος που διέσπειρε τα κίνητρα και στις υπόλοιπες περιοχές της Ελλάδος δημιουργεί ένα πρόβλημα και για το κλείσιμο αυτών των εργοστασίων στην ακριτική περιοχή μας. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε συνάδελφε, η αντίληψη που θέλει τον κρατικό προϋπολογισμό να είναι ένα βαρέλι γεμάτο τρύπες και μέσα από αυτές τις τρύπες να χρηματοδοτεί με χρήματα των Ελλήνων φορολογουμένων διάφορες επιχειρήσεις, όπως είπατε και εσείς προηγουμένως είναι μια αντίληψη που δεν την υιοθετεί η Κυβέρνηση  της Νέας Δημοκρατίας.
      Όσον αφορά τα επιχειρηματικά σχέδια, τί επιχειρηματικό σχέδιο να έχει για παράδειγμα η «ΣΕΒΑΘ» όταν δεν υπάρχει αυτή τη στιγμή βιομηχανική ντομάτα για να την επεξεργαστεί; Σας είπα ό,τι όσον αφορά τη «ΣΕΚΑΠ» ήδη εκπονεί επιχειρηματικό σχέδιο. Κατά τα άλλα, θεωρώ εύλογο το ενδιαφέρον σας, αλλά οφείλω να τονίσω, ότι ουδείς δικαιούται να διεκδικεί το μονοπώλιο της κοινωνικής ευαισθησίας, τουλάχιστον όχι από την Κυβέρνηση της Νέας Δημοκρατίας, γιατί σας θυμίζω ότι στις αρχές του 2004, οι εργαζόμενοι στη «ΣΕΒΑΘ» αλλά και στην «ΣΕΠΕΚ» ήταν οκτώ μήνες απλήρωτοι. Να θυμίσω ότι επί τέσσερα χρόνια δόθηκαν γενναίες χρηματοδοτήσεις και έγινε μια μεγάλη προσπάθεια εξυγίανσης. 
      Να υπενθυμίσω στην Αίθουσα ότι οι λεγόμενες αγροτοβιομηχανίες, ιδρύθηκαν στη δεκαετία του 1960 και του 1970. Έκτοτε έχουν αλλάξει ριζικά οι συνθήκες λειτουργίας τους. Και μάλιστα ιδρύθηκαν σε μία εποχή όπου υπήρχε απροθυμία της ιδιωτικής πρωτοβουλίας για πραγματοποίηση τέτοιων επενδύσεων. Πρέπει να καταλάβουμε επιτέλους, ότι αυτές οι περίοδοι, αυτοί οι καιροί έχουν παρέλθει. Από εκείνη την εποχή το επιχειρηματικό περιβάλλον έχει μεταβληθεί. Τα κύρια χαρακτηριστικά του είναι η υλοποίηση επενδύσεων μεγάλου ύψους και βεβαίως επενδύσεις που να αντέχουν στον εντεινόμενο ανταγωνισμό. Υπ’ αυτό το πρίσμα η Αγροτική Τράπεζα, απεφάσισε να απεμπλακεί από την μετοχική συμμετοχή στις αγροτοβιομηχανίες. Μάλιστα, αυτή η απόφαση έχει ληφθεί από τις 6 Μαρτίου του 2002 επί κυβερνήσεως ΠΑ.ΣΟ.Κ..
      Σύμφωνα με τα στελέχη της τράπεζας, αλλά και με την κρατούσα σήμερα τραπεζική λογική, δεν είναι δυνατόν τράπεζα που λειτουργεί στα πλαίσια του ανταγωνισμού, να συντηρεί παράλληλα γαλακτοβιομηχανίες, κονσερβοποιία και άλλες επιχειρήσεις. 
      Εν κατακλείδι, αδιαπραγμάτευτος στόχος της Κυβέρνησης, αγαπητέ συνάδελφε, είναι η διασφάλιση των δικαιωμάτων των εργαζομένων. Αυτό το δείχνουμε στην πράξη. Θα το δείξουμε και σε λίγο, κατά τη συζήτηση του νομοσχεδίου που έρχεται στην Ολομέλεια της Βουλής. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, εισερχόμαστε στη συζήτηση της δεύτερης υπ’ αριθμόν 6087/12-2-2008 ερώτησης της Βουλευτού του Κομμουνιστικού Κόμματος Ελλάδας, κ. Βαρβάρας (Βέρας) Νικολαΐδου, προς την Υπουργό Απασχόλησης και Κοινωνικής Προστασίας, σχετικά με τη λειτουργία της Επαγγελματικής Σχολής Ατόμων με Ειδικές Ανάγκες (το ΑμεΑ) του Οργανισμού Απασχόλησης Εργατικού Δυναμικού (Ο.Α.Ε.Δ.) στο Δήμο Γαλατσίου Αττικής.
      Η ερώτηση της κ. Νικολαΐδου έχει ως εξής:
      «Στην Αττική, στο Δήμο Γαλατσίου, λειτουργεί η μοναδική για το λεκανοπέδιο και η δεύτερη σε όλη την Ελλάδα Επαγγελματική Σχολή ΑμεΑ του Ο.Α.Ε.Δ.. Η σχολή αυτή παραμένει ανοιχτή ύστερα από σκληρούς αγώνες των μαθητών και των εργαζόμενων που απέτρεψαν σχέδιο της κυβέρνησης του ΠΑ.ΣΟ.Κ. για το κλείσιμό της.
      Παρότι είναι σχολή ΑμεΑ, το κτήριο είναι ακατάλληλο και οι σπουδαστές κυριολεκτικά στοιβάζονται στα διάφορα τμήματα. Σ’ αυτή φοιτούν διακόσιοι δέκα σπουδαστές ή καταρτιζόμενοι και δουλεύουν πενήντα επτά εργαζόμενοι. Όλοι, εκτός από τη διευθύντρια, εργάζονται με το απαράδεκτο καθεστώς του ωρομίσθιου, χωρίς ειδικά επιδόματα και ας δουλεύουν κάποιοι από αυτούς για δεκαπέντε χρόνια στη συγκεκριμένη σχολή. Στη σχολή λειτουργούν τμήματα εκμάθησης Η/Υ, ξυλογλυπτικής, δερματοτεχνίας, υφαντουργικής, αγιογραφίας και αγγειοπλαστικής. Αναλυτικό πρόγραμμα σπουδών δεν υπάρχει, ενώ η βεβαίωση σπουδών που παίρνουν οι σπουδαστές δεν έχει καμία ουσιαστική αξία. Η συντριπτική πλειοψηφία των αποφοίτων ξανακλείνεται στο σπίτι της ή περιμένει να μπει σε κάποιο άλλο πρόγραμμα κατάρτισης, αφού δεν υπάρχει καμμία προοπτική επαγγελματικής αποκατάστασης.
      Η σχολή τη φετινή χρονιά αντιμετωπίζει σοβαρά προβλήματα λόγω της υποχρηματοδότησής της, με αποτέλεσμα να μην υπάρχουν υλικά για τα εργαστήρια, αλλά και οι εργαζόμενοι να είναι απλήρωτοι για μήνες. 
      Το βασικό αίτημα της μαθητικής κοινότητας, που είναι και ταυτόχρονα και η μεγάλη αγωνία των σπουδαστών και των οικογενειών τους, είναι: να διορίζονται αμέσως για δουλειά με ευθύνη του κράτους, με την αποφοίτησή τους από τη συγκεκριμένη σχολή, καθώς και η ίδρυση δημόσιων προστατευμένων εργαστηρίων για την απορρόφηση αυτών που δεν μπορούν να ενταχθούν στη λεγόμενη ανοιχτή αγορά εργασίας.
      Ερωτάται η κυρία Υπουργός: 
      Τι μέτρα προτίθεται να πάρει για την αντιμετώπιση των προβλημάτων της Επαγγελματικής Σχολής ΑμεΑ του Ο.Α.Ε.Δ..».
      Στην ερώτηση της κ. Νικολαΐδου θα απαντήσει η Υφυπουργός Απασχόλησης και Κοινωνικής Προστασίας κ. Σοφία Καλαντζάκου.
      Κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, η σχολή λειτουργεί με υψηλού επιπέδου αναλυτικά προγράμματα σπουδών, τα οποία έχουν εγκριθεί από το διοικητικό συμβούλιο της εταιρείας «Επαγγελματική Κατάρτιση Α.Ε.».
      Με το πέρας της κατάρτισης, οι απόφοιτοι λαμβάνουν αδιαβάθμητο τίτλο σπουδών, δεδομένου ότι η Σχολή ΑμεΑ δεν εντάσσεται σε κάποια βαθμίδα τυπικής εκπαίδευσης, όπως άλλωστε και τα υπόλοιπα κέντρα επαγγελματικής κατάρτισης.
      Αναφορικά με το θέμα των εγκαταστάσεων της σχολής, θέλω να πω ότι πρόκειται για ένα σύγχρονο κτήριο, κατασκευής του 1993, το οποίο ικανοποιεί τις ανάγκες εκπαίδευσης και κατάρτισης των διακοσίων δέκα σπουδαστών. 
      Η εταιρεία «Επαγγελματική Κατάρτιση Α.Ε.» στο πλαίσιο των αρμοδιοτήτων της προβαίνει σε κάθε απαραίτητη ενέργεια, προκειμένου να εξασφαλίσει όσο το δυνατόν πιο ικανοποιητικό επίπεδο κατάρτισης για τους εκπαιδευόμενους. 
      Όσον αφορά ωστόσο την κατοχύρωση των επαγγελματικών τους δικαιωμάτων και την απασχόλησή τους, όπως είπα και πριν, παρότι τα προγράμματα του Κ.Ε.Κ.-Α.ΜΕ.Α. προσαρμόζονται στις τάσεις της αγοράς, αλλά και στα ειδικά χαρακτηριστικά των καταρτιζόμενων, δεν υφίσταται θεσμικό πλαίσιο αναγνώρισης συγκεκριμένων επαγγελματικών δικαιωμάτων για τη μορφή κατάρτισης που παρέχεται από τα Κ.Ε.Κ..
      Ένα από τα θέματα που θέτετε επίσης στην ερώτησή σας είναι το θέμα της χρηματοδότησης του συγκεκριμένου Κ.Ε.Κ.. Ήδη έχει εγκριθεί από τις αρμόδιες υπηρεσίες του Υπουργείου Απασχόλησης και Κοινωνικής Προστασίας η καταβολή κονδυλίου περίπου 6.800.000 ευρώ, που αντιστοιχεί σε μηνιαία δελτία δαπανών που έχουν κατατεθεί από την εταιρεία «Επαγγελματική Κατάρτιση Α.Ε.» εντός του 2007 και αφορούν όλες τις δράσεις της εταιρείας. Η εταιρεία ήδη έχει προβεί στην αποπληρωμή όλων των εκπαιδευτικών επιδομάτων που αφορούν τους καταρτιζόμενους ΑμεΑ.
    Σε ό,τι αφορά τους ωρομίσθιους τώρα, είμαστε ήδη στη διαδικασία καταβολής του μεγαλύτερου ποσοστού των οφειλών. Επίκειται επιπλέον η εκταμίευση των 2.500.000 ευρώ από τον Ο.Α.Ε.Δ., τα οποία βρίσκονται για υπογραφή στον πάρεδρο και πρόκειται να καταβληθούν εντός ολίγων ημερών. Σε κάθε περίπτωση σας διαβεβαιώ ότι η διατάραξη της ροής των πληρωμών από την επαγγελματική κατάρτιση προς τους ωρομίσθιους καθηγητές υπήρξε προσωρινή και η εύρυθμη χρηματοδοτική ροή στις εκπαιδευτικές δομές θα αποκατασταθεί πολύ σύντομα. Άλλωστε η εταιρεία έχει υπάρξει από τους πλέον αξιόπιστους εργοδότες. Η μισθοδοσία των ωρομίσθιων καθηγητών καταβάλλονταν χωρίς καμμία καθυστέρηση παρ’ ότι ο αριθμός των μισθοδοτούμενων είναι μεγάλος, πλέον των δυόμισι χιλιάδων ατόμων.
    Πιστεύουμε ότι για την επίλυση όλων των σχετικών προβλημάτων τη μεταβατική αυτή περίοδο, θα είναι καθοριστική η επικείμενη έκδοση του προεδρικού διατάγματος του άρθρου 22 του ν. 3586/2007. Αυτό θα ρυθμίζει οριστικά όλα τα θέματα λειτουργίας της εταιρείας που όπως ξέρετε, έχει περιέλθει πολύ πρόσφατα στην άμεση εποπτεία του Υπουργείου Απασχόλησης και Κοινωνικής Προστασίας. 
    Σχετικά με τη μονιμοποίηση του ωρομίσθιου προσωπικού, επισημαίνεται ότι οι προσλήψεις αυτές γίνονται με σύμβαση εξαρτημένης εργασίας ορισμένου χρόνου και αμείβονται με ωριαία αντιμισθία βάσει του ν. 2956/2001, άρθρο 11 παράγραφος 19. Περισσότερα στοιχεία στη δευτερολογία μου.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Η κ. Νικολαΐδου έχει το λόγο.
    ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κυρία Υφυπουργέ, ειλικρινά πιστεύω ότι απαντάτε σε κάποια άλλη ερώτηση και όχι στην ερώτηση που σας έχουμε καταθέσει εδώ και πολύ καιρό. Και είμαι σίγουρη ότι από τις κινητοποιήσεις του συγκεκριμένου σχολείου ΑμεΑ, ακόμη και στην τελευταία, σας έχουν υποβάλλει κάποια υπομνήματα και ψηφίσματα και τουλάχιστον, αν μη τι άλλο, θα έπρεπε να τα είχατε μελετήσει. 
    Μιλάτε για άλλο σχολείο όταν μου λέτε ότι υπάρχει υψηλού επιπέδου εκπαίδευση. Έχω επισκεφθεί δυο φορές το συγκεκριμένο σχολείο. Δεν υπάρχει κανένα πρόγραμμα εγκεκριμένο. Και μιλάμε τώρα τον Απρίλιο και όταν υποβάλαμε πριν ενάμιση μήνα την ερώτηση, μιλούσαμε για τη σχολική χρονιά που ήταν σε εξέλιξη και τώρα κοντεύει να τελειώσει. Το προσωπικό έχει πέντε μήνες να πληρωθεί. Τα παιδιά τα ανάπηρα όταν πάει κανείς στο σχολείο αυτό –όπως και σε όλα βέβαια- αυτό που περιμένουν να τους πει κανείς είναι τι θα γίνει μετά απ’ αυτή την κατάρτιση. Θα ξαναγυρίσουν να κλειστούν στο σπίτι τους ή θα υπάρξει μια ενασχόληση; Γιατί τώρα μη μου λέτε για την κατάρτιση η οποία μπορεί να επαναλαμβάνεται, αλλά επαναλαμβάνεται με λεφτά των εργαζομένων και δεν υπάρχει χρηματοδότηση. Η μοναδική υπάλληλος που έχει τακτική εργασία μέσα στο συγκεκριμένο σχολείο είναι η διευθύντρια. Και εδώ θέλετε να σας πω για το ρόλο της; Δεν ξέρω βέβαια από πού αντλεί τόση δύναμη, αλλά δεν άφηνε τα παιδιά για παράδειγμα, να κάνουν μια συνέντευξη Τύπου και αυτό μετά από πολύ αγώνα και πίεση. Για τη συγκεκριμένη τελευταία κινητοποίηση ίσως είχαν και απειλητικά τηλεφωνήματα και οι μαθητές και οι γονείς και όχι μόνο από τη διευθύντρια αλλά και από πολλά στελέχη της Νέας Δημοκρατίας.
    Κοιτάξτε, το σχολειό αυτό έκανε μια προσπάθεια το ΠΑ.ΣΟ.Κ. να το κλείσει. Οι κινητοποιήσεις γονιών, μαθητών και εκπαιδευτικών ήταν αυτές που το κράτησαν. Αυτή τη στιγμή έχουν βγει στους δρόμους και συνεχίζουν γιατί από λόγια αγάπης συμπάθειας και γενικόλογα, πιστεύω ότι έχουν χορτάσει οι ανάπηροι. Γι’ αυτό, λοιπόν, βρίσκονται στους δρόμους μαζί με το υπόλοιπο εργατικό και αναπηρικό κίνημα και γι’ αυτό και αύριο θα είναι στους δρόμους στις  κινητοποιήσεις απαιτώντας μια ζωή, όχι ανθρώπινη, αλλά αυτή που πρέπει το κράτος να τους εξασφαλίσει και να εξασφαλίσει και την επαγγελματική τους αποκατάσταση. 
    Εμείς μιλάμε συγκεκριμένα για τα εργαστήρια για τα οποία δεν βλέπω να κάνετε καμμία αναφορά, παρ’ ότι ο γενικός γραμματέας του Υπουργείου σας έδωσε κάποιες υποσχέσεις ότι θα ενεργοποιηθούν δυο. Δυο σε ολόκληρη την Ελλάδα είναι σταγόνα στον ωκεανό. Χρειάζεται ένας σχεδιασμός, χρειάζεται ένα πρόγραμμα αυτών των επαγγελματικών εργαστηρίων σε δίκτυο πανελλαδικό. Δεν υπάρχει ούτε καν καταγραφή των αναπήρων. Μιλάμε ότι αντιμετωπίζετε τους ανάπηρους στο πόδι. Και μην μου πείτε ότι θα τα λύσει όλα το νομοσχέδιο για την ειδική αγωγή γιατί από μια πρώτη ματιά που έχουμε ρίξει, βλέπουμε ότι επιδεινώνεται η κατάσταση αντί να λύνεται. Άλλωστε μιλάτε για εταιρεία και όχι για πρόγραμμα εκπαίδευσης που να καταρτίζεται στο Υπουργείο Παιδείας και να υπάρχει μία ευθύνη του κράτους. Η κατάσταση δεν μπορεί να συνεχιστεί. Παρακαλώ στη δευτερολογία σας να απαντήσετε στα εξής συγκεκριμένα: Το αίτημά τους είναι δημοσιοποίηση και αναβάθμιση της σχολής, άμεση χρηματοδότηση. Οι εκπαιδευτικοί έχουν πέντε μήνες να πληρωθούν και μου λέτε ότι όλα ρέουν κανονικά; Δεν είναι αυτή η πραγματικότητα. Επίσης, μετεγκατάσταση του σχολείου. Δεν ξέρω από πού το βρήκατε σύγχρονο. Εγώ το επισκέφθηκα και τα παιδιά είναι στοιβαγμένα μαζί με τους καθηγητές. Δεν μπορούν να κάνουν ούτε κι αυτή τη στοιχειώδη εκπαίδευση, την κατάρτιση, όπως τη λέτε.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Και φυσικά οι καθηγητές, που μιλάτε τώρα για άλλου είδους προσλήψεις, εργάζονται περισσότερο από δεκαπέντε χρόνια. Τι περιμένουμε για να μονιμοποιηθούν; Δεν παίρνουν καν το ειδικό επίδομα που παίρνουν σε άλλα σχολειά ΑμεΑ. Αυτή είναι η αντιμετώπιση της πολιτείας και δεν μπορεί να συνεχιστεί. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κ. Νικολαΐδου. 
      Κυρία Υπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κατ’αρχάς, κυρία συνάδελφε, εδώ καταγγείλατε κάποια πράγματα τα  οποία δεν τα γνωρίζω και τα οποία μου φάνηκαν πάρα πολύ βαριά. 
      ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Επισκεφθείτε το σχολείο να δείτε ποια είναι η πραγματικότητα, εάν δεν τη γνωρίζετε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Εάν εσείς λέτε τώρα ότι υπήρχαν απειλές από συγκεκριμένα διευθυντικά στελέχη παρακαλώ πάρα πολύ να μας πείτε συγκεκριμένα τι έχει συμβεί για να μπορούμε να διερευνήσουμε την υπόθεση. 
      ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Σας είπα για απειλητικά τηλεφωνήματα. Τι άλλο να σας πω;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας):  Όμως δεν μπορώ να πιστέψω ότι φαντάζεστε ότι συμπράττει η Κυβέρνηση και το Υπουργείο Απασχόλησης σε κάτι τέτοιο, εάν συμβαίνει. Δηλαδή δεν μπορώ να το διανοηθώ. Δεν κάνουμε καν συζήτηση επ’ αυτού. 
      ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Ελέγξτε το. Εγώ το κατήγγειλα. Αν θέλετε και ονόματα, τα έχω. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εσείς το καταγγέλλετε. Θέλω να μου δώσετε συγκεκριμένες επώνυμες καταγγελίες, να μου πείτε τι πρόβλημα έχει δημιουργηθεί. Πρώτη φορά έχω αυτού του είδους την ενημέρωση από σας, αλλά να ξέρετε ότι δεν υπάρχει καμμία περίπτωση από την πλευρά της πολιτείας να υπάρχει τέτοιου είδους προσπάθεια εκφοβισμού και απειλών ως προς τους καταρτιζόμενους, είτε είναι ΑμεΑ είτε δεν είναι ΑμεΑ. Αυτό μου φαίνεται πρωτάκουστο.
      Σε σχέση με τις απαντήσεις που σας έδωσα είδατε ότι ήμουν πολύ προσεκτική και πολύ συγκεκριμένη. Μιλήσαμε για το θέμα της ροής της χρηματοδότησης που έχει να κάνει και με το γεγονός ότι υπήρξε η μετάβαση πολύ πρόσφατα της Ε.Κ.Α.Ε. κάτω από την εποπτεία του Υπουργείου Απασχόλησης και Κοινωνικής Προστασίας και γι’ αυτό και σας έδωσα συγκεκριμένες ημερομηνίες γι’ αυτό το προσωρινό πρόβλημα που υπήρχε στη χρηματοδότηση και στην πληρωμή των ωρομίσθιων καθηγητών.
       ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Πέντε μήνες δεν έχει πληρωθεί το προσωπικό. Τι μου λέτε τώρα;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Υπάρχουν όμως και άλλα στοιχεία που θέλω να δώσω στη δευτερολογία μου. Σύμφωνα με τη νομοθεσία περί ειδικής αγωγής, το επίδομα δυσμενών συνθηκών καταβάλλεται αποκλειστικά και μόνο στο ειδικό εκπαιδευτικό προσωπικό που είναι ενταγμένο σε μονάδες ειδικής αγωγής του τυπικού εκπαιδευτικού συστήματος -πρωτοβάθμια και δευτεροβάθμια εκπαίδευση- και όχι σε εκπαιδευτικούς που εντάσσονται σε σχολές επαγγελματικής κατάρτισης, όπως είναι η συγκεκριμένη σχολή Κ.Ε.Κ.- Α.ΜΕ.Α.. Σε κάθε περίπτωση όμως τα προβλήματα των ωρομίσθιων καθηγητών και τα θεσμικά τους αιτήματα αντιμετωπίζονται με θετικό τρόπο, σε συνεργασία και με το συναρμόδιο Υπουργείο Εθνικής Παιδείας και Θρησκευμάτων. 
      Τα προβλήματα του Κ.Ε.Κ.- Α.ΜΕ.Α. Γαλατσίου βρίσκονται στην πρώτη γραμμή των προτεραιοτήτων μας. Και δεν αναφέρομαι μόνο στο θέμα της πληρωμής των εκπαιδευτικών. Η αναβάθμιση του περιεχομένου των προγραμμάτων κατάρτισης, η περαιτέρω ενίσχυση και ο περαιτέρω εκσυγχρονισμός των χώρων και των υποδομών, η στήριξη και αντιμετώπιση των μικρών αλλά και συνάμα μεγάλων προβλημάτων που μπορεί να αντιμετωπίζουν οι σπουδαστές αποτελούν ζητήματα πρώτης προτεραιότητας. 
      Τα προβλήματα των ΑμεΑ και ιδιαίτερα αυτά που αφορούν στην πρόσβαση στην απασχόληση και κατάρτιση, είναι σύνθετα και απαιτούν συστηματική προσπάθεια και αυτό κάνουμε.  Είχαμε και την ευκαιρία πρόσφατα στην επιτροπή να συζητήσουμε και την έκθεση της Συνομοσπονδίας για την πρόσβαση των ΑμεΑ στην αγορά εργασίας και θέλω απλώς να σας πω ότι και από τις δικές τους προτάσεις αλλά κι από πολλή δουλειά που γίνεται ήδη από πολύ καιρό στο Υπουργείο Απασχόλησης και Κοινωνικής Προστασίας πιστεύουμε ότι θα έχουμε πολύ σύντομα κάποιες προτάσεις που θα βοηθήσουν πραγματικά στο να υπάρχει ακόμη μεγαλύτερη είσοδος των ΑμεΑ στην αγορά εργασίας, γιατί όλοι γνωρίζουμε τις δυσκολίες και τις συνθήκες που υπάρχουν στην πραγματικότητα, δηλαδή για την πρόσβασή τους στην απασχόληση. 
      Το επόμενο διάστημα δρομολογείται η προκήρυξη χιλίων θέσεων εργασίας στο δημόσιο τομέα. Προωθείται η αναμόρφωση του ν. 2643/98 με στόχο την ταχύτερη και αποτελεσματικότερη εφαρμογή του. Είναι ένα από τα αιτήματα, ένα από τα θέματα: προκήρυξη και αναμόρφωση του ν. 2643.
      Στο επιχειρησιακό πρόγραμμα «Ανάπτυξη Ανθρώπινου Δυναμικού 2007-2013» προβλέπονται πολλές δράσεις κατάρτισης και προώθησης στην απασχόληση ΑμεΑ, τις οποίες είμαστε αποφασισμένοι να αξιοποιήσουμε.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      Ολοκληρώνω, κύριε Πρόεδρε.
      Απαραίτητη για την επιτυχία των στόχων που είχαν τεθεί είναι η ενεργός συμμετοχή και συμβολή όλων. Η εξασφάλιση αξιοπρεπούς διαβίωσης σε μία κοινωνία ίσων ευκαιριών, χωρίς διακρίσεις για τα ΑμεΑ μας αφορά όλους. Κυβέρνηση, κόμματα, κοινωνικοί φορείς, Τοπική Αυτοδιοίκηση, κοινωνία των πολιτών οφείλουμε να συμμετέχουμε ενεργά σε μία προσπάθεια που βρίσκεται στην καρδιά της σύγχρονης ευρωπαϊκής κοινωνικής Ελλάδας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ.
      Αναφορές-ερωτήσεις δεύτερου κύκλου:
      Εισερχόμεθα στη συζήτηση της πρώτης με αριθμό 4115/9.1.2008 ερώτησης του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Οικονομίας και Οικονομικών, σχετικά με την άνοδο του τιμαρίθμου.
      Αναλυτικότερα ο συνάδελφος κ. Κεγκέρογλου αναφέρει στην ερώτησή του:
      «Η Κυβέρνηση αφήνει τους πολίτες στην τύχη τους με την ξέφρενη ακρίβεια, που η ίδια ουσιαστικά δημιούργησε.
      Οι καταναλωτές, χωρίς την προστασία της πολιτείας, συνεχίζουν να είναι αντιμέτωποι με τα ανεξέλεγκτα φαινόμενα κερδοσκοπίας. Έτσι, μετά τις ανατιμήσεις σε καύσιμα και εισιτήρια στα μέσα μεταφοράς, η οικονομική κρίση διογκώθηκε με τον ερχομό του νέου έτους με τις νέες αυξημένες τιμές σε προϊόντα ευρείας κατανάλωσης, που επιβαρύνουν περαιτέρω τον ήδη βεβαρημένο οικογενειακό προϋπολογισμό από την αύξηση των έμμεσων φόρων.
      Μπροστά σ’ αυτή την κατάσταση οι πολίτες βρίσκονται σε απόγνωση, αλλά η Κυβέρνηση αρκείται σε αναποτελεσματικά μέτρα που ουσιαστικά αφήνουν ανεξέλεγκτη την ακρίβεια.
      Επειδή οι καταναλωτές βλέπουν το εισόδημά τους συνεχώς να εξανεμίζεται και οδηγούνται όλο και περισσότερο σε δανεισμό και αύξηση των χρεών τους, αλλά και σε αναζήτηση δεύτερης εργασίας και επειδή η προστασία του καταναλωτή και η διασφάλιση του υγιούς ανταγωνισμού από τις ανεξέλεγκτες καταστάσεις στην αγορά προϋποθέτουν πράξεις και όχι μεγαλόστομες δεσμεύσεις: Ερωτάται ο κύριος Υπουργός:
      Πότε και ποια συγκεκριμένα μέτρα θα πάρουν, προκειμένου να αντιμετωπιστεί η κατάσταση αυτή της ανεξέλεγκτης ακρίβειας που πλήττει τον Έλληνα καταναλωτή;»
      Στην ερώτηση του κ. Κεγκέρογλου θα απαντήσει ο Υφυπουργός Οικονομίας και Οικονομικών κ. Αντώνης Μπέζας.
      Ορίστε, κύριε Υφυπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριοι συνάδελφοι, όπως είναι γνωστό, ιδιαίτερα το τελευταίο τρίμηνο οι διεθνείς αβεβαιότητες έχουν ενταθεί και έχουν ενταθεί κυρίως εξαιτίας της αναταραχής που υπάρχει στο χρηματοπιστωτικό σύστημα της Αμερικής, εξαιτίας της επιβράδυνσης της αμερικανικής οικονομίας και εξαιτίας των μεγάλων αυξήσεων που υπάρχουν στις διεθνείς τιμές του πετρελαίου, των πρώτων υλών και των τροφίμων.
      Κάτω, λοιπόν, απ’ αυτά τα νέα δεδομένα, σε όλες τις χώρες, σε όλες τις οικονομίες, προχωρούν σε αναθεωρήσεις των προβλέψεων για τα επόμενα έτη. 
      Σύμφωνα λοιπόν και με τις ενδιάμεσες προβλέψεις της Ευρωπαϊκής Επιτροπής, ο πληθωρισμός στην Ευρωζώνη αναμένεται να επιταχυνθεί. Από το 2,1% που ήταν η φθινοπωρινή πρόβλεψη αναμένεται να επιταχυνθεί στο 2,6%.
      Είναι επίσης χαρακτηριστικό ότι σε μία σειρά από χώρες έχουμε ανάλογες, όπως ανέφερα προηγουμένως, αναθεωρήσεις. Στη Γερμανία από το 2% που προβλεπόταν ο πληθωρισμός το 2008, αναθεωρείται προς τα πάνω στο 2,3%, στην Ισπανία από το 2,9% στο 3,7%, στη Γαλλία από το 1,7% στο 2,4%, στην Ιταλία από το 2% στο 2,7% και στο Ηνωμένο Βασίλειο από το 2,2% στο 2,5%.
      Στο πλαίσιο, λοιπόν, αυτό πριν από λίγες εβδομάδες κι εμείς εδώ προχωρήσαμε σε αναθεώρηση των μακροοικονομικών προβλέψεων της ελληνικής οικονομίας για την περίοδο 2008-2010. Σύμφωνα, λοιπόν, με τις νέες προβλέψεις στη χώρα μας ο πληθωρισμός το 2008 θα διαμορφωθεί στο 3,5%, από το 2,8% που ήταν η πρόβλεψη στο Πρόγραμμα Σταθερότητας και Ανάπτυξης.
      Τώρα, σε σχέση με αυτά τα οποία αναφέρετε στην ερώτησή σας για την ακρίβεια, πρέπει να σας πω προκαταβολικά ότι δεν ισχύουν οι εκφράσεις του τύπου ότι υπάρχει ξέφρενη ακρίβεια, ότι υπάρχουν ανεξέλεγκτα φαινόμενα κερδοσκοπίας. Είναι νομίζω ξεκάθαρο από αυτά που ανέφερα προηγουμένως –και γι’ αυτό τα ανέφερα- ότι η αύξηση πληθωρισμού που παρατηρείται τους τελευταίους μήνες οφείλεται κυρίως σε φαινόμενα που εισάγονται στη χώρα μας, σε εισαγόμενο πληθωρισμό –επαναλαμβάνω- στη μεγάλη άνοδο της τιμής του πετρελαίου –44% περίπου σε ευρώ αυξήθηκε η τιμή του πετρελαίου σε ετήσια βάση- και στη μεγάλη αύξηση των πρώτων υλών. 
      Οι τιμές των εμπορευμάτων προβλεπόταν, σύμφωνα με τις εκτιμήσεις της Ευρωπαϊκής Επιτροπής, να αυξηθούν κατά 4% και τώρα η πρόβλεψη για φέτος είναι αύξηση κατά 13%, δηλαδή περίπου τετραπλασιασμός. Τέσσερις φορές επάνω είναι η πρόβλεψη για την αύξηση των τιμών των εμπορευμάτων.
      Το Υπουργείο Ανάπτυξης, απ’ ό,τι γνωρίζω, σας απάντησε αναλυτικά για τα μέτρα, τα οποία έχει λάβει, για την αντιμετώπιση αυτού του φαινομένου. Το δικό μας Υπουργείο, κυρίως μέσω της ΥΠ.Ε.Ε., της Υπηρεσίας Ειδικών Ελέγχων, συνδράμει τις αρμόδιες υπηρεσίες του Υπουργείου Ανάπτυξης και του Υπουργείου Αγροτικής Ανάπτυξης και Τροφίμων και τις βοηθά στους ελέγχους που διενεργούν.
      Τελειώνοντας, θέλω επίσης να αναφέρω ότι η Ελλάδα δεν είναι η μόνη χώρα η οποία έχει θετική διαφορά πληθωρισμού σε σχέση με το μέσο όρο της Ευρωζώνης. Υπάρχουν και άλλες χώρες οι οποίες έχουν θετική διαφορά και αυτό οφείλεται στο γεγονός ότι στις χώρες αυτές δεν υπήρξε αποκλιμάκωση των πληθωριστικών πιέσεων. Δυστυχώς και στη χώρα μας δεν υπήρξε ουσιαστική αποκλιμάκωση των πληθωριστικών πιέσεων και αυτό φαίνεται κάθε φορά που υπάρχουν ανατιμήσεις.
      Δεν ισχύει, όμως, ότι η διαφορά του πληθωρισμού σε σχέση με την ευρωζώνη αυξάνει. Τα τελευταία χρόνια, αυτή η διαφορά είναι στη μία ποσοστιαία μονάδα. Αυτή προβλέπεται να είναι και το 2008, όπως ανέφερα και στην αρχή της απάντησής μου. Στην Ελλάδα, ο πληθωρισμός προβλέπεται να είναι στο 3,5% για το 2008, στην Ευρωζώνη στο 2,6%. Δηλαδή, η διαφορά θα είναι λιγότερη και από τη μία μονάδα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ.
      Ο ερωτών συνάδελφος κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, μόλις χθες δημοσιεύθηκε έρευνα που διεξήγαγε η EUROBANK, στην οποία αναφέρεται ότι οι τιμές στην Ελλάδα αυξάνονται γρηγορότερα από το μέσο όρο της Ευρωζώνης και αυτό έχει σημαντικό αντίκτυπο στην ευημερία των νοικοκυριών, καθώς αυξάνεται το κόστος διαβίωσης με ταχύτερους ρυθμούς, ενώ αντίστοιχα μειώνεται περισσότερο η ανταγωνιστικότητα της οικονομίας μας. Δεν υπάρχει, δηλαδή, αναλογική μεταφορά των επιπτώσεων στη χώρα μας, αλλά, δυστυχώς, δυσμενέστερη.
      Το επιχείρημα των διεθνών τιμών πετρελαίου πλέον δεν ισχύει. Όλοι γνωρίζουν και για την ισοτιμία ευρώ-δολαρίου και για το πώς λειτουργεί η αύξηση αυτή στη χώρα μας. Τα περιβόητα σαράντα ένα μέτρα του Υπουργείου Ανάπτυξης κατά της ακρίβειας κατέρρευσαν. Η Κυβέρνηση, ενώ απέτυχε στην προσπάθεια για ελέγχους, πέτυχε απόλυτα ως χορηγός και τροφοδότης της ακρίβειας. Η αύξηση των έμμεσων φόρων, η αύξηση στο Φ.Π.Α., η αύξηση στα τέλη κινητής τηλεφωνίας, η αύξηση στον Ειδικό Φόρο Καυσίμων, η αύξηση κατά 25% στο ηλεκτρικό ήλθαν με τον εισαγόμενο πληθωρισμό; Από 1ης Απριλίου, το Υ.ΠΕ.ΧΩ.Δ.Ε. αυξάνει από 40% έως 180% τα διόδια. Τα ακτοπλοϊκά εισιτήρια αυξάνονται 22%, τα τιμολόγια της Δ.Ε.Η. επιπλέον 7%. Και αυτά από τον εισαγόμενο πληθωρισμό;
      Δεν έφθαναν, όμως, μόνο αυτά. Κυριακάτικο δημοσίευμα, το οποίο σας καταθέτω, αναφέρει ότι η Κυβέρνηση δίνει νέα πάσα, μετά την απαξίωση της Επιτροπής Ανταγωνισμού, στους κερδοσκόπους, με τη μείωση των προβλεπομένων προστίμων για αγορανομικές παραβάσεις στους κερδοσκόπους. Είναι εισαγόμενο και αυτό; Επιβλήθηκε από καμμία Ευρωπαϊκή Ένωση;
      Έτσι, αφήνονται απροστάτευτοι οι καταναλωτές. Αυτά που είπατε, αν τα λέγατε κατάματα στους αγρότες, στους εργαζόμενους, στους συνταξιούχους, οι οποίοι βλέπουν το εισόδημά τους να απομειώνεται από την ακρίβεια, προφανώς, θα σας έδιναν απευθείας την απάντηση.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Όμως, πρέπει να σας πω ότι το κόστος μιας τετραμελούς οικογένειας, τα τελευταία χρόνια, αυξήθηκε κατά 370 ευρώ το μήνα. Αυτό σημαίνει ότι έχουμε μια περίοδο, ακόμη και αν λάβουμε υπ' όψιν μας αυτά που είπατε, με νέες συνθήκες πληθωρισμού. Και το ερώτημα είναι: Πέρα από τις πολιτικές αναχαίτισης του πληθωρισμού -που θα δούμε αν πετύχουν και αν θα εφαρμόσετε τέτοιες πολιτικές- έχετε τη βούληση ή καλύτερα, έχετε τη δύναμη να εφαρμόσετε συγκεκριμένες πολιτικές για την προστασία των χαμηλών και μεσαίων εισοδημάτων και ποιες είναι αυτές οι πολιτικές;
      Και κάτι ακόμα για το Πάσχα. Παρά την προσπάθεια που κάνετε με την ακρίβεια στην πασχαλινή αγορά, να είστε σίγουροι ότι οι πολίτες θα κάνουν Ανάσταση. Και θα κάνουν Ανάσταση, γιατί έχουν πειστεί πλέον ότι η Κυβέρνησή σας δεν μπορεί να προσφέρει τίποτα πια στον τόπο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, πρώτον, είπα και στην πρωτολογία μου ότι η διαφορά πληθωρισμού με την Ευρωζώνη εξακολουθεί να παραμένει τα τελευταία χρόνια και θα παραμείνει και το 2008 στη μία ποσοστιαία μονάδα.
      Δεύτερον, είναι απόφασή μας και γίνεται ό,τι είναι δυνατόν, προκειμένου να μην υπάρχει περαιτέρω πληθωριστική επιβάρυνση, ώστε να αντιμετωπίσουμε όσο το δυνατόν πιο αποτελεσματικά τον εισαγόμενο πληθωρισμό. 
      Και εδώ, όσον αφορά το δικό μας Υπουργείο, το Υπουργείο Οικονομίας και Οικονομικών –γιατί αναφερθήκατε κυρίως σε θέματα του Υπουργείου Ανάπτυξης- σημαντικό ρόλο θα παίξει και η πολιτική στους έμμεσους φόρους. Πρέπει να σας πω ότι οι αυξήσεις τις οποίες αναφέρατε είναι αυξήσεις οι οποίες επιβάλλονται από την κοινοτική νομοθεσία και στον Ειδικό Φόρο Κατανάλωσης καυσίμων, και στα τσιγάρα. Είναι απαίτηση κοινοτικών κανονισμών. Σημαντικό, επομένως, ρόλο θα παίξει σ’ αυτό και η πολιτική στους έμμεσους φόρους, αλλά και η συνέχιση μιας σταθερής πολιτικής που έχουμε τα τελευταία χρόνια, της μείωσης των δημοσιονομικών ελλειμμάτων. 
      Παράλληλα, απαντώντας και για λογαριασμό του Υπουργείου Ανάπτυξης, θα πω ότι είναι γνωστό ότι το Υπουργείο Ανάπτυξης πήρε μια σειρά από μέτρα. Τα μέτρα αυτά δεν έχουν αποδομηθεί και δεν έχουν καταρρεύσει. Το αντίθετο, μάλιστα, τα μέτρα αυτά αποδίδουν. Το Υπουργείο Ανάπτυξης σε τακτά χρονικά διαστήματα παρουσιάζει και την πρόοδο στην εφαρμογή των μέτρων, και την αποτελεσματικότητα των μέτρων. Είναι μέτρα που λειτουργούν συνδυαστικά, ώστε το τελικό αποτέλεσμα να εξυπηρετεί μια σειρά από στόχους, όπως είναι η εξασφάλιση συνθηκών υγιούς ανταγωνισμού, η δημιουργία καταναλωτικής συνείδησης, αλλά και η μετάδοση προς κάθε κατεύθυνση ενός καθαρού μηνύματος, ότι δεν μπορεί κανείς να παίζει και να κερδοσκοπεί σε βάρος του Έλληνα καταναλωτή.
      Θέλω, όμως, κύριε συνάδελφε, κλείνοντας, να σας υπενθυμίσω -γιατί ίσως δεν θέλετε να το έχετε στο μυαλό σας- ότι η χώρα μας δεν είναι ξεκομμένη από τις υπόλοιπες χώρες. Η ελληνική οικονομία δεν είναι ανεξάρτητη από τις άλλες οικονομίες. Η ελληνική οικονομία επηρεάζει και επηρεάζεται από τα μεγέθη της διεθνούς οικονομίας. Δεν ζούμε μόνοι μας σ’ αυτόν τον κόσμο. 
      Και το λέω αυτό, διότι μόλις το Σαββατοκύριακο που πέρασε, σε τρία διεθνή fora, στη Σύνοδο του G-7, στη Σύνοδο του Διεθνούς Νομισματικού Ταμείου και στη Σύνοδο της Παγκόσμιας Τράπεζας, συζήτησαν ακριβώς αυτά τα φαινόμενα που υπάρχουν με τη διεθνή οικονομική κρίση και τους τρόπους αντίδρασης, τους τρόπους αντιμετώπισης.
      Είναι, λοιπόν, πάρα πολύ εύκολο να αφορίζουμε και να διαφωνούμε για τα πάντα, να διαμαρτυρόμαστε και να λαϊκίζουμε. Τους αγρότες δεν τους κοιτάτε μονάχα εσείς στα μάτια, τους κοιτάμε και εμείς στα μάτια, όπως και τους εργάτες και τους χαμηλόμισθους και τους χαμηλοσυνταξιούχους. Εκείνο, όμως, το οποίο χρειάζεται η οικονομία μας δεν είναι αφορισμοί. Εκείνο που χρειάζεται η οικονομία μας είναι συναίνεση και υπεύθυνη πολιτική. Και αυτήν την υπεύθυνη πολιτική ακολουθεί η Κυβέρνηση. 
      Πρέπει, επίσης, να σας θυμίσω και κάτι άλλο, ότι εμείς αξιολογηθήκαμε από τον Ελληνικό Λαό πολύ πρόσφατα, μόλις πριν από επτά μήνες και πήραμε την εντολή να συνεχίσουμε αυτήν την πολιτική την οποία ακολουθούμε, την πολιτική της δυναμικής ανάπτυξης της ελληνικής οικονομίας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
      Έχω την τιμή να ανακοινώσω στο Σώμα ότι οι Βουλευτές κ.κ. Ιωάννης Τραγάκης, Δημήτριος Χριστοφιλογιάννης, Ευστάθιος Κωνσταντινίδης, Μιχάλης Γιαννάκης, Γεώργιος Βαγιωνάς και Κωνσταντίνος Τσιάρας ζητούν ολιγοήμερη άδεια απουσίας στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Επίσης, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμου του Υπουργείου Μεταφορών και Επικοινωνιών:
      1. «Κύρωση του Μνημονίου Κατανόησης για συνεργασία στους τομείς των ταχυδρομείων, των τηλεπικοινωνιών και των τεχνολογιών πληροφορικής μεταξύ του Υπουργείου Μεταφορών και Επικοινωνιών της Ελληνικής Δημοκρατίας και του Υπουργείου Επικοινωνιών και Τεχνολογιών Πληροφορικής της Αραβικής Δημοκρατίας της Αιγύπτου».
      2. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για συνεργασία στους τομείς των ταχυδρομείων και ηλεκτρονικών επικοινωνιών».
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα δύο μαθητές και μαθήτριες και τέσσερις συνοδοί καθηγητές από το Γενικό Λύκειο Σκιάθου.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Θα μου επιτρέψετε κι εμένα να καλωσορίσω ιδιαίτερα τους μαθητές από το νησί του Παπαδιαμάντη, που είχα τη μεγάλη τιμή και την καλή τύχη να υπηρετώ και ως γιατρός. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Οικονομίας και Οικονομικών.
      Συνέχιση της συζήτησης επί των άρθρων και του συνόλου του σχεδίου νόμου: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Δικαιοσύνης.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Βελτίωση και επιτάχυνση των διαδικασιών της δίκης στα τακτικά διοικητικά δικαστήρια και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμεθα στο σχέδιο νόμου του Υπουργείου Οικονομίας και Οικονομικών.
      Συνέχιση της συζήτησης επί των άρθρων και του συνόλου του σχεδίου νόμου «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις». 
      Στη συνεδρίαση της Τετάρτης 9 Απριλίου 2008 συζητήθηκαν και ψηφίστηκαν τα άρθρα 1-5 του σχεδίου νόμου. 
      Στη σημερινή συνεδρίαση θα συζητηθούν τα άρθρα 6-10 του σχεδίου νόμου, καθώς και οι τροπολογίες ως μία ενότητα. 
      Κύριε Υπουργέ, θέλετε να κάνετε κάποιες νομοτεχνικές βελτιώσεις; 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μάλιστα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, ζητώ την άδεια του Σώματος για να καταθέσω κάποιες νομοτεχνικές βελτιώσεις και στο άρθρο 5, το οποίο έχει ψηφιστεί. 
      Στο δεύτερο στίχο, λοιπόν, του πρώτου εδαφίου ο αριθμός «99» αντικαθίσταται από τις λέξεις «88 παράγραφος 2» και μετά τη λέξη «Συντάγματος» προστίθενται οι λέξεις «ή του Ελεγκτικού Συνεδρίου».  
      Στο δεύτερο εδάφιο διαγράφεται η φράση «ανεξάρτητα του κλάδου δικαιοδοσίας που οι διάδικοι ανήκουν». 
      Στον τρίτο στίχο του τρίτου εδαφίου, μετά τη λέξη «Δικαστηρίων» προστίθενται οι λέξεις «και των υπηρεσιών του Νομικού Συμβουλίου του Κράτους». 
      Στον τέταρτο στίχο του ιδίου εδαφίου, μετά τη λέξη «νόμου» διαγράφεται το κόμμα και τίθεται κόμμα μετά το διαζευκτικό «ή» και στον επόμενο στίχο, μετά τη λέξη «αργότερα». 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επειδή είναι δύσκολο να παρακολουθήσουν οι Βουλευτές, θα παρακαλέσω να καταθέσετε αυτές τις νομοτεχνικές βελτιώσεις για να διανεμηθούν στους Βουλευτές και να κατατεθούν στα Πρακτικά. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Βεβαίως, κύριε Πρόεδρε, θα διανεμηθούν. 
      Επίσης, στο δεύτερο στίχο του τετάρτου εδαφίου μετά τη λέξη «ενώπιον» τίθενται οι λέξεις «του Ελεγκτικού Συνεδρίου ή». 
      Στον έβδομο στίχο του ιδίου εδαφίου διαγράφεται το κόμμα μετά τη λέξη «Δικαστηρίου» και ο αριθμός 99 αντικαθίσταται από τις λέξεις «88 παράγραφος 2». 
      Τώρα, όσον αφορά το άρθρο 6 παράγραφος 2…
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, όλα αυτά αναφέρονται στο άρθρο 5; Για όνομα του Θεού! Είναι ψηφισμένο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, για την οικονομία του χρόνου και επειδή αυτά πρέπει να τα μελετήσουν οι Βουλευτές, θα σας παρακαλούσα να σταματήσετε εδώ, προκειμένου να γίνει η διανομή στους συναδέλφους και να κατατεθούν στα Πρακτικά. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, επειδή οι δύο επόμενες διορθώσεις αφορούν δύο άρθρα στα οποία θα τοποθετηθούν οι συνάδελφοι και ενδεχομένως αυτές οι διορθώσεις να επηρεάσουν τις τοποθετήσεις τους, θα σας παρακαλούσα να τις ανακοινώσω και στην συνέχεια να διανεμηθούν. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, συνεχίστε. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Στο άρθρο 6 παράγραφος 2, στον έκτο στίχο, μετά τις λέξεις «δημοτικής αρχής» διαγράφεται η φράση «θεωρημένης από την τοπική αστυνομική αρχή» και προστίθεται στο τέλος της παραγράφου, δηλαδή μετά τα στοιχεία «ΦΕΚ 75 Α΄».
      Στο άρθρο 9 παράγραφος 1, πριν από το τελευταίο εδάφιο, προστίθεται το ακόλουθο εδάφιο: «Προτεραιότητα στις μετατάξεις έχουν οι εργαζόμενοι των εργοστασίων της Ε.Β.Ζ. Α.Ε. στη Λάρισα και την Ξάνθη, τα οποία αλλάζουν χρήση». 
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής: 
      
      (Να μπει η σελίδα 45)
      
    
ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θα ήθελα το λόγο. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
    Έχει ζητήσει το λόγο ο κ. Παπουτσής. 
    Ορίστε, κύριε Παπουτσή, έχετε το λόγο. 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, αντιλαμβάνομαι ότι η Κυβέρνηση, ο κύριος Υφυπουργός είχε την ευγενή καλοσύνη να προχωρήσει σε ορισμένες νομοτεχνικές βελτιώσεις στα άρθρα 6 και 7, τα οποία πρόκειται να συζητηθούν σήμερα. 
      Ωστόσο, με τις νομοτεχνικές βελτιώσεις στις οποίες αναφέρθηκε στο ψηφισθέν άρθρο 5 και απ’ ό,τι μπόρεσα να συγκρατήσω από τις προφορικές του επισημάνσεις, θεωρώ ότι διευρύνεται το αντικείμενο αναφοράς και κυρίως το αντικείμενο εφαρμογής του ψηφισθέντος άρθρου 5. Αυτό, κύριε Πρόεδρε, είναι κατά παράβαση του Κανονισμού της Βουλής. 
      Σε κάθε περίπτωση, όμως, είναι εκτός κοινοβουλευτικής δεοντολογίας, ψηφισθέν άρθρο…
      ΠΡΟΕΔΡΕΥΩΝ (Γεώργιος Σούρλας): Έχετε δίκιο.
      ΧΡΗΣΤΟΣ ΠΑΠΟΥΤΣΗΣ: …να τροποποιείται με την παρέμβαση της Κυβέρνησης διευρύνοντας το πεδίο αναφοράς και το αντικείμενο. 
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, έχετε δίκιο, έτσι είναι. Όμως, ο κύριος Υπουργός έκανε αυτή την ανακοίνωση και αυτές τις τροποποιήσεις, περιμένοντας να αποφανθεί το Σώμα. Αν, λοιπόν, δεν συμφωνήσει το Σώμα, δεν μπορούν να γίνουν αποδεκτές. 
      ΧΡΗΣΤΟΣ ΠΑΠΟΥΤΣΗΣ: Εγώ, πάντως, διαμαρτύρομαι επί της διαδικασίας και της μεθοδολογίας την οποία ακολουθεί η Κυβέρνηση. Και σε κάθε περίπτωση, διατηρούμε την επιφύλαξή μας, όσον αφορά την ουσία των ρυθμίσεων οι οποίες τίθενται. 
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, ετέθη υπ’όψιν του Σώματος αυτή η τροποποίηση που έκανε ο κύριος Υπουργός επί ψηφισθέντος άρθρου. Έχετε δίκιο. Πρέπει να συμφωνήσει το Σώμα ομόφωνα. Μελετήστε το και θα προχωρήσουμε στη συζήτηση και θα αποφανθεί το Σώμα, αφού θα έχει το χρόνο να μελετήσει αυτά που προτείνει ο κύριος Υπουργός. 
      Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης ορίζει ως ειδικό αγορητή του Κόμματός του τον κ. Ηλία Πολατίδη. 
Το λόγο έχει ο εισηγητής της Νέας Δημοκρατίας κ. Σταϊκούρας.
	ΧΡΗΣΤΟΣ ΣΤΑΪΚΟΥΡΑΣ: Κυρίες και κύριοι συνάδελφοι, με το άρθρο 6 παρέχεται η δυνατότητα στο Διοικητικό Συμβούλιο του Ειδικού Ταμείου Αντιμετώπισης Έκτακτων Αναγκών να επιχορηγεί τόσο φορείς που εκτελούν προγράμματα αποκατάστασης ζημιών, όσο και έργα αποκατάστασης ή επισκευής κατοικιών, για τις οποίες δεν είναι διαθέσιμοι τίτλοι ιδιοκτησίας, αλλά η χρήση τους δύναται να αποδειχθεί από τους ενοίκους αυτών με προσκόμιση σχετικής βεβαίωσης της οικείας δημοτικής αρχής. 
	Σύμφωνα με τα επίσημα τελευταία στοιχεία του Υ.ΠΕ.ΧΩ.Δ.Ε., μία βασική αιτία καθυστέρησης των ενενήντα τριών αιτήσεων αποκατάστασης ζημιών και των ογδόντα τριών αιτήσεων επισκευής κατοικιών είναι τα σοβαρά προβλήματα που έχουν ανακύψει με τους τίτλους ιδιοκτησίας. Έτσι, με το σχετικό άρθρο απλουστεύονται οι διαδικασίες, επισπεύδεται η αποκατάσταση των ζημιών, υλοποιούνται ταχύτερα οι στόχοι του Ταμείου. 
	Κυρίες και κύριοι συνάδελφοι, τα άρθρα 7, 8 και 9 αφορούν τη λειτουργία των εργοστασίων της Ελληνικής Βιομηχανίας Ζάχαρης. Θα μου επιτρέψετε να δομήσω την τοποθέτησή μου στη βάση των τοποθετήσεων που διατυπώθηκαν τις προηγούμενες ημέρες της συζήτησης του νομοσχεδίου από συναδέλφους της Αντιπολίτευσης, προκειμένου να καταδείξω το έωλο των επιχειρημάτων τους. 
	Πρώτον, ακούστηκε: «Η ελληνική Κυβέρνηση δεν έκανε τίποτα για την προστασία της ζάχαρης». Με βάση τις αποφάσεις του παγκοσμίου οργανισμού εμπορίου το 2004, όπου το κυρίαρχο πνεύμα ήταν οι ανοικτές και ελεύθερες αγορές, διαμορφώθηκε μία νέα κατάσταση, στην οποία η Ευρωπαϊκή Ένωση έπρεπε να εναρμονιστεί. Η τελευταία έθεσε ως βασικό στόχο της στρατηγικής της τη συρρίκνωση της παραγωγής ευρωπαϊκής ζάχαρης. Παρά τη σθεναρή αντίδραση μιας ομάδας χωρών, μεταξύ των οποίων και η Ελλάδα, κυριάρχησε τελικά η άποψη ότι ο ενδεδειγμένος τρόπος για την επίτευξη αυτού του στόχου ήταν μία σκληρή αναθεώρηση της κοινής οργάνωσης αγοράς της ζάχαρης. 
      Αυτή η σθεναρή αντίδραση της χώρας μας είχε ως αποτέλεσμα, κυρίες και κύριοι συνάδελφοι της Αντιπολίτευσης, να γίνει το 2007 τροποποίηση της πολιτικής συμφωνίας για τη μεταρρύθμιση του τομέα, με ενίσχυση της αναδιάρθρωσης ανά τόνο ποσόστωσης που αποσύρεται, κάτι που με τις όποιες ενστάσεις τους παραδέχθηκαν τις προηγούμενες ημέρες και συνάδελφοι της Αντιπολίτευσης, μεταξύ των άλλων και ο κ. Έξαρχος. 
      Έτσι –θα επαναλάβω- για όσους αποχώρησαν από την καλλιέργεια τεύτλου:
      Πρώτον, η εφάπαξ αποζημίωση από το Ταμείο Αναδιάρθρωσης, ενώ αρχικά ήταν 13,5 ευρώ ανά τόνο, διαμορφώθηκε στα 38 ευρώ ανά τόνο. Έτσι, με δεδομένο ότι η μέση παραγωγή για την περίοδο αναφοράς 2001 έως 2006 ήταν 6,4 τόνοι ανά στρέμμα, το αποτέλεσμα ήταν ένα όφελος 86,4 ευρώ ανά στρέμμα πριν και τώρα 243 ευρώ ανά στρέμμα. Δηλαδή περίπου τριπλασιάστηκε η εφάπαξ αποζημίωση. 
      Το 40% αυτής θα αποδοθεί τον Ιούνιο του 2008 και το υπόλοιπο 60% αυτής το Φεβρουάριο του 2009. 
      Δεύτερον, θα υπάρξει ταυτόχρονα με την πρώτη δόση της εφάπαξ ενίσχυσης από το Ταμείο Αναδιάρθρωσης, εφάπαξ απευθείας ενίσχυση των παραγωγών συνολικού ύψους 8,6 εκατομμυρίων ευρώ, μέσα από την πρόσθετη διαφοροποίηση της τάξεως των 9 ευρώ ανά τόνο τεύτλων ή 58 ευρώ ανά στρέμμα. 
      Τρίτον, θα υπάρξουν μέσω των δράσεων του Κανονισμού 1698/2005 ενισχύσεις της τάξεως των 17,3 εκατομμυρίων ευρώ για εκσυγχρονισμό των εκμεταλλεύσεων στις περιοχές που εθίγησαν. 
      Τέταρτον, υπάρχουν και τα δικαιώματα τα οποία συνοδεύουν τους παραγωγούς και ξεκίνησαν από 40 ευρώ το στρέμμα για το 2006, για να διαμορφωθούν στα 65 ευρώ ανά στρέμμα το 2009, ποσό που θα διατηρηθεί μέχρι το 2013. 
      Για όσους συνεχίζουν την καλλιέργεια τεύτλων: 
      Πρώτον, υπάρχουν τα ίδια ακριβώς δικαιώματα με όσους αποχώρησαν από την καλλιέργεια αυτών. 
      Δεύτερον, υπάρχει το ποιοτικό παρακράτημα το οποίο αυξάνεται κλιμακωτά και ξεκινάει από τα 10 ευρώ ανά στρέμμα το 2006, για να διαμορφωθεί περίπου στα 15-16 ευρώ το στρέμμα το 2009, παραμένοντας σε αυτά τα επίπεδα μέχρι το 2013. 
      Τρίτον, υπάρχει συνδεδεμένη ενίσχυση, η οποία διαμορφώνεται στα 20 ευρώ ανά στρέμμα για πέντε χρόνια, δηλαδή για την περίοδο σποράς από το 2007 μέχρι και το 2011. 
      Τέλος, υπάρχει και η εμπορική αξία του προϊόντος. 
     Δεύτερον, ακούστηκε, «η Ελληνική Βιομηχανία Ζάχαρης ήταν μία ιδιαίτερα υγιής επιχείρηση μέχρι το 2004».
     Κυρίες και κύριοι συνάδελφοι, η πορεία της επιχείρησης δεν ήταν επί χρόνια ικανοποιητική. Η εταιρεία παρουσίαζε χαμηλή βιομηχανική απόδοση σε σύγκριση με τις βιομηχανίες ανταγωνιστικών χωρών. Η παραγωγή ζάχαρης ανά εργοστάσιο και ανά εργαζόμενο ήταν σε σημαντικά χαμηλότερο επίπεδο από τις χώρες της δυτικής Ευρώπης. Τα ίδια τα οικονομικά αποτελέσματα της εταιρείας, όπως αποτυπώνονται στις ετήσιες λογιστικές καταστάσεις και στις καταστάσεις αποτελεσμάτων χρήσεως, επιβεβαιώνουν την άσχημη πορεία της επιχείρησης. 
     Η Ελληνική Βιομηχανία Ζάχαρης δεν ακολούθησε το δρόμο των πιο ανταγωνιστικών βιομηχανιών της Ευρωπαϊκής Ένωσης προς την αξιοποίηση της υψηλής κερδοφορίας που είχε στο παρελθόν και επί δεκαετίες, όταν και λειτουργούσε ως μονοπώλιο στην ελληνική αγορά, υπό την προστασία του καθεστώτος ζάχαρης της Ευρωπαϊκής Ένωσης. 
     Τρίτον, ακούστηκε «δεν εξασφαλίζεται η χρήση πρώτων υλών εγχώριας προέλευσης». Η χρήση πρώτων υλών εγχώριας προέλευσης εξασφαλίζεται στο μέγιστο δυνατό βαθμό από το ν.3423/2005 που συμπληρώνει το ν.3054/2002 για τα βιοκαύσιμα και το θεσμικό πλαίσιο για τη βιοαιθανόλη, που ψηφίστηκε πρόσφατα και εμπεριέχεται στο ν.3653/2008. Ένα νέο θεσμικό πλαίσιο, το οποίο εξασφαλίζει πλέον την πλήρη απορρόφηση και διαθεσιμότητα της παραγόμενης βιοαιθανόλης στην κατανάλωση και έμμεσα συνεισφέρει στη βιωσιμότητα των μονάδων.
     Τέταρτον, ακούστηκε «η Κυβέρνηση της Νέας Δημοκρατίας με την πρωτοβουλία αυτή αιφνιδιάζει». Οι προηγούμενες ενδογενείς αδυναμίες και οι εξωγενείς μεταβολές επέβαλαν στην Κυβέρνηση την αναδιάρθρωση της επιχείρησης. Οι δεσμεύσεις της ήταν γνωστές από το 2006. Ορθώς αντιμετωπίζεται το θέμα, κάτι που επιβεβαίωσε και ο Κοινοβουλευτικός Εκπρόσωπος του ΠΑ.ΣΟ.Κ. προχθές, ο κ. Πάγκαλος παρά τις ενστάσεις που διατύπωσε για την εν λόγω διαδικασία. 
     Έτσι, με το άρθρο 7 προβλέπεται η μετατροπή των ζαχαρουργείων Λάρισας και Ξάνθης, εργοστασίων που βρίσκονται κοντά σε λιμάνια και κεντρικούς οδικούς άξονες, σε εργοστάσια παραγωγής βιοαιθανόλης, με βάση και το πρόγραμμα αναδιάρθρωσης του κλάδου της ζάχαρης. Η φορολογική ζημιά της Ελληνικής Βιομηχανίας Ζάχαρης που υφίσταται από την ημερομηνία απόσυρσης του κλάδου, παραμένει σ’ αυτήν, ενώ οι επιχορηγήσεις και τα αφορολόγητα αποθεματικά δύναται να μεταφερθούν στη νέα εταιρεία και δεν φορολογούνται κατά το χρόνο της εισφοράς.
     Στόχοι του προγράμματος είναι: Πρώτον, η συνέχιση της καλλιέργειας τεύτλου στην Ελλάδα. Δεύτερον, η ενίσχυση της βιομηχανοποιημένης εργασίας και του οικονομικού ιστού των ευρύτερων περιοχών Θράκης και Θεσσαλίας. Τρίτον, η αναδιάρθρωση της παραγωγής ζάχαρης και τέταρτον, η ένταξη της χώρας μας στις ομάδες των κρατών που με την παραγωγή βιοαιθανόλης από εγχώριες πρώτες ύλες, θα προωθήσουν τη μείωση της εξάρτησης από το πετρέλαιο και την ασφάλεια του ενεργειακού εφοδιασμού. 
     Παράλληλα με τις διατάξεις του άρθρου 8 προωθείται η υπαγωγή εργαζομένων που πρόκειται να συνταξιοδοτηθούν εντός πενταετίας σε προγράμματα ειδικής επιδότησης της ανεργίας.
     Τέλος, με το άρθρο 9 προβλέπεται το τακτικό προσωπικό με σχέση εργασίας ιδιωτικού δικαίου αορίστου χρόνου, το οποίο και πλεονάζει με βάση την αναδιάρθρωση της εταιρείας, να δύναται να μεταφέρεται με την ίδια σχέση εργασίας αποκλειστικά στις περιφέρειες κατόπιν αιτήσεώς τους. 
     Χαιρετίζω την πρωτοβουλία της Κυβέρνησης να δοθεί προτεραιότητα στις μετατάξεις στους εργαζομένους των εργοστασίων Ξάνθης και Λάρισας, πρωτοβουλία που υποστηρίχτηκε και απ’ όλους τους ομιλητές της Πλειοψηφίας, τόσο κατά τη συζήτηση στην Ολομέλεια, όσο και στη συζήτηση στη Διαρκή Επιτροπή Οικονομικών Υποθέσεων. Θα πρότεινα δε, οι μετατάξεις να μπορούν να πραγματοποιούνται σε υπηρεσίες, φορείς ή νομικά πρόσωπα του δημοσίου και του ευρύτερου δημοσίου τομέα, όπως προβλέπεται για το προσωπικό του Ο.Λ.Π. και του Ο.Λ.Θ., κατά προτεραιότητα, όμως, στις περιφέρειες και στις υπηρεσίες αυτής.
     Κυρίες και κύριοι συνάδελφοι, το παρόν σχέδιο νόμου περιλαμβάνει διάταξη που ρυθμίζει την επικείμενη εισαγωγή και στη χώρα μας του νέου ευρωπαϊκού συστήματος πληρωμών Target 2 από τις 19 Μαΐου του 2008. Η αιτιολογική βάση της επικείμενης αλλαγής του συστήματος συνίσταται αφ’ενός μεν στην περαιτέρω ολοκλήρωση της ευρωπαϊκής τραπεζικής αγοράς και αφ’ετέρου στην αύξηση της αποτελεσματικότητας και αποδοτικότητας του συστήματος. Παρά το γεγονός ότι το νέο σύστημα θα έχει συγκεντρωτικό και ομογενοποιημένο χαρακτήρα, οι κεντρικές τράπεζες διατηρούν το σημαντικό σημερινό τους ρόλο, αυτόν της άσκησης της νομισματικής πολιτικής και της προληπτικής εποπτείας του τραπεζικού συστήματος.
      Το νέο σύστημα πληρωμών θα αναπτυχθεί σε συμμόρφωση με τα αιτήματα πολιτικής και επιχειρησιακών αναγκών των χρηστών του συστήματος, την αρχή της αποκέντρωσης αναφορικά με τις λειτουργίες των κεντρικών τραπεζών, την ανάπτυξη εξελιγμένων συστημάτων για τη διασφάλιση της λειτουργικής βιωσιμότητας σε ακραίες συνθήκες και την αρχή της ουδετερότητας. 
      Τέλος, το σχέδιο νόμου περιλαμβάνει διάταξη –και με αυτήν καταδεικνύεται και η κοινωνική ευαισθησία της Κυβέρνησης- που  χορηγεί στους πρώην εργαζόμενους στις  κλωστοϋφαντουργίες της Νάουσας και των θυγατρικών εταιρειών των κλωστηρίων Νάουσας και Πέλλας που έχουν απολυθεί, καθώς και σε όσους θα απολυθούν από τις ανωτέρω επιχειρήσεις μέχρι 31/12/2008 και είναι ασφαλισμένοι στον κλάδο σύνταξης του Ι.Κ.Α.-Ε.Τ.Α.Μ., τη δυνατότητα μηνιαίας εισοδηματικής ενίσχυσης μέχρι τη συμπλήρωση των προϋποθέσεων πλήρους συνταξιοδότησης.
      Κυρίες και κύριοι συνάδελφοι, με βάση τα ανωτέρω, προτείνω την υπερψήφιση των άρθρων 6-9 του εν λόγω σχεδίου νόμου, καθώς και των συνοδευτικών τροπολογιών αυτού.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε το συνάδελφο κ. Σταϊκούρα.
      Κυρίες και κύριοι συνάδελφοι, ο συνάδελφος κ. Κωνσταντίνος Γείτονας ζητά ολιγοήμερη άδεια απουσίας του στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Η Βουλή ενέκρινε τη ζητηθείσα άδεια.
      Το λόγο έχει ο εισηγητής του ΠΑ.ΣΟ.Κ. κ. Κουτμερίδης.
       ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συνεχίζουμε τη συζήτησή μας για το σχέδιο νόμου που αφορά: «συνταξιοδοτικές ρυθμίσεις για τους αποχωρούντες από την υπηρεσία δικαστικού λειτουργούς». Εκθέσαμε με τον πιο εμφαντικό τρόπο την αντίθεσή μας σ’ αυτό το νομοσχέδιο, μιας και είναι ένα νομοσχέδιο το οποίο αναδεικνύει την ταξική αντίληψη της Κυβέρνησης της Νέας Δημοκρατίας. Από τη μία πλευρά καλεί τους εργαζόμενους να δουλέψουν περισσότερο χρόνο, καλεί τις εργαζόμενες μητέρες να δουλέψουν περισσότερα χρόνια, καλεί όλες τις κοινωνικές και παραγωγικές τάξεις της χώρας μας να προσφέρουν περισσότερα και να πάρουν λιγότερα και είναι πολύ χαριστική, όσον αφορά τους δικαστικούς λειτουργούς. Για την Κυβέρνηση της Νέας Δημοκρατίας υπάρχει η αντίληψη ότι υπάρχουν πολίτες, δημόσιοι λειτουργοί, δύο κατηγοριών. 
      Στη συζήτηση επί των άρθρων 1-5 εκθέσαμε τις θέσεις μας και συνεχίζουμε από το άρθρο 6.
      Το άρθρο 6 αποτελεί μία συνέχεια του ν. 3624. Όπως όλοι γνωρίζουμε η χώρα μας γνώρισε μία πρωτόγνωρη οικολογική καταστροφή. Η Κυβέρνηση εκείνο το χρονικό διάστημα δημιούργησε ένα νομοθέτημα και μας βρήκε σύμφωνους, συμπαραστάτες, ούτως ώστε να βοηθήσουμε τις πληγείσες αυτές περιοχές. Δυστυχώς, όμως, η εικόνα που παρουσιάζει σήμερα αυτή η περιοχή είναι μία εικόνα τραγικής εγκατάλειψης από μία Κυβέρνηση που άμεσα, πριν τις εκλογές, έσπευσε να δείξει το ανθρώπινο πρόσωπό της, αλλά στη διάρκεια του χρόνου όμως ξέχασε πολύ γρήγορα αυτές τις πυρόπληκτες περιοχές. 
      Σε ό,τι αφορά το Ειδικό Ταμείο Αντιμετώπισης –και ως προς τη φιλοσοφία του μπορεί να μην είμαστε αρνητικοί, αλλά  έχει μεγάλη σημασία για μας  η αυθαιρεσία που υπάρχει-  δεν είναι δυνατόν να  δίδεται η δυνατότητα στο διοικητικό συμβούλιο, μετά το διορισμό από την πολιτική ηγεσία του Υπουργείου Οικονομικών, να αποφασίζει για τις επιδοτήσεις και ενισχύσεις στις περιοχές που έχουν πληγεί, ή έχουν καταστραφεί. Αυτή η αυθαιρεσία και αυτή, αν θέλετε, η αδιαφορία στη διαχείριση του δημόσιου χρήματος δεν μας βρίσκει καθόλου σύμφωνους και γι’ αυτό καταψηφίζουμε το άρθρο 6. 
      Για το άρθρο 7 που αφορά το θέμα της μετατροπής των δύο εργοστασίων ζάχαρης Λάρισας και Ξάνθης σε μονάδες παραγωγής βιοαιθανόλης, είναι πάρα πολύ σημαντικό, συναδέλφισσες και συνάδελφοι, να εξηγήσουμε και να θυμηθούμε -γιατί η Κυβέρνηση αρέσκεται πάρα πολλές φορές να παρελθοντολογεί-  τι παρέλαβε η Κυβέρνηση της Νέας Δημοκρατίας το 2004. Παρέλαβε, λοιπόν,  μία κερδοφόρα ελληνική βιομηχανία ζάχαρης με 1.050 εργαζόμενους και με 400.000 στρέμματα τευτλοκαλλιέργειας. 
	Στη συνέχεια, με μία σειρά από λανθασμένους χειρισμούς η Κυβέρνηση της Νέας Δημοκρατίας από το 2005 κατάφερε πραγματικά να κάνει την κατάσταση στα εργοστάσια ζάχαρης μη αναστρέψιμη. Συγκεκριμένα: 
      1. Η κακή διαπραγμάτευση στα συμβούλια Υπουργών Γεωργίας της Ευρωπαϊκής Ένωσης. 
      2. Η αποδοχή της κοινοτικής οδηγίας για την Κοινή Οργάνωση Αγοράς (Κ.Ο.Α) ζάχαρης, που αφορά τη μείωση της παραγωγής ζάχαρης. 
      3. Η ανικανότητα και η καθυστέρηση προσαρμογής σ’ αυτήν, την Κ.Ο.Α..
      4. Η μείωση της εθνικής ποσόστωσης κατά εκατόν πενήντα χιλιάδες τόνους και 
      5. Η άμεση και γρήγορη εξαγγελία μετατροπής των εργοστασίων ζάχαρης σε μονάδες παραγωγής βιοαιθανόλης ελλείψει θεσμικού πλαισίου, δημιούργησαν πραγματικά ένα πολύ άσχημο περιβάλλον. Θα έλεγα ότι υποθήκευσαν το μέλλον και την προοπτική των εργοστασίων ζάχαρης στη χώρα μας.
	Δυστυχώς, κύριοι Υπουργοί, θυμάμαι, όταν ήμουν μικρό παιδί ότι ο αείμνηστος Κωνσταντίνος Καραμανλής ήταν –τότε- ο πολιτικός που υπέγραψε τη ληξιαρχική πράξη ίδρυσης των εργοστασίων ζάχαρης. Πολύ λυπάμαι, διότι ο κύριος Πρωθυπουργός, ο Κώστας Καραμανλής, θα είναι ο πολιτικός που υπογράφει τη ληξιαρχική πράξη διάλυσης των εργοστασίων ζάχαρης.
	Κύριε Υπουργέ, σε όλη αυτήν τη μαραθώνια συζήτηση, όσον αφορά τις μετατροπές των εργοστασίων ζάχαρης σε μονάδες παραγωγής βιοαιθανόλης έχουν κατατεθεί από πολλούς συναδέλφους κάποιες προτάσεις για τις οποίες όμως δεν πήραμε καμμία απάντηση από σας. Θα σας παρακαλέσω να προσέξετε ιδιαίτερα τις θέσεις μας, οι οποίες είναι θέσεις που αφορούν το σύνολο των εργαζομένων στα εργοστάσια ζάχαρης. Είναι μία κραυγή αγωνίας όλων αυτών των εργαζομένων. 
      Πρέπει επιτέλους να μας δώσετε μία απάντηση για το ποια είναι η θέση της Κυβέρνησης. Η εθελούσια έξοδος για την πενταετία, κύριε Υπουργέ, είναι πραγματικά εθελούσια; Δεν διευκρινίζεται. Θέλουμε να ξεκαθαρίσει αυτό το καθεστώς. Είναι πρόγραμμα ειδικής επιδότησης της ανεργίας ή είναι εθελούσια η έξοδος και κατά πόσο σ’ αυτήν την εθελούσια έξοδο διασφαλίζεται η αποζημίωση που θα πάρουν οι εργαζόμενοι; Η πρώτη ερώτησή μου είναι αυτή.
	Η δεύτερη ερώτηση: Προτείνουμε, κύριε Υπουργέ, οι μετατάξεις -που εσείς τις καθορίσατε στον αριθμό ογδόντα- να αυξηθούν στον αριθμό εκατόν πενήντα. Θέλω να ξέρετε ότι εάν αυξήσουμε τις μετατάξεις, θα λύσουμε ένα πολύ μεγάλο πρόβλημα στο σύνολο των εργοστασίων. Συμφωνώ με την παρατήρηση που κάνατε, όμως να διευκρινιστεί: Κατά προτεραιότητα, όσον αφορά τα εργοστάσια Ξάνθης και Λάρισας, γιατί σαφώς αυτήν τη στιγμή αυτά τα εργοστάσια έχουν το πρόβλημα, αλλά όχι, κύριε Υπουργέ, κατά αποκλειστικότητα. Κατά προτεραιότητα ναι, αλλά όχι κατά αποκλειστικότητα. 
	Τρίτον, όσον αφορά τις μετατάξεις, υπάρχει η δέσμευση να μεταταγούν στην περιφέρεια. Γιατί δεν δίνετε, κύριε Υπουργέ, τη δυνατότητα μετάταξης στον ευρύτερο δημόσιο τομέα ή στην Τοπική Αυτοδιοίκηση; Νομίζω ότι γνωρίζετε ότι υπάρχουν πολλά κενά και ελλείψεις προσωπικού τόσο στο δημόσιο τομέα όσο και στην Τοπική Αυτοδιοίκηση. Δώστε τη δυνατότητα στους μεταταγέντες εργαζόμενους να πάνε σε όποια υπηρεσία μπορούν να είναι καλύτερα. Η εξειδίκευση και η αποκλειστικότητα μόνο στην περιφέρεια, νομίζω ότι είναι μία στενή αντίληψη της φιλοσοφίας του νομοθέτη.
	Κύριε Υπουργέ, το τέταρτο που θέλω να σας διευκρινίσω είναι το εξής: Θα πρέπει να υπάρχει μία σαφής αναφορά στην τροπολογία ότι το ίδιο καθεστώς που ισχύει σήμερα για τα δύο εργοστάσια θα ισχύσει με τον ίδιο τρόπο και την ίδια διαδικασία και για τα άλλα εργοστάσια των οποίων πραγματικά το μέλλον δεν είναι πολύ καλό. 
      Εγώ προέρχομαι από μία εκλογική περιφέρεια όπου έχουμε εργοστάσιο ζάχαρης, το εργοστάσιο ζάχαρης Σερρών και θέλω να ξέρετε ότι τόσο το εργοστάσιο ζάχαρης Σερρών όσο και της Ορεστιάδας και στο Πλατύ διατρέχουν πολύ μεγάλο κίνδυνο σε λίγο χρονικό διάστημα να κλείσουν. Άρα αντιλαμβάνεστε ότι χρειάζεται μία κατοχύρωση, μία σαφής αναφορά στο νόμο, η οποία να λέει ότι το ίδιο καθεστώς και η ίδια διαδικασία θα προβλεφθούν και για τα άλλα εργοστάσια, όταν και αυτά βρεθούν στην ίδια κατάσταση.
      Πέμπτον. Αυτοί που θα παραμείνουν στα νέα εργοστάσια παραγωγής βιοαιθανόλης να εξασφαλίζονται μέχρι να συνταξιοδοτηθούν με το ίδιο εργασιακό καθεστώς, να μην μπουν στην νέα, καινούργια θυγατρική ΑΕ και υπάρχει ένα καινούργιο καθεστώς, όπου θα αφαιρεί δικαιώματα και κατακτήσεις αυτών των εργαζομένων. 
      Έκτον. Ο συνυπολογισμός του χρόνου της στρατιωτικής θητείας να είναι πέραν της πενταετίας, αυτήν την πενταετία που προβλέπετε για την εθελούσια έξοδο. 
      Έβδομον. Οι μονάδες παραγωγής βιοαιθανόλης ξεκινώντας από την Ξάνθη και από τη Λάρισα, την πρώτη ύλη να την προμηθεύονται από την εντόπια παραγωγή, για να μην γίνει κάποια εισαγωγή και αφήσουμε τη δική μας εντόπια παραγωγή. 
      Όγδοο. Το ποσό των 1500 ευρώ που προβλέπεται σαν πλαφόν, όχι περισσότερα από 1500 ευρώ, να είναι το καθαρό ποσό που δικαιούνται, γιατί αν αφαιρέσουμε τις εισφορές από αυτό το ποσό, αντιλαμβάνεστε ότι θα είναι κατά πολύ λιγότερο. 
      Ένατον.  Πότε, πώς και με ποια διαδικασία θα δοθούν όλες αυτές οι αποζημιώσεις. 
      Κύριε Υπουργέ, είναι γεγονός –και εμείς δηλώσαμε τη θετική μας θέση- ότι αφού η κατάσταση έφτασε σε αυτό το απροχώρητο σημείο, πλέον δεν μπορούμε παρά να μη συμφωνήσουμε στην μετατροπή των εργοστασίων σε μονάδες παραγωγής βιοαιθανόλης. 
      Αλλά θέλω να μου πείτε, ενώ υπήρχε μία σαφής δέσμευση του κ. Πρωθυπουργού, αλλά και της διοίκησης της βιομηχανίας ζάχαρης ότι αυτή η επένδυση  θα πραγματοποιηθεί από την ίδια την βιομηχανία ζάχαρης με ίδια κεφάλαια και ενώ υπάρχει το business plan  το οποίο προβλέπει κερδοφορία, ενώ υπάρχουν μία σειρά από ελαφρύνσεις, όσον αφορά στα αφορολόγητα αποθεματικά, σε επενδυτικούς νόμους, εκκαθαρίζετε δηλαδή τις καινούργιες θυγατρικές Α.Ε. που θα δημιουργηθούν, ενώ, δημιουργείτε ένα νέο επενδυτικό προϊόν, γιατί αυτό δεν επενδύεται από την Ελληνική Βιομηχανία Ζάχαρης και το προσφέρετε σαν ένα επενδυτικό φιλέτο σε ένα στρατηγικό επενδυτή; Όλες οι προϋποθέσεις συνηγορούν στο ότι αυτή η επένδυση μπορεί και πρέπει να γίνει από την ίδια την Ελληνική Βιομηχανία Ζάχαρης. Γιατί εσείς εκχωρείτε αυτήν την επένδυση σε ένα στρατηγικό επενδυτή; 
      Άλλωστε,  κύριε Υπουργέ, μην ξεχνάμε ότι αυτός ήταν ο κυρίαρχος λόγος της παραίτησης του πρώην Διοικητή του κ. Κοσκινά, από τη σαφή δέσμευση και του κυρίου Πρωθυπουργού ότι θα γίνει από την ίδια την Βιομηχανία Ζάχαρης. 
      Κύριε Υπουργέ, σας παρακαλώ να μας δοθούν καθαρές απαντήσεις. Γιατί στις συζητήσεις μας με τους εργαζόμενους, περιμένουν και είναι έξω από τη Βουλή ποιες θα είναι οι απαντήσεις σας;
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Όσον αφορά τις καινούργιες τροπολογίες οι οποίες δεν ενσωματώθηκαν στο σχέδιο νόμου, θα αναφερθώ κατ’ αρχάς στην τροπολογία η οποία αναφέρεται στην ειδική ενίσχυση, στη δυνατότητα μηνιαίας εισοδηματικής ενίσχυσης για την Κλωστοϋφαντουργία της Νάουσας.  Και αυτή η τροπολογία είναι μία συνέχεια του ν. 3460, όπου και εκεί εμείς από το ΠΑ.ΣΟ.Κ εκθέσαμε τις θέσεις μας και καταθέσαμε μία ολοκληρωμένη ειδική παρέμβαση απασχόλησης για την περιοχή, η οποία πλήττεται από αποβιομηχάνιση και από υψηλά ποσοστά ανεργίας. 
      Προτείναμε και καταθέσαμε στη Βουλή ένα ειδικό πρόγραμμα αναπτυξιακής ανασυγκρότησης της περιοχής μέσω χρηματοδοτήσεων από ειδικό αναπτυξιακό ταμείο για την ευρύτερη περιοχή. Εσείς, σε εκείνο το νόμο τον ν. 3460 δεν κάνατε αποδεκτές καμμία από τις προτάσεις μας και σας επιστήσαμε την προσοχή ότι με αυτό τον αποσπασματικό και πρόχειρο τρόπο δεν θα λύσετε κανένα πρόβλημα. Και ήρθατε σήμερα μετά από λίγο χρονικό διάστημα να καταθέσετε μία καινούργια τροπολογία για το ίδιο ακριβώς πρόβλημα που προϋπήρχε.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε,  κύριε Κουτμερίδη. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ολοκληρώνω, κύριε Πρόεδρε. 
      Όσον αφορά την τροπολογία για τους υπαλλήλους του Νομικού Συμβουλίου του Κράτους, αφού εμείς διαφωνούμε στον υπολογισμό του χρόνου προϋπηρεσίας των δικαστικών λειτουργών που έχουν υπηρετήσει σαν δικηγόροι για τρία χρόνια, διαφωνούμε επίσης και για τους υπαλλήλους του Νομικού Συμβουλίου του Κράτους. 
      Σας ευχαριστώ, κύριε Πρόεδρε, για την ανοχή σας, αλλά όπως είπαν  και οι συνάδελφοί μου, είναι πολλές οι τροπολογίες και δεν προλαβαίνουμε να τοποθετηθούμε. 
     ΠΡΟΕΔΡΕΥΩΝ (Γεώργιος Σούρλας): Γι’ αυτό και το Προεδρείο σας δίνει άνεση χρόνου. 
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Κουμπούρης. 
     ΔΗΜΟΣ ΚΟΥΜΠΟΥΡΗΣ: Ευχαριστώ, κύριε Πρόεδρε.
     Κύριε Υπουργέ, στο όνομα της γραφειοκρατίας που χρησιμοποιείτε συχνά πυκνά -και όχι μόνο στην προκειμένη περίπτωση- παρατηρούμε ότι δίνονται δυνατότητες και αρμοδιότητες στον ιδιωτικό τομέα να παίζει τον ρόλο των κρατικών φορέων και να «λύνει» ζητήματα για τα οποία θα έπρεπε να είναι αρμόδιο το κράτος και οι δημόσιοι κρατικοί φορείς. Έτσι, λοιπόν, με την τροπολογία «για την σύσταση του ειδικού ταμείου αντιμετώπισης εκτάκτων αναγκών», εμείς είμαστε κατηγορηματικά αντίθετοι να δίνονται σε ιδιώτες τέτοιες δυνατότητες και τέτοιες αρμοδιότητες. Αυτά τα ζητήματα πρέπει να αντιμετωπίζονται με ευθύνη του δημοσίου, του κράτους, από τους δημόσιους κρατικούς φορείς και από κανέναν άλλο. Διότι, εδώ πραγματικά οι επιχειρηματίες αναλαμβάνουν τέτοιες δουλειές και κάνουν χρυσές δουλειές για την τσέπη τους και για τα δικά τους συμφέροντα. Είμαστε αντίθετοι σε αυτήν την λογική και φυσικά θα καταψηφίσουμε τη συγκεκριμένη τροπολογία που έχει ενσωματωθεί σαν άρθρο στο συγκεκριμένο νομοσχέδιο που συζητάμε. 
     Το δεύτερο που ήθελα να πω αφορά στα ζητήματα που έχουν σχέση με το κλείσιμο των επιχειρήσεων ζάχαρης και φυσικά όσα ακούστηκαν σ’ αυτήν την Αίθουσα, ότι εν πάση περιπτώσει υπήρχε ανάπτυξη μέχρι το 2004, σήμερα κλείνουν επιχειρήσεις, κ.λπ.. Όλη αυτή η κατάσταση, το κλείσιμο και η συρρίκνωση αυτών των επιχειρήσεων είναι αποτέλεσμα του δρόμου ανάπτυξης που ακολουθεί η χώρα μας. 
     Και με αυτό το οικονομικό μοντέλο της Χώρας μας σύμφωνα και με τη λογική της Ευρωπαϊκής Ένωσης, η ανάπτυξη γίνεται μόνο με κριτήριο το κέρδος. Το κέρδος των μεγάλων καπιταλιστών που φυσικά δεν διστάζουν να κλείνουν ή και να ανοίγουν επιχειρήσεις. Γιατί αυτό γίνεται στην πραγματικότητα. Δηλαδή με αυτήν την τακτική επιδιώκεται να υπάρχει ανάπτυξη και να υπάρχουν ρυθμοί ανάπτυξης και στις δύο όμως αυτές περιπτώσεις να την πληρώνουν οι εργαζόμενοι είτε με το κλείσιμο των επιχειρήσεων, την ανεργία και τα προβλήματα που υπάρχουν γύρω απ’ αυτό το μεγάλο θέμα, είτε με το άνοιγμα των επιχειρήσεων στις οποίες προσλαμβάνονται εργαζόμενοι με νέες εργασιακές σχέσεις, με εργολαβίες, με μειωμένους μισθούς, ωράρια και πάει λέγοντας. Δηλαδή, η ανάπτυξη που το κεφάλαιο έχει επιλέξει, είναι ανάπτυξη που υπηρετεί τα συμφέροντά του και δεν έχει καμμιά σχέση με τα συμφέροντα των εργαζομένων και φυσικά με την λύση των προβλημάτων τους. 
     Στη συγκεκριμένη τροπολογία, έτσι όπως την έχετε φέρει, κύριε Υπουργέ, και έχει ενσωματωθεί με τα συγκεκριμένα άρθρα στο νομοσχέδιο νομίζουμε ότι γίνονται μία σειρά παρατηρήσεις οι οποίες θα πρέπει να γίνουν αποδεκτές. Γίνονται από τους ίδιους τους εργαζόμενους. Είναι σε θετική κατεύθυνση και αν θέλετε ορισμένες απ’ αυτές έχουν εφαρμοστεί σε ανάλογες περιπτώσεις, όπως στην Βιομηχανία Φωσφορικών Λιπασμάτων, οι οποίες βεβαίως ήταν σε πιο προωθημένη βάση και ικανοποίησαν ως ένα βαθμό τα προβλήματα των εργαζομένων εκεί. Στον βαθμό βέβαια που μπορούν να ικανοποιούν τέτοιες τροπολογίες και τέτοια μέτρα, αλλά εν πάση περιπτώσει συζητάμε για την συγκεκριμένη τροπολογία. 
     Οι προτάσεις μας είναι πολύ συγκεκριμένες. Η ένταξη να μην είναι αναγκαστική. Να ενταχθούν όχι μόνο αυτοί που συμπληρώνουν το όριο γήρατος στις 31/12/2013, αλλά και μία σειρά άλλες κατηγορίες εργαζομένων. Όσοι συμπληρώνουν, παραδείγματος χάριν, τις προϋποθέσεις για μειωμένη συνταξιοδότηση.
      Η επιδότηση της ανεργίας να είναι ίση με το 100% των μηνιαίων αποδοχών, κατά μήνα και φυσικά να γίνονται κρατήσεις των ασφαλιστικών εισφορών των εργαζομένων από τις καταβολές αυτές. Αν προσδιοριστεί το ύψος στο 80%, χωρίς φυσικά να μπαίνουν τα 1.500 ευρώ ως όριο, αυτό να γίνεται χωρίς επιβάρυνση των ίδιων των εργαζομένων.
      Να αναγνωρίζεται ως χρόνος συνταξιοδότησης η στρατιωτική θητεία πέραν της πενταετίας-εξαετίας. Οι εισφορές αυτές που θα καταβληθούν, να αφορούν τη δαπάνη του προγράμματος, και όχι τους ίδιους τους εργαζόμενους και να καταβάλλονται μέσα από τον Ο.Α.Ε..
      Το ύψος της αποζημίωσης να είναι, κύριε Υπουργέ, ίσο με τους είκοσι οκτώ μισθούς που βάζει και ο ν. 2112 του 1920 για όλες τις κατηγορίες των εργαζομένων. Και πιστεύουμε ότι αυτό πρέπει να γίνει και να μην υπάρξει καμμία άλλη ρύθμιση που θα χειροτερεύει τη θέση των εργαζομένων.
      Βάζετε τώρα εδώ κατά προτεραιότητα – είδα σε αυτό που μας δώσατε συμπληρωματικά – την Ξάνθη και τη Λάρισα, αλλά θα έλεγα να μπει με ρήτρα για όλους τους εργαζόμενους που θα βρεθούν στο επόμενο διάστημα σε τέτοια κατάσταση. Και φυσικά, να αυξηθεί ο αριθμός των μετατάξεων και να έχουν το δικαίωμα της μετάταξης σε πολύ περισσότερες περιπτώσεις.
      Φυσικά, να υπάρξει διασφάλιση των εργαζομένων που μεταφέρονται στα εργοστάσια της βιοαιθανόλης σε όλα τους τα εργασιακά και τα ασφαλιστικά δικαιώματα, χωρίς προβλήματα.
      Θα ήθελα επίσης, κύριε Υπουργέ, να αναφερθώ στις τροπολογίες που έχουν κατατεθεί και δεν έχουν ενσωματωθεί. Έχουμε την άποψή μας και τις θέσεις μας για τα ζητήματα που έχουν σχέση με την κλωστοϋφαντουργία και όλα τα προβλήματα που έχουν προκύψει, που φυσικά είναι αποτέλεσμα της ελεύθερης αγοράς, της Ευρωπαϊκής Ένωσης. Την έχουν πληρώσει οι εργαζόμενοι από αυτές τις πολιτικές. Και αυτό εδώ είναι ένα τρανταχτό παράδειγμα για τις δυνατότητες που είχε η χώρα μας πάνω σε αυτό τον τομέα, αλλά φυσικά τα διεθνή μονοπώλια έχουν επιλέξει διαφορετικά.
      Θα πρόσθετα μόνο, κύριε Υπουργέ, δύο σημεία: Να φύγει «η 01/01/2002», γιατί υπάρχουν και άλλοι εργαζόμενοι που έχουν παρόμοιο πρόβλημα ενωρίτερα από το 2002 και πιστεύουμε ότι θα πρέπει να τύχουν και αυτοί της ίδιας λογικής. Και το δεύτερο που θέλω να πω: Να υπάρξει, κύριε Υπουργέ, εδώ τιμαριθμική αναπροσαρμογή, γιατί υπάρχει μία μεγάλη διαφορά σε αυτά τα χρόνια, η οποία φυσικά να είναι ανάλογη με τη σύμβαση των κλωστοϋφαντουργών.
      Τέλος, θέλω να πω ότι η τροπολογία που αναφέρεται στα συστήματα χρηματοδότησης, που αφορούν την αντικατάσταση του συστήματος «Ερμής», πρόκειται για εναρμόνιση με τις σχετικές ευρωπαϊκές οδηγίες, προκειμένου να ενισχυθεί και να διασφαλιστεί έτσι η περαιτέρω εμβάθυνση της ενιαίας αγοράς αγαθών, υπηρεσιών και κεφαλαίου, να διευκολυνθεί δηλαδή και η επιτάχυνση και η κίνηση του κεφαλαίου. Και η συγκεκριμένη τροπολογία έρχεται να ικανοποιήσει αυτά τα συμφέροντα.
      Με αυτήν την άποψη και με αυτήν τη θέση εμείς είμαστε ενάντια στο πρώτο μέρος και φυσικά συμφωνούμε στο δεύτερο σημείο της, που αφορά τα ζητήματα που έχουν σχέση με τη συνταξιοδότηση των συγκεκριμένων προσώπων με αυτήν την τροπολογία.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, τριάντα δύο μαθητές και μαθήτριες και τρεις συνοδοί καθηγητές από το 2ο Γυμνάσιο Κρύας Βρύσης Πέλλας.
      Η Βουλή τους καλωσορίζει, τους εύχεται καλές σπουδές και επιστροφή στην ιδιαίτερη πατρίδα τους στη Μακεδονία – και της κ. Φουντουκίδου βεβαίως που είναι παρούσα.
      (Χειροκροτήματα από όλες τις πτέρυγες της Βουλής)
      Το λόγο τώρα έχει ο ειδικός αγορητής του Λαϊκού Ορθόδοξου Συναγερμού κ. Ηλίας Πολατίδης.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Θα ήθελα κατ’ αρχάς να αναφερθώ στο θέμα της καταθέσεως ασχέτων τροπολογιών στα νομοσχέδια, το οποίο έθεσα και στη Βουλή και το έθεσε γενικώς και στο κόμμα μας. Μας δηλώθηκε ότι ο λόγος για το οποίο γίνεται αυτό, είναι διότι το νομοσχέδιο αυτό προβλέπει συνταξιοδοτικές ρυθμίσεις και άρα αυτές οι τροπολογίες που ενσωματώθηκαν ως άρθρα, ήταν υποχρεωτικό να ενσωματωθούν. 
      Εδώ βλέπουμε, επίσης, μία τροπολογία η οποία περιέχει δύο άσχετα πράγματα. Αναφέρομαι στην τροπολογία για το τραπεζικό σύστημα πληρωμών. Γιατί στην πρώτη παράγραφο της τροπολογίας που αναφέρεται στο σύστημα που έχει σχέση με το τραπεζικό σύστημα, άρα καμμία σχέση με συνταξιοδοτικές ρυθμίσεις, ξαφνικά παρεισφρέει η παράγραφος 2. Φαίνεται ότι εκεί αυτό που προβλέπεται στα προηγούμενα άρθρα που έχουν ήδη ψηφιστεί, δηλαδή για την αναγνώριση της τριετούς προϋπηρεσίας στους δικηγόρους που ισχύει και για τους δικαστικούς δίνεται ως προνόμιο και στο Νομικό Συμβούλιο του Κράτους.
      Να υποθέσω ως κακόπιστος ότι κάποιοι του Νομικού Συμβουλίου του Κράτους είδαν την ευκαιρία να κερδίσουν και αυτοί κάτι και πίεσαν το Υπουργείο, ούτως ώστε να συμπεριλάβει σε μία τροπολογία για το τραπεζικό σύστημα μία παράγραφο, η οποία τους δίνει κάποια επιπλέον προνόμια και έχει κόστος και στον προϋπολογισμό, όπως φαίνεται από την Έκθεση του Γενικού Λογιστηρίου του Κράτους; Αυτή η ποιότητα του νομοθετικού έργου δεν τιμά κανένα, πολύ περισσότερο δεν τιμά την Κυβέρνηση και θα πρέπει αυτή η πρακτική να σταματήσει στο μέλλον.
      Θέλω να αναφερθώ στην παράγραφο 2 του άρθρου 6, όπου δεν ζητείται πλέον ο τίτλος. Επιδοτεί, δηλαδή, κάποιον το κράτος να κάνει την επισκευή της κατοικίας του που αντιμετώπισε κάποια θεομηνία και δεν έχει τίτλους. Υπάρχει μία κακή κατάσταση, την οποία εμείς πάμε και τη συντηρούμε. Δεν θα ήταν πολύ λογικότερο να εξεταστεί για ποιο λόγο αυτός ο άνθρωπος δεν έχει τον τίτλο και εάν δούμε αντικειμενικές δυσκολίες να του δοθεί η επιδότηση, αλλά κατόπιν να πρέπει να αποκτήσει τίτλο ιδιοκτησίας; Είναι μία κακή κατάσταση που υπάρχει στη χώρα μας, η οποία διαιωνίζεται και εμείς ερχόμαστε μ’ αυτήν την νομοθεσία και με πολλές άλλες νομοθεσίες –δυστυχώς δεν είναι μόνο αυτή, αλλά είναι η νοοτροπία που υπάρχει στην Κυβέρνηση και τη Δημόσια Διοίκηση- αυτή την κακή κατάσταση να τη διαιωνίζουμε.
      Ως προς το άρθρο 7 το οποίο είναι και το πιο σημαντικό, συζητώντας με κυβερνητικά στελέχη σχετικά με το ποια ήταν –αναφέρθηκε και ο εισηγητής της Πλειοψηφίας- και ποια θα έπρεπε να είναι η ευρωπαϊκή πολιτική, είδαμε ότι υπήρξε κάποια πίεση από χώρες του τρίτου κόσμου –αυτό τουλάχιστον μας δηλώθηκε και είναι και πιθανό- να ανοίξει η ευρωπαϊκή αγορά. Ως Ευρώπη μάς βλέπουν, ως κάποιες πλούσιες χώρες, κατά τεκμήριο πλουσιότερες, που πρέπει να ανοίξουμε την αγορά μας και έτσι να μπορέσουν και οι χώρες του τρίτου κόσμου, των οποίων ο πληθυσμός πένεται και πεινά, να εισπράξουν κάποια χρήματα, τα οποία θα πάρουν από την ευημερούσα Ευρώπη.
      Το πρόβλημα είναι ότι δυστυχώς η χώρα μας δεν έχει να εξάγει κάτι προς αυτές τις χώρες. Το μόνο που παράγει και παρήγαγε, ήταν ζάχαρη προς αυτοκατανάλωση. Εδώ με τη δική σας πολιτική, θα έχουμε συνεχώς ένα έλλειμμα υπολογιζόμενο, απ’ ό,τι μπόρεσα να βρω, από 40.000.000 ευρώ έως 80.000.000 ευρώ στο διηνεκές. 
      Κάθε χρόνο η χώρα θα έχει έλλειμμα από 40.000.000 έως 80.000.000 ευρώ συνεχώς. Από πού θα καλυφθεί; Από μια χώρα, η οποία συνεχώς μειώνει την παραγωγική της υποδομή, όπως φαίνεται και από τις υπόλοιπες τροπολογίες, και το μόνο που μπορεί να κάνει, είναι να πουλήσει ομόλογα στο εξωτερικό, για να εισαγάγει ακόμη και ζάχαρη; 
      Προσωπική μου επιλογή είναι ότι, εάν είναι κάποιοι να πεινάσουν, ή οι κάτοικοι του τρίτου κόσμου ή οι Έλληνες, με μεγάλη μου λύπη θα πω να πεινάσουν οι κάτοικοι των χωρών του τρίτου κόσμου. 
      Προφανώς δεν είναι αυτή η πολιτική της Κυβερνήσεως. Αυτό που κάνει η Ευρωπαϊκή Ένωση, αλλά και η Κυβέρνηση σ’ αυτές εδώ τις παραγωγικές εταιρείες –και το ίδιο ακριβώς είναι και το πνεύμα της τροπολογίας για την κλωστοϋφαντουργία- είναι τι; Έρχεται και κάνει μια ευθανασία. Δηλαδή οι επιχειρήσεις, θεωρεί δεδομένο ότι είναι να πεθάνουν. Θα πεθάνουν οι επιχειρήσεις και άρα τι να κάνουμε; Να μειώσουμε κατά το δυνατόν τις αντιδράσεις και να κάνουμε τη στιγμή του θανάτου όσο το δυνατόν πιο ομαλή. Αυτό ακριβώς κάνει. Είτε εκτέλεση είτε ευθανασία έχουμε, το μόνο που αλλάζει, είναι η στιγμή του θανάτου. Αυτό καθ’ αυτό το γεγονός δεν αλλάζει. 
      Ερχόμαστε, λοιπόν, εμείς εδώ και λέμε ότι δεν θα έχουμε ζαχαρουργεία, αλλά θα έχουμε κάποιες μονάδες βιοαιθανόλης, για τις οποίες υπάρχουν πολλά ερωτηματικά για το εάν, τελικά, θα υπάρχει πραγματικά η παραγωγή βιοαιθανόλης, εάν θα είναι κερδοφόρος, με ποιες πρώτες ύλες θα γίνεται και πώς θα διατίθεται. Όλα αυτά, βέβαια, είναι ερωτηματικά. 
      Εκτός αυτού, υπάρχει και μια παράγραφος, η τελευταία παράγραφος του άρθρου 7, η οποία λέει ότι δεν απαιτείται να υποβληθούν στην οικεία Δ.Ο.Υ. οι μηδενικές δηλώσεις φόρου μεταβίβασης ακινήτων και αυτοκινήτων. 
      Εάν μια συγκεκριμένη παράγραφος και υποχρέωση, κύριε Υφυπουργέ, είναι άχρηστη, ας καταργηθεί και για τους ιδιώτες. Δεν είναι ευκαιρία αυτή; Και εάν πράγματι είναι χρήσιμη, τότε γιατί να μην το κάνει; Θα είναι τόσο μεγάλο το κόστος της υποβολής και φέρνουμε ειδική παράγραφο στο άρθρο, ούτως ώστε να απαλλάξουμε τη βιομηχανία ζάχαρης; Είναι μία απλή ερώτηση, η οποία περιμένει απάντηση, όπως και πολλές άλλες ερωτήσεις.
      Ρωτήσαμε και στην επιτροπή για τη διαδικασία με την οποία γίνεται. Γιατί, δηλαδή, δεν μπορούν να γίνουν αυτές οι επενδύσεις της βιοαιθανόλης από τη βιομηχανία ζάχαρης και πρέπει να γίνει όλη αυτή η διαδικασία; Απάντηση δεν πήραμε. Δηλαδή, ξαφνικά έχουν γίνει ανίκανοι όλοι αυτοί, οι οποίοι μέχρι τώρα παρήγαγαν ζάχαρη στο να παράξουν βιοαιθανόλη; Για ποιο λόγο γίνεται όλη αυτή η διαδικασία και ακολουθείται αυτό το μοντέλο; 
      Πάμε στη διαδικασία των μετατάξεων. Κάνατε εδώ μια προσθήκη, η οποία εζητείτο από κάποια εργοστάσια. Είχαν τις αντιρρήσεις τους κάποια εργοστάσια -αυτά που συνεχίζουν να λειτουργούν- με το θέμα των προτεραιοτήτων των μετατάξεων. Αυτό θα έπρεπε να δικαιολογηθεί για ποιο λόγο γίνεται. Έγινε αρκετή συζήτηση, αλλά νομίζω ότι δεν έχει αιτιολογηθεί αρκετά αυτή η ανακοίνωση την οποία κάνατε. 
      Ως προς το κόστος των μετατάξεων, το οποίο είναι ιδιαίτερα βαρύ, θα πρέπει να πω ότι αυτό φορτώνεται στο Λ.Α.Ε.Κ. -φυσικά και στον Προϋπολογισμό- ένα λογαριασμό που είναι ήδη φορτωμένος αρκετά. Θεωρούμε ότι το Λ.Α.Ε.Κ. έχει εκπληρώσει όλους τους άλλους σκοπούς; Γιατί γνωρίζω ότι ειδικά στην εκπαίδευση των εργαζομένων, την οποία χρηματοδοτεί, είναι πάρα πολύ φειδωλό το Λ.Α.Ε.Κ.. Ξαφνικά, εδώ παίρνουμε αυτά τα χρήματα και τα ξοδεύουμε στο να κάνουμε ειδικές επιδοτήσεις της ανεργίας ανθρώπων, οι οποίοι θα μπορούσαν να είναι παραγωγικοί, εάν το δημόσιο και η Αγροτική Τράπεζα έκαναν αυτό το οποίο επιβάλλει στην Κυβέρνηση το Σύνταγμα, δηλαδή τη φροντίδα για το συμφέρον του λαού και του έθνους και στην Αγροτική Τράπεζα το ιδιαίτερο συμφέρον της. Διότι απ’ όλη αυτήν τη διαδικασία και η Αγροτική Τράπεζα χαμένη θα είναι. 
      Θέλοντας να κλείσω, θα πω ότι η κλωστοϋφαντουργία επλήγη απ’ αυτούς τους αιθεροβάμονες, οι οποίοι θεώρησαν ότι θα κάνουν οικονομική διπλωματία, ότι θα μπορέσουν να εξαγοράσουν την εύνοια κάποιων χωρών προς Βορρά και επιδότησαν την ελληνική κλωστοϋφαντουργία, για να κλείσει μια σειρά από εργοστάσια και βιοτεχνίες και να τις μεταφέρει στις χώρες των Βαλκανίων. Τα αποτελέσματα, όπως και τώρα με την έξαρση του Σκοπιανού, βλέπουμε ότι δεν ήταν τα αναμενόμενα. Να φροντίσετε να δείτε, εάν και οι υπόλοιπες πολιτικές, τις οποίες με τόσο πάθος υποστηρίζετε σήμερα, θα έχουν και αυτές αποτελέσματα που δεν μπορείτε να τα φανταστείτε σήμερα. 
      Σας ευχαριστώ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολατίδη. 
      Το λόγο έχει ο ειδικός αγορητής του Συνασπισμού κ. Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα ήθελα να παρατηρήσω ό,τι αφορά το άρθρο 6 ότι πρόκειται για ένα Ταμείο Αποκατάστασης Εκτάκτων Αναγκών, το οποίο δημιουργήθηκε, όταν η Βουλή δεν λειτουργούσε, κατά τη διάρκεια του καλοκαιριού –προεκλογική περίοδος- με πράξη νομοθετικού περιεχομένου. 
      Σ’ ό,τι αφορά τη σύσταση ενός τέτοιου ταμείου, εμείς είχαμε προτείνει να υπάρχει τέτοιο ταμείο στη χώρα μας, αλλά ο τρόπος με τον οποίο δημιουργήθηκε, είναι ιδιόμορφος. Θέλω να πω, ότι δεν είχαμε την ευκαιρία να συζητήσουμε στη Βουλή, τον τρόπο συγκρότησης ενός τέτοιου ταμείου, τον τρόπο διοίκησής του, τον τρόπο χρηματοδότησής του, τον τρόπο διάθεσης των πόρων, ούτως ώστε να εξασφαλίζεται η διαφάνεια. Για αυτό στην επιτροπή, είχα προτείνει να κληθεί ο Πρόεδρος του Ταμείου αυτού –νομίζω ότι είναι ο κ. Μολυβιάτης ακόμη- να μας ενημερώσει για την πορεία του ταμείου και να δούμε με ποιο τρόπο λειτουργεί και πώς μπορεί να βελτιωθεί η λειτουργία του. Δυστυχώς αυτό δεν έγινε.
      Γι’ αυτό το λόγο εμείς θα καταψηφίσουμε το συγκεκριμένο άρθρο, αλλά επαναλαμβάνουμε το αίτημα με πρωτοβουλία της Κυβέρνησης, να γίνει ειδική συζήτηση στη Διαρκή Επιτροπή Οικονομικών Υποθέσεων για το Ταμείο αυτό, για τους λόγους που είπα. Πιστεύω ότι αυτό θα το επιθυμεί και η διοίκηση του Ταμείου, ούτως ώστε να' χει μια αυξημένη νομιμοποίηση σ’ αυτά που κάνει,  ουσιαστική και όχι  μόνο τυπική. Ζητούμε από τον κύριο Υπουργό, αν μπορεί, να μας ενημερώσει έστω και τώρα, σε ποια κατάσταση βρίσκεται το Ταμείο, αν έχει προσληφθεί το προβλεπόμενο προσωπικό, εάν έχουν προχωρήσει οι διαδικασίες δημιουργίας των αναγκαίων υποδομών, σε ποιο ύψος ανέρχονται τα έσοδα του Ταμείου, πόσοι από τους πληγέντες των πυρκαγιών του 2007 έχουν μέχρι σήμερα ενισχυθεί, με ποια συγκεκριμένα προγράμματα και με ποια ποσά. 
      Σ’ ό,τι αφορά τα υπόλοιπα άρθρα που αφορούν το θέμα  των εργαζομένων στα εργοστάσια αυτά, θέλω να κάνω μόνο δύο επισημάνσεις, πέραν των όσων είπε ο εισηγητής μας ο κ. Τσούκαλης, κατά τη συζήτηση στην επιτροπή και ο οποίος σήμερα είναι σε αποστολή, για αυτό δεν είναι εδώ. Θα ήθελα, λοιπόν, να πω ότι, ενώ η Ομοσπονδία Εργαζομένων Βιομηχανιών Ζαχάρεως Ελλάδος ήταν μέλος της επιτροπής εργασίας, τελικά δεν είχε συμμετοχή στην τελική διαμόρφωση των ρυθμίσεων. Αυτό είναι σημαντικό, διότι όταν συζητούνται τέτοια θέματα που έχουν να κάνουν με το ευαίσθητο και κρίσιμο θέμα της απασχόλησης των εργαζομένων, δεν μπορούν στις όποιες ρυθμίσεις να μη συμμετέχουν οι ίδιοι οι εργαζόμενοι.
      Σ’ ό,τι αφορά τώρα την ουσία του θέματος, εμείς είχαμε την ευκαιρία να συζητήσουμε το θέμα αυτό σε μια ανάλογη μορφή του, όταν συζητούσαμε παλαιότερα ανάλογο πρόβλημα στη Νάουσα. Και τότε είχαμε υποστηρίξει την άποψη ότι ακριβώς, επειδή για διάφορους λόγους τέτοια προβλήματα υπάρχουν και ενδεχομένως να πληθύνουν στο μέλλον, θα πρέπει να αναζητήσουμε λύση, όχι σε επιδοματικές πολιτικές, αλλά σε κατεύθυνση παραγωγικής απασχόλησης ή εν ανάγκη σε κοινωνικά χρήσιμες εργασίες. Τότε είχαμε πάρει την υπόσχεση του τότε αρμόδιου Υπουργού του κ. Τσιτουρίδη, ότι θα δημιουργείτο ένα ταμείο, μέσω του οποίου θα υπήρχαν οι ανάλογες προβλέψεις, ούτως ώστε να υπάρξει οριστικότερη λύση σ’ αυτό το πρόβλημα. Δυστυχώς, αυτό το ταμείο δεν το  έχουμε δει να λειτουργεί. Αναφέρομαι στο Υπουργείο Απασχόλησης, κύριε Υπουργέ, εκεί υπάγεται αυτό το ταμείο. Πάλι και εδώ θα θέλαμε μια διευκρίνιση τι ακριβώς έχει γίνει, κατά πόσο υπάρχει, κατά πόσο λειτουργεί, ποια είναι μέχρι σήμερα η δράση του.
      Επομένως για τους λόγους αυτούς και γενικότερα για την επιχειρηματολογία που ανέπτυξε ο συνάδελφός μας κ. Τσούκαλης στην επιτροπή, εμείς καταψηφίζουμε τα συγκεκριμένα άρθρα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Εισερχόμεθα στον κατάλογο των ομιλητών Βουλευτών.
      Το λόγο έχει ο κ. Αυγενάκης.
      ΕΛΕΥΘΕΡΙΟΣ ΑΥΓΕΝΑΚΗΣ: Ευχαριστώ πολύ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, στις συνεδριάσεις της Ολομέλειας της προηγούμενης εβδομάδας για το παρόν σχέδιο νόμου συζητήσαμε διεξοδικά τις ρυθμίσεις για τα συνταξιοδοτικά θέματα των δικαστικών λειτουργών που αποχωρούν πρόωρα από την υπηρεσία. Επίσης, συζητήσαμε τη ρύθμιση που αφορά το μόνιμο προσωπικό των Οργανισμών Τοπικής Αυτοδιοικήσεως.
      Σύμφωνα με τη διάταξη αυτή, επεκτείνεται το συνταξιοδοτικό των εργαζομένων σε βαρέα και ανθυγιεινά επαγγέλματα, σε κατηγορίες μονίμου προσωπικού των Ο.Τ.Α. πρώτου βαθμού. 
      Η ψήφιση αυτού του άρθρου, έρχεται να υλοποιήσει μια ακόμα δέσμευση της Κυβέρνησης. Ταυτόχρονα έρχεται να δώσει απάντηση στην κακόπιστη κριτική.
      Κυρίες και κύριοι συνάδελφοι, της Αντιπολίτευσης, μόλις προ δύο εβδομάδων ασκούσατε κριτική στην Κυβέρνηση, λέγοντας ότι δεν θα ρυθμίσει αυτό το θέμα. Όταν κατά τη συζήτηση του ασφαλιστικού νομοσχεδίου η Κυβέρνηση είπε ότι με τροπολογία που θα ακολουθήσει, θα εντάξει άμεσα στα βαρέα και ανθυγιεινά επαγγέλματα κατηγορίες εργαζομένων στους πρωτοβάθμιους Ο.Τ.Α.. Τότε μας κατηγορήσατε ότι δεν θα το πράξουμε, ότι απλά δίνουμε υποσχέσεις. Η απάντηση, κυρίες και κύριοι συνάδελφοι, δόθηκε έμπρακτα και με τον πιο αποτελεσματικό τρόπο. Μέσα σε λίγες μόνο μέρες, η τροπολογία κατατέθηκε και σήμερα ψηφίζεται. Ένα απλό δείγμα συνέπειας, αμεσότητας, συνέχειας μεταξύ λόγων και έργων, υλοποίησης των δεσμεύσεων και αποτελεσματικότητα της Κυβέρνησης της Νέας Δημοκρατίας.
      Η ρύθμιση για το προσωπικό των Ο.Τ.Α. Α΄ βαθμού, ικανοποιεί ένα πάγιο και χρόνιο αίτημα των εργαζομένων και δίνει συγκεκριμένα και σαφή  λύση σ' αυτό το αίτημα. 
      Αναφορικά τώρα με το συγκεκριμένο νομοσχέδιο, το  άρθρο 6 έρχεται να συμπληρώσει το υφιστάμενο θεσμικό πλαίσιο για την αντιμετώπιση εκτάκτων αναγκών. Ενισχύει τις πρωτοβουλίες που ανέλαβε η Κυβέρνηση για την ανακούφιση των πολιτών μετά τις καταστροφικές πυρκαγιές του περασμένου καλοκαιριού. 
      Η σύσταση του Ειδικού Ταμείου Αντιμετώπισης Εκτάκτων Αναγκών αποτέλεσε τη βάση και την προσφορά κοινωνικών παροχών και οικονομικών ενισχύσεων στους πληγέντες από τις πυρκαγιές.
       Η παρούσα ρύθμιση, κυρίες και κύριοι συνάδελφοι, εισάγει δύο βασικές καινοτομίες.  Πρώτον δίνει τη δυνατότητα στο διοικητικό συμβούλιο του ταμείου να επιχορηγεί Υπουργεία, περιφέρειες, Ο.Τ.Α. και άλλα φυσικά ή νομικά πρόσωπα, με σκοπό την αποκατάσταση ζημιών και την ενίσχυση των πληγέντων. Η στήριξη δεν αφορά μόνο σε πληγέντες από πυρκαγιές, αλλά επεκτείνεται γενικότερα σε πληγέντες από κάθε είδους φυσικές καταστροφές, από πλημμύρες, θεομηνίες, σεισμούς, ή άλλα ακραία καιρικά φαινόμενα. 
      Δεύτερον, παρέχεται η δυνατότητα στο διοικητικό συμβούλιο του ταμείου, να κάνει δεκτές δωρεές που εξυπηρετούν το σκοπό του ταμείου. Επιπλέον δίνει τη δυνατότητα απευθείας διάθεσης των ποσών της δωρεάς στους δικαιούχους, για την εκτέλεση συγκεκριμένων  έργων αποκατάστασης. 
      Θεωρώ, κύριοι συνάδελφοι, πολύ σημαντική αυτήν τη ρύθμιση για τους εξής λόγους. Αφ’ ενός δίνει κίνητρα για παροχή δωρεών, αφού ο δωρητής  μπορεί να επιλέξει πού πάνε τα χρήματα που διαθέτει και δεύτερον, μπορεί να δώσει με μεγάλη διάθεση τα χρήματα, τις δωρεές, γιατί έτσι μπορεί να διακρίνει την αποτελεσματικότητα αυτών. 
      Ας μη ξεχνάμε, κυρίες και κύριοι συνάδελφοι, ότι πολλά έχουν γίνει μέσα από δωρεές. Είναι πολύ συνηθισμένη η εικόνα μικρών χωριών που κοσμούνται με πανέμορφα κτήρια, σχολεία, εκκλησίες, το παλιό κοινοτικό γραφείο, πνευματικά κέντρα και άλλα τα οποία κατασκευάστηκαν μέσα από τις δωρεές. Η  άμεση χρηματοδότηση ενός συγκεκριμένου έργου, έχει πολύ περισσότερες πιθανότητες να προσελκύσει δωρεές, απ’ ό,τι η παροχή μιας δωρεάς, με γενικό σκοπό την αποκατάσταση ή την ενίσχυση πληγεισών περιοχών, γιατί ο δωρητής μέσα από γραφειοκρατικές διαδικασίες, δεν γνωρίζει πού κατέληξε η προσφορά του και δεν γνωρίζει, εάν βοηθήθηκε η συγκεκριμένη ομάδα του πληθυσμού που επιθυμούσε να ενισχυθεί. 
      Η παράγραφος 2 του ιδίου άρθρου, δίνει λύση σ’ ένα πρόβλημα, που συναντά πολύ συχνά η ελληνική επαρχία. Πολλές κατοικίες ιδίως σε μικρά και απομακρυσμένα χωριά, δεν διαθέτουν τίτλους ιδιοκτησίας, αλλά έχουν κληρονομικά μεταφερθεί από τον γονέα στο παιδί κ.ο.κ.. Με την παρούσα διάταξη, δίνεται η δυνατότητα επιχορήγησης έργων επισκευής ή αποκατάστασης αυτών των κατοικιών. Μια ρύθμιση που έχει όχι μόνο οικονομικές, αλλά και σημαντικές κοινωνικές και συναισθηματικές επιπτώσεις. 
      Με τις παρούσες ρυθμίσεις για το Ειδικό Ταμείο Αντιμετώπισης Εκτάκτων Αναγκών απλουστεύονται περαιτέρω οι διαδικασίες και υλοποιούνται ταχύτερα και αμεσότερα οι στόχοι του ταμείου.
      Τα άρθρα 7 έως 9, τα τελευταία άρθρα του σχεδίου νόμου αφορούν την εφαρμογή νέου επιχειρησιακού σχεδίου της «Ελληνικής Βιομηχανίας Ζάχαρης Α.Ε.» στο πλαίσιο των κανονισμών για την αναδιάρθρωση της ευρωπαϊκής βιομηχανίας ζάχαρης.
      Η υποχρέωση της χώρας μας για συρρίκνωση της παραγωγής της ευρωπαϊκής ζάχαρης, οδήγησε αναγκαστικά στη μείωση της εγχώριας παραγωγής. Τα δύο από τα πέντε εργοστάσια της Ελληνικής Βιομηχανίας Ζάχαρης μετατρέπονται σε εργοστάσια παραγωγής βιοαιθανόλης. Οι παρούσες διατάξεις, ρυθμίζουν με λεπτομέρεια τα θέματα της απόσχισης των δύο εργοστασίων από την Ελληνική Βιομηχανία Ζάχαρης, καθώς και τα θέματα του προσωπικού. 
    Ακολουθείται μια κοινωνική πολιτική, προκειμένου να αντιμετωπιστούν τα προβλήματα του προσωπικού, να μη μείνουν εκτεθειμένοι ή στο δρόμο εργαζόμενοι ετών. Έτσι, το άρθρο 8, προβλέπει για τους εργαζόμενους που μέχρι το Μάρτιο του 2013 θα συμπλήρωναν τις προϋποθέσεις συνταξιοδότησης, να ενταχθούν στο πρόγραμμα ειδικής επιδότησης ανεργίας. Παράλληλα, το άρθρο 9 προβλέπει τη δυνατότητα μεταφοράς του πλεονάζοντος προσωπικού με την ίδια σχέση εργασίας και κατόπιν αιτήσεώς του στις περιφέρειες. Πρόκειται για διατάξεις, που διασφαλίζουν το εργασιακό μέλλον των υπαλλήλων, σε συνδυασμό μάλιστα με τις ρυθμίσεις για την αποζημίωση όσων αποχώρησαν από την καλλιέργεια τεύτλου, την ενίσχυση των παραγωγών από το Ταμείο Αναδιάρθρωσης και τη δράση για τον εκσυγχρονισμό των εκμεταλλεύσεων στις περιοχές που εθίγησαν. Προβλέπεται μια σφαιρική αντιμετώπιση των θεμάτων, που ανέκυψαν από την εναρμόνιση της Ελληνικής Βιομηχανίας Ζάχαρης προς τις κοινοτικές οδηγίες.
    Κυρίες και κύριοι συνάδελφοι, οι εν λόγω ρυθμίσεις υλοποιούν συγκεκριμένες δεσμεύσεις της Κυβέρνησης και εφαρμόζουν μια κοινωνική πολιτική όσον αφορά το Ειδικό Ταμείο Αντιμετώπισης Εκτάκτων Αναγκών όσο και τα θέματα των εργαζομένων στην Ελληνική Βιομηχανίας Ζάχαρης. Για το λόγο αυτό υπερψηφίζω το παρόν νομοσχέδιο.
    Σας ευχαριστώ θερμά.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον κ. Αγοραστό, κύριε Υπουργέ, να επανέλθουμε στο άρθρο 5 το οποίο ψηφίστηκε και για να γίνει η οποιαδήποτε τροποποίηση, πρέπει να είναι ομόφωνη η απόφαση της Βουλής. Δόθηκε ο χρόνος στους Βουλευτές να μελετήσουν τις νομοτεχνικές βελτιώσεις που είπατε ότι κάνατε. Εσείς μπορείτε να εξηγήσετε τώρα περί τίνος πρόκειται και να αποφανθεί η Ολομέλεια, αν δέχεται την τροποποίηση του ψηφισθέντος άρθρου. 
    Ορίστε, έχετε το λόγο.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κατ’ αρχάς, κύριε Πρόεδρε, εξήγησα ότι πρόκειται για τυπικές νομοτεχνικές διορθώσεις, οι οποίες δεν επηρεάζουν και δεν επεκτείνουν τα αντικείμενα των ρυθμίσεων. Οι συγκεκριμένες ρυθμίσεις που αναφέρονται στο άρθρο 5, που αναγνωρίζουμε όντως ότι ψηφίστηκε και γι’ αυτό ζητήσαμε και τη συναίνεση του Σώματος, αναφέρονται στις εκκρεμείς αγωγές ενώπιον των ειδικών δικαστηρίων και εκεί είχε διαπιστωθεί μία ομοφωνία στις προηγούμενες συνεδριάσεις. Υπό αυτήν την έννοια, θεωρώ ότι θα πρέπει να επικυρώσουμε εκ νέου αυτήν την ομοφωνία μας και να γίνουν δεκτές αυτές οι τυπικές διορθώσεις, που έχουμε καταθέσει επί του συγκεκριμένου άρθρου. 
    ΠΡΟΕΔΡΕΥΩΝ (Γεώργιος Σούρλας): Με την τοποθέτηση και τις ρυθμίσεις του κυρίου Υπουργού το Σώμα συμφωνεί; 
    ΑΣΤΕΡΙΟΣ ΡΟΝΤΟΥΛΗΣ: Όχι, κύριε Πρόεδρε, δεν συμφωνούμε. 
    ΠΡΟΕΔΡΕΥΩΝ (Γεώργιος Σούρλας): Έχετε να προβάλετε κάποιους λόγους; Έχετε δικαίωμα να το κάνετε αυτό, αλλά όμως έχετε να προβάλετε κάποιους λόγους; Βεβαίως, είναι δικαίωμά σας να το κάνετε και να μην προχωρήσει ο Υπουργός, όταν όμως προτείνει κάποιες ρυθμίσεις, οι οποίες είναι ευνοϊκές και τίποτα δεν αλλάζει από την ουσία, αλλά βελτιώνει το άρθρο, βελτιώνει αυτήν τη ρύθμιση, επιμένετε, κύριε Ροντούλη; Μπορείτε να εξηγήσετε, να πείτε τις  αντιρρήσεις σας.
    ΑΣΤΕΡΙΟΣ ΡΟΝΤΟΥΛΗΣ: Όταν θα ανέβω στο Βήμα, θα σας εξηγήσω. 
    ΠΡΟΕΔΡΕΥΩΝ (Γεώργιος Σούρλας): Όχι, τώρα θα πρέπει να αποφασίσουμε. 
    ΑΣΤΕΡΙΟΣ ΡΟΝΤΟΥΛΗΣ: Όχι, νομίζω ότι έχει τοποθετηθεί και ο ειδικός αγορητής μας επ’ αυτού.
    ΠΡΟΕΔΡΕΥΩΝ (Γεώργιος Σούρλας): Λοιπόν, μετά την άρνηση του Λαϊκού Ορθόδοξου Συναγερμού, δεν γίνεται δεκτή η τροποποίηση, κύριε Υπουργέ. Εντάξει. Ο καθένας αναλαμβάνει τις ευθύνες του, έχει δικαίωμα να το κάνει.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ο ειδικός αγορητής σας έχει συμφωνήσει!
    ΑΣΤΕΡΙΟΣ ΡΟΝΤΟΥΛΗΣ: Όχι, δεν συμφώνησε! 
    ΠΡΟΕΔΡΕΥΩΝ (Γεώργιος Σούρλας): Το Προεδρείο δεν μπορεί να κάνει παραβίαση του Κανονισμού, πρέπει να είναι ομόφωνη η απόφαση. 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ο ειδικός αγορητής σας συμφώνησε! 
    ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, μισό λεπτό, μου επιτρέπετε να επικοινωνήσω; Διότι έχω άλλη πληροφόρηση. Να κρατηθεί και θα τοποθετηθώ μετά. 
    ΠΡΟΕΔΡΕΥΩΝ (Γεώργιος Σούρλας): Εντάξει, αυτό να γίνει μετά την αγόρευση του κ. Αγοραστού. 
    Ευχαριστούμε πολύ, κύριε Ροντούλη. 
    Το λόγο έχει ο κ. Αγοραστός. 
    ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, σήμερα συζητούμε τα άρθρα, ένα από τα οποία δίνει τη δυνατότητα στο Διοικητικό Συμβούλιο του Ειδικού Ταμείου Αντιμετώπισης Εκτάκτων Αναγκών, να επιχορηγεί φορείς που εκτελούν προγράμματα αποκατάστασης ζημιών. Δίνεται η δυνατότητα επιχορήγησης από τα ταμεία Υπουργείων, περιφερειών, Ο.Τ.Α. Α΄ και Β΄ βαθμού καθώς και φυσικών και νομικών προσώπων δημοσίου και ιδιωτικού τομέα, για την αποκατάσταση ζημιών και την ενίσχυση των πληγωμένων από κάθε είδους φυσικές καταστροφές ή ακραία καιρικά φαινόμενα.
     Επίσης παρέχει τη δυνατότητα στα φυσικά ή νομικά πρόσωπα, που έχουν καταθέσει πόρους και δωρεές στο λογαριασμό του ταμείου, απευθείας διάθεσης των ποσών της δωρεάς στους δικαιούχους, για την εκτέλεση συγκεκριμένων έργων αποκατάστασης. Μ' αυτό το άρθρο, απλουστεύονται οι διαδικασίες και υλοποιούνται ταχύτερα οι στόχοι του ταμείου. 
     Το άρθρο 7, αφορά τη λειτουργία των εργοστασίων Ελληνικής Βιομηχανίας Ζάχαρης, της σημαντικότερης γεωργικής βιομηχανίας της χώρας και του μοναδικού παραγωγού ζάχαρης στην Ελλάδα. 
     Κυρίες και κύριοι συνάδελφοι, η αναθεώρηση της κοινής οργάνωσης αγοράς, της Κ.Ο.Α. ζάχαρης, παρά την αντίδραση ομάδας χωρών μεταξύ των οποίων πρωτοστάτησε η Ελλάδα, η Πολωνία και η Λετονία, οδηγεί στη μείωση της πλεονασματικής παραγωγής της Ευρωπαϊκής Ένωσης, με ταυτόχρονη μείωση της τιμής ζάχαρης και τεύτλων. Αυτές οι συνθήκες που δημιουργήθηκαν στα πλαίσια των νέων κανονισμών σε συνδυασμό με το γεγονός ότι η εταιρεία έχει υψηλότερο έναντι των ευρωπαϊκών βιομηχανιών κόστος παραγωγής, επέβαλαν στην Ελληνική Βιομηχανία Ζάχαρης, να προβεί σε επιχειρησιακό πρόγραμμα αναδιάρθρωσης. 
     Βασικοί πυλώνες του προγράμματος είναι πρώτον, η απόσυρση παραγωγής ζάχαρης ίσα με το 50,01% της εθνικής ποσόστωσης από το εμπορικό έτος 2007-2008, κάνοντας χρήση των κινήτρων που παρέχει ο ευρωπαϊκός κανονισμός 320/2006 και δεύτερον η μετατροπή των ζαχαρουργείων Λάρισας και Ξάνθης, σε εργοστάσια παραγωγής αιθυλικής αλκοόλης, χρησιμοποιώντας ως πρώτες ύλες τεύτλα και σιτηρά. 
      Στόχοι του προγράμματος, κυρίες και κύριοι συνάδελφοι, είναι οι εξής: Πρώτον, η συνέχιση της καλλιέργειας τεύτλων στην Ελλάδα, αφού θα απαιτηθούν μεγάλες εγχώριες ποσότητες στα εν λόγω εργοστάσια. Δεύτερον, η ενίσχυση της βιομηχανοποιημένης γεωργίας και του οικονομικού ιστού των ευρύτερων περιοχών Θράκης και Θεσσαλίας. Τρίτον, η αναδιάρθρωση της παραγωγής ζάχαρης, ώστε η εταιρεία κάτω από τις νέες συνθήκες κατάργησης οποιασδήποτε προστασίας της τιμής ζάχαρης να είναι βιώσιμη. Σχετική μελέτη του γερμανικού μελετητικού οίκου IPRO Γερμανίας, συγκλίνει σ’ αυτήν την εκτίμηση. Τέταρτον, είναι η ένταξη της χώρας μας στις ομάδες των κρατών, που με την παραγωγή βιοαιθανόλης από εγχώριες πρώτες ύλες, προωθούν τη μείωση της εξάρτησης από το πετρέλαιο, την ασφάλεια του ενεργειακού εφοδιασμού, την προστασία του περιβάλλοντος, τη βιώσιμη αγροτική ανάπτυξη στο πλαίσιο της Κοινής Αγροτικής Πολιτικής. Γι’ αυτόν το σκοπό, η εταιρεία έχει κάνει διεθνή δημόσιο διαγωνισμό από το Μάιο του 2007 και έχει καταλήξει σε δύο εταιρείες, για την επιλογή στρατηγικού επενδυτή, προκειμένου να ολοκληρωθεί μία μεγάλη επένδυση ύψους περίπου 200.000.000 ευρώ. 
      Κυρίες και κύριοι συνάδελφοι, ήδη η εταιρεία την τελευταία τριετία, παρέχοντας κίνητρα οικειοθελούς αποχώρησης του προσωπικού που βρίσκεται κοντά στη σύνταξη, μείωσε τον αριθμό των εργαζομένων κατά 36%, δηλαδή από χίλιους σαράντα έναν μόνιμα εργαζόμενους το 2004, σε εξακόσιους τριάντα το 2007. Το κόστος των κινήτρων ανήλθε σε 21,5 εκατομμύρια ευρώ, γεγονός που επιβάρυνε μεν τις δύο τελευταίες χρήσεις, δημιούργησε όμως συνθήκες ανταγωνισμού κόστους για τα επόμενα χρόνια. 
      Με τις διατάξεις του εν λόγω άρθρου, προωθείται η υπαγωγή εκατόν πενήντα εργαζομένων που πρόκειται να συνταξιοδοτηθούν εντός πενταετίας σε πρόγραμμα ειδικής επιδότησης ανεργίας. Κύριε Υπουργέ, θα μπορούσε η ένταξη αυτής της ειδικής επιδότησης ανεργίας, να ξεκινάει από 1-6-2008 αντί να ξεκινάει από 1-4-2008. Νομίζω ότι πρέπει να συμφωνήσουμε σ’ αυτό. Έχει περάσει η 1η Απριλίου. Πρέπει να ξεκινήσει από 1 Ιουνίου και να περιλαμβάνει την περίοδο μέχρι 30-6-2013 αντί για 31-3-2013. 
      Παράλληλα, προβλέπονται η δυνατότητα μετατάξεων από τα εργοστάσια κατά προτεραιότητα –και ορθώς το συμπεριλάβατε στο νομοσχέδιο- των δύο εργοστασίων της Λάρισας και της Ξάνθης, του πλεονάζοντος προσωπικού της περιφέρειας. Θα μπορούσαν όμως να μεταταχθούν και σε ορισμένες υπηρεσίες του ευρύτερου δημόσιου τομέα. Ακόμη, σε ορισμένες περιοχές υπάρχουν πανεπιστημιακές σχολές, που βρίσκονται αυτήν τη στιγμή σε ανάπτυξη και δεν μπορούν να προσλάβουν προσωπικό λόγω διαφόρων διαδικασιών. Βρίσκονται στην αρχή της λειτουργίας τους και θα μπορούσαν αυτοί οι άνθρωποι να φανούν χρήσιμοι. Παράδειγμα είναι η Ιατρική Σχολή της Λάρισας μαζί με τη Βιοτεχνολογία, σχολές οι οποίες πηγαίνουν σ’ ένα καινούριο κτήριο, όπου χρειάζεται προσωπικό που μπορεί να μεταταχθεί από το εργοστάσιο ζάχαρης. 
      Ακόμη θα ήθελα να πω σε κάποιους που ρωτάνε, γιατί κατά προτεραιότητα, κύριοι συνάδελφοι, εάν δεν υπήρχε η μετατροπή αυτών των δύο εργοστασίων της Λάρισας και της Ξάνθης, δεν θα υπήρχε λόγος να έρθει αυτή η τροπολογία που σήμερα εντάσσεται στο νομοσχέδιο ως ίδιο άρθρο. Και για του λόγου του αληθές, γιατί μέχρι σήμερα έβγαιναν σε πρόωρη συνταξιοδότηση και δεν γινόντουσαν μετατάξεις, για να εξυγιανθεί οικονομικά η επιχείρηση. Γι’ αυτό δίκαιο, λογικό, ορθό είναι κατά προτεραιότητα. 
      Αλλά για να μην είμαστε επιμηθείς αλλά προμηθείς, κύριοι Υπουργοί, πρέπει να αυξηθεί ο αριθμός των μετατάξεων, ούτως ώστε να υπάρχει μία ισορροπία και με κάποιους άλλους ανθρώπους σ’ άλλα εργοστάσια, οι οποίοι πρέπει για διαφόρους λόγους να μετατεθούν. Και το λέω αυτό, γιατί απ’ ότι είδα, τείνουν να δημιουργηθούν δύο ομάδες εργαζομένων μέσα στην Ελληνική Βιομηχανία Ζάχαρης. Δηλαδή, οι εργαζόμενοι στα εργοστάσια τα οποία αλλάζουν λειτουργία και οι εργαζόμενοι στη διοίκηση και στα άλλα εργοστάσια. Και αυτό το κατά προτεραιότητα μπορεί να δημιουργήσει πρόβλημα. Αλλά το πρόβλημα της κατά προτεραιότητα που είναι το ορθό και κατά προτεραιότητα πρέπει να γίνει, λύνεται μέσα από την αύξηση. Να φθάσουμε τουλάχιστον στο επίπεδο των εκατό.
      Και κάτι άλλο. Επειδή το παρελθόν έχει διδάξει τους εργαζόμενους να είναι δύσπιστοι, εκεί που λέει «καταγγελία της σύμβασης» επειδή θεωρούν οι εργαζόμενοι αφού έχουν ξεγελαστεί στο παρελθόν και φοβούνται δικαιολογημένα και επειδή έχουμε πει ότι πρόκειται περί εθελουσίας εξόδου αυτών που έχουν πέντε χρόνια ακόμα εργασίας, να αλλάξουμε τη λέξη «καταγγελία» και να βάλουμε «μετά από αίτηση των ενδιαφερομένων». 
      Κύριοι Υπουργοί, θα ήθελα κλείνοντας ότι είναι λογικό, δίκαιο και ορθό, να αυξήσουμε τουλάχιστον στον αριθμό των εκατό τις μετατάξεις, οι οποίες πρέπει να γίνουν.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Επανερχόμαστε στο άρθρο 5. 
      Περιμένουμε τον κ. Ροντούλη, να αποφανθεί εάν συμφωνεί με την αναδιατύπωση του άρθρου. 
      ΑΣΤΕΡΙΟΣ ΡΟΝΤΟΥΛΗΣ:  Συμφωνούμε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5, έγινε δεκτό ομοφώνως, όπως τροποποιήθηκε από τον κύριο Υπουργό.
       Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Κύριε Πρόεδρε, ανοίγουν τα στόματα στη Νέα Δημοκρατία! Άκουσα προηγουμένως τον κύριο συνάδελφο, να λέει ότι έχουν εξαπατηθεί επανειλημμένα οι εργαζόμενοι. Έτσι είναι. Τα είπε και ο κ. Τατούλης. 
      Συζητάμε την τελευταία ενότητα των άρθρων του νομοσχεδίου. Άρθρα που προέρχονται από ενσωμάτωση τροπολογιών που είχαν κατατεθεί στην επιτροπή. Συζητάμε και δύο ακόμη τροπολογίες που κατατέθηκαν στην Ολομέλεια. Το επισημαίνω για να τονίσω το πώς νομοθετεί η Κυβέρνηση! Το βασικό νομοσχέδιο είχε τρία άρθρα. Χρησιμοποιεί τα νομοσχέδια ως όχημα για να περάσει ουσιαστικά άσχετες τροπολογίες. Στον κοινοβουλευτικό σας κατήφορο, τα νομοσχέδια ουσιαστικά γίνονται οχήματα λαθρομεταφοράς τροπολογιών. Αυτό συμβαίνει. Είμαστε υποχρεωμένοι όλες οι πτέρυγες της Βουλής να το στηλιτεύσουμε γιατί αποτελεί κοινοβουλευτικό κατήφορο απαξιώνει την πολιτική.
      Όσον αφορά το νομοσχέδιο εκφράσαμε την αντίθεσή μας, γιατί πραγματικά ευνοεί με συντάξεις προώρως αποχωρούντες δικαστές όχι μόνο για λόγους υγείας όπως θα ήταν σωστό αφού θα είχαν αδυναμία να σταθούν στην έδρα, αλλά και για «οποιουσδήποτε λόγους». 
      Είναι μία ρύθμιση διαβλητή, χωρίς αντικειμενικά κριτήρια γι’ αυτό εκφράσαμε την αντίθεσή μας. Πολύ περισσότερο μάλιστα, όταν η Κυβέρνηση χρησιμοποιεί δύο μέτρα και δύο σταθμά. Αναστατώνει τη ζωή ενάμισι εκατομμυρίου πολιτών, νέων ανθρώπων, μητέρων με τις απορρυθμίσεις στο ασφαλιστικό και εδώ ουσιαστικά ευνοεί ολίγους κατ’ επιλογήν.
      Δεν είναι δυνατόν, όπως είπα και προηγουμένως, να συζητούμε σοβαρά ζητήματα στη Βουλή με τροπολογίες. Αναφέρομαι συγκεκριμένα στα άρθρα 8 και 9, που έχουν σχέση με την πολιτική για τη ζάχαρη, έχουν σχέση με τη διαδικασία κλεισίματος ουσιαστικά εργοστασίων ζάχαρης. Είναι πολύ σοβαρό το θέμα, με επιπτώσεις στην ελληνική γεωργία, στην παραγωγή, στην απασχόληση. 
      Εκείνο που πρέπει να (αναδείξουμε και να συνομολογήσουμε είναι ότι η συνολική πολιτική της Κυβέρνησης για τη ζάχαρη, είναι ένα μνημείο κακών χειρισμών. Κινήθηκε χωρίς σχέδιο. Οι διαπραγματεύσεις ήταν ανεπιτυχείς. Κατέληξε μία κερδοφόρα επιχείρηση να γίνει ζημιογόνα. Έτσι φθάσαμε σήμερα στο απροχώρητο. Δεν υπάρχει γυρισμός. Τώρα φέρνει μια αποσπασματική ρύθμιση χωρίς βέβαιη προοπτική.
      Κλείνουν δύο εργοστάσια ζάχαρης –προσέξτε- και λέμε ότι θα μετατραπούν ώστε να παράγουν βιοαιθανόλη. Κατ’ αρχάς η βιωσιμότητα αυτών των εργοστασίων, εξαρτάται από τις εξελίξεις στην τιμή της ενέργειας, την οποία ρυθμίσατε στο παρά πέντε. Όλα όμως αυτά βέβαια εξαρτώνται από τις εξελίξεις στη διεθνή αγορά. 
      Πέραν τούτου, όμως, η στροφή στις καλλιέργειες βιοκαυσίμων είναι πια αμφιλεγόμενη, μετά την κρίση των τροφίμων. Όλοι μιλούν για λάθος κατεύθυνση, βλέπετε και πρωτοσέλιδα, βλέπετε πώς τοποθετήθηκε και ο Ο.Η.Ε.. Το θέμα της κρίσης των τροφίμων, έχει σχέση όχι μόνο με την κερδοσκοπία και άλλα συναφή ζητήματα, αλλά κυρίως και με τη μεγάλη στροφή στις καλλιέργειες βιοκαυσίμων. Πολλοί και ειδικοί μιλούν πια –και πρέπει να το ξανασκεφθούμε- για άφρονες επιλογές, που δημιουργούν κίνδυνο φούσκας στο «χρηματιστήριο» των τροφίμων. 
      Δεν είναι απλό το πράγμα, κυρίες και κύριοι συνάδελφοι. Να σκεφθούμε μόνο ότι υπολογίζεται πως για την παραγωγή εκατό λίτρων βιοκαυσίμου, που χρειάζεται για το γέμισμα του ρεζερβουάρ ενός Ι.Χ., απαιτείται το καλαμπόκι που καταναλώνει ένας άνθρωπος του τρίτου κόσμου σ’ ένα χρόνο. Γι’ αυτό δεν είναι λίγοι εκείνοι που χαρακτηρίζουν πλέον την στροφή στις καλλιέργειες βιοέγκλημα. Γι’ αυτό λέω ότι χρειάζεται να είμαστε διπλά προσεκτικοί.
      Άρα η λύση που δίνει η Κυβέρνηση, με τη μετατροπή τους σε εργοστάσια παραγωγής βιοαιθανόλης, δημιουργεί νέες αβεβαιότητες. Πρέπει να το ξέρουμε αυτό. Είναι τελείως επισφαλής όλη αυτή η στόχευση και ο όδευση και για τους λόγους, που είπα. Σχετικά με τις εξελίξεις στην τιμή της ενέργειας αλλά κυριώς και με την κρίση στα τρόφιμα. 
      Υπάρχουν αβεβαιότητες με τη ρύθμιση που κάνετε και στα θέματα των εργαζομένων. Ο εισηγητής μας, αναφέρθηκε λεπτομερώς και έκανε συγκεκριμένες προτάσεις. Καλύψατε το θέμα των κατά προτεραιότητα μετατάξεων στα δύο εργοστάσια. Το ζητούμενο, όμως, είναι να διευρυνθούν οι θέσεις μετατάξεων, όπως είπε και ο εισηγητής μας και να μπορούν να εφαρμοσθούν και στα άλλα εργοστάσια, που θα αντιμετωπίσουν μελλοντικά πρόβλημα.
      Τελειώνω, κάνοντας αναφορά στο άρθρο 6 και στην τελευταία τροπολογία που κατατέθηκε στην Ολομέλεια. Το άρθρο 6, έχει σχέση με αρμοδιότητες του διοικητικού συμβουλίου του ταμείου αντιμετώπισης εκτάκτων αναγκών. Δυστυχώς και οι πυρόπληκτοι εξαπατήθηκαν.
      Η Κυβέρνηση της Νέας Δημοκρατίας τους έταξε «λαγούς με πετραχήλια». Θυμάμαι προεκλογικά τι γινόταν. Κατέβαινε όλη η Κυβέρνηση και ο Πρωθυπουργός. Μοίραζαν τα «τριχίλιαρα», έταζαν παλάτια και στη συνέχεια τους εγκατέλειψαν στην τύχη. Εάν δεν με πιστεύετε, ρωτήστε τους συναδέλφους σας, νομίζω ότι είναι εδώ, που τα άκουσαν στο Νομαρχιακό Συμβούλιο της Ηλείας προσφάτως. Το ίδιο έγινε με αθέτηση υποσχέσεων και στην Αρκαδία, από την οποία κατάγομαι. 
      Αυτή, λοιπόν, η ρύθμιση έρχεται ουσιαστικά για να ρίξει στάχτη στα μάτια. Υπάρχει πολιτική βούληση να αντιμετωπίσετε το θέμα; Υπάρχει σχέδιο για να αντιμετωπίσετε το θέμα; Δεν μας πείθετε, δεν  σας εμπιστευόμαστε.
      Προχθές ο συνάδελφος κ. Σπηλιόπουλος, αναφέρθηκε σε συγκεκριμένα προβλήματα με τις Υπηρεσίες του Υ.ΠΕ.ΧΩ.Δ.Ε.. Είναι μεταξύ άλλων και θέματα ασυνεννοησίας υπηρεσιών, που οδηγούν στις καθυστερήσεις για τις επισκευές των πυροπλήκτων σπιτιών. Υπάρχουν λοιπόν σοβαρά ζητήματα τα οποία πρέπει να αντιμετωπίσετε. Δεν μας πείθετε με τέτοιες τροπολογίες, οι οποίες μάλιστα θεσπίζουν διαδικασίες, οι οποίες μπορεί να αποδειχθούν διαβλητές. Γι’ αυτό είμαστε ενάντια σε τέτοιες ρυθμίσεις. Οι πυρόπληκτοι υπέστησαν το πλήγμα των πυρκαγιών. Δεν είναι δυνατόν να υφίστανται και δεύτερο πλήγμα από την αδιαφορία, την αβελτηρία και  την αναποτελεσματικότητα της κυβερνητικής πολιτικής, την ασυνέπεια του κυβερνητικού μηχανισμού.
      Και τελειώνω με δυο λόγια, για την τροπολογία που αφορά τους απολυμένους στην κλωστοϋφαντουργία. Τα είχαμε πει. Το τόνισε κι ο εισηγητής μας. Όταν συζητούσαμε το ν. 3460/2006 είχαμε προτείνει μια συνολική ρύθμιση, που έλυνε το θέμα. Δεν έγινε τίποτα. Επιμείνατε. Η ρύθμιση σας απεδείχθη αλυσιτελής. Έρχεστε τώρα ουσιαστικά με μια νέα ρύθμιση να το διορθώσετε. Δεν παύει όμως να είναι και πάλι μια εμβαλωματική λύση. Κοντολογίς και μ’ αυτό το νομοσχέδιο επιβεβαιώνονται τα ελλείμματα της πολιτικής σας. 
      Ευχαριστώ, κύριε Πρόεδρε, για την ευχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα. 
      Ο κ. Έξαρχος έχει το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Αγοραστέ, τι θέλετε; 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, θα ήθελα το λόγο επί προσωπικού, γιατί είπε ο κ. Γείτονας ότι ανοίγουν το στόμα τους και κάποιοι… Κάτι παρενόησε. 
      ΠΡΟΕΔΡΕΥΩΝ (Γεώργιος Σούρλας): Τρόπος του λέγειν ήταν αυτός. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Εντάξει. Ένα λεπτό. Δεν πειράζει να κάνω μια διευκρίνιση.
      ΠΡΟΕΔΡΕΥΩΝ (Γεώργιος Σούρλας): Φραστικό σχήμα είναι αυτό.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Δεν πειράζει. Τα ρητορικά και φραστικά σχήματα μπορούν να χρησιμοποιούνται όπως θέλουν, αλλά όχι εις βάρος κάποιων άλλων. 
      Θα ήθελα να πω ότι όταν αναφέρομαι στο παρελθόν αναφέρομαι στις κυβερνήσεις του ΠΑ.ΣΟ.Κ.. Και γνωρίζουν ποιοι εξαπατήθηκαν και πώς εξαπατήθηκαν. Για να το ξεκαθαρίσουμε.
      Και να πω όσον αφορά και το θέμα του εργοστασίου ζάχαρης…
      ΙΩΑΝΝΗΣ ΚΟΥΤΣΟΥΚΟΣ: Δεν διαπραγματεύθηκε η κυβέρνηση του ΠΑ.ΣΟ.Κ. τη ζάχαρη.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ένα λεπτό. Θα σας πω γιατί το είπα. 
      ΠΡΟΕΔΡΕΥΩΝ (Γεώργιος Σούρλας): Αυτό το εξαντλήσαμε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Διότι οι εργαζόμενοι στο εργοστάσιο ζάχαρης εξαπατήθηκαν από το Γιώργο Παπανδρέου, παραμονές των δημοτικών εκλογών, όταν ήρθε στη Λάρισα… 
      ΠΡΟΕΔΡΕΥΩΝ (Γεώργιος Σούρλας): Εξαντλήθηκε αυτό το θέμα, κύριε Αγοραστέ.
      ΚΩΝΣΤΑΝΤΙΝΟΣ ΑΓΟΡΑΣΤΟΣ:…και είπε ότι υπάρχει τρίτη λύση για το θέμα του εργοστασίου της Λάρισας.
      ΠΡΟΕΔΡΕΥΩΝ (Γεώργιος Σούρλας): Κύριε Αγοραστέ, τώρα ξεφεύγουμε από τα προσωπικά. Κάνετε πολιτική τοποθέτηση. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Και έκτοτε μην τον είδατε τον κ. Παπανδρέου! Δεν εμφανίστηκε, ούτε έφερε τρίτη λύση για το θέμα του εργοστασίου της ζάχαρης.
      (Θόρυβος από την πτέρυγα του ΠΑ.ΣΟ.Κ.)
      ΑΘΑΝΑΣΙΑ ΜΕΡΕΝΤΙΤΗ: ΤΙ λέτε, κύριε συνάδελφε; Είμαστε κι εμείς εδώ.  
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριε Αγοραστέ! Κάνετε πολιτική τοποθέτηση.
	ΚΩΝΣΤΑΝΤΙΝΟΣ ΑΓΟΡΑΣΤΟΣ: Όσο και να θορυβείτε, κύριοι συνάδελφοι, αυτή είναι η πραγματικότητα. Θορυβείτε, αλλά ο θόρυβος δεν μπορεί να καλύψει την πραγματικότητα. 
	ΠΡΟΕΔΡΕΥΩΝ (Γεώργιος Σούρλας): Κύριε Αγοραστέ, σας παρακαλώ πάρα πολύ!
	ΚΩΝΣΤΑΝΤΙΝΟΣ ΑΓΟΡΑΣΤΟΣ: Μην τον είδατε τον κ. Παπανδρέου, να μας πει την τρίτη λύση. Πού είναι η τρίτη λύση;
	ΠΡΟΕΔΡΕΥΩΝ (Γεώργιος Σούρλας): Μα μην δυσκολεύετε το Προεδρείο!
      ΑΘΑΝΑΣΙΑ ΜΕΡΕΝΤΙΤΗ: Τέσσερα χρόνια είμαστε σε άμεση ετοιμότητα.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Και επειδή προκαλείτε χωρίς επιχειρήματα,…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Αγοραστέ! Τελειώσατε. 
      Ο κ. Έξαρχος έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ:… γιατί μόνο επιχείρημά σας, είναι οι φωνασκίες και ο θόρυβος, σας λέω: Πείτε ποια είναι η πρώτη λύση. Τι προτείνετε; Δεν έχετε πει τίποτα.
      ΠΡΟΕΔΡΕΥΩΝ (Γεώργιος Σούρλας): Κύριε Αγοραστέ, σας παρακαλώ πάρα πολύ! 
      ΚΩΝΣΤΑΝΤΙΝΟΣ ΓΕΙΤΟΝΑΣ:  Κύριε Πρόεδρε, παρακαλώ το λόγο για μισό λεπτό. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Γείτονα. Δεν υπάρχει θέμα. Άλλωστε το Προεδρείο ήδη απεφάνθη ότι πρόκειται περί φραστικού σχήματος. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Απεδείχθη από την «απολογία» του συναδέλφου ότι είχα δίκιο. Άλλοθι εκ των υστέρων δεν στέκουν.
      ΠΡΟΕΔΡΕΥΩΝ (Γεώργιος Σούρλας): Κλειστά στόματα δεν υπάρχουν, σε κάθε περίπτωση. 
      Κύριε  Έξαρχε, έχετε το λόγο.
      ΒΑΣΙΛΕΙΟΣ ΕΞΑΡΧΟΣ: Κυρίες και κύριοι συνάδελφοι, όντως ο κ. Παπανδρέου ήρθε στο εργοστάσιο της Λάρισας. Τον κ. Καραμανλή δεν έχουν δει ούτε οι αγρότες της Θεσσαλίας ούτε οι εργαζόμενοι από τότε που έγινε Πρωθυπουργός, το 2004, να έρθει να συνομιλήσει μαζί τους, κύριε Αγοραστέ. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Τι είπε να μας πείτε. 
      ΒΑΣΙΛΕΙΟΣ ΕΞΑΡΧΟΣ: Τον κ. Καραμανλή δεν τον είδαν οι αγρότες να πάει στις Βρυξέλλες να δώσει μάχες, όπως είχε υποσχεθεί ότι θα δώσει μάχες στις Βρυξέλλες. 
      (Χειροκροτήματα από την πτέρυγα του ΠΑ.ΣΟ.Κ. )
      Διότι είχε δεσμευθεί ότι για τα κρίσιμα θέματα της ελληνικής γεωργίας, θα συμμετέχει προσωπικά στα συμβούλια Υπουργών. Δεν θεωρούσε το θέμα της ζάχαρης κρίσιμο, δεν θεωρούσε το θέμα του καπνού κρίσιμο και η Ελλάδα έπαθε πανωλεθρία σ’ όλα τα θέματα, σ’ όλα τα κρίσιμα προϊόντα. Μην ομιλείτε, λοιπόν, περί αυτού!
      Κυρίες και κύριοι συνάδελφοι, είχα την ευκαιρία, μιλώντας επί της αρχής του νομοσχεδίου, να αναφερθώ στους κυβερνητικούς χειρισμούς, στις ανεπάρκειες, στην απουσία ολοκληρωμένης πολιτικής, που είχαν σαν αποτέλεσμα η Ελληνική Βιομηχανία Ζάχαρης να οδηγείται σε συρρίκνωση. Αυτό είναι αποτέλεσμα της συγκεκριμένης κυβερνητικής πολιτικής της Νέας Δημοκρατίας, όσο και αν δεν αρέσει, με συνέπεια να δημιουργούνται πολύ σοβαρά προβλήματα στους τευτλοπαραγωγούς, στους εργαζόμενους, στην αγροτική οικονομία και την ύπαιθρο. 
      Σήμερα βρισκόμαστε μπροστά στην εξής κατάσταση. Περίπου εκατόν σαράντα χιλιάδες στρέμματα είναι η τευτλοκαλλιέργεια. Έχουμε μια πολύ μεγάλη μείωση, με αποτέλεσμα τα εργοστάσια Πλατέως, Σερρών και Ορεστιάδας να υπολειτουργούν και τα εργοστάσια της Λάρισας και της Ξάνθης να κλείσουν. 
      Και έκλεισαν όχι γιατί έχει αποφασίσει η Κυβέρνηση να τα μετατρέψει σε εργοστάσιο βιοαιθανόλης αλλά διότι δεν είχαν τεύτλα για να λειτουργήσουν. Αυτή είναι η αλήθεια, γιατί το σχέδιο περί μετατροπής είναι ακόμη σχέδιο. Τι πρέπει να γίνει λοιπόν σήμερα; 
      Σήμερα πρέπει να συζητήσουμε για τις συγκεκριμένες ρυθμίσεις για τα εργασιακά που προβλέπονται στο νομοσχέδιο. Είναι αυτές ρυθμίσεις που προκύπτουν από κάποιο σχέδιο στρατηγικό για το σύνολο της βιομηχανίας; Η αίσθηση που έχω αποκομίσει ύστερα και από τη συζήτηση στην επιτροπή είναι ότι δεν υπάρχει τέτοιο σχέδιο γι’ αυτό και οι ρυθμίσεις για τους εργαζόμενους, είναι πρόχειρες και αποσπασματικές. Και φάνηκε στη συζήτηση στην επιτροπή. Όταν ρωτήσαμε τους εκπροσώπους της βιομηχανίας αν υπάρχει ένα συνολικό οργανόγραμμα και πώς βγήκε ο αριθμός των προς μετάταξη ογδόντα εργαζομένων, δεν μπόρεσαν να μας πείσουν. Φάνηκε επίσης στη συνέχεια όταν και προσωπικά τους απηύθυνα το εξής απλό ερώτημα: Θα συμφωνούσαν οι εκπρόσωποι της βιομηχανίας σε μία αύξηση των μετατάξεων –κι ανέφερα έναν ενδεικτικό αριθμό εκατόν πενήντα- με δεδομένο ότι και τα άλλα εργοστάσια μ’ αυτά τα τεύτλα που καλλιεργούνται έχουν προβλήματα; Και η απάντηση ήταν, ναι. 
      Άρα, κύριοι Υπουργοί, είναι σαφές ότι τουλάχιστον η Ελληνική Βιομηχανία Zάχαρης, η διοίκησης της Βιομηχανίας λέει, ναι σε μία αύξηση του αριθμού των προς μετάταξη.
      Δεύτερο θέμα: Προβλέπονται μετατάξεις σ’ όλα τα εργοστάσια. Κατ’ αρχάς, αυτό είναι σωστό –αλλά είναι και λογικό με δεδομένο ότι με αφορμή την μετατροπή των εργοστασίων Λάρισας και Ξάνθης, συζητάμε για πρόγραμμα για τους εργαζόμενους- να υπάρξει η προσθήκη «κατά προτεραιότητα». Με δεδομένο όμως τα στοιχεία αυτά που σας ανέφερα για την τευτλοκαλλιέργεια, θα πρέπει να είναι σαφές ότι η δέσμευση από την πλευρά σας, κύριοι Υπουργοί, θα είναι –εμείς απευχόμαστε να συμβούν χειρότερα στα εργοστάσια στο Πλατύ, στην Ορεστιάδα και στις Σέρρες αλλά λέμε, αν συμβούν- ότι θα ισχύσουν οι ίδιοι όροι και προϋποθέσεις και οι ίδιες διασφαλίσεις που ισχύουν και για τις σημερινές μετατάξεις. 
      Θεωρούμε επίσης σωστό –και προτάθηκε και από άλλους συναδέλφους- να υπάρχει η δυνατότητα μετατάξεων όχι μόνο στις περιφέρειες αλλά και σ’ άλλες υπηρεσίες και φορείς του ευρύτερου δημόσιου τομέα, γιατί μιλάμε για υπηρεσίες των περιφερειών και ξέρουμε όλοι λίγο – πολύ τι δυνατότητες υπάρχουν να απορροφηθεί προσωπικό. Νομίζω ότι αυτή η αλλαγή πρέπει να γίνει.
      Κυρίες και κύριοι συνάδελφοι, οι εργαζόμενοι με τους εκπροσώπους τους, έχουν υποβάλει πολύ συγκεκριμένες προτάσεις –τις ακούσαμε και στην επιτροπή- που θα κατοχυρώνουν πλήρως τα μισθολογικά, εργασιακά και ασφαλιστικά τους δικαιώματα και εμείς θεωρούμε ότι αυτά τα αιτήματα έχουν λογική βάση, είναι δίκαια αιτήματα. Για παράδειγμα, μιλάνε για εθελουσία συμμετοχή στο πρόγραμμα πρόωρης συνταξιοδότησης, για καθαρές αποδοχές 1.500 ευρώ, για υπολογισμό των στρατιωτικών ενσήμων εκτός της πενταετίας. Επίσης, είναι λογικό και δίκαιο το αίτημα να υπάρχει διασφάλιση του εργασιακού μέλλοντος και των μισθολογικών και ασφαλιστικών δικαιωμάτων των εργαζομένων, αν, όπως ισχυρίζεστε, τα εργοστάσια Λάρισας και Ξάνθης μετατραπούν σε εργοστάσια παραγωγής βιοαιθανόλης.
      Και θέλω εδώ, κύριε Υπουργέ, να προσθέσω και κάτι άλλο. Γνωρίζετε ότι ειδικά για τη Λάρισα η ανάγκη περιβαλλοντικής μελέτης, ολοκληρωμένης, είναι απαραίτητη διότι το εργοστάσιο είναι σε μία περιοχή πολύ επιβαρυμένη. Αυτό πρέπει να το λάβετε υπόψη στα όποια σχέδια κάνετε. Και, αλήθεια, θα θέλαμε μία ενημέρωση. Οι έντεκα ενδιαφερόμενοι έγιναν δύο. Παραμένουν δύο ή έχουμε κι άλλες διαρροές; Και στο τέλος, αν απομείνει ένας, τι τύχη θα έχει αυτός ο διαγωνισμός; 
      Επίσης, κυρίες και κύριοι συνάδελφοι, θέλω να προσθέσω και κάτι άλλο. Με δεδομένο ότι δεν υπάρχουν κριτήρια στο πώς θα γίνουν οι μετατάξεις, κύριοι Υπουργοί, και θα υπάρξει μία επιτροπή στο Υπουργείο Εσωτερικών, εμείς προτείνουμε να υπάρχει συμμετοχή εκπροσώπου των εργαζομένων στην επιτροπή που θα εξετάσει τις αιτήσεις των μετατάξεων για ευνόητους λόγους. Διότι αν δεν αυξηθεί ο αριθμός των ογδόντα σε ένα νούμερο όπως σας προανέφερα, χωρίς τα κριτήρια και με την επιτροπή στο Υπουργείο Εσωτερικών, εμείς έχουμε σοβαρότατες αμφιβολίες για το πώς θα γίνουν αυτές οι μετατάξεις.
Θα καλλιεργηθούν προσδοκίες και στα πέντε εργοστάσια και ξέρουμε τι θα γίνει, αν δεν υπάρξουν αυτές οι αλλαγές. 
      Εμείς θέλουμε με απόλυτα καθαρό τρόπο, κυρίες και κύριοι συνάδελφοι, να πούμε ότι διεκδικούμε την πλήρη διασφάλιση των εργασιακών, μισθολογικών και ασφαλιστικών δικαιωμάτων των εργαζομένων. Τα όποια σχέδια της Κυβέρνησης και της βιομηχανίας για αναδιάρθρωση στην Ελληνική Βιομηχανία Ζάχαρης δεν μπορούν και δεν πρέπει να έχουν ως θύματα τους εργαζόμενους! Δεν αποτελούν τους αδύναμους κρίκους της αλυσίδας οι εργαζόμενοι. 
      Γι’ αυτό έχουμε εκφράσει μέχρι σήμερα την πλήρη αλληλεγγύη και συμπαράσταση στον αγώνα τους, στις διεκδικήσεις τους στα αιτήματά τους που είναι λογικά και πρέπει να ικανοποιηθούν. Γι’ αυτό, κύριοι Υπουργοί, πρέπει να δεχθείτε τις προτάσεις μας, πρέπει να δεχθείτε τις προτάσεις των εργαζομένων, γιατί είναι απαραίτητος όρος να προχωρήσει αυτή η λύση χωρίς κοινωνικά θύματα. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Έξαρχο.
      Η κ. Κανελλοπούλου έχει το λόγο. 
      ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ήθελα να αναφερθώ αποκλειστικά στο άρθρο 6 που αφορά στους πυρόπληκτους. Πράγματι, τον περασμένο Αύγουστο ζήσαμε μια πρωτοφανή καταστροφή που είχε ως επίκεντρο κυρίως το νομό μου, τον Νομό Ηλείας. 
      Κατ’ αρχάς, θα ήθελα να διευκρινίσω ότι θεωρώ πως ένα ζήτημα τόσο πολύ σοβαρό που είχε ανθρώπινα θύματα, δεν θα έπρεπε να γίνεται θέμα πολιτικής εκμετάλλευσης, όπως, δυστυχώς, κάνουν μερικοί, κύριε Γείτονα, οι οποίοι, αντί να συνεισφέρουν στο έργο της Κυβέρνησης, δημιουργούν επίτηδες οι ίδιοι καθυστερήσεις και προβλήματα, κατηγορώντας μετά την Κυβέρνηση. 
      Αυτές τις μέρες μάλιστα γίνεται πάρα πολύς θόρυβος για το τι γίνεται, τι έχει γίνει, τι δεν έχει γίνει στην Ηλεία και προηγουμένως αναφέρθηκε και από τον κ. Γείτονα, αλλά και από τον εισηγητή του ΠΑ.ΣΟ.Κ. ότι δεν έχει γίνει απολύτως τίποτα στο νομό μου. 
      Θα ήθελα, λοιπόν, προτού αναφερθώ πιο συγκεκριμένα στο άρθρο 6, να μου επιτρέψετε να σας θυμίσω τι έγινε, μερικά από τα μέτρα που έχουν ήδη παρθεί στην Ηλεία για τους πυρόπληκτους. 
      Κατ’ αρχάς, δόθηκαν τα άμεσα βοηθήματα, παραμερίζοντας μάλιστα τις μέχρι τώρα ισχύουσες γραφειοκρατικές διαδικασίες, εφαρμόζοντας έτσι ένα πρωτόγνωρο για τα ελληνικά χρονικά μέτρο. 
      Δεύτερον, είχαμε συνεχώς επισκέψεις από υπουργικά κλιμάκια για παρακολούθηση των έργων. Μάλιστα, ο ίδιος ο Πρωθυπουργός επισκέφθηκε δυο φορές την Ηλεία. 
      Έχουν γίνει παντού αντιπλημμυρικά, αντιδιαβρωτικά έργα. Ειδικότερα έχουν γίνει αντιπλημμυρικά έργα στους ποταμούς Αλφειό, Νέδα, Κλαδαίο, κάτι που δεν είχε γίνει ποτέ ως τώρα. Μάλιστα, φέτος είχαμε πολύ περισσότερη βροχή απ’ ό,τι άλλες χρονιές και δεν είχαμε πλημμύρες, όπως θα μπορούσε να περιμένει κανείς. 
      Έγιναν παντού αναδασώσεις, ειδικότερα στον Κρόνιο. Η Αρχαία Ολυμπία ήταν έτοιμη έγκαιρα για να αντιμετωπίσει την αφή της Ολυμπιακής Φλόγας με απόλυτη επιτυχία. 
      Ενισχύθηκαν χρηματικά οι δήμοι, η Νομαρχιακή Αυτοδιοίκηση με σημαντικά ποσά. Πάρθηκαν μέτρα για να μην επηρεαστεί ο κοινωνικός και οικονομικός ιστός της περιοχής. Βοηθήθηκαν επιχειρήσεις. Υπήρξε αναστολή δανείων. Πάρθηκαν μέτρα για την ενίσχυση της αγοράς. 
      Δόθηκαν –έπειτα- λυόμενα σπίτια, σε όσους τα ζήτησαν, άμεσα. Δόθηκε επίδομα ενοικίου 450 ευρώ, ανάλογα με τα μέλη της οικογένειας. 
      Μοιράστηκαν τεράστιες ποσότητες ζωοτροφών. Το Υπουργείο Αγροτικής Ανάπτυξης εκπόνησε μια καταπληκτική μελέτη από εκατόν πενήντα ειδικούς επιστήμονες που αφορά όχι απλώς στην αποκατάσταση των ζημιών, αλλά και στην αναγέννηση των περιοχών αυτών. 
      Δόθηκε άμεσα το 50% των αποζημιώσεων από τον ΕΛ.Γ.Α.. Πότε είχε γίνει αυτό; Απ’ ό,τι ξέρω, εγώ τουλάχιστον, ποτέ ως τώρα. Και τώρα ήδη περνούν οι γεωπόνοι και διαπιστώνουν αν υπάρχει ολοκληρωτική καταστροφή ή αν υπάρχει καταστροφή απλώς στην παραγωγή. 
      Δόθηκε μια επιπλέον σύνταξη στους συνταξιούχους των πυρόπληκτων περιοχών και στους ανέργους ένα επιπλέον επίδομα ανεργίας. Ενισχύθηκε το Τ.Α.Σ. στο Νομό Ηλείας. 
      Σπίτια, στάβλοι, αποθήκες ξαναχτίζονται ή διορθώνονται. Εδώ πράγματι υπήρχε ένα πρόβλημα. Πραγματικά υπήρξαν καθυστερήσεις, οι οποίες οφείλονται κυρίως στο ότι τα περισσότερα από τα σπίτια αυτά δεν είχαν τίτλους ιδιοκτησίας. 
      Είναι γεγονός εδώ –από στοιχεία του Υ.ΠΕ.ΧΩ.Δ.Ε.- ότι ενώ έχουν καταγραφεί εκατόν ενενήντα εννέα σπίτια με ολική καταστροφή και διακόσια εξήντα έξι που χρειάζονται επισκευές, ενώ έχουν υπάρξει μελέτες για περίπου ενενήντα σπίτια, έχουν εγκριθεί μονάχα σαράντα εννέα, δηλαδή, περίπου το 20% σε ό,τι αφορά την ολική καταστροφή και μόνο τριάντα οκτώ από τους ογδόντα τρεις φακέλους για την επισκευή, δηλαδή περίπου το 14%.
      Εδώ, λοιπόν, πραγματικά είχαμε ένα πρόβλημα, το οποίο, όμως, αυτήν τη στιγμή, με το άρθρο 6 διορθώνεται και μπορούν επιτέλους -για πρώτη φορά κι αυτό- να πάρουν χρήματα για να επισκευάσουν τα σπίτια τους ή να τα ξαναχτίσουν από την αρχή άνθρωποι οι οποίοι δεν είχαν τίτλους ιδιοκτησίας.
      Κυρίες και κύριοι συνάδελφοι, πυρκαγιές, ζημιές, σεισμούς είχαμε στην Ηλεία και άλλοτε. Εγώ θέλω να θυμίσω ότι είχαμε πυρκαγιές και το 1997 και το 1998. Τότε, όμως, κανένα απολύτως άμεσο μέτρο δεν είχε παρθεί, έστω και για την προσωρινή ανακούφιση των πληγέντων. Κανένα κυβερνητικό κλιμάκιο δεν είχε επισκεφθεί το νομό. Οι αποζημιώσεις των αγροτών ήρθαν τρία χρόνια μετά. Δεν νομίζω ότι μπορούμε να πούμε το ίδιο και για την καταστροφή που μας έπληξε φέτος το καλοκαίρι.
      Επιτρέψτε μου, όμως, κύριε Υπουργέ, να τονίσω δύο προβλήματα που, κατά τη γνώμη μου, ακόμη παραμένουν. Μπορεί, βεβαίως, να μην είναι στην άμεση αρμοδιότητα του Υπουργείου Οικονομικών, κατ’ αρχήν το πρώτο. Νομίζω, όμως, ότι πρέπει να δούμε λίγο και το θέμα των αδειών. Δεν μπορεί να καταβάλουν οι πυρόπληκτοι το 50% της άδειας, γιατί μιλάμε γι’ ανθρώπους οι οποίοι είναι ολοκληρωτικά κατεστραμμένοι. Αν τους ζητήσουμε να καταβάλουν εκ των προτέρων, φοβάμαι ότι κανένας δεν θα μπορεί να φτιάξει το σπίτι του, γιατί κανένας δεν θα μπορεί να έχει αυτό το ποσό, για να μπορέσει να πάρει την άδεια για να το φτιάξει. Νομίζω ότι είναι ένα θέμα που πρέπει να το δούμε.
      Ένα δεύτερο ζήτημα το οποίο θα ήθελα να θέσω και που αφορά αυτήν τη φορά το Υπουργείο Οικονομικών, είναι να υπάρξει και μία περαιτέρω αναστολή των δανείων. Είναι κάτι που ζήτησε και ο Δήμαρχος της Ζαχάρως, δηλαδή, της περιοχής που είχε τη μεγαλύτερη καταστροφή και θα ήθελα κι εγώ να συμφωνήσω μαζί του.
      Νομίζω ότι και στις δύο αυτές περιπτώσεις, θα ανακουφίσουμε ακόμα περισσότερο αυτούς τους ανθρώπους που έχουν χάσει τα πάντα.
      Κυρίες και κύριοι συνάδελφοι, τελειώνοντας, θέλω για άλλη μια φορά να τονίσω ότι πάρα πολλά μπορούν και πάρα πολλά πρέπει να γίνουν ακόμα για τις περιοχές αυτές οι οποίες, ομολογουμένως, είχαν μια τεράστια καταστροφή. Δεν μπορεί, όμως, γι’ αντιπολιτευτικούς και μόνο λόγους να μηδενίζουμε τα πάντα, κυρίως, όταν για πρώτη φορά η προσπάθεια αποκατάστασης ήταν και άμεση και ουσιαστική.
      Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κανελλοπούλου.
      Ο κ. Νασιώκας έχει το λόγο.
      Η Λάρισα έχει την τιμητική της σήμερα.
      ΕΚΤΟΡΑΣ ΝΑΣΙΩΚΑΣ: Η Λάρισα έχει ειδικό ενδιαφέρον σήμερα, κύριε Πρόεδρε, γι’ αυτό.
      Κυρίες και κύριοι συνάδελφοι, ζήτησα το λόγο σ’ αυτήν την ενότητα των άρθρων αυτού του νομοσχεδίου, για να τοποθετηθώ για τη διάταξη που αναφέρεται στη Βιομηχανία Ζάχαρης και στην αντιμετώπιση των προβλημάτων του προσωπικού της.
      Πράγματι, η Βιομηχανία Ζάχαρης, κύριοι Υπουργοί, βρίσκεται σε δύσκολη φάση. Δύο από τα πέντε εργοστάσια έχουν κλείσει. Θα μετατραπούν σε εργοστάσια παραγωγής βιοαιθανόλης και τρία στην ουσία υπολειτουργούν. Η δε προοπτική τους είναι ζοφερή. Άρα, ήταν επιτακτική ανάγκη να μιλήσουμε για το προσωπικό.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Όμως, κύριοι Υπουργοί, ο τρόπος που αντιμετωπίζετε αυτό το θέμα δεν είναι επαρκής. Δεν θα έλεγα ότι δεν είναι στη σωστή κατεύθυνση, αλλά δεν είναι επαρκής. Και οι δύο παρεμβάσεις σας, δηλαδή, το Πρόγραμμα Ειδικής Επιδότησης Ανεργίας γι’ αυτούς που σε πέντε χρόνια θα βγουν στη σύνταξη δεν είναι αρκετό. Το ύψος της αποζημίωσης είναι μικρό πολλές φορές και η κατοχύρωση των εργαζομένων δεν είναι επαρκής.
      Το δε δεύτερο, οι μετατάξεις περιορισμένου αριθμού προσωπικού στις περιφέρειες, δεν λύνει το πρόβλημα. Σίγουρα είναι θετικό ότι τροποποιήσατε και ανακοινώσατε σήμερα τη διατύπωση, ούτως ώστε να είναι κατά προτεραιότητα τα εργοστάσια Λάρισας και Ξάνθης. Όμως, εάν δεν υπερδιπλασιαστεί ο αριθμός και εάν δεν διευρυνθεί και ο κύκλος των υπηρεσιών στον οποίο μπορεί να γίνει η μετάταξη και κυρίως, εάν η μετάταξη δεν γίνει με όρους και αντικειμενικά κριτήρια για όλους τους ενδιαφερόμενους, φαίνεται ότι κι αυτή η πρόταση θα λειτουργήσει ρουσφετολογικά υπέρ μερικών εργαζομένων, κάποιων και όχι όλων. Δεν θα λύσει το πρόβλημα.
      Και επειδή εδώ είμαστε όλοι να συζητάμε για να λύσουμε το πρόβλημα, πρέπει, κύριε Υπουργέ, να δεχθείτε τον υπερδιπλασιασμό του αριθμού των μετατασσομένων, ούτως ώστε να φτάσουμε σε ένα αποτέλεσμα το οποίο θα είναι ικανοποιητικό για τους εργαζόμενους, εγώ θα έλεγα και για τη Βιομηχανία Ζάχαρης.
      Έχει, όμως, τεράστιες ευθύνες η Κυβέρνηση, το Υπουργείο Αγροτικής Ανάπτυξης, με την προηγούμενη σύνθεση. Κύριε Υπουργέ, εσείς τα ακούτε τώρα, αλλά τη μεγαλύτερη ευθύνη την έχουν οι προηγούμενοι Υπουργοί της δικής σας Κυβέρνησης.
      Γιατί μπορεί να λέτε μεγάλα λόγια, μπορεί να έχετε δίκιο ότι διαπραγματευθήκατε σ’ ένα δυσμενές περιβάλλον για τη ζάχαρη –αυτό είναι αλήθεια-  αλλά το αποτέλεσμα που πετύχατε για την κοινή οργάνωση αγοράς της ζάχαρης δεν ήταν μόνο ατελέσφορο, αλλά ήταν πολύ κακό, καταστρεπτικό και δείξατε ότι δεν μπορούσατε να διαπραγματευτείτε. 
      Και μη μου πείτε, «τι να κάνουμε, αν η πλειοψηφία άλλα θέλει;» Γνωρίζετε, κύριε Υπουργέ, ότι αν δεχόσασταν την προηγούμενη πρόταση θα ήταν καλύτερα. Πανηγύριζε ο κ. Μπασιάκος, ερχόταν εδώ και έλεγε ότι κερδίσαμε, γιατί με την αναστέλλουσα μειοψηφία καταφέραμε να εγκλωβίσουμε και να απορρίψουμε την πρόταση. Δεν ξέρατε ότι σ’ ένα χρόνο θα δεχόσασταν μια άλλη πρόταση που θα ήταν δυο φορές χειρότερη από την προηγούμενη; Με την πρώτη πρόταση τα πράγματα στη Βιομηχανία Ζάχαρης θα ήταν πολύ καλύτερα από σήμερα. Δεν θα ήταν τόσο καλά όσο θα θέλαμε, αλλά θα ήταν πολύ καλύτερα από σήμερα.
      Και πήρατε μια απόφαση, άγνωστο πού, σε πολιτικό επίπεδο -δεν ξέρω ποιο ήταν το επιστημονικό, ποια ήταν η μελέτη βιωσιμότητας, η περιβαλλοντική- να κλείσετε δύο εργοστάσια ζάχαρης, της Λάρισας και της Ξάνθης, με την προοπτική να μετατραπούν σε εργοστάσια παραγωγής βιοκαυσίμων, βιοαιθανόλης.
      Εγώ θα σας μιλήσω για τη Λάρισα. Κλείσατε, κύριοι Υπουργοί, το καλύτερο, το μεγαλύτερο, το αρχαιότερο, το εργοστάσιο που παρήγαγε ζάχαρη στο μικρότερο κόστος και ποιοτικά καλύτερη. Και το κλείσατε, λέγοντας ότι σε δεκαοκτώ μήνες θα έχετε βρει την άλλη λύση, για την οποία δεν υπήρχε νομικό πλαίσιο, θεσμικό πλαίσιο. Προχωρήσατε κάποιες διαδικασίες τώρα και μετά ψηφίσατε το θεσμικό πλαίσιο, για να φτάσουμε σήμερα εκεί που βρισκόμαστε και βεβαίως το κλείσατε, αφού πρώτα με την πολιτική σας καταφέρατε να μειωθεί τόσο η παραγωγή της πρώτης ύλης, ούτως ώστε να μην είναι επαρκής ούτε για τα υπόλοιπα εργοστάσια σήμερα. Σήμερα τα τεύτλα δεν επαρκούν σχεδόν ούτε για τα τρία εργοστάσια που υπάρχουν. 
      Και όταν φθάσαμε στη βιοαιθανόλη ανακοινώσατε με πρωθυπουργική δέσμευση ότι με ίδια κεφάλαια η βιομηχανία θα κάνει την επένδυση. Σήμερα ξέρουμε ότι τη δίνετε σε ιδιώτες. Και δίνετε μ’ αυτόν τον τρόπο και τους εργαζόμενους -όσους μείνουν, όσους δεν μεταταγούν, όσους δεν θα συνταξιοδοτηθούν- στους εργοδότες σε ομηρία. Και πώς θα κατοχυρωθεί η θέση τους, το συνταξιοδοτικό τους καθεστώς ή το μισθολογικό τους status, όπως υπάρχει σήμερα; 
      Τη δίνετε, λοιπόν, σε ιδιώτες απέναντι σ’ όλους τους φορείς της Λάρισας, απέναντι στη συγκροτημένη Ομοσπονδία Αγροτών και την Ένωση της Λάρισας, απέναντι στη Νομαρχία της Λάρισας, στο Δήμο της Λάρισας, στους εργαζόμενους, στους αγρότες. Και το κάνετε, χωρίς να δίνετε στη δημοσιότητα τη μελέτη βιωσιμότητας, οπότε θα δούμε τι ακριβώς προοπτική έχει το εργοστάσιο και από πού θα παίρνει πρώτη ύλη. Και το σημαντικό είναι ότι μιλάμε για τη Λάρισα, κύριοι Υπουργοί, που είναι μέσα στις πέντε πόλεις της Ευρώπης που έχουν την υψηλότερη εναέρια ρύπανση. Και υπάρχει ανησυχία μεγάλη.
      Στη Λάρισα, λοιπόν, σήμερα αναπτύσσεται ένα κίνημα που ξεκίνησε σαν πρωτοβουλία πολιτών μιας περιοχής της πόλεως, η οποία βρίσκεται κοντά στο χώρο που θα γίνει η νέα επένδυση και η οποία κάλεσε επιστήμονες εγνωσμένης αξίας και τους πολίτες σε εγρήγορση και συζήτησε και κατέγραψε τη δική της ένσταση, λέγοντας ότι δεν μπορεί εκεί, μέσα στον ιστό της πόλης και μέσα στον ιστό αυτής της συνοικίας, της συνοικίας της Νέας Σμύρνης, να αναπτύσσεται μια άλλη βιομηχανία, για την οποία δεν ξέρουμε ακριβώς, αλλά οι εκτιμήσεις των επιστημόνων είναι ότι θα δημιουργήσει τεράστιο φορτίο και όγκο ρύπανσης στο ήδη βεβαρυμένο περιβάλλον της Λάρισας. 
      Εκεί, λοιπόν, που υπάρχουν πολλές και άλλες ανάλογης ρύπανσης βιομηχανίες θα γίνει μια ακόμα βιομηχανία. Το πρώτο που είχατε να κάνετε ή που έχετε να κάνετε είναι να συζητήσετε με τους πολίτες, δίνοντας τα πραγματικά στοιχεία και αν είναι δυνατόν, να ανατρέψετε αυτήν την ανησυχία με πραγματικά στοιχεία.
      Δεν φαίνεται ότι το έχετε κάνει αυτό. Γι’ αυτό και το αποφεύγετε. Αποφεύγοντας, όμως, να δώσετε αυτά τα στοιχεία για το περιβάλλον, στην ουσία επιβεβαιώνετε το φόβο που έχουν οι κάτοικοι.
      Κλείνω, κύριε Πρόεδρε, κύριοι Υπουργοί, επανερχόμενος στο αρχικό μου αίτημα. Σήμερα, εδώ, στη Βουλή έχετε τη δυνατότητα να δώσετε οριστική λύση για το προσωπικό. Υπερδιπλασιάστε τον αριθμό των μετατασσομένων, βελτιώστε τις συνθήκες του προγράμματος ειδικής επιδότησης της ανεργίας, για να βρούμε μία διέξοδο τουλάχιστον για τους εργαζόμενους, γιατί απ’ ό,τι φαίνεται, διέξοδος για τη βιομηχανία δεν υπάρχει.
      Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και τέσσερις συνοδοί-καθηγητές από το Γυμνάσιο Προμαχών Πέλλας.
      Η Βουλή τους καλωσορίζει.	
    (Χειροκροτήματα από όλες τις πτέρυγες της Βουλής)
      Το λόγο έχει ο Βουλευτής του ΠΑ.ΣΟ.Κ. κ. Φίλιππος Σαχινίδης. 
      ΦΙΛΙΠΠΟΣ ΣΑΧΙΝΙΔΗΣ: Κυρίες και κύριοι συνάδελφοι, πριν από λίγες ημέρες, κύριε Λέγκα, αναφερόμενος στο θέμα του εργοστασίου της ζάχαρης, μιλήσατε για συνέπεια λόγων και έργων της Κυβέρνησης της Νέας Δημοκρατίας.
      Ας δούμε, λοιπόν, ποια είναι τα πραγματικά δεδομένα για να αξιολογήσουμε τη συνέπεια της Νέας Δημοκρατίας. 
      Διαβάζω, λοιπόν, δήλωση γνωστού Λαρισαίου αγροτοσυνδικαλιστή της Νέας Δημοκρατίας: Αν η Κυβέρνηση ανοίξει την πόρτα της Ελληνικής Βιομηχανίας Ζάχαρης σε ιδιώτες επενδυτές για την εκμετάλλευση των νέων εργοστασίων βιοαιθανόλης, αυτό θα είναι μέγιστη πολιτική απάτη.
      Και συνεχίζει ο αγροτοσυνδικαλιστής λέγοντας –είναι δικά του τα λόγια- το εξής: Το βασικό σημείο των συζητήσεων –διότι έγιναν κάποιες συζητήσεις στο Υπουργείο- αφορούσε σε κάποιες προϋποθέσεις που τέθηκαν στο τραπέζι για να συμφωνήσουμε. Μας εδόθη –λέει ο αγροτοσυνδικαλιστής- μεταξύ άλλων η διαβεβαίωση ότι τα νέα εργοστάσια βιοαιθανόλης θα παραμείνουν στο άρμα της Ελληνικής Βιομηχανίας Ζάχαρης. 
      Τώρα, καταθέτετε μία τροπολογία για τα δύο εργοστάσια, της Λάρισας και της Ξάνθης, που τα διαχωρίζετε από την Ελληνική Βιομηχανία Ζάχαρης, προκειμένου να διευκολύνετε την εκχώρησή τους σε ιδιώτη στρατηγικό επενδυτή.
      Αυτή είναι η συνέπεια λόγων και έργων για την οποία μας μιλούσατε την προηγούμενη εβδομάδα, κύριε Λέγκα;
      Σ’ αυτήν τη συζήτηση, άκουσα πολλά από τους συναδέλφους της Συμπολίτευσης και από τον κ. Λέγκα, αλλά απαντήσεις στα ερωτήματα που θέσαμε δεν δόθηκαν. Και θα επαναλάβω ένα βασικό ερώτημα που το έθεσαν και οι συνάδελφοί μου, δηλαδή, και ο κ. Έξαρχος και ο κ. Νασιώκας. Γιατί από τα πέντε εργοστάσια της ζάχαρης, έκλεισε της Λάρισας που ήταν το πλέον σύγχρονο και πλέον κερδοφόρο; Με ποια κριτήρια πάρθηκε η απόφαση αυτή; Με επιχειρηματικά κριτήρια ή με κάποιου άλλου είδους κριτήρια;
      Αν ήταν επιχειρηματικά τα κριτήρια, κύριε Υπουργέ, κύριε Κοντέ, μια και είστε εδώ, παρακαλώ να κατατεθούν. Και επειδή είδα ότι ο εισηγητής της Συμπολίτευσης, ο κ. Σταϊκούρας, κατέθεσε πάρα πολλά στοιχεία αναφορικά με την επιχειρησιακή κατάσταση της Ελληνικής Βιομηχανίας Ζάχαρης, αν τα έχει εκείνος, ας καταθέσει τα επιχειρησιακά κριτήρια βάσει των οποίων πάρθηκε η απόφαση να κλείσει το εργοστάσιο της Λάρισας.
      Αν δεν υπάρχουν, τότε η Κυβέρνηση οφείλει μία εξήγηση σε όλους τους αγρότες της Λάρισας και τους εργαζόμενους του εργοστασίου, με ποιο κριτήριο ο νομός στερήθηκε μία από τις ελάχιστες βιομηχανικές μονάδες που στήριζε τους αγρότες. Να τους εξηγήσετε πώς αυτή η απόφαση στηρίζει την ανάπτυξη του νομού, πώς στηρίζει την ανάπτυξη της περιφέρειας. Διότι ακόμη ενθυμούμαι τον Πρωθυπουργό κ. Καραμανλή ως Αρχηγό της Αξιωματικής Αντιπολίτευσης να δηλώνει ότι ήρθε η ώρα της περιφέρειας. 
      Προφανώς, οι συμπολίτες μου στη Λάρισα δεν κατανόησαν τότε ότι αυτό που εννοούσε ο κ. Καραμανλής ήταν ότι ήρθε η ώρα να εγκαταλείψουν την περιφέρεια, γιατί η μόνη επιλογή που έχουν σήμερα είναι να φύγουν για τα μεγάλα αστικά κέντρα. 
      Η ελληνική περιφέρεια τελείωσε. Η αγροτική παραγωγή καταρρέει. Δεν το λέω εγώ, το λένε οι προσωρινοί λογαριασμοί του Υπουργείου Οικονομίας και Οικονομικών που μας έδωσε προχθές η Ε.Σ.Υ.Ε..
      Αναφέρει, λοιπόν, η ανακοίνωση της Ε.Σ.Υ.Ε. ότι στον πρωτογενή τομέα η ακαθάριστη προστιθέμενη αξία μειώθηκε στο σύνολο της χώρας κατά 8,3%. Τη μεγαλύτερη μείωση παρουσίασε η περιφέρεια Θεσσαλίας.
      Αυτά είναι τα στατιστικά στοιχεία για την αγροτική παραγωγή, κύριε Υπουργέ.
      (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μετά από τέσσερα χρόνια στην Κυβέρνηση, ποιο υπήρξε το αντίκρισμα της δέσμευσης του Πρωθυπουργού για τη Λάρισα που βρίσκεται στην καρδιά του Θεσσαλικού Κάμπου, στην καρδιά της ελληνικής περιφέρειας; Διότι αν κοιτάξουμε ποια είναι η συμμετοχή της Θεσσαλίας στο Ακαθάριστο Εγχώριο Προϊόν, θα διαπιστώσουμε ότι μειώνεται από το 5,2% που ήταν το 2004, στο 5% το 2006.
      Καταθέτω και αυτό το στατιστικό στοιχείο.
      (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, πριν τον κ. Καραμανλή στο Νομό Λάρισας και ειδικότερα στην επαρχία Ελασσόνας υπήρχαν καπνοπαραγαγωγοί. Με τον κ. Καραμανλή δεν υπάρχουν καπνοπαραγωγοί. 
      Πριν τον κ. Καραμανλή, οι καπνοπαραγωγοί θα έπαιρναν τα δικαιώματά τους μέχρι το 2013. Με τον κ. Καραμανλή, οι παραγωγοί χάνουν το 50% των δικαιωμάτων τους από το 2009 και μετά. Θα σας τα πουν την Πέμπτη οι αγρότες στο συλλαλητήριο που οργανώνουν. 
      Πριν τον κ. Καραμανλή, είχαμε εκτεταμένη παραγωγή τεύτλων στο νομό. Σήμερα, δεν υπάρχει παραγωγή. Η έκταση της τευτλοκαλλιέργειας μειώθηκε από τα εκατόν εννέα χιλιάδες στρέμματα σε μόλις εννέα χιλιάδες στρέμματα πέρυσι και φέτος ίσως φθάσουμε στα είκοσι χιλιάδες στρέμματα. 
      Πριν τον κ. Καραμανλή, η χώρα είχε αυτάρκεια στη ζάχαρη. Με τον κ. Καραμανλή η χώρα εισάγει ζάχαρη, επιβαρύνοντας το ούτως ή άλλως προβληματικό εμπορικό ισοζύγιο. 
      Πριν τον κ. Καραμανλή, στο Νομό Λάρισας υπήρχε ένα εργοστάσιο ζάχαρης που έδινε δουλειά πέρα από τους μόνιμους και σε πολλούς εποχικούς εργαζόμενους και ταυτόχρονα απορροφούσε την παραγωγή των αγροτών. Με τον κ. Καραμανλή, δεν υπάρχει εργοστάσιο ζάχαρης, δεν υπάρχουν εποχικά εργαζόμενοι και οι μόνιμοι αγωνιούν περπατώντας μέσα στο εργοστάσιο για το ποιο θα είναι το μέλλον τους. 
      Επειδή δε οι καλλιεργούμενες ποσότητες των τεύτλων στην Ελλάδα υπολείπονται αυτών που απαιτούνται για να παραχθεί η ποσότητα των εκατόν πενήντα οκτώ χιλιάδων τόνων, εξετάστηκε στο παρελθόν, σύμφωνα με δημοσίευμα της «ΕΛΕΥΘΕΡΟΤΥΠΙΑΣ», το ενδεχόμενο η Βιομηχανία Ζάχαρης να συνεργαστεί με συνεταιριστική οργάνωση αγροτών της Βουλγαρίας, ώστε να καλλιεργήσουν εκεί τεύτλα και να εισαχθούν στην Ελλάδα. 
      Το Σεπτέμβριο του 2006, ανακοίνωσε ο Πρωθυπουργός ότι σε δεκαοκτώ μήνες στη Λάρισα θα υπάρχει εργοστάσιο βιοαιθανόλης, στο οποίο θα δουλεύουν οι εργαζόμενοι και θα απορροφά την παραγωγή των αγροτών. Οι δεκαοκτώ μήνες πέρασαν, το εργοστάσιο δεν υπάρχει, ενώ εξακολουθεί να υπάρχει και μια αβεβαιότητα για το αν θα γίνει ποτέ, διότι και η βιωσιμότητά του είναι αμφίβολη. 
      Η πρώτη ύλη θα είναι από την παραγωγή των Λαρισαίων, Θεσσαλών παραγωγών ή εισαγόμενη; Θα είναι βιώσιμο το εργοστάσιο; Θα έχει κερδοφόρες χρήσεις; Και αν θα έχει κερδοφόρες χρήσεις και αφού οι προοπτικές του είναι θετικές, τότε γιατί πρέπει να εκχωρηθεί σε ιδιώτη; 
      Κυρίες και κύριοι συνάδελφοι, θέλω να θέσω και ένα θέμα, σχετικά με την περιβαλλοντική μελέτη. Ήδη οι κάτοικοι μιας περιοχής της πόλης, οι κάτοικοι της Νέας Σμύρνης, μιας περιοχής που ούτως ή άλλως είναι επιβαρυμένη, έχουν ξεσηκωθεί ανησυχώντας ότι άλλη μια βιομηχανία κτίζεται δίπλα στα σπίτια τους. Θέλω, λοιπόν, να μου πείτε αν υπάρχει περιβαλλοντική μελέτη για το συγκεκριμένο εργοστάσιο και αν ναι, να την καταθέσετε εδώ. 
      Όμως, θέλω να καταθέσω και έναν προσωπικό προβληματισμό για το θέμα των βιοκαυσίμων και την επίπτωσή τους. Διαβάζουμε στη σημερινή «ΕΛΕΥΘΕΡΟΤΥΠΙΑ» τα εξής: «Ένα Bio-έγκλημα κατά της ανθρωπότητας». Έχουν ξεσηκωθεί οι πολίτες φτωχών χωρών από την έκρηξη των τιμών των αγροτικών προϊόντων. Αλήθεια, τι έγιναν οι χαμηλές τιμές που μας υπόσχονταν όλοι οι υπέρμαχοι των ελεύθερων αγορών; Τι πραγματικά συμβαίνει και έχουν ξεσηκωθεί οι κάτοικοι όλων αυτών των φτωχών χωρών; Από τον Ζαν Ζιγκλέρ, τον εισηγητή του Οργανισμού Ηνωμένων Εθνών, μαθαίνουμε ότι το Διεθνές Νομισματικό Ταμείο επιβάλλει καλλιέργειες που μπορούν να εξαχθούν, ώστε να αποπληρωθεί το εξωτερικό χρέος. Θεωρεί υπεύθυνες τις χώρες που επιδοτούν τα βιοκαύσιμα, όπως είπα, για την κατάσταση διεθνώς. Για να σβήσουν τη δίψα τους σε καύσιμα, θέτουν τις βάσεις για ένα έγκλημα κατά της ανθρωπότητας. Και εγώ δεν θέλω να συμμετάσχω σ’ αυτό το έγκλημα…
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Αυτή είναι η θέση σας;
      ΦΙΛΙΠΠΟΣ ΣΑΧΙΝΙΔΗΣ: Βεβαίως και είναι η θέση μας. 
      Καταθέτω και έναν προβληματισμό. Διότι όταν ο Υπουργός της Ινδίας λέει ότι για να γεμίσει το ρεζερβουάρ ενός αυτοκινήτου με βιοαιθανόλη, περίπου ογδόντα λίτρων, απαιτείται ποσότητα σπόρων δημητριακών που θα μπορούσε να θρέψει ένα άτομο για έναν ολόκληρο χρόνο, εγώ θέλω να εκφράσω τον εξής προβληματισμό: Πραγματικά αυτό είναι που επιδιώκουμε; 
      Τώρα σε ό,τι αφορά τα αιτήματα των εργαζομένων, κύριε Υπουργέ, όση ζάχαρη και αν βάλατε στις τροπολογίες, να ξέρετε ότι το αποτέλεσμα γι’ αυτούς θα παραμένει πικρό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε ένα λεπτό τελειώνω, κύριε Πρόεδρε. 
       Διότι, όπως δήλωσαν και οι ίδιοι, αν είχαν το δικαίωμα να επιλέξουν, θα προτιμούσαν να παραμείνουν εργαζόμενοι στο εργοστάσιο της ζάχαρης. Οι εργαζόμενοι της Λάρισας και της Ξάνθης, αλλά και οι υπόλοιποι εργαζόμενοι της ζάχαρης, σας υπέβαλαν συγκεκριμένα αιτήματα για τον αριθμό των μετατάξεων, για το πρόγραμμα εθελουσίας και για την αποζημίωση, αλλά εσείς δεν απαντήσατε παρά μόνο σε ένα. 
      Άκουσα όμως, κύριε Λέγκα, να λέτε στη συζήτηση ότι τα αιτήματα για την αύξηση του αριθμού των μετατάξεων δεν είναι σοβαρά πράγματα. Και ποια είναι σοβαρά πράγματα, κύριε Υπουργέ; Να κλείνουμε τα εργοστάσια ή να ανακοινώνουμε ότι σε δεκαοκτώ μήνες το εργοστάσιο θα μετατραπεί σε εργοστάσιο βιοαιθανόλης και μετά από είκοσι μήνες να είμαστε ακριβώς στο ίδιο σημείο; 
      Με τις επιλογές σας, καταδικάσατε ένα νομό και καταδικάζετε μια περιφέρεια! Μην περιμένετε, λοιπόν, από τον κόσμο από εδώ και στο εξής να πάρει στα σοβαρά την Κυβέρνηση της Νέας Δημοκρατίας.
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
    	ΠΡΟΕΔΡΕΥΩΝ (Φίλιππος Πετσάλνικος): Στο σημείο αυτό έχει ζητήσει το λόγο ο Υπουργός Αγροτικής Ανάπτυξης και Τροφίμων κ. Κοντός. 
    	Ορίστε, κύριε Κοντέ. Έχετε το λόγο για οκτώ λεπτά. 
    	ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, άκουσα τους συναδέλφους από την Αντιπολίτευση στα πλαίσια της τροπολογίας που κατατίθεται για τους εργαζόμενους στην Ελληνική Βιομηχανία Ζάχαρης να κάνουν μια ολομέτωπη πολιτική, ολομέτωπη επίθεση στην Κυβέρνηση. 
    	Μάλιστα άκουσα τους συναδέλφους από τη Λάρισα να λένε ότι επί των ημερών Καραμανλή οπισθοδρόμησαν τα πράγματα στη Λάρισα. Φαίνεται ότι έχουν πολύ καιρό να επισκεφθούν τις εκλογικές τους περιφέρειες. 
    ΦΙΛΙΠΠΟΣ ΣΑΧΙΝΙΔΗΣ: Είστε απαράδεκτος!
    ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, θέλω το λόγο επί προσωπικού.
    (Θόρυβος από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριοι συνάδελφοι!
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Διότι θα πρέπει να ξέρουν ένα πράγμα, ότι επί των ημερών της Κυβερνήσεως Καραμανλή –της προηγούμενης και αυτής- διπλασιάστηκαν οι τιμές στα δημητριακά, ότι κάθε χρόνο οι Θεσσαλοί αγρότες στη Λάρισα εισπράττουν 35.000.000 ευρώ από τη νιτρορύπανση έναντι 1.000.000 ή 2.000.000 που εισέπρατταν επί των ημερών των κυβερνήσεων του ΠΑ.ΣΟ.Κ.. Τριπλασιάστηκαν οι αποζημιώσεις. Ανέβηκε η τιμή του βαμβακιού. Σε πάρα πολλά προϊόντα έχουμε εξαιρετικές τιμές. Κατά συνέπεια, τι είναι αυτά που ακούγονται στην Αίθουσα; Ότι οπισθοδρόμησε η παραγωγή.
    ΦΙΛΙΠΠΟΣ ΣΑΧΙΝΙΔΗΣ: Αμφισβητείτε τα στατιστικά στοιχεία, κύριε Υπουργέ;
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Και επειδή μιλήσατε και για τα καπνά, θέλω να σας πω το εξής: Μέχρι το 2013 οι καπνοπαραγωγοί εισπράττουν το 100% της επιδότησής τους. Και δεν σας το λέω εγώ. Το λέει με σημερινή δήλωσή της η κ. Μπόελ, η Επίτροπος Γεωργίας της Ευρωπαϊκής Ένωσης, η οποία επισκέπτεται τη χώρα μας. 
    ΦΙΛΙΠΠΟΣ ΣΑΧΙΝΙΔΗΣ: Να τα καταθέσετε. 
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Είναι και σε ανακοίνωση της ΠΑ.Σ.Ε.ΓΕ.Σ., κύριοι συνάδελφοι. Πάρτε και την ανακοίνωση της ΠΑ.Σ.Ε.ΓΕ.Σ.. 
    Εκτός αυτού, θέλω να σας πω –και είναι πολύ σημαντικό αυτό- ότι όσον αφορά την Ευρωπαϊκή Ένωση άλλοι ήταν εκείνοι που διαπραγματεύονταν κανονισμούς και έλεγαν «δεν κατάλαβα τι υπέγραψα» και άλλοι ήταν εκείνοι που δέχθηκαν να κλείσει η αναθεώρηση της Κοινής Αγροτικής Πολιτικής τον Ιούνιο του 2006  –μάλιστα έκλεισε επί ελληνικής προεδρίας- αφήνοντας εκτός αναθεώρησης βασικά ελληνικά προϊόντα, όπως ο καπνός, το βαμβάκι, το λάδι, τα οπωροκηπευτικά, τα τεύτλα. 
    Όσον αφορά την τευτλοκαλλιέργεια και την Ελληνική Βιομηχανία Ζάχαρης, πρέπει να ξέρετε ότι η Ελληνική Βιομηχανία Ζάχαρης δημιουργήθηκε από τον Εθνάρχη, τον Κωνσταντίνο Καραμανλή. Και δημιουργήθηκε όχι μόνο για κοινωνικούς και οικονομικούς λόγους, αλλά κυρίως για εθνικούς λόγους. Έγιναν εργοστάσια στην Ορεστιάδα, στην Ξάνθη, στις Σέρρες. Στήριξαν το αγροτικό εισόδημα. Στήριξαν την ανάπτυξη. Κράτησαν τον πληθυσμό στις περιοχές αυτές. Αυτό είναι κάτι πολύ σημαντικό. Για πάρα πολλά χρόνια η τευτλοκαλλιέργεια και η Ελληνική Βιομηχανία Ζάχαρης στήριξαν τις περιοχές αυτές. 
    Θέλω να σας πω ότι είναι βαρύτατες οι ευθύνες των κυβερνήσεων του ΠΑ.ΣΟ.Κ. για τα προβλήματα που αντιμετώπιζε και εν μέρει αντιμετωπίζει η Ελληνική Βιομηχανία Ζάχαρης. Το 2001, κύριοι συνάδελφοι, κατέθεσα αυτήν τη μελέτη στη Βουλή, μελέτη της Αγροτικής Τράπεζας του 2001, που έλεγε ότι η Ελληνική Βιομηχανία Ζάχαρης παράγει με ένα κόστος κατά 50% υψηλότερο από το εκτιμώμενο μέσο κόστος των χωρών της Ευρωπαϊκής Ένωσης, ότι η συνεχής μείωση του κόστους από την πλευρά των Ευρωπαίων ανταγωνιστών, η αναμενόμενη μείωση της τιμής παρέμβασης στη ζάχαρη και η κατάργηση άλλων προστατευτικών μέσων, σε συνδυασμό με τα διαρθρωτικά και χρόνια προβλήματα που αντιμετωπίζει η Ελληνική Βιομηχανία Ζάχαρης, το 2001 φέρνουν την εταιρεία σε ένα οριακό σημείο σε σχέση με τη μελλοντική της πορεία. 
    Μέτρα δεν ελήφθησαν από τις κυβερνήσεις του ΠΑ.ΣΟ.Κ. Το κόστος παραγωγής συνεχώς ανέβαινε. Επενδύσεις δεν γίνονταν. Η βιομηχανία αντιμετώπιζε σοβαρά διαρθρωτικά προβλήματα και ουσιαστικά η βιομηχανία είχε αφεθεί στην τύχη της. 
    Όσο για το νέο κανονισμό, θέλω να σας πω ότι έγινε μια σκληρή διαπραγμάτευση. Καταψηφίσαμε τον κανονισμό αυτό εμείς και η Πολωνία. Και δεν μείναμε εκεί. Αμέσως μετά για πρώτη φορά διαμορφώσαμε μακροχρόνια στρατηγική και για την Ελληνική Βιομηχανία Ζάχαρης, αλλά και για την τευτλοκαλλιέργεια στη χώρα μας και πήραμε σημαντικά μέτρα. Αποσύραμε το 50,1% της εθνικής ποσόστωσης έτσι ώστε να μην πληρώνουμε πρόστιμα στην Ευρωπαϊκή Ένωση και κατορθώσαμε οι τευτλοπαραγωγοί της Λάρισας και των άλλων περιοχών να εισπράξουν ως αποζημίωση πάνω από 300 ευρώ το στρέμμα, κύριοι συνάδελφοι. Ήταν μια πολύ μεγάλη επιτυχία. Παράλληλα, εκπονήσαμε ένα σχέδιο μετατροπής των δύο εργοστασίων σε εργοστάσια παραγωγής βιοαιθανόλης. 
    Πραγματικά θέλω να σας πω ότι υπήρξε μια καθυστέρηση. Γιατί; Διότι η χώρα δεν είχε νομοθετικό πλαίσιο για τη βιοαιθανόλη. Έχει ψηφισθεί, λοιπόν, αυτό το νομοθετικό πλαίσιο. Υπάρχουν δυο δεσμευτικές προσφορές και αναμένεται να οριστικοποιήσει τις αποφάσεις της η Ελληνική Βιομηχανία Ζάχαρης για τη μετατροπή των δυο εργοστασίων. Προφανώς, κάποιοι δεν θέλουν να γίνουν τα εργοστάσια, γι’ αυτό και αρχίζουν και αναφέρονται στην Αίθουσα αυτή για περιβαλλοντικά προβλήματα, για μελέτες περιβαλλοντικών όρων και όλα αυτά τα πράγματα, θαρρείς και στη χώρα μας μπορεί να γίνει οποιαδήποτε βιομηχανία αν δεν υπάρξουν οι μελέτες αυτές. 
    Όσο γι’ αυτά που ακούστηκαν περί βιοκαυσίμων, θέλω να σας πω ότι η πολιτική της Ευρωπαϊκής Ένωσης παραμένει αταλάντευτη όσον αφορά τα βιοκαύσιμα. Η Ευρωπαϊκή Ένωση είναι αποφασισμένη να βάλει τα βιοκαύσιμα, παρά το γεγονός ότι όντως τα δυο προηγούμενα χρόνια, όχι εξαιτίας των βιοκαυσίμων –μικρό ρόλο έπαιξαν τα βιοκαύσιμα στην κρίση των τροφίμων- κυρίως λόγω ραγδαίων κλιματικών αλλαγών και λόγω του γεγονότος ότι μεγάλες χώρες όπως είναι η Κίνα και η Ινδία έκαναν εισαγωγές δημητριακών, ανέβηκαν οι τιμές των δημητριακών. Αλλά στην Ευρωπαϊκή Ένωση ελήφθησαν μέτρα, όπως η παύση της αγρανάπαυσης, που σημαίνει 20% περισσότερες καλλιεργηθείσες εκτάσεις με δημητριακά στην Ευρωπαϊκή Ένωση και σ’ όλον τον κόσμο, έτσι ώστε να αντιμετωπιστεί το φαινόμενο αυτό. 
    Αν κάποιες εφημερίδες αναφέρουν άλλα πράγματα, αν γίνεται μία σπέκουλα και χοντρή σπέκουλα στο χρηματιστήριο τροφίμων, αυτό δεν αλλάζει τις δικές μας πολιτικές που είναι ξεκάθαρες όσον αφορά τη στήριξη της αγροτικής οικονομίας.
    Θέλω δε να σας πω το εξής: Θα πρέπει να χαιρετίσετε το γεγονός ότι τα δυο προηγούμενα χρόνια εξαιτίας των πολιτικών που αναπτύξαμε, αλλά εάν θέλετε και των ελλείψεων που υπάρχουν σε παγκόσμιο επίπεδο, οι Έλληνες αγρότες απολαμβάνουν πολύ ικανοποιητικές τιμές όσον αφορά τα προϊόντα τους. 
    Για δε την τευτλοκαλλιέργεια, πρέπει να πούμε ότι η Ελληνική Βιομηχανία Ζάχαρης σε συνεργασία με το Υπουργείο Αγροτικής Ανάπτυξης και Τροφίμων λαμβάνουν συντονισμένα μέτρα, έτσι ώστε να στηριχθεί η καλλιέργεια. Σε ορισμένες περιοχές όντως έχουμε μια μείωση, η οποία οφείλεται όμως κυρίως στην επιλογή αγροτών να στραφούν στο αραβόσιτο, που τα τελευταία δυο χρόνια όπως σας είπα, έχει πολύ υψηλή τιμή. 
    Στηρίζουμε τους τευτλοκαλλιεργητές. Παίρνει η Ελληνική Βιομηχανία Ζάχαρης μέτρα. Για πρώτη φορά πέρυσι ανά στρέμμα πληρώθηκαν από τον ΕΛ.Γ.Α. λόγω μείωσης του ζαχαρικού τίτλου 35 ευρώ στο στρέμμα.
    Πρόσφατα ήμουν στις Σέρρες και οι τευτλοπαραγωγοί των Σερρών εξέφρασαν την ικανοποίησή τους για τα μέτρα που παίρνει η ελληνική Κυβέρνηση για τη στήριξή τους και η Ελληνική Βιομηχανία Ζάχαρης, έτσι ώστε η ζάχαρη να έχει προοπτική. 
    Όσο δε για εκείνο που είπατε ότι η χώρα είναι ελλειμματική και όλα τα υπόλοιπα, πρέπει να ξέρετε ότι όσο περισσότερη ζάχαρη παράγει η χώρα, τόσο περισσότερα πρόστιμα πληρώνει πλέον στην Ευρωπαϊκή Ένωση. Το να λέτε ότι είμαστε ελλειμματικοί ή δεν είμαστε ελλειμματικοί, δείχνει άγνοια –κι αυτό είναι σημαντικό- των κανονισμών και άγνοια της αγοράς. 
    Τώρα όσο γι’ αυτά που αναφέρθηκαν για ανοικτές και κλειστές αγορές, ζούμε στο 2008 και δεν μπορούμε να μιλάμε για κλειστές αγορές. Η αγορά είναι παγκοσμιοποιημένη. Πρέπει δε να σας πω ότι γίνεται μια ουσιαστική προσπάθεια στο μεταίχμιο μιας εποχής, μιας κακής δικής σας εποχής, όπου όλες οι παραγωγές είχαν σαν στόχο τις επιδοτήσεις, να πάμε σε μια νέα εποχή, όπου η παραγωγή προϊόντων έχει σαν κύριο στόχο να είναι ποιοτικά, να είναι ανταγωνιστικά, να μπορούν να διεισδύουν με αξιώσεις στην ελληνική και τη διεθνή αγορά. Και θέλω να σας πω ότι πετυχαίνουμε το στόχο αυτό και οι Έλληνες παραγωγοί εκφράζουν την ικανοποίησή τους σε συναντήσεις που έχουμε μαζί τους. Και πρέπει να ξέρετε ότι περιοδεύουμε σ’ όλη τη χώρα, έχουμε συχνές συναντήσεις, είμαστε σε επαφή με τους Έλληνες παραγωγούς και μαζί μ’ αυτούς διαμορφώνουμε μια μακροχρόνια εθνική στρατηγική για τον αγροτικό τομέα.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Φίλιππος Πετσάλνικος): Ο κ. Βασίλης Έξαρχος, η κ. Μερεντίτη και ο κ. Σαχινίδης έχουν ζητήσει το λόγο επί προσωπικού.
    Αντελήφθην ότι ζήτησαν το λόγο επί προσωπικού με αφορμή την αποστροφή του κυρίου Υπουργού, ότι θα έχουν πολύ καιρό να πάνε στις εκλογικές τους  περιφέρειες. Θεωρώ ότι δεν ήταν η καλύτερη διατύπωση από πλευράς του κυρίου Υπουργού.
    Κύριε Υπουργέ, όπως γνωρίζετε οι Βουλευτές επισκέπτονται κάθε εβδομάδα τις περιφέρειές τους. Άλλωστε δεν είστε στη Λάρισα, όπως δεν είμαι και εγώ και δεν …
    ΒΑΣΙΛΕΙΟΣ ΕΞΑΡΧΟΣ: Εμείς είμαστε κάτοικοι της Λάρισας.
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Εγώ επισκέπτομαι πιο συχνά τη Λάρισα.
     ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, αν μου λέτε ότι επισκέπτεστε πιο πολύ τη Λάρισα από τους ίδιους τους Βουλευτές, είμαι αναγκασμένος να δώσω το λόγο επί προσωπικού.
     Κύριε Έξαρχε, ποιο είναι το προσωπικό σας ζήτημα;
     ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, το προσωπικό μου ζήτημα είναι το γεγονός ότι ο κύριος Υπουργός αναφέρθηκε και σε μένα προσωπικά αλλά και στους άλλους συναδέλφους της Λάρισας, πως έχουμε πολύ καιρό να πάμε στην εκλογική μας περιφέρεια. Θεωρώ ότι είναι υποτιμητικό και ζητώ το λόγο, σύμφωνα με τον Κανονισμό.
     ΠΡΟΕΔΡΕΥΩΝ (Φίλιππος Πετσάλνικος): Αναπτύξτε το προσωπικό σας ζήτημα.
     ΒΑΣΙΛΕΙΟΣ ΕΞΑΡΧΟΣ: Κύριε Υπουργέ, καταλαβαίνω τον εκνευρισμό σας, γιατί σ’ ένα θέμα, όπως είναι αυτό που συζητούμε, τα έχετε κάνει θάλασσα ως Κυβέρνηση. Και τα κάνατε θάλασσα από την αρχή της διαπραγμάτευσης.
     (Διαμαρτυρίες από την πτέρυγα της Νέας Δημοκρατίας)
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Αυτό είναι προσωπικό, κύριε Πρόεδρε;
     ΒΑΣΙΛΕΙΟΣ ΕΞΑΡΧΟΣ: Επειδή είμαι κι εγώ και οι άλλοι συνάδελφοι συνεχώς στη Λάρισα και συνομιλούμε και με ψηφοφόρους σας, να σας πω ότι αυτό που μας λένε είναι πως και στο συγκεκριμένο θέμα των χειρισμών για τη βιομηχανία ζάχαρης, τα κάνατε θάλασσα και το φθηνό πετρέλαιο ακόμη το περιμένουν και τις υποσχέσεις που έχετε δώσει, ακόμη τις περιμένουν.
     Εσείς έρχεστε στη Λάρισα σε κλειστές συσκέψεις. Κάντε και καμμία ανοιχτή σύσκεψη για να τα πουν και σε σας και να δείτε πόσο ευχαριστημένοι είναι από την πολιτική σας.
     ΠΡΟΕΔΡΕΥΩΝ (Φίλιππος Πετσάλνικος): Ολοκληρώσατε, κύριε Έξαρχε.
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, το λόγο.
     ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο για δύο λεπτά.
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κατ’ αρχάς αναφέρθηκα στους συναδέλφους Βουλευτές έστω κι αν έτσι παρεξηγήθηκε η τοποθέτησή μου, για να πω ότι η κατάσταση στο Νομό Λάρισας όσον αφορά τον αγροτικό τομέα, είναι εντελώς διαφορετική απ’ αυτή που παρουσιάζουν.
    Κατά δεύτερον, θέλω να τους πω ότι όποτε επισκέπτομαι το νομό –και το γνωρίζουν πολύ καλά- ανοιχτές συναντήσεις κάνω με τους αγρότες. Έρχονται όλοι οι αγρότες. Στις συγκεντρώσεις στην Ένωση Αγροτικών Συνεταιρισμών συναντώ κτηνοτρόφους, καπνοπαραγωγούς, αγρότες που παράγουν φρούτα, βαμβακοπαραγωγούς και όποιος άλλος θέλει να με δει.
    Επειδή λέτε ότι και οι αγρότες που ψήφισαν ή ψηφίζουν Νέα Δημοκρατία είναι εναντίον μας, να σας πω ότι όταν επισκέφθηκε τη Λάρισα και το Κιλελέρ ο Αρχηγός σας εμείς δεν είδαμε καθόλου αγρότες που ψηφίζουν ΠΑ.ΣΟ.Κ.. Είδαμε κάτι μετακινούμενους φοιτητές από τη Θεσσαλονίκη με πράσινες σημαίες.
    (Διαμαρτυρίες από την πτέρυγα του ΠΑ.ΣΟ.Κ.)
    Κι αυτό γιατί οι αγρότες της Λάρισας έχουν εμπιστοσύνη στη Νέα Δημοκρατία, έχουν εμπιστοσύνη στον Κώστα Καραμανλή. Μας στηρίζουν και το αποδεικνύουν σε κάθε εκδήλωση που γίνεται.
    (Χειροκροτήματα από την πτέρυγα της Νέας Δημοκρατίας)
    ΦΙΛΙΠΠΟΣ ΣΑΧΙΝΙΔΗΣ: Κύριε Πρόεδρε, το λόγο.
    ΠΡΟΕΔΡΕΥΩΝ (Φίλιππος Πετσάλνικος): Θεωρείται λήξαν το θέμα, κύριε Σαχινίδη.
      ΦΙΛΙΠΠΟΣ ΣΑΧΙΝΙΔΗΣ: Κύριε Πρόεδρε, είναι η δεύτερη φορά που ο κ. Κοντός χρησιμοποιεί ακριβώς το ίδιο επιχείρημα. Όταν μας έκανε ενημέρωση στην Επιτροπή Παραγωγής και Εμπορίου χρησιμοποίησε ακριβώς το ίδιο επιχείρημα, ότι δεν επισκεπτόμαστε τις περιοχές μας.
     ΠΡΟΕΔΡΕΥΩΝ (Φίλιππος Πετσάλνικος): Κύριε Σαχινίδη, είπα κι εγώ ότι είναι αδύνατον είτε εγώ είτε ο κ. Κοντός είτε κάποιος άλλος τρίτος να γνωρίζουμε πόσο συχνά είστε εσείς εκεί. Και είμαστε σίγουροι γιατί όλοι γνωρίζουμε πόσοι πηγαίνουμε στις περιφέρειές μας, ότι είστε κάθε εβδομάδα εκεί. Είστε κάθε εβδομάδα εκεί και ο κ. Κοντός φαντάζομαι ότι θα είναι κάθε εβδομάδα στην εκλογική του περιφέρεια. 
     Κύριε Σαχινίδη, θα σας παρακαλέσω να θεωρήσουμε ότι εδώ ολοκληρώθηκε αυτή η μικρή παρένθεση, για να συνεχίσουμε τη συζήτηση επί των τόσων σημαντικών θεμάτων.
     ΦΙΛΙΠΠΟΣ ΣΑΧΙΝΙΔΗΣ: Από σεβασμό στο πρόσωπό σας, κύριε Πρόεδρε, θα δεχθώ την παράκλησή σας.
     ΠΡΟΕΔΡΕΥΩΝ (Φίλιππος Πετσάλνικος): Σας ευχαριστώ.
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, το λόγο.
     ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, έχει ζητήσει το λόγο ο Κοινοβουλευτικός Εκπρόσωπος του ΛΑ.Ο.Σ.. Αμέσως μετά θα σας δώσω το λόγο.
     Το λόγο έχει ο κ. Ροντούλης.
     ΑΣΤΕΡΙΟΣ ΡΟΝΤΟΥΛΗΣ: Θα μιλήσω μετά, κύριε Πρόεδρε, για να διευκολύνω τους συναδέλφους.
     ΠΡΟΕΔΡΕΥΩΝ (Φίλιππος Πετσάλνικος): Οπότε ο κ. Παπουτσής έχει το λόγο.
     ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε. Και ευχαριστώ και τον κ. Ροντούλη που μου παραχώρησε τη θέση του, παρά το γεγονός ότι είχε υποβάλει πριν από μένα το αίτημά του.
     Κυρίες και κύριοι συνάδελφοι, παρακολουθήσαμε προηγουμένως την παρέμβαση του Υπουργού Αγροτικής Ανάπτυξης και Τροφίμων και βεβαίως παρά το γεγονός ότι προξένησε αρκετές αντιδράσεις από τους συναδέλφους της Αντιπολίτευσης, ωστόσο δεν μας ξένισε. Και δεν μας ξένισε γιατί είναι στο ίδιο ακριβώς κλίμα στο οποίο κινείται και ο Πρωθυπουργός και οι άλλοι Υπουργοί συνάδελφοι του κ. Κοντού στην Κυβέρνηση, γιατί στην πραγματικότητα εμφανίζονται ως εκπρόσωποι μιας κυβέρνησης της εικονικής πραγματικότητας.
      Ο κύριος Υπουργός Αγροτικής Ανάπτυξης αναφέρθηκε σε μια Ελλάδα η οποία ευημερεί, σ’ έναν αγροτικό κόσμο ο οποίος είναι πανευτυχής, σ’ έναν αγροτικό κόσμο ο οποίος έχει ένα εισόδημα πολύ υψηλότερο από όλα τα προηγούμενα χρόνια, όπου οι ελπίδες των νέων ανθρώπων και ιδιαίτερα των νέων αγροτών είναι αυξημένες, όπου οι αγρότισσες αισθάνονται πάρα πολύ ευτυχείς και επιπλέον, όλοι οι εργαζόμενοι στην αγροτική βιομηχανία, όλοι οι εργαζόμενοι σε όλους τους τομείς της αγροτικής βιομηχανίας είναι απολύτως βέβαιοι για το μέλλον τους! 
      Προφανώς, κάτι συμβαίνει. Ή ο κύριος Υπουργός είναι Υπουργός άλλης κυβέρνησης, σε άλλη χώρα ή οι Έλληνες αγρότες αισθάνονται ότι ζουν σε άλλο κόσμο. Δεν μπορεί να συμβαίνουν και τα δύο. Γιατί αυτό το οποίο βιώνει ο Έλληνας αγρότης, αυτό το οποίο βιώνει η ελληνική αγροτική οικογένεια είναι μια πολύ σκληρή πραγματικότητα, μια πραγματικότητα η οποία αφορά το αγροτικό εισόδημα που έχει τιναχθεί στον αέρα, αφορά τους οικογενειακούς προϋπολογισμούς που επίσης έχουν τιναχθεί στον αέρα. Αφορά το κόστος παραγωγής το οποίο έχει φτάσει στα ύψη. Αφορά τα λιπάσματα, τα οποία έχουν πάρει 80% αύξηση από πέρυσι μέχρι φέτος. Οι αγρότες βλέπουν με πόνο ψυχής, στις λαϊκές, να διαμαρτύρονται οι πολίτες για τις τιμές των προϊόντων τους, που είναι δέκα φορές παραπάνω απ’ αυτές στις οποίες έχουν πουλήσει οι ίδιοι. Και αυτό είναι καθημερινό βάσανο. Οι αγρότες πονούν στην Ελλάδα, κύριε Υπουργέ, και πονούν ακριβώς ως αποτέλεσμα της δικής σας πολιτικής.
      Έρχομαι στο θέμα της βιομηχανίας ζάχαρης. Πράγματι έχετε δίκιο. Σε παγκόσμιο επίπεδο γίνεται μια πολύ μεγάλη συζήτηση, η οποία, βεβαίως, δεν είναι στον αέρα, είναι αποτέλεσμα σκληρότατων διαπραγματεύσεων που πραγματοποιούνται σε όλα τα επίπεδα, στο επίπεδο της Ευρωπαϊκής Ένωσης, στο επίπεδο του Παγκόσμιου Οργανισμού Εμπορίου, σε όλους τους τομείς. Και επιπλέον, πίσω από τις διαπραγματεύσεις αυτές υπάρχουν σοβαρότατες πολιτικές αποφάσεις της παγκόσμιας κοινότητας. Γιατί είναι πολιτική απόφαση το να ενισχύεις τον Τρίτο Κόσμο. Όπως είναι πολιτική απόφαση το πώς θα οργανώσεις τις αγορές σου στο εσωτερικό της Ευρωπαϊκής Ένωσης. Είναι πολιτική απόφαση σε ποιους τομείς θα αποφασίσεις με τους άλλους εταίρους μας στην Ευρωπαϊκή Ένωση να έχεις κοινό διαπραγματευτικό λόγο και κοινά διαπραγματευτικά όπλα, σε παγκόσμιο επίπεδο. 
      Βεβαίως, η κάθε κυβέρνηση πιάνει το νήμα από εκεί που το άφησε η προηγούμενη. Εσείς πήρατε το νήμα τη στιγμή που η Ελλάδα είχε συμμετάσχει στην ολοκλήρωση της κοινής αγροτικής πολιτικής. Αλλά τη διαπραγμάτευση για τις επιμέρους αγορές δεν την έκανε η προηγούμενη Κυβέρνηση του ΠΑ.ΣΟ.Κ., όπως συνεχώς αναφέρεστε σε όλους τους τομείς και σε όλα τα επίπεδα. Γιατί η καραμέλα αυτή την οποία χρησιμοποιεί η Νέα Δημοκρατία περί της προηγούμενης Κυβέρνησης του ΠΑ.ΣΟ.Κ. είναι συνεχής, φαίνεται δεν τελειώνει ποτέ. Πέρασαν τέσσερα χρόνια! Αυτά τα τέσσερα χρόνια κυβερνά η Νέα Δημοκρατία και σε αυτά τα τέσσερα χρόνια, θέλετε, δεν θέλετε, διαπραγματευτήκατε εσείς, αποκλειστικά εσείς, την οργάνωση των νέων αγορών του μέλλοντος, μεταξύ των οποίων και της αγοράς της ζάχαρης. Εσείς το διαπραγματευτήκατε. 
      Εμείς δεν πρόκειται να επαναλάβουμε τους λόγους τους δικούς σας εδώ, σ’ αυτήν την Αίθουσα, «εσείς υπογράψατε» και κάνατε και δείξατε. Όχι! Σας κρίνουμε και κατακρίνουμε το αποτέλεσμα της πολιτικής σας για την προβλεψιμότητα των επιλογών σας και κυρίως για το αποτέλεσμα της πολιτικής σας. Γιατί έπρεπε να είχατε προβλέψει το γεγονός ότι η Ελλάδα ήταν μία από τις χώρες της Ευρωπαϊκής Ένωσης, με το μικρότερο ποσοστό, όσον αφορά την αγορά της ζάχαρης. 
      Ερωτώ: ποια διαπραγμάτευση κάνατε για να αυξήσετε την ποσόστωση της ζάχαρης; Κάνατε καμμία διαπραγμάτευση; Όχι, βέβαια! Τι κάνατε; Παθητικά αποδεχθήκατε ένα καταστροφικό τελικό αποτέλεσμα –μειοψηφώντας, έστω μειοψηφώντας- για το σύνολο της βιομηχανίας της ζάχαρης στη χώρα μας. Και αφού το πράξατε αυτό, μετά αρχίσατε να λέτε «πώς θα συνδέσουμε τις νέες πολιτικές για να βρούμε λύση;». Και ακούσατε ξαφνικά, «ως μάννα εξ ουρανού», τις ανανεώσιμες πηγές ενέργειας. Και από τις ανανεώσιμες πηγές ενέργειας τι πήραμε; Πήραμε τη βιοαιθανόλη. Και λέμε να φτιάξουμε κι ένα εργοστάσιο εκεί που υπάρχει φθίνουσα η παραγωγική διαδικασία ή που σκοπεύουμε να κλείσουμε τα εργοστάσια για να εφαρμόσουμε την επιλογή μας για τη συνειδητή μείωση της παραγωγής της ζάχαρης. 
      Και βέβαια, βγήκε ο ίδιος ο Πρωθυπουργός και τι μας είπε; Σε δεκαοκτώ μήνες θα έχουν αντικατασταθεί τα εργοστάσια ζάχαρης με εργοστάσια βιοαιθανόλης. Και άρχισε ο κόσμος και οι μικροί επενδυτές  να προσπαθούν να κάνουν μελέτες, να προσπαθούν να προσεγγίσουν αυτήν την καινούργια αγορά, η οποία ερχόταν «ως μάννα εξ ουρανού» με την πρωθυπουργική ρήση. Ποιο ήταν το αποτέλεσμα; Ότι ξαφνικά διαπιστώσατε πως δεν είχατε νομοθετικό πλαίσιο.
      Και αφού φτιάξατε το νομοθετικό πλαίσιο, πάμε στο άρθρο 7 του νόμου για τη χρήση της βιοαιθανόλης. Τι λέει το άρθρο 7; Στην πραγματικότητα, δίνει τη δυνατότητα στα εργοστάσια που θα δημιουργηθούν να εισάγουν ζάχαρη από το εξωτερικό, να εισάγουν ζάχαρη από Τρίτες χώρες. Και επομένως, στο κρίσιμο θέμα το οποίο αφορά την οργάνωση της αγοράς ζάχαρης που είναι η παραγωγή των τεύτλων, η Κυβέρνηση δεν έδωσε καμμία απάντηση. Και όχι μόνο αυτό, αλλά στην πραγματικότητα, με συνειδητή πολιτική και σχεδιασμένη επιλογή, αποθαρρύνει τους αγρότες στην παραγωγή των τεύτλων. Η τευτλοκαλλιέργεια μειώνεται, όπως ο κ. Σαχινίδης σωστά ανέφερε προηγουμένως και μειώνεται διαρκώς, γιατί οι αγρότες δεν έχουν καμμία απολύτως ελπίδα. 
      Και ας πούμε ότι παίρνετε την απόφαση για να κλείσετε δύο εργοστάσια και να τα βάλετε στον κύκλο της βιοαιθανόλης. Όταν μειώνεται η παραγωγή των τεύτλων, πώς θα ζήσουν τα άλλα τρία εργοστάσια; Πώς θα εξασφαλίσετε τη βιωσιμότητα των άλλων τριών εργοστασίων, τα οποία υποτίθεται ότι παραμένουν; Στην πραγματικότητα, το μέλλον τους δυστυχώς είναι ζοφερό και σ’ αυτό δεν υπάρχει απάντηση από την πλευρά της Κυβέρνησης.
      Εμείς, κυρίες και κύριοι συνάδελφοι, εγκαλούμε την Κυβέρνηση της Νέας Δημοκρατίας, όχι για την τροπολογία την οποία φέρνει. Την εγκαλούμε για την ανυπαρξία σχεδίου όσον αφορά την οργάνωση της τευτλοπαραγωγής και κυρίως της αγοράς της ζάχαρης στην Ελλάδα. Την εγκαλούμε για συγκεκριμένες και συνειδητές καθυστερήσεις, οι οποίες αφορούσαν δήθεν τη μετατροπή των δύο εργοστασίων για να δώσουμε ενίσχυση στην περιοχή. Όχι, δεν ήταν για να ενισχυθούν οι περιοχές που πλήγονταν, η Ξάνθη και η Λάρισα, από το κλείσιμο των δύο εργοστασίων. Η κατεύθυνση ήταν το πώς θα ξεπουλήσουμε τα εργοστάσια. Γιατί; Γιατί υπάρχει ένα ερώτημα που δεν έχει απαντηθεί ακόμη: γιατί δεν προχώρησαν οι επενδύσεις από την Αγροτική Τράπεζα, όταν υπήρχαν οι μελέτες για τη δημιουργία αυτών των εργοστασίων; Γιατί προχωρήσατε στην αναζήτηση ιδιώτη στρατηγικού επενδυτή και για τα δύο εργοστάσια και από τις έντεκα προτάσεις, που υπήρχαν στο παρελθόν έχουν φτάσει δύο και αύριο θα φτάσει μία και θα μας πείτε: μα, ένας έμεινε, να το δώσουμε σε αυτόν και μετά θα ανακαλύψει όλο το ελληνικό Κοινοβούλιο και ο ελληνικός λαός ότι κάποιος «ημέτερος», φίλος της Νέας Δημοκρατίας βρίσκεται πίσω από την τελευταία πρόταση  που έμεινε στο τραπέζι; 
      Η πραγματικότητα ποια είναι; Ό,τι νομοθετείτε και οργανώνετε τα πράγματα  ούτως ώστε ο στρατηγικός επενδυτής να πάρει αυτά τα δύο εργοστάσια καθαρά χωρίς τα βάρη των εργαζομένων. Με τις τροπολογίες  που υπάρχουν, δίνεται η δυνατότητα να διασωθούν οι άνθρωποι και σωστά σ’ αυτό το θέμα. Είναι, επαναλαμβάνω, πολύ σωστό που προσπαθούμε να το διασφαλίσουμε –και εμείς το υποστηρίζουμε. Όμως πίσω από αυτά εμείς αποκαλύπτουμε το σχεδιασμό σας. Και ο σχεδιασμός σας είναι ο ίδιος ακριβώς, όπως υπάρχει σε όλους τους άλλους τομείς του δημοσίου, όπως υπάρχει στον Ο.Τ.Ε., στη Δ.Ε.Η., στα λιμάνια η πλήρης ιδιωτικοποίηση και κυρίως να ευνοήσετε τα φίλια οικονομικά συμφέροντα. Εδώ είμαστε και εδώ είσαστε. Δεν θα είστε για πολύ εκεί. Εμείς θα είμαστε έτσι και αλλιώς στην Αίθουσα αυτή είτε εδώ είτε εκεί και σε κάθε περίπτωση η αλήθεια θα λάμψει και θα δούμε την ταυτότητα εκείνων, οι οποίοι τελικά θα αναλάβουν να σώσουν τη βιομηχανία ζάχαρης της χώρας μας. Φοβάμαι ότι θα είναι πολύ ζαχαρωμένη αυτή η άδεια! Να είστε καλά. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, κύριε Λέγκα, οφείλω να κάνω μια παρατήρηση στους συνεργάτες σας. 
      Οι συνεργάτες που μας συνοδεύουν σε αυτήν την Αίθουσα δεν συμμετέχουν στις συζητήσεις ούτε έχουν δικαίωμα να διατυπώνουν σχόλια, που κατέστη δυνατόν να τα ακούσω κι εγώ εδώ πάνω! Σας παρακαλώ να το λάβετε υπόψη σας. Διαφορετικά, θα ζητήσω να εξέλθουν από την Αίθουσα οι συνεργάτες σας και ξέρετε ότι αυτό ισχύει σε αυτές τις περιπτώσεις.
      Επανερχόμαστε τώρα στον κατάλογο των ομιλητών και το λόγο έχει ο Βουλευτής της Νέας Δημοκρατίας κ. Μάξιμος Χαρακόπουλος.
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, φαίνεται ότι το ΠΑ.ΣΟ.Κ., αφού ξέμεινε από αγροτοσυνδικαλιστές στον κάμπο, λόγω της γνωστής του αξιοπιστίας στον αγροτικό κόσμο, θυμήθηκε τους αγροτοσυνδικαλιστές που στηρίζουν την κυβερνητική πολιτική. Προφανώς, έχουμε μία διαφορά φιλοσοφίας. Για εμάς οι αγροτοσυνδικαλιστές δεν είναι εκπρόσωποι της Νέας Δημοκρατίας στους αγρότες, αλλά μεταφέρουν τη φωνή των αγροτών στην Κυβέρνηση και το πράττουν σωστά. 
      Κύριε Πρόεδρε, θέλω εκ προοιμίου να χαιρετίσω την απόφαση της Κυβέρνησης για την κατά προτεραιότητα μετάταξη των εργαζομένων στα δύο εργοστάσια ζάχαρης στη Λάρισα και στην Ξάνθη, που αλλάζουν χρήση και θα παράγουν πλέον βιοαιθανόλη. Θέλω να εκφράσω την ικανοποίησή μου και να ευχαριστήσω δημόσια και απ’ αυτό το Βήμα τον Υπουργό Οικονομίας και Οικονομικών κ. Αλογοσκούφη, με τον οποίο είχαμε συνεργασία και έδωσε τη δέουσα λύση στο πρόβλημα. 
      Κυρίες και κύριοι συνάδελφοι, η χώρα μας, συμμορφούμενη στις αποφάσεις της Ευρωπαϊκής Ένωσης, μετά την αλλαγή στην αγορά ζάχαρης, αποφάσισε την αλλαγή χρήσης στα δύο εργοστάσια στη Λάρισα και στην Ξάνθη. 
      Επιτρέψτε μου να κάνω κάποιες παρατηρήσεις σ’ αυτό το θέμα. Αποφασίστηκε, τα δύο εργοστάσια να μετατραπούν σε εργοστάσια παραγωγής βιοαιθανόλης, πριν προκύψουν νέα δεδομένα και δημιουργηθούν, αν μη τι άλλο, εύλογα ερωτηματικά για τη σκοπιμότητα της επένδυσης και για τη βιωσιμότητα του εγχειρήματος σε βάθος χρόνου. 
      Η Ευρωπαϊκή Ένωση έθεσε ως στόχο τη μείωση των αερίων του θερμοκηπίου κατά 20% μέχρι το 2020, σε σχέση με τα δεδομένα του 1990, γι’ αυτό και αποφάσισε το 10% των καυσίμων να προέρχεται από βιοκαύσιμα. Νεότερες, όμως, έρευνες τι δείχνουν; Πρώτον, ότι η παραγωγή βιοκαυσίμων είναι μία ενεργοβόρα διαδικασία. Λέγεται ότι για την παραγωγή ενός λίτρου βιοκαυσίμων, βιοαιθανόλης, χρειάζεται να καταναλωθούν τρία λίτρα πετρέλαιο. Δεύτερον, η ανάγκη σε βιοκαύσιμα ωθεί σε καταστροφή δασών, σε αποψιλώσεις δασικών εκτάσεων, σε εκχερσώσεις γαιών, για τη δημιουργία νέων καλλιεργειών για ενεργειακά φυτά. Και τρίτον, η αύξηση των καλλιεργειών ενεργειακών φυτών είχε ως συνέπεια την εκτίναξη των τιμών στα δημητριακά σε δυσθεώρητα ύψη. Αυξήθηκαν κατά 130% τα σιτηρά φέτος και κατ’ επέκταση είχαμε αυξήσεις στα τρόφιμα, αυξήσεις που διεθνώς έφτασαν μέσα σ’ ένα χρόνο στο 57%. Η απειλή, λοιπόν, της πείνας για πάνω από ένα δισεκατομμύριο ανθρώπους στον πλανήτη μας είναι ορατή και κατ’ επέκταση και η κρίση σε τριάντα έξι χώρες είναι επίσης ορατή. 
      Αναφέρθηκε νωρίτερα ο εκλεκτός συνάδελφος από τη Λάρισα κ. Σαχινίδης σε χαρακτηριστικές δηλώσεις του Ειδικού Συμβούλου των Ηνωμένων Εθνών για το δικαίωμα διατροφής του κ. Ζινγκλέρ, όπως επίσης και στο παράδειγμα του Προέδρου του Ινστιτούτου Πολιτικής Γης του κ. Μπράουν, ότι για να φουλάρεις το ρεζερβουάρ ενός αυτοκινήτου χρειάζεσαι ουσιαστικά ποσότητα σπόρων δημητριακών που θα μπορούσε να θρέψει ένα άτομο για ένα χρόνο. Να προσθέσω τη δήλωση του Υπουργού Γεωργίας της Γαλλίας κ. Μισέλ Μπαρνιέ, ότι δεν μπορούμε και δεν πρέπει να αφήσουμε τα τρόφιμα στο έλεος μόνο των δυνάμεων της αγοράς και της διεθνούς κερδοσκοπίας. 
      Υπό αυτά τα δεδομένα, λοιπόν, δεν μπορεί, παρά και σε επίπεδο Ευρωπαϊκής Ένωσης να υπάρξουν νέες αποφάσεις, να υπάρξει αναθεώρηση αυτής της πολιτικής. Ωστόσο, αυτή τη στιγμή συζητούμε για το εργασιακό καθεστώς και τα συνταξιοδοτικά δικαιώματα των εργαζομένων στα δύο πρώην εργοστάσια παραγωγής ζάχαρης, στη Λάρισα και την Ξάνθη. 
      Δεν θα δαπανήσω το χρόνο μου ασκώντας κριτική στην Αξιωματική Αντιπολίτευση, που μέχρι σήμερα δεν έχει λάβει θέση στο θέμα. Επιτρέψτε μου να επικεντρώσω την προσοχή μου στα εξής σημεία: Πρώτα απ’ όλα, να πω ότι είναι σωστό, κύριε Υπουργέ, το μέτρο για το Ειδικό Πρόγραμμα Επιδότησης Εργασίας που δίνει τη δυνατότητα πρόωρης συνταξιοδότησης, δίνει τη δυνατότητα εθελούσιας εξόδου και ένταξης σ’ αυτό το προσυνταξιοδοτικό καθεστώς σε πολλούς εργαζόμενους. Ωστόσο, πιστεύω ότι στο άρθρο 8 θα πρέπει να γίνει σαφές πως η συμμετοχή στο Πρόγραμμα της Ειδικής Επιδότησης Εργασίας είναι εθελοντική. Αν κάποιος επιθυμεί να συνεχίσει να εργάζεται, να έχει αυτή τη δυνατότητα, γιατί γνωρίζετε ότι υπάρχουν εργαζόμενοι με μεγάλες υποχρεώσεις που έχουν κάνει έναν άλλο σχεδιασμό, έχουν στεγαστικά δάνεια, που δεν καλύπτονται από το όριο των 1.500 ευρώ, που είναι το ανώτατο πλαφόν αμοιβής. 
Βεβαίως, πρέπει να διευκρινιστεί ότι τα 1.500 ευρώ είναι καθαρές αποδοχές και όχι μικτές.
	Στο άρθρο 9 υπάρχει το ζήτημα του αριθμού των μετατάξεων, οι οποίες προσδιορίζονται σε ογδόντα. Πιστεύω ότι εάν οι μετατάξεις αυτές αυξηθούν τουλάχιστον σε ενενήντα –δεν βάζω μαξιμαλιστικούς στόχους- θα μπορέσουμε να καλύψουμε τις πραγματικές ανάγκες που υπάρχουν στα δύο εργοστάσια, που αλλάζουν χρήση στη Λάρισα και στην Ξάνθη.
	Βεβαίως, υπάρχει και το ζήτημα της προτεραιότητας στις μετατάξεις των εργαζομένων σ’ αυτά τα εργοστάσια. Πιστεύω ότι κακώς υπήρξε για τόσες εβδομάδες αυτή η εκκρεμότητα. Δεν θα έπρεπε να υπάρχει, γιατί έχουμε σχετική αλληλογραφία που μαρτυρά ότι όλοι οι εμπλεκόμενοι φορείς συμφωνούσαν στην κατά προτεραιότητα μετάταξη αυτών των εργαζομένων. 
      Στις 23 Μαρτίου η Ομοσπονδία Εργαζομένων Βιομηχανίας Ζαχάρεως Ελλάδος με επιστολή της προς τον Υπουργό Εσωτερικών κ. Παυλόπουλο σημείωνε: «Πρώτα απ’ όλα, θα πρέπει να διασφαλιστούν και να μεταταγούν οι συνάδελφοι των εργοστασίων Λάρισας και Ξάνθης, οι οποίοι ενδεχομένως, με τις καινούργιες δραστηριότητες παραγωγής βιοαιθανόλης, να θεωρούνται μη απαιτούμενοι». Θα την καταθέσω στα Πρακτικά.
	Στις 9 Ιουλίου με νέα επιστολή προς τον Πρόεδρο της εννιαμελούς Επιτροπής, τον κ. Δημήτριο Κοντό, Γενικό Γραμματέα του Υπουργείου Απασχόλησης, η Ομοσπονδία Εργαζομένων σημείωνε επίσης ότι προτεραιότητα στους μετακτέους πρέπει να έχουν οι εργαζόμενοι των εργοστασίων που ανέστειλαν τη λειτουργία τους ως ζαχαρουργεία. Θα την καταθέσω στα Πρακτικά.
	Ο Γενικός Γραμματέας του Υπουργείου Απασχόλησης κ. Κοντός, όπως φαίνεται από τα Πρακτικά της συνεδρίασης της ομάδας εργασίας για την εκπόνηση του προγράμματος στήριξης των εργαζομένων στο πλαίσιο του νέου επιχειρησιακού προγράμματος της Ελληνικής Βιομηχανίας, στις 11 Ιουλίου απαντώντας σε σχετική ερώτηση είπε ότι οι μετατάξεις αφορούν κατά προτεραιότητα τους εργαζόμενους στα δύο εργοστάσια, χωρίς να αποκλείονται εργαζόμενοι σε άλλα. Θα την καταθέσω στα Πρακτικά.
	Η διοίκηση της Βιομηχανίας Ζάχαρης με επιστολή της στις 17 Οκτωβρίου σημειώνει ότι η διοίκηση της βιομηχανίας δεν αντιτίθεται στην μετάταξη όλου του προσωπικού των δύο εργοστασίων. Θα την καταθέσω και αυτή στα Πρακτικά.
	Τέλος, θέλω να πω ότι οι μετατάξεις δεν πρέπει να περιορίζονται στις κατά τόπους περιφέρειες, αλλά πρέπει να υπάρχει η δυνατότητα μετατάξεων και στον ευρύτερο δημόσιο τομέα.
	Κύριε Υπουργέ, θεωρώ ότι οι παρατηρήσεις αυτές μπορούν πραγματικά να γίνουν αποδεκτές. Όσον αφορά ιδιαίτερα το ζήτημα της κατά προτεραιότητα μετάταξης των εργαζομένων στα δύο εργοστάσια που αλλάζουν χρήση, της Λάρισας και της Ξάνθης, για μένα ήταν ζήτημα ηθικής τάξης από τη στιγμή που υπήρχε δέσμευση εκπροσώπου της Κυβέρνησης προεκλογικά, γι’ αυτό και χαιρετίζω για μία ακόμα φορά την απόφαση της Κυβέρνησης να γίνει δεκτή η πρότασή μας για προτεραιότητα στις μετατάξεις αυτών των εργαζομένων. Είναι μία απόφαση που αποδεικνύει ότι η Κυβέρνηση έχει ευήκοα ώτα και επιδεικνύει την απαραίτητη κοινωνική ευαισθησία σε τέτοιου είδους προβλήματα.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	(Στο σημείο αυτό ο Βουλευτής κ. Μάξιμος Χαρακόπουλος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)  
	ΠΡΟΕΔΡΕΥΩΝ (Φίλιππος Πετσάλνικος): Στο σημείο αυτό έχει ζητήσει το λόγο η Υφυπουργός Απασχόλησης και Κοινωνικών Ασφαλίσεων κ. Σοφία Καλαντζάκου.
	Κυρία Υφυπουργέ, έχετε το λόγο για οκτώ λεπτά.
	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
	ΠΡΟΕΔΡΕΥΩΝ (Φίλιππος Πετσάλνικος): Συγγνώμη, κυρία Καλαντζάκου, είστε Υφυπουργός Απασχόλησης…
	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): …και Κοινωνικής Προστασίας.
	ΠΡΟΕΔΡΕΥΩΝ (Φίλιππος Πετσάλνικος): Και Κοινωνικών Ασφαλίσεων βλέπω εδώ.
	ΙΩΑΝΝΗΣ ΜΑΓΚΡΙΩΤΗΣ: Έχει αλλάξει.
	ΠΡΟΕΔΡΕΥΩΝ (Φίλιππος Πετσάλνικος): Δεν φταίω εγώ. Βλέπω την υπογραφή με τον τίτλο αυτό, 3 Απριλίου 2008, οι προτείνοντες Υπουργοί την τροπολογία, Απασχόλησης και Κοινωνικών Ασφαλίσεων κ. Φάνη Πάλλη-Πετραλιά. Υποθέτω ότι είστε Υφυπουργός της κ. Πετραλιά στο Υπουργείο Απασχόλησης και Κοινωνικών Ασφαλίσεων ή όχι; Μήπως κάνω λάθος εγώ;
	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Προφανώς πρόκειται περί τυπογραφικού λάθους. Πάμε παρακάτω. Το ίδιο νόημα έχει.
	ΠΡΟΕΔΡΕΥΩΝ (Φίλιππος Πετσάλνικος): Συγγνώμη, κάνω εγώ λάθος, κυρία Καλαντζάκου; 
	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Όχι, δεν κάνετε λάθος. Προφανώς έχουν κάνει λάθος εκεί που έγραψαν «Κοινωνικών Ασφαλίσεων».
      ΠΡΟΕΔΡΕΥΩΝ (Φίλιππος Πετσάλνικος): Έχετε κάνει λάθος εσείς που υπογράψατε ως Υπουργείο μάλλον και όχι εγώ. Επομένως πείτε μου τώρα ποιον τίτλο έχει το Υπουργείο για να γραφεί στα Πρακτικά.
	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Πρόεδρε, δεν αντιδικώ μαζί σας ποτέ.
	ΠΡΟΕΔΡΕΥΩΝ (Φίλιππος Πετσάλνικος): Υφυπουργός Απασχόλησης και…
	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κοινωνικής Προστασίας.
	ΠΡΟΕΔΡΕΥΩΝ (Φίλιππος Πετσάλνικος): Κύριοι συνεργάτες του Προεδρείου, θα πρέπει όμως να γίνει διόρθωση. Δεν μπορεί να γίνει διόρθωση; 
      ΧΡΙΣΤΟΣ ΒΕΡΕΛΗΣ: Δεν μπορεί να γίνει. Υπάρχει πρόβλημα. Να διακοπεί η συνεδρίαση.
      (Γέλια στην Αίθουσα)
      ΠΡΟΕΔΡΕΥΩΝ (Φίλιππος Πετσάλνικος): Να διακοπεί η συνεδρίαση δεν χρειάζεται, αλλά δεν μπορεί να μην γίνει και η διόρθωση.
      ΧΡΙΣΤΟΣ ΒΕΡΕΛΗΣ: Είστε έμπειρος εσείς.
      ΠΡΟΕΔΡΕΥΩΝ (Φίλιππος Πετσάλνικος): Εν πάση περιπτώσει, κυρία Καλαντζάκου, έχετε το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ πάρα πολύ, κύριε Πρόεδρε.
    Κυρίες και κύριοι συνάδελφοι, η Κυβέρνηση προκειμένου να αντιμετωπίσει τα σοβαρά και επείγοντα οικονομικά και κοινωνικά προβλήματα που δημιουργήθηκαν στη Νάουσα από το κλείσιμο των κλωστοϋφαντουργικών επιχειρήσεων, ψήφισε το άρθρο 3 ν. 3460/2006 με στόχο την οικονομική και κοινωνική στήριξη των απολυμένων. Έπρεπε να αναλάβουμε άμεση πρωτοβουλία και αυτό κάναμε. 
    Όπως είναι σε όλους γνωστό, ο κλάδος της ελληνικής κλωστοϋφαντουργίας τα τελευταία χρόνια αντιμετωπίζει σοβαρά προβλήματα, με αποτέλεσμα το κλείσιμο ή τη μετεγκατάσταση των επιχειρήσεων σε άλλες χώρες. Το  γεγονός αυτό έχει ως συνέπεια την απώλεια θέσεων εργασίας και την αντιμετώπιση του φάσματος της ανεργίας από εργαζόμενους που για πολλά χρόνια εργάζονταν σε αυτές και είχαν προγραμματίσει τη ζωή τους, με βάση τα εισοδήματα από την εργασία αυτή.
    Αυτό συνέβη και στην περίπτωση της Νάουσας, με αποτέλεσμα σε μία πολύ μικρή τοπική οικονομία να υπάρξουν πολλοί απολυμένοι, εκ των οποίων πολλοί από αυτούς βρίσκονται σε μία ηλικία που αντιμετωπίζουν τα πιο έντονα προβλήματα επανένταξης στην αγορά εργασίας, ιδιαίτερα πάλι τονίζω σε μία μικρή τοπική κοινωνία, όπου οι ευκαιρίες δουλειάς είναι πιο περιορισμένες.
    Με τη νομοθετική πρωτοβουλία που πήραμε το 2006, στοχεύσαμε στην άμβλυνση του προβλήματος αυτού, μέσα από την υλοποίηση προγράμματος ειδικής μηνιαίας εισοδηματικής ενίσχυσης στους απολυμένους άνω των πενήντα ετών των κλωστοϋφαντουργικών επιχειρήσεων Νάουσας. 
    Με τη σημερινή τροποποίηση-επαναδιατύπωση της εν λόγω διάταξης δίνεται η δυνατότητα ένταξης στο πρόγραμμα και σε πρώην εργαζόμενους στις θυγατρικές εταιρείες των Κλωστηρίων Ναούσης και συγκεκριμένα στην «ΟΤΤΟ ΕΥΡΟΣ» και «ΚΛΩΣΤΗΡΙΑ ΠΕΛΛΑΣ» και βέβαια, σε στενή συνεργασία με τους Βουλευτές, αλλά και τους φορείς των περιοχών αυτών.
    Επίσης, με την ίδια τροπολογία δίνεται η δυνατότητα αναγνώρισης της στρατιωτικής θητείας για τη συμπλήρωση των προϋποθέσεων ένταξης στο πρόγραμμα, που είναι τα επτάμισι χιλιάδες ένσημα, κατά παρέκκλιση των κείμενων διατάξεων και μόνο γι’ αυτή την περίπτωση.
    Επιπροσθέτως, υπολογίζονται ως ημέρες ασφάλισης για τους σκοπούς του προγράμματος κι εκείνες που πραγματοποιήθηκαν ή θα πραγματοποιηθούν στις κλωστοϋφαντουργίες της Νάουσας με συμβάσεις εργασίας ορισμένου χρόνου, οι οποίες είχαν συναφθεί μέχρι τις 10/7/2006.
    Με αυτήν την τροπολογία βελτιώνουμε το θεσμικό πλαίσιο, διευρύνουμε τους δικαιούχους του προγράμματος και διευκολύνουμε την απρόσκοπτη υλοποίησή του. Είναι χρέος μας να επεμβαίνουμε, όπου οι πολίτες μάς έχουν ανάγκη, για την εγγύηση μίας αξιοπρεπούς διαβίωσης.
    Για το θέμα της Ελληνικής Βιομηχανίας Ζάχαρης δύο λόγια μόνο θα πω. Η Ελληνική Βιομηχανία Ζάχαρης, προκειμένου να αξιοποιήσει τις δυνατότητες που προκύπτουν από το νέο ευρωπαϊκό καθεστώς, για το οποίο έχουν πολλά ειπωθεί και δεν θα αναφερθώ, προχώρησε τον Ιανουάριο του 2007 σε αίτηση αποποίησης παραγωγής ζάχαρης ίσης με το 50,01% της εθνικής ποσόστωσης για το εμπορικό έτος 2007-2008. Τα τρία εργοστάσια της εταιρείας Πλαταίων, Σερρών και Ορεστιάδας θα συνεχίσουν να λειτουργούν, ενώ τα άλλα δύο εργοστάσια Λάρισας και Ξάνθης αποφασίστηκε να μετατραπούν σε εργοστάσια παραγωγής βιοαιθανόλης. 
    Σύμφωνα με το νέο επιχειρησιακό σχέδιο της Ελληνικής Βιομηχανίας Ζάχαρης, δεδομένου ότι η επιβάρυνση του κοστολογίου από τη μισθοδοσία και των πέντε εργοστασίων δεν επιτρέπει τη διαμόρφωση ανταγωνιστικών τιμών, η επιχείρηση κρίνει απαραίτητη τη μείωση του προσωπικού σε τετρακόσιους το πολύ εργαζόμενους. Σημειώνεται ότι στις 10/1/2008 το μόνιμο προσωπικό ανερχόταν σε εξακόσια είκοσι εννιά άτομα. 
    Η Κυβέρνηση, προκειμένου να αντιμετωπίσει τα προβλήματα από την ανάγκη μείωσης του προσωπικού και να στηρίξει τους εργαζόμενους της Ελληνικής Βιομηχανίας Ζάχαρης, επεξεργάστηκε ύστερα από διαβούλευση με εργαζόμενους και εργοδότες μία δέσμη μέτρων, με τα οποία ρυθμίζονται τα θέματα που αφορούν τη λειτουργία των εργοστασίων της Ελληνικής Βιομηχανίας Ζάχαρης, το προσωπικό της εταιρείας και την παραγωγή και διάθεση βιοαιθανόλης.
    Από την πρώτη στιγμή κύριο μέλημα της Κυβέρνησης ήταν και είναι η διασφάλιση των εργασιακών και ασφαλιστικών δικαιωμάτων των εργαζομένων. Γι’ αυτό δεσμευτήκαμε και το υλοποιούμε.
      Η διάταξη του παρόντος σχεδίου νόμου μεταξύ των άλλων προβλέπει την υπαγωγή εκατόν πενήντα εργαζομένων που πρόκειται να συνταξιοδοτηθούν στην επόμενη πενταετία σε πρόγραμμα ειδικής επιδότησης ανεργίας. Η μηνιαία επιδότηση θα ισούται με το 80% του καταβαλλόμενου κατά τη λύση της σύμβασης μηνιαίου μισθού και δεν θα υπερβαίνει το ποσό των 1.500 ευρώ. Παράλληλα, προβλέπεται η δυνατότητα μετατάξεων, δηλαδή μεταφοράς του πλεονάζοντος προσωπικού με την ίδια σχέση εργασίας στις περιφέρειες.
      Με τη διάταξη αυτή αντιμετωπίζουμε με τρόπο συστηματικό και αποτελεσματικό προβλήματα που προκύπτουν από την οικονομική αναδιάρθρωση σ’ έναν τομέα πολύ σημαντικό για την ελληνική οικονομία, καθώς η χώρα μας είναι υποχρεωμένη να ακολουθήσει τις ευρωπαϊκές και διεθνείς εξελίξεις.
      Με αυτή τη διάταξη ενισχύουμε την ανταγωνιστικότητα της οικονομίας, στηρίζουμε τους εργαζόμενους που πλήττονται. Αυτό, άλλωστε, ταιριάζει απόλυτα με τον τρίπτυχο στόχο που έχει θέσει η Κυβέρνηση «ανάπτυξη – απασχόληση – κοινωνική συνοχή».
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο Βουλευτής του ΠΑ.ΣΟ.Κ. κ. Ιωάννης Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Η τροπολογία για τους ανέργους της Νάουσας ψηφίστηκε, όπως θυμόμαστε όλοι, εσπευσμένως από την Κυβέρνηση της Νέας Δημοκρατίας την άνοιξη του 2006. Είχαμε πει τότε πως δεν είναι επαρκής, δεν είναι ολοκληρωμένη, είναι προεκλογική για τις δημοτικές και τις νομαρχιακές εκλογές. Παρ’ ότι προσπάθησαν, στο Νομό Ημαθίας δεν ήταν αντίστοιχα τα εκλογικά αποτελέσματα, ιδιαίτερα στο Δήμο Νάουσας.
      Δικαιωνόμαστε σήμερα με τη συμπληρωματική αυτή τροπολογία, την οποία ψηφίζουμε, για να υπάρξει, έστω και με αυτό τον τρόπο, μια λύση στο πρόβλημα της ανεργίας, της ασφάλισης και της συνταξιοδότησης των εργαζομένων μιας περιοχής που έχει πληγεί ιδιαίτερα την τελευταία δεκαετία.
      Το εργοστάσιο ζάχαρης της Ξάνθης έκλεισε με δημόσια ανακοίνωση του Υπουργού Οικονομίας και Οικονομικών κ. Αλογοσκούφη τον Αύγουστο του 2006. Το ίδιο απόγευμα ο τότε Υφυπουργός Αγροτικής Ανάπτυξης κ. Κοντός και σημερινός Υπουργός Αγροτικής Ανάπτυξης, με νέα διορθωτική ανακοίνωση της Κυβέρνησης, το άνοιγε και πάλι στα χαρτιά.
      Το καλοκαίρι και η άνοιξη του 2006 ήταν προεκλογικοί μήνες των δημοτικών και νομαρχιακών εκλογών. Οφείλω να πω ότι είχε καλύτερα αποτελέσματα στις δημοτικές και νομαρχιακές εκλογές στο Νομό Ξάνθης ο κ. Κοντός. Όμως, αμέσως μετά τις δημοτικές και νομαρχιακές εκλογές το πρόβλημα στη Νάουσα έγινε ακόμη πιο εκρηκτικό, λύση δεν υπήρξε και βεβαίως έκλεισε το εργοστάσιο ζάχαρης στην Ξάνθη, όπως και της Λάρισας.
      Έχουμε, λοιπόν, μια δημαγωγική, λαϊκίστικη, καιροσκοπική Κυβέρνηση. Όταν είναι να δώσει πέντε ψίχουλα στους συνταξιούχους, στους ασφαλισμένους και στους εργαζόμενους, επικαλείται το δημοσιονομικό κόστος. Όταν είναι όμως να κλείσει εργοστάσια, τότε τα διατηρεί στα χαρτιά ανοιχτά παραμονές των εκλογών και τα κλείνει την επομένη. Αυτός είναι ο χαρακτήρας, η ταυτότητα της πολιτικής σας. Κατά τα άλλα, είστε το κόμμα και η Κυβέρνηση της δημοσιονομικής εξυγίανσης και της σταθερότητας.
      Θα μπορούσα να απαντήσω και σε άλλα σημεία στον κ. Κοντό, θα ήθελα όμως να αναπτύξω έξι προτάσεις των εργαζομένων στην Ελληνική Βιομηχανία Ζάχαρης, για να βελτιώσουμε σημαντικά την τροπολογία που έχει καταθέσει, έστω και τόσο καθυστερημένα και με πολλές ελλείψεις, η Κυβέρνηση.
      Και θα αφήσω στο τέλος το χρόνο που θα μου μείνει στην ομιλία μου, για να απαντήσω στον κ. Κοντό, ο οποίος αντί να έρθει να μας μιλήσει για την πολιτική της Κυβέρνησης στη ζάχαρη, για τους αγρότες, αντί να μας μιλήσει για το πώς θα διασώσει την αγροτική βιομηχανία, ήρθε και πάλι και εξέπεμψε μύδρους κατά του κυβερνητικού παρελθόντος του ΠΑ.ΣΟ.Κ.. Για το παρόν και για το μέλλον της αγροτικής οικονομίας καμμία κουβέντα.
      Πρώτη πρόταση: θα πρέπει στο νομοθέτημα να αναφέρεται ότι οι εργαζόμενοι των δύο εργοστασίων που θα αποσχιστούν από την Ελληνική Βιομηχανία Ζάχαρης θα έχουν τα ίδια οικονομικά και ασφαλιστικά δικαιώματα με τους εργαζόμενους που θα απομείνουν στην Ελληνική Βιομηχανία Ζάχαρης. Με σαφήνεια, κύριε Υπουργέ.
      Δεύτερον, να αναφέρεται ότι θα είναι εθελούσια η συμμετοχή στο πρόγραμμα ειδικής επιδότησης της ανεργίας και όχι υποχρεωτική. Και χαίρομαι, γιατί και συνάδελφοι της Νέας Δημοκρατίας διατυπώνουν την ίδια πρόταση.
      Τρίτον, να δοθούν αποζημιώσεις, σύμφωνα με τη νομοθεσία που αφορά τις απολύσεις.
      Τέταρτον, να διασφαλιστεί ότι το πρόγραμμα θα καλύπτει τις εισφορές για την κύρια ασφάλιση, για την επικουρική ασφάλιση και για τα ταμεία πρόνοιας, που έχουν οι εργαζόμενοι στην Ελληνική Βιομηχανία Ζάχαρης, κάτι που άλλωστε το προβλέπει και ο Κανονισμός.
      Πέμπτον, στις μετατάξεις να έχουν δικαίωμα συμμετοχής όλοι οι εργαζόμενοι στη Βιομηχανία Ζάχαρης, αλλά κατά προτεραιότητα – και είναι σωστό– να αφορά τους εργαζόμενους των δύο, κλειστών πάνω από μία διετία, εργοστασίων Ξάνθης και Λάρισας.
Διότι αυτοί στην Ελληνική Βιομηχανία Ζάχαρης χάνουν πλέον την ιδιότητα του εργαζόμενου και δεν είναι βέβαιο κατά πόσο πραγματικά θα διασφαλιστούν πλήρως τα δικαιώματά τους. Γι’ αυτό κάνουμε αυτές τις συμπληρωματικές προτάσεις. 
      Καλό θα ήταν να αυξηθεί ο αριθμός των μετατάξεων τόσο, όσο να καλυφθούν όλοι οι εργαζόμενοι και στα δύο εργοστάσια, αλλά και στα εργοστάσια που ακολουθούν και είναι βέβαιο πως με την πολιτική σας θα κλείσουν. Ο εισηγητής μας μίλησε για εκατόν πενήντα από ογδόντα. Είναι μια ορθολογική και ρεαλιστική πρόταση. 
      Έκτη πρόταση. Πρέπει να σκεφθούμε τους εργαζόμενους στα τρία εργοστάσια, που παραμένουν προσωρινά ανοικτά, γιατί με την τευτλοκαλλιέργεια του 2008 –η προοπτική του 2009 είναι μηδενική με την πολιτική σας- είναι βέβαιο ότι όχι απλώς θα υπολειτουργήσουν τα τρία ζαχαρουργεία που μένουν τυπικά ανοικτά, αλλά την επόμενη χρονιά δεν θα έχει πρώτη ύλη, για να λειτουργήσει η Ελληνική Βιομηχανία Ζάχαρης. Αυτή είναι η πραγματικότητα, αυτή είναι η προοπτική. Πρέπει, λοιπόν, να προβλέψετε ανάλογες ρυθμίσεις και για τους εργαζόμενους που θα μείνουν στα τρία εργοστάσια της Ελληνικής Βιομηχανίας Ζάχαρης. 
      Κύριε Πρόεδρε, ο Υπουργός κ. Κοντός, μας είπε εδώ για τους ευτυχισμένους αγρότες, τους κτηνοτρόφους, τους αλιείς. Μας είπε πως οι πάντες είναι ευτυχισμένοι. Τις προηγούμενες ημέρες ήμουν σε περιοδεία στη μεγάλη εξόρμηση του ΠΑ.ΣΟ.Κ. στην ελληνική περιφέρεια, στους Νομούς Καβάλας και Κιλκίς. Πρέπει να του πω ότι ιδιαίτερα οι κτηνοτρόφοι είναι ανεβασμένοι στους μαντρότοιχους των ποιμνιοστασίων τους, καταγγέλλοντας την κυβερνητική πολιτική και ιδιαίτερα τους κερδοσκόπους που τους αφήνει ασύδοτους η Κυβέρνηση οι κτηνοτρόφοι, μαζί με τα εκατομμύρια των καταναλωτών, υποφέρουν από την κερδοσκοπία. 
      Δεύτερον, μίλησε για τους καπνοπαραγωγούς, οι οποίοι επίσης είναι ευτυχείς. Πρέπει να του πω ότι θα είναι καυτή και αυτή η περίοδος από την αντίσταση των καπνοπαραγωγών, οι οποίοι βλέπουν ότι η παραγωγή τους είναι ανύπαρκτη πλέον, ότι τα κίνητρα είναι ανύπαρκτα, καθώς και τα εισοδήματά τους. 
      Πολύ σωστά ο αείμνηστος Κωνσταντίνος Καραμανλής δημιούργησε την Ελληνική Βιομηχανία Ζάχαρης με συγκεκριμένους στόχους. Δυστυχώς, ο νεότερος Κωνσταντίνος Καραμανλής, χωρίς στόχους κλείνει και συστηματικά την Ελληνική Βιομηχανία Ζάχαρης. Αυτή είναι η πραγματικότητα. Απλώς σαλαμοποιείτε το χρόνο, μέρα με την μέρα, για να περάσετε τους σκοπέλους των δημοτικών και εθνικών εκλογών και την επομένη κλείνετε τμήματα της Ελληνικής Βιομηχανίας Ζάχαρης, μηδενίζετε την τευτλοπαραγωγή στη χώρα, όπως και σε άλλους αγροτικούς τομείς. 
      Είπαν και ο εισηγητής της Νέας Δημοκρατίας και ο Υπουργός, υπονομεύοντας την αξιοπιστία της Ελληνικής Βιομηχανίας Ζάχαρης, που είναι δημοσίου συμφέροντος, που είναι εισηγμένη στο Ελληνικό Χρηματιστήριο και βρίσκεται μπροστά σε μια πολύ μεγάλη κρίση, ότι η παραγωγικότητα των εργαζομένων είναι στο 50% του μέσου ευρωπαϊκού όρου. Νομίζω ότι ο κ. Κοντός δεν είναι ούτε τόσο αφελής ούτε τόσο ανίδεος. Γνωρίζει πολύ καλά την ποιοτική διαφορά του ζαχαρότευτλου όσον αφορά τον ζαχαρικό τίτλο, αλλά και την παραγωγικότητα των χωραφιών της Ελλάδας από αυτές της Κεντρικής και της Βόρειας Ευρώπης. Είναι ένα προς δύο. Το γνωρίζει πολύ καλά. Εκεί οφείλεται η διαφορετική παραγωγικότητα. Πάψτε να υπονομεύετε το δημόσιο πλούτο και τους εργαζόμενους σε αυτές τις βιομηχανίες, εκτός και εάν θέλετε να τις κλείσετε ακόμη πιο γρήγορα και να τις δώσετε αντί πινακίου φακής στους «ημετέρους» που έχετε επιλέξει. 
      Τέλος, κύριε Πρόεδρε, θα ήθελα να πω ότι μας είπε εδώ ο κ. Κοντός πως μια μικρή καθυστέρηση υπήρξε όντως, γιατί δεν είχαμε θεσμικό πλαίσιο για τη βιοαιθανόλη. Ποιος ευθύνεται που δεν είχαμε θεσμικό πλαίσιο για τη βιοαιθανόλη; Μια τροπολογία τριάντα λέξεων ήταν. Πριν από δέκα μέρες ήταν που τη φέρατε και την ψήφισε η Βουλή, όλοι μας. Τέσσερα χρόνια, γράμματα δεν ξέρατε, για να φέρετε αυτήν την τροπολογία; Πώς κάνατε προκήρυξη, για να φέρετε επενδυτές για τη βιοαιθανόλη, χωρίς να έχετε ψηφίσει το θεσμικό πλαίσιο; Μήπως είχατε καμμία πονηρή σκοπιμότητα, να φύγουν οι επενδυτές και να μείνουν λίγοι εκλεκτοί και «ημέτεροι», οι οποίοι πιθανώς γνώριζαν ότι θα έρθει η επίμαχη τροπολογία, που θα ευνοεί τις επενδύσεις; Σε ποιους ομιλείτε; Μην υποτιμάτε τόσο πολύ τον ελληνικό λαό, τους αγρότες, τους εργαζόμενους, μην υποτιμάτε το Κοινοβούλιο.
      Αυτή είναι η αλήθεια και η πραγματικότητα της πολιτικής σας, την οποία δυστυχώς υπομένει καθημερινά ο ελληνικός λαός. Πολύ γρήγορα, όμως, θα απαλλαγεί από την κυβερνητική σας εξουσία, από την κυβερνητική σας πολιτική. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Η κ. Ράγιου έχει το λόγο.
      ΝΑΤΑΣΣΑ ΡΑΓΙΟΥ: Θα ήθελα μόνο δυο λόγια να πω και, φεύγοντας από τη ζάχαρη, να πάω στη φωτιά, έτσι για ένα διάλειμμα, με βάση το άρθρο 6 του νομοσχεδίου, που συζητάμε σήμερα σύμφωνα με το οποίο δίνεται η δυνατότητα στο Ειδικό Ταμείο Αντιμετώπισης Εκτάκτων Αναγκών, να επιχορηγεί Υπουργεία, Περιφέρειες, Ο.Τ.Α. Α΄ και Β΄’ βαθμού, καθώς και φυσικά ή νομικά πρόσωπα δημόσιου ή ιδιωτικού δικαίου, για την αποκατάσταση των καταστροφών: θεομηνίες, σεισμοί, πλημμύρες, πυρκαγιές, φυσικές καταστροφές. Σε ό,τι αφορά την ιδιαίτερη πατρίδα μου, την Αιγιάλεια, έχουμε τα τελευταία χρόνια από όλα: Και φυσικές καταστροφές και θεομηνίες και σεισμούς και τώρα πρόσφατα, όπως είδαν όλοι και πυρκαγιές. 
      Επειδή υπάρχει μία κινητικότητα σε Ηλεία και Αχαΐα, αλλά και σε κεντρικό επίπεδο Αθήνας, τον τελευταίο καιρό για το τι έγινε, τι γίνεται, τι δεν γίνεται και το πώς θα γίνει και παρακολουθώντας όλη αυτήν τη συζήτηση και άλλες ημέρες, αλλά και σήμερα, δεν μπορώ παρά να σκεφθώ ότι σε πολλές κατηγορίες θεμάτων, υπάρχουν οι νικητές και οι ηττημένοι. Οι νικητές είναι εκείνοι που σε κάθε πρόβλημα έχουν μία λύση και οι ηττημένοι είναι εκείνοι που πλάι σε μία λύση έχουν κι ένα πρόβλημα. 
      Εκείνο, λοιπόν, που ήθελα εγώ να πω, ζώντας και από κοντά το τι γίνεται, είναι ότι η γκρίνια για αυτά που ειπώθηκαν δεν έγιναν, είναι πάρα πολύ άδικη. Η απάντηση είναι ότι όσα δεν έγιναν ακόμη, γίνεται μεγάλη προσπάθεια να γίνουν και θα γίνουν με την πίεση όλων μας, όλων των φορέων, να λυθούν πράγματα που αντικειμενικά έχουν πρόβλημα. Ίσως η μαγική λέξη και το κλειδί είναι η λέξη συνεργασία, αλλά ελπίζω ότι κάποτε θα το καταλάβουμε κι αυτό. 
      Δεν λέει κανείς ότι δεν έγιναν λάθη. Η πολιτεία, όμως, δεν μπορεί να το αμφισβητήσει κανείς ότι ήταν παρούσα από την αρχή στους πυρόπληκτους νομούς. Τα καμένα ξαναχτίζονται δωρεάν και όχι με άτοκα δάνεια, όπως γινόταν μέχρι τώρα, αλλά δωρεάν, από την αρχή. Το Υ.ΠΕ.ΧΩ.Δ.Ε. από την πρώτη στιγμή, από το Νοέμβριο, εγκατέστησε τα γραφεία Τ.Α.Π. στις πληγείσες περιοχές. Τα είδαμε και είδαμε πως λειτουργούν. Και θέλω να σημειώσω, με την ευκαιρία της ομιλίας αυτής, από αυτό το Βήμα, ότι ήρθαν και κάποια συνεργεία –ήμουν μάρτυρας- τηλεοπτικά αυτές τις ημέρες στην Ηλεία και στην Αιγιάλεια και αιφνιδιαστικά μπήκαν στα Ταμεία Αποκατάστασης Πυροπλήκτων και διαπίστωσαν –δεν ξέρω αν ήταν προς λύπη ή προς ευχαρίστησή τους, για μένα έπρεπε να ήταν προς ευχαρίστηση- ότι λειτουργούν μία χαρά και κάνουν υπεράνθρωπες προσπάθειες. 
      Όσοι είχαν την ευκαιρία να επικοινωνήσουν και με τον κ. Πέτρο Μολυβιάτη, από  ενδιαφέρον για το πως πάει η ιστορία με το ταμείο, διαπίστωσαν και από τους αριθμούς και από τα στοιχεία ότι όποιος έφερε έτοιμο φάκελο, πήρε αμέσως την πρώτη από τις τρεις δόσεις. Κάποτε πρέπει να λέμε τι είναι αυτά που γίνονται και να πιέζουμε γι’ αυτά που δεν γίνονται. 
      Υπήρξε πρόβλημα. Και εγώ θα συμφωνήσω ότι άργησε να λυθεί, έπρεπε ίσως να λυθεί νωρίτερα -τα δικαιολογητικά, οι τίτλοι ιδιοκτησίας που δεν υπήρχαν, γιατί μπορεί να κάηκαν ή να είχαν χαθεί από πριν- αλλά η διευκόλυνση γίνεται πια με τους δύο μάρτυρες ή πιστοποιητικά από τους δημάρχους και θα πρέπει ταχύτατα να προχωρήσουν οι διαδικασίες. 
      Μία επισήμανση. Από την πρώτη στιγμή δόθηκε εντολή από την Κυβέρνηση, οι εργασίες κατεδάφισης που θα διευκολύνουν να γίνουν οι νέες κατοικίες και τα κτίσματα, να γίνονται από μηχανήματα της νομαρχίας. Επειδή έχουμε πείρα εκεί και στην Ηλεία και στην Αιγιάλεια, μήπως πρέπει να αναρωτηθούμε πόσο διευκολύνουν εκεί οι νομαρχίες αυτό το έργο;
      Τα προβλήματα που εντοπίστηκαν είναι σαφή. Η γραφειοκρατία, οι αυθαιρεσίες του παρελθόντος στη χρήση γης. Και όταν λέω του παρελθόντος, να μην παρεξηγούμαι ότι πάω είκοσι χρόνια πίσω. Να πάμε εξήντα χρόνια πίσω, εκατό χρόνια πίσω. Υπάρχουν προβλήματα, υπάρχουν προβληματικοί όροι δόμησης, υπάρχουν πολεοδομικές παραβάσεις, καταπατήσεις γης. Αυτά είναι επιχειρήματα που δεν αποτελούν δικαιολογίες, για να μη γίνουν αυτά που πρέπει να γίνουν. Όμως, καταδεικνύουν μία πραγματικότητα. Η αργοπορία στην πλήρη αποκατάσταση των πυροπαθών -χίλιες πεντακόσιες οικογένειες- καταδεικνύει ουσιαστικά την πολύ βαθειά διαρθρωτική κακοδαιμονία της δημόσιας διοίκησης όλα αυτά τα χρόνια, αλλά και τις πελατειακές σχέσεις κράτους-πολιτών, που κάποτε πρέπει να αλλάξει. 
      Οι παρανομίες, λοιπόν, όλων αυτών των χρόνων, των παρελθοντικών, σε συνδυασμό με την πρωτοφανή, αν θέλετε, για τα ευρωπαϊκά δεδομένα, απουσία του εθνικού κτηματολογίου, δυστυχώς, αποκλείουν ή απέκλειαν μέχρι στιγμής σε αυτήν τη φάση τους πληγέντες από την άμεση και απρόσκοπτη διεκδίκηση όσων προβλέπει το σχέδιο αποκατάστασης για τα σπίτια τους, για τα κτίσματά τους. Αποτέλεσμα: Σε όλα τα Τμήματα Αποκατάστασης Πυροπλήκτων να έχουν κατατεθεί λίγες δεκάδες μέχρι στιγμής πλήρεις αιτήσεις αποκατάστασης και να περιμένουμε και τις υπόλοιπες.
      Δεν έχει νόημα να σας μιλήσω για τους αριθμούς, που τους επαναλαμβάνουμε, τους βλέπουμε και τους διαβάζουμε κάθε ημέρα, για το πόσες χιλιάδες ευρώ δόθηκαν από την πρώτη στιγμή στην Αχαΐα, στην Αιγιάλεια, στο Αίγιο, στο Διακοφτό, στην Ακράτα, στα Καλάβρυτα, στο Λεόντιο. Δεν έχει νόημα να τα επαναλάβω, γιατί φαντάζομαι ότι ο κόσμος τα παρακολουθεί και τα ξέρει.
      Εκείνο που πρέπει να σας πω, όπως επισημαίνει και ο κ. Μολυβιάτης, στον οποίο όλοι φαντάζομαι έχουμε εμπιστοσύνη, τον σεβόμαστε και ξέρουμε ότι κάνει τα αδύνατα δυνατά, είναι ότι δεν λύθηκαν  όλα τα προβλήματα ούτε ότι όλα βαίνουν καλώς. Αντιθέτως, πρέπει όλοι να συνεργαστούμε για να γίνουν όλα αυτά που πρέπει να γίνουν για τους πυρόπληκτους. Και αυτό νομίζω ότι θα επιτευχθεί μόνο με τη βοήθεια και τη συνεργασία όλων των εμπλεκόμενων φορέων. 
      Η αλήθεια όμως είναι  μια. Ότι το Υ.ΠΕ.ΧΩ.Δ.Ε. κινήθηκε πάρα πολύ γρήγορα. Έκανε τρεις χιλιάδες αυτοψίες, σε  τριακόσιες ογδόντα περιπτώσεις είχαμε ολοσχερή καταστροφή σπιτιών –τα θυμίζω, γιατί τα νούμερα  είναι καλό να τα ακούμε και να ξέρουμε τι συμβαίνει- επτακόσιες ενενήντα δύο περιπτώσεις σπιτιών μερικής καταστροφής, εξακόσια δεκατρία άλλα κτίσματα που κάηκαν ολοσχερώς, επτακόσια ενενήντα που είναι επισκευάσιμα. Για να γίνουν όλα αυτά, επαναλαμβάνω, ότι χρειάζεται να υπάρξει συνεργασία των φορέων. 
      Δε μπορώ να φανταστώ ότι υπάρχουν κάποιοι που λένε εύκολα, «ά, δε γίνεται τίποτα» ή ότι πας σ’ ένα ταμείο που μοιράζει λεφτά και λες, «γεια σας, είμαι πυρόπληκτος, παίρνουμε τα λεφτά και φεύγουμε! 
      Με την ευκαιρία θα ήθελα να τονίσω ότι εκτός από τη δράση του Ε.Τ.Α.Ε.Α, η πολιτεία μέχρι στιγμής, για να καταγραφεί για άλλη μια φορά, έχει διαθέσει πάνω από 400.000.000 ευρώ. 
      Να σας πω και κάτι ακόμα, γιατί ακούγονται νούμερα και ευχολόγια  αλλά και πάρα πολλά καλά λόγια. Για τους ανθρώπους που έχασαν ή τη ζωή τους ή τα σπίτια τους ή τελικά την καθημερινότητά τους, δεν φθάνουν ούτε 400.000.000, ούτε 800.000.000 ή δεν ξέρω πόσα άλλα δισεκατομμύρια ευρώ. Καλό είναι να είμαστε από πάνω τους και να προσπαθούμε να απαλύνουμε αυτόν τον πόνο τους με κάθε τρόπο. Άρα εκείνο που απαιτούν από όλους μας είναι, αντί να γκρινιάζουμε μεταξύ μας, να συνεργαστούμε για να δοθεί έστω μια προσωρινή ανακούφιση. 
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος του ΛΑ.Ο.Σ κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Κύριε Υφυπουργέ, άκουσα  τους Βουλευτάς της Νέας Δημοκρατίας, οι οποίοι σας εισηγήθηκαν διάφορα πράγματα, προκειμένου να τα λάβετε υπ' όψιν και να τροποποιήσετε τα επίμαχα άρθρα 8 και 9. Ξέρω ότι δεν θα το κάνετε. Πρέπει όμως να διερωτηθώ. Οι Βουλευτές σας, οι οποίοι σάς επεσήμαναν αυτά τα πράγματα, στο τέλος θα καταψηφίσουν αυτά τα  άρθρα ή θα σηκώσουν το χεράκι, «σαν καλά παιδιά» και θα  υπερψηφίσουν το νομοσχέδιο; Μάλλον θα γίνει το δεύτερο.
      Ξέρετε γιατί το λέω αυτό; Το λέγω διότι τελικά, αυτό που πρέπει να πούμε –και είναι η αλήθεια- είναι  ότι και τα δύο μεγάλα κόμματα μεταχειρίστηκαν την Ελληνική Βιομηχανία Ζάχαρης ως κομματικό τους φέουδο και την έφεραν στο σημείο που την έφεραν, διότι τη μεταχειρίστηκαν κατά τον τρόπο που σας είπα. 
      Δεν χρειάζεται κύριοι του ΠΑ.ΣΟ.Κ να καταβάλετε μεγάλη προσπάθεια για να πείτε ότι συνετελέσθη ένα έγκλημα στην Ελληνική Βιομηχανία Ζάχαρης, διότι στελέχη της Ελληνικής  Βιομηχανίας Ζάχαρης, άνθρωποι της Νέας Δημοκρατίας το λένε και θα το καταθέσω στα Πρακτικά, για να δείτε κύριε Υφυπουργέ, ποιο νομοσχέδιο υπερασπίζεστε. 
      Ο αγαπητός και απερχόμενος Πρόεδρος της Ελληνικής Βιομηχανίας Ζάχαρης ο κ. Κοσκινάς άφησε αιχμές κατά του αναπληρωτή διευθύνοντα συμβούλου κ. Δαρνάκα -στη δευτερολογία μου θα αναφερθώ επ’ αυτού- στον οποίο χρέωσε κωλυσιεργία για πολλά εσωτερικά θέματα της εταιρείας –προσέξτε τώρα- αλλά και μεροληψία υπέρ ενός εκ των εννέα ενδιαφερομένων επενδυτών για τη μονάδα της βιοαιθανόλης. Και συνεχίζει.   Ο κ. Κοσκινάς –αφού είδε και αποείδε ο άνθρωπος παραιτήθηκε- είχε ζητήσει να υπάρξει διαφάνεια στη διαδικασία επιλογής του στρατηγικού επενδυτή, κάτι που φαίνεται ότι δεν τηρήθηκε, καθώς πριν γίνει η τελική επιλογή διαφάνηκε να υπάρχει εύνοια προς την πλευρά ενός εκ των ενδιαφερομένων.
      Δεν μένει τίποτα άλλο, κύριε Υφυπουργέ. Οι δικοί σας άνθρωποι το λένε. Πείτε μας εσείς πού θα τους δώσετε. Σε ποιον όμιλο θα τους δώσετε; Για να μην σας ρωτάνε και οι συνάδελφοι του ΠΑ.ΣΟ.Κ., πείτε μας να τελειώνουμε. Δικοί σας τα λένε αυτά τα πράγματα. 
      (Χειροκροτήματα από την πτέρυγα του ΛΑ.Ο.Σ)
      Το καταθέτω στα Πρακτικά. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για να δούμε τώρα και τα πράγματα, μιλώντας σοβαρά για την Ελληνική Βιομηχανία Ζάχαρης. Διότι τα ακούσατε τα φαιδρά από το δικό σας άνθρωπο, τον κ. Κοσκινά. 
      Έχω μπροστά μου κύριε Υφυπουργέ την πρόσκληση εκδήλωσης ενδιαφέροντος. Διαβάζω, λοιπόν, για να μην υπάρξει η παραμικρή παρανόηση. Δικά σας στοιχεία είναι. Λέει, λοιπόν: «Σύμφωνα με την απόφαση της Γενικής Συνέλευσης των Μετόχων της Ελληνικής Βιομηχανίας Ζάχαρης της 10/11/2006 και υπό το πρίσμα των νέων δεδομένων η Ελληνική Βιομηχανία Ζάχαρης προέβη σε απόσυρση του 50% και δεσμεύθηκε για τη μετατροπή δύο εκ των ζαχαρουργείων της σε μονάδες παραγωγής βιοαιθανόλης». Ωραία μέχρι εδώ. Σας ερωτώ όμως και να μου απαντήσετε γιατί είναι πολύ σημαντικό το θέμα. Εμείς θα ζητήσουμε να παρέμβει η Επιτροπή Κεφαλαιαγοράς. Σας ερωτώ: Πρώτον, με ποια απόφαση Γενικής Συνέλευσης των Μετόχων πήρατε απόφαση για τη δημιουργία μιας ή δύο νέων εταιρειών; Δεύτερον, με ποια απόφαση Γενικής Συνέλευσης των Μετόχων πήρατε απόφαση για την εξεύρεση στρατηγικού επενδυτή; 
      Διότι έχουμε να κάνουμε με μια εταιρεία εισηγμένη στο Χρηματιστήριο από το 1993, την Ελληνική Βιομηχανία Ζάχαρης. Η οποιαδήποτε απόφαση πρέπει να περνάει μέσα από τη Γενική Συνέλευση των Μετόχων. Περάσατε τέτοια απόφαση; Έψαξα τα πρακτικά. Δεν υπάρχει. Με ποιο δικαίωμα, λοιπόν, κάνετε αυτές τις ενέργειες που κάνετε χωρίς να τηρείται ο νόμος; Πρέπει να επέμβει η Επιτροπή Κεφαλαιαγοράς κι αν δεν επέμβει πρόκειται για σκάνδαλο. Περιμένω απάντηση. Περιμένω να πείτε ότι όχι, τα κάναμε όλα τουλάχιστον νομότυπα. Ούτε νομότυπα δεν τα κάνετε. 
      Το καταθέτω και αυτό. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για να μην σας αδικήσω δε, κύριε Υφυπουργέ, πήρα την πρόσκληση των μετόχων σε τακτική Γενική Συνέλευση με ημερομηνία 30 Νοεμβρίου του 2007, πριν από λίγους μήνες δηλαδή. Και λέω, για να μην αδικήσω τον άνθρωπο, να δω μήπως υπάρχει απόφαση Γενικής Συνέλευσης των Μετόχων για αυτά τα ζητήματα. Βλέπω στο άρθρο 6 «Ενημέρωση για την πορεία του έργου μετατροπής των εργοστασίων Λάρισας και Ξάνθης σε μονάδες παραγωγής βιοαιθανόλης». Τίποτα περί στρατηγικού επενδυτή, τίποτα περί νέων εταιρειών αποσχισθέντων από τη μητρική εταιρεία. Έψαξα δε τα Πρακτικά να δω τι ελέχθη γι’ αυτό το άρθρο 6. Τίποτα. Μηδέν δεν ελέχθη. 
      Το καταθέτω πάλι στα Πρακτικά.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι τώρα στα επίμαχα άρθρα. Ακούστηκαν πάρα πολλά πράγματα από συναδέλφους. Δεν θέλω να κάνω επανάληψη. 
      Θα σας θέσω, όμως, ένα ερώτημα το οποίο επίσης είναι κρίσιμης σημασίας. Κάποιοι εκ των εργαζομένων θα κληθούν να μεταβάλουν το εργασιακό τους στάτους, διότι ξαφνικά και χωρίς την παραμικρή υπαιτιότητα εκ μέρους τους θα βρεθούν εργαζόμενοι σε μια ιδιωτική εταιρεία. Αυτό είναι η αλήθεια. Αυτή είναι η πραγματικότητα. Και βεβαίως το ερώτημα είναι εύλογο. Έχουμε αλλαγή του εργασιακού στάτους ανθρώπων οι οποίοι δεν ευθύνονται γι’ αυτό. Αλλάζει η εργασιακή τους σχέση χωρίς να ευθύνονται αυτοί γι’ αυτό το πράγμα.
      Μπροστά μου έχω τι λέει η Γενική Συνομοσπονδία Εργατών Ελλάδος –και θα το καταθέσω στα Πρακτικά- σε σχέση με αυτό που λέγεται βλαπτική μεταβολή.
Ξέρετε τι σημαίνει «βλαπτική μεταβολή», κύριε Υφυπουργέ; Δίνει η Γ.Σ.Ε.Ε. ορισμό: Ο εργοδότης που αυθαίρετα μεταβάλλει τους όρους εργασίας του εργαζομένου κατά τρόπο που να προκαλείται για τους εργαζομένους υλική ή ηθική ζημιά και θεωρείται ότι προκαλεί με τη συμπεριφορά του βλαπτική μεταβολή των όρων εργασίας του εργαζομένου. Τι μπορεί να κάνει ο εργαζόμενος; Το ξαναλέει πάλι η Γ.Σ.Ε.Ε.: Να επιμείνει στην τήρηση των όρων της σύμβασης και να συνεχίσει να προσφέρει τις υπηρεσίες του χωρίς να αποδεχτεί τις προτεινόμενες διαφορετικές υπηρεσίες, να διατηρήσει τις επιφυλάξεις του και να προσφύγει στα δικαστήρια. Αυτό το πράγμα θα γίνει από την πλευρά των εργαζομένων, σας εφιστώ την προσοχή. Άρα, το λάβατε αυτό υπ’ όψιν για να κάνετε όλες αυτές τις τροποποιήσεις και τις μεταβολές και μάλιστα χωρίς απόφαση γενικής συνέλευσης μετόχων; Το καταθέτω και αυτό στα Πρακτικά.
    (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Και για να κλείσω, πρέπει να πω το εξής, κύριε Υφυπουργέ. Δεν απευθύνομαι σ’ εσάς. Θα ήθελα να ήταν στην Αίθουσα ο αγαπητός Υπουργός Αγροτικής Ανάπτυξης και Τροφίμων κ. Κοντός, για να του έλεγα το εξής: Υπάρχει μείωση σύμφωνα με στοιχεία της EUROSTAT κατά 24% του αγροτικού εισοδήματος. Δεν τα λέμε εμείς, η EUROSTAT τα λέει. Άρα, τι προσπαθεί να αποδείξει ότι όλα βαίνουν καλώς; 
    Δεύτερον, να απευθυνθώ στο ΠΑ.ΣΟ.Κ.. Αγαπητοί συνάδελφοι, ο Πρόεδρός σας -τον άκουσα με τα ίδια μου τα αυτιά στο Κιλελέρ- είπε ότι «κατά το παρελθόν χάσαμε την εμπιστοσύνη τμημάτων του αγροτικού κόσμου». Και εγώ σας ερωτώ: Γιατί χάσατε την εμπιστοσύνη, εάν όλα επί των ημερών σας έβαιναν καλώς; Τα λέω αυτά, γιατί η συνέπεια λόγων και έργων πρέπει να είναι ο βασικός πυρήνας της όλης λειτουργίας μας. 
    Το συμπέρασμα είναι ένα: Κοκορομαχίες στο κεφάλι του κασίδη. Ο κασίδης είναι ο αγρότης και ο κτηνοτρόφος της χώρας και οι εργαζόμενοι στα εργοστάσια που έχουν σχέση με την αγροτική παραγωγή. Θα υπάρξει και δευτερολογία, κύριε Υφυπουργέ, έχουμε και άλλα!
    Ευχαριστώ πολύ.
    (Χειροκροτήματα από την πτέρυγα του Λαϊκού Ορθόδοξου Συναγερμού )
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Ιορδάνης Τζαμτζής. 
    ΙΟΡΔΑΝΗΣ ΤΖΑΜΤΖΗΣ: Ευχαριστώ, κύριε Πρόεδρε.
    Θα δώσω μία πολύ σύντομη απάντηση στον απελθόντα από το Βήμα Κοινοβουλευτικό Εκπρόσωπο του ΛΑ.Ο.Σ.. Αν διαβάσετε αυτό το χαρτί το οποίο καταθέσατε σχετικά με τον απελθόντα Πρόεδρο της Ελληνικής Βιομηχανίας Ζάχαρης, δηλώνει ο ίδιος ότι με τη διάθεση να βοηθήσει τη νέα ηγεσία της Ελληνικής Βιομηχανίας Ζάχαρης…
    ΑΣΤΕΡΙΟΣ ΡΟΝΤΟΥΛΗΣ: …(Δεν ακούστηκε)
    ΙΟΡΔΑΝΗΣ ΤΖΑΜΤΖΗΣ: Επιπλέον πρέπει να σας τονίσω ότι αυτό είναι ένα δημοσίευμα και όχι κουβέντες του ιδίου. 
    ΑΣΤΕΡΙΟΣ ΡΟΝΤΟΥΛΗΣ: Σας λούζει! Δικά του λόγια είναι! Κοιτάξτε τα εισαγωγικά!
    ΙΟΡΔΑΝΗΣ ΤΖΑΜΤΖΗΣ: Αλλά σίγουρα, πιστέψτε με, δεν είναι το θέμα το οποίο πραγματικά καίει, γιατί αυτό που καίει είναι ότι δεν κατανοείτε ούτε εσείς αλλά ούτε -απ’ ό,τι διαπιστώνουμε- και οι συνάδελφοι του ΠΑ.ΣΟ.Κ. ότι υπάρχουν αλλαγές. Υπάρχουν αλλαγές και εφ’ όσον πραγματικά πρέπει να γίνουν αλλαγές και στον αγροτικό τομέα, αυτές τις αλλαγές εμείς τολμούμε και τις προχωρούμε. Δόθηκαν ήδη απαντήσεις από τον Υπουργό. 
    Θέλω να ρωτήσω, κύριε Πρόεδρε, πρώτα απ’ όλα τον εισηγητή του ΠΑ.ΣΟ.Κ., ο οποίος είπε: «Είναι κερδοφόρα εταιρεία η Βιομηχανία Ζάχαρης», «Η Κυβέρνηση φέρνει την εταιρεία σ’ ένα δρόμο χωρίς επιστροφή». Ο κ. Γείτονας είπε παρόμοια πράγματα: «Από κερδοφόρα γίνεται ζημιογόνα». Ο κ. Μαγκριώτης το ίδιο. Αλλά αυτό το οποίο έχει γραφτεί στα Πρακτικά της Βουλής κατά τη συζήτηση του νομοσχεδίου επί της αρχής είναι ακριβώς το εξής. Ο κ. Πάγκαλος  ο Κοινοβουλευτικός σας Εκπρόσωπος τόνισε: «Εμείς θεωρούμε ότι ορθώς αντιμετωπίζεται το θέμα των εργοστασίων ζάχαρης. Δεν είμαστε εναντίον». Και αφού μιλάει και λέει ότι αμφισβητεί το άλφα, το βήτα, επανέρχεται και λέει: «Εν πάση περιπτώσει, ορθώς βαδίζετε προς αυτήν την κατεύθυνση και εμείς αυτό θα το δεχτούμε».
    ΙΩΑΝΝΗΣ ΜΑΓΚΡΙΩΤΗΣ: Για τους εργαζόμενους το λέει! Για τους εργαζόμενους!
    ΙΟΡΔΑΝΗΣ ΤΖΑΜΤΖΗΣ: Θέλω, λοιπόν, να σας ρωτήσω: Άλλη γραμμή πλεύσεως έχετε εσείς; Είστε εκτός γραμμής; Γιατί δε νομίζω ο Κοινοβουλευτικός Εκπρόσωπος να μην καταθέτει τη θέση της παράταξής σας.
      Θα πρέπει, λοιπόν, να τα βρείτε. Ιδιαίτερα δε το τελευταίο διάστημα ακολουθείτε τη συνήθη τακτική να είστε και με τον αστυφύλακα και με το χωροφύλακα. Θέλετε με όλους να τα έχετε καλά.
      Κυρίες και κύριοι συνάδελφοι, θα πρέπει να κατανοήσετε ένα πράγμα. Δεν είστε ειλικρινείς απέναντι στον ελληνικό λαό και ιδιαίτερα απέναντι στον αγροτικό κόσμο. Και το λέω αυτό διότι πραγματικά απαιτεί πολύ μεγάλο πολιτικό θράσος να μιλάτε για κακή πολιτική στη γεωργία από την Κυβέρνηση της Νέας Δημοκρατίας όταν εσείς ήσασταν αυτοί που υπογράψατε, που συμφωνήσατε για τη νέα Κ.Α.Π.. Εμείς ήρθαμε ως Kυβέρνηση και διορθώσαμε αυτά τα τρομακτικά λάθη που κάνατε. Πραγματικά έχουμε τη στήριξη του ελληνικού λαού. ΄Η μήπως δεν το έχετε διαπιστώσει δύο φορές στις εκλογές; ΄Η μήπως δεν το έχετε διαπιστώσει στις Δημοτικές και Νομαρχιακές εκλογές; Και αυτό γιατί δουλεύουμε σκληρά για να στηρίξουμε τον αγροτικό κόσμο. Δουλεύουμε και μιλάμε ειλικρινά στους αγρότες. Προσπαθούμε, αγωνιζόμαστε να τους στηρίξουμε.
      Εσείς είστε αυτοί που πραγματικά είστε ανειλικρινείς. Εμείς ουδέποτε καταγγείλαμε την κυβέρνηση του ΠΑ.ΣΟ.Κ., κύριε Κουτμερίδη, όταν προσπαθούσε να στηρίξει τον αγροτικό κόσμο. Εσείς, όμως, το κάνατε. Καταγγείλατε την Kυβέρνηση της Νέας Δημοκρατίας και τον Πρόεδρο του ΕΛ.Γ.Α. όταν προσπαθούσε να εντάξει νέες ζημιές ο ΕΛ.Γ.Α. για να στηρίξει τον αγροτικό κόσμο. Τότε εσείς ήρθατε εδώ μέσα στη Βουλή και καταθέσατε ερώτηση ζητώντας την αποπομπή του κ. Κατσαρού. Αυτό που βγαίνει ξεκάθαρα ως μήνυμα είναι ότι ουσιαστικά είστε αντίπαλοι των αγροτών. Γι’ αυτό, λοιπόν, δεν θα πρέπει να μιλάτε σ’ εμάς για αγροτική πολιτική. 
      Κύριε Πρόεδρε, κυρίες και κύριοι συνάδελφοι, άκουσα και κάτι ακόμη. Άκουσα ιδιαίτερα για την τροπολογία που κατέθεσαν τα δύο συναρμόδια Υπουργεία σχετικά με τα κλωστήρια Ναούσης, ότι είστε αντίθετοι. Άκουσα μάλιστα τον εισηγητή του ΠΑ.ΣΟ.Κ. να λέει, τι είναι αυτά τα πράγματα και ότι κάνουμε ρυθμίσεις κ.λπ.. Τι θέλετε κυρίες και κύριοι συνάδελφοι; Θέλετε ανθρώπους πενήντα ετών να είναι απολυμένοι στο δρόμο; Πιστεύετε εσείς ότι ένας άνθρωπος πενήντα ετών είναι δυνατόν να βρει δουλειά; Ξέρετε πολύ καλά ποια είναι η αγορά. 
      Ερχόμαστε, λοιπόν, να βοηθήσουμε αυτούς τους ανθρώπους. Θέλω να συγχαρώ και τα δύο συναρμόδια Υπουργεία. Είναι παρών ο Υφυπουργός Οικονομικών. Θέλω να τους συγχαρώ γιατί πραγματικά δίνουν λύση σ’ ένα πολύ μεγάλο πρόβλημα το οποίο αντιμετωπίζουν οι απολυμένοι από τα εργοστάσια ΟΤΤΟ ΕΒΡΟΣ  και Κλωστήρια Ναούσης. Το ένα από αυτά τα εργοστάσια έχει έδρα την Πέλλα.
      (Στο σημείο αυτό την Προεδρική Εδρα  καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ).
      Κύριε Υπουργέ, θέλω να ζητήσω να συμπεριληφθούν σ’ αυτήν τη ρύθμιση και συγκεκριμένοι άνθρωποι, πολύ λίγοι, εργαζόμενοι στην κλωστοϋφαντουργία «ΒΙΟΠΟΝΙΝ» η οποία είναι ακριβώς στα σύνορα της Νάουσας με την Πέλλα. Είναι ένα ακόμα εργοστάσιο που αντιμετωπίζει αυτό το πρόβλημα. Ακόμη θέλω να ζητήσω τη στήριξή σας και στο μεγάλο πρόβλημα το οποίο αντιμετωπίζουν οι εργαζόμενοι στην Ελληνική Υφαντουργία. Είναι ένα εργοστάσιο το οποίο δεν μετακινήθηκε και δεν έφυγε στο εξωτερικό. Δεν προτίμησε το εύκολο κέρδος με αποτέλεσμα να χαθούν πολλές θέσεις εργασίας. Πρέπει να υπάρξει μέριμνα και να δώσουμε λύση στους απολυμένους από την Ελληνική Υφαντουργία. Υπήρξε ανάγκη να γίνουν απολύσεις για να μπορέσει να μείνει αυτό το εργοστάσιο στη χώρα μας και να μην μετακινηθεί ούτε στα Σκόπια, ούτε στη Βουλγαρία, πράγμα που έχει γίνει με πολλές άλλες βιομηχανίες με αποτέλεσμα χιλιάδες ανθρώπων να βρεθούν στην ανεργία.
      Τέλος, θέλω να ζητήσω, κύριε Υπουργέ, πάνω στη συγκεκριμένη τροπολογία για τα δύο εργοστάσια, να υπάρξει μια διάταξη στο άρθρο 13 του ν. 3460/2006 η οποία διάταξη να λέει να δύναται με Υπουργική απόφαση να τροποποιηθεί η απόφαση του Υπουργού, έτσι ώστε να μπουν στη ρύθμιση και άτομα που έχουν λιγότερα ένσημα από τεσσερεσήμισι χιλιάδες. Ορίζετε ως όριο τα τεσσερεσήμισι χιλιάδες ένσημα. Έρχομαι λοιπόν και αναρωτιέμαι –λογικά νομίζω θα το κάνετε και εσείς αυτό- ένας εργαζόμενος με τέσσερις χιλιάδες τετρακόσια ενενήντα εννέα ένσημα για ένα ένσημο δεν μπαίνει στη ρύθμιση; Και όμως, δεν μπαίνει στη ρύθμιση για ένα ένσημο. Πιστεύω ακράδαντα ότι ο Υπουργός πρέπει να έχει τη δυνατότητα να πάρει απόφαση και να εντάξει τέτοιες περιπτώσεις στη συγκεκριμένη τροπολογία που γίνεται πλέον  νόμος του κράτους για να μπορεί να δοθεί λύση και σε αυτές τις περιπτώσεις.
      Νομίζω, ότι με την ευαισθησία που έχετε, θα δώσετε λύσεις σε αυτά τα προβλήματα!
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Αναστάσιος Νεράντζης): Τι θέλετε; Δεν έχετε το λόγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, σας ζητώ το λόγο ως εισηγητής.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο όμως κατά τον Κανονισμό. Καθήστε και όταν θα έρθει η σειρά σας θα μιλήσετε.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ακούστε με λίγο, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ. Δεν έχετε το λόγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ούτε να με ακούσετε;
      ΠΡΟΕΔΡΕΥΩΝ (Αναστάσιος Νεράντζης): Καταλαβαίνετε τι σας λέω; Δεν έχετε το λόγο. Δεν δικαιούται ο εισηγητής…
      ΕΥΣΤΑΘΙΟΣ ΚΟΥΤΜΕΡΙΔΗΣ: Ειπώθηκε ότι έχουμε διαφορετικές θέσεις. Δεν έχουμε.
      ΠΡΟΕΔΡΕΥΩΝ (Αναστάσιος Νεράντζης): Εντάξει. Όταν θα έρθει η σειρά σας θα  το πείτε. Καμμία αντίρρηση!
      ΕΥΣΤΑΘΙΟΣ ΚΟΥΤΜΕΡΙΔΗΣ: Είναι προσωπικό το θέμα και θέλω το λόγο κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Δεν είναι προσωπικό αυτό. Καθήστε και ακούστε με. Επιλέξτε που θέλετε να στηρίξετε το δικαίωμά σας να μιλήσετε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Δεν είναι προσωπικό αυτό;
      ΠΡΟΕΔΡΕΥΩΝ (Αναστάσιος Νεράντζης): Δεν είναι προσωπικό.
      Λοιπόν, ως εισηγητής, δεν δικαιούστε να μιλήσετε. Επί δε προσωπικού θέματος το Προεδρείο όταν κρίνει ότι δεν συντρέχει προσωπικό θέμα, σας λέει ότι δεν υπάρχει προσωπικό θέμα. Δεν υπάρχει διαφοροποίηση μεταξύ σας, καθήστε λοιπόν για να προχωρήσουμε!
      ΕΥΣΤΑΘΙΟΣ ΚΟΥΤΜΕΡΙΔΗΣ: Εγώ σέβομαι τη διαδικασία, αλλά εσείς είστε πολύ αυστηρός, κύριε Πρόεδρε!
      ΠΡΟΕΔΡΕΥΩΝ (Αναστάσιος Νεράντζης): Καθήστε παρακαλώ!
      Η Βουλευτής της Β΄ Αθηνών κ. Παπακώστα έχει το λόγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Λυπάμαι κύριε Πρόεδρε. Συνέβη στην αλλαγή του Προεδρείου…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ σταματήστε. Δεν έχετε το λόγο. Σεβαστείτε το. Νέος Βουλευτής είστε. Για όνομα του Θεού! Δεν μπορεί να μιλήσει ο καθένας όποτε θέλει εδώ. Δεν ξέρω πώς έχετε συνηθίσει αλλά στη Βουλή υπάρχει Κανονισμός!
      Παρακαλώ! 
      ΕΥΣΤΑΘΙΟΣ ΚΟΥΤΜΕΡΙΔΗΣ: Να σέβεστε και εσείς τους νέους Βουλευτές! 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ!
      Ορίστε κυρία Παπακώστα, έχετε το λόγο.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρίες και κύριοι συνάδελφοι, ολοκληρώνεται η συζήτηση ενός νομοσχεδίου, το οποίο βεβαίως λύνει μια σειρά από προβλήματα τα οποία ταλαιπώρησαν μέχρι και σήμερα που κουβεντιάζεται αυτό το σχέδιο νόμου, συγκεκριμένες ομάδες συμπολιτών μας και σήμερα βλέπουν πως με την παρούσα νομοθετική πρωτοβουλία της Κυβέρνησης, δίνεται λύση στα προβλήματά τους. Δεν άκουσα, λοιπόν, παρά το γεγονός ότι βρισκόμαστε στο τέλος αυτής της συζήτησης του σχεδίου νόμου, μια καλή κουβέντα, παραδείγματος χάριν για την επέκταση, μετά από πάρα πολλά χρόνια –έχουν περάσει τουλάχιστον είκοσι χρόνια- του δικαιώματος του συνταξιοδοτικού καθεστώτος των εργαζομένων σε βαρέα και ανθυγιεινά επαγγέλματα σε κατηγορίες μονίμου προσωπικού των Οργανισμών Τοπικής Αυτοδιοίκησης Α΄ Βαθμού, ένα θέμα το οποίο ήταν χρονίζον, ένα θέμα το οποίο ήταν ιδιαίτερα καυτό για όλους εκείνους οι οποίοι έκαναν την αποκομιδή, για όλους εκείνους οι οποίοι λειτουργούσαν στην καθαριότητα, για όλους εκείνους οι οποίοι κρέμονταν στον αέρα, τους εναερίτες,  για όλους εκείνους οι οποίοι προσπαθούσαν να εξυπηρετήσουν το κοινωνικό σύνολο και αυτό το κάνει η παρούσα Κυβέρνηση!
      Καλό είναι λοιπόν, όταν νομοθετούμε, αλλά και όταν κάνουμε πολιτική συζήτηση, να αναγνωρίζουμε τα θετικά και τα καλώς κείμενα, πολύ περισσότερο δε όταν τα ψηφίζουμε και να ασκούμε κριτική βεβαίως και να καταθέτουμε τις προτάσεις μας σε εκείνα τα σημεία, κυρίες και κύριοι συνάδελφοι, όπου πράγματι ενδεχομένως να έχει υπάρξει παράλειψη, όπου πράγματι ενδεχομένως να έχει υπάρξει έλλειμα, όπου πράγματι ενδεχομένως υπάρχει κενό ή όπου πράγματι μπορούν οι προτάσεις της Αντιπολίτευσης συνολικά να βελτιώσουν ακόμη περισσότερο, ακόμη περαιτέρω την νομοθετική Κυβερνητική πρωτοβουλία.
      Αντί γι’ αυτό λοιπόν σήμερα, εγώ παρακολουθώντας τόσες ώρες αυτήν τη Συνεδρίαση, και ενώ άκουσα από τους Κοινοβουλευτικούς Εκπροσώπους των Κομμάτων, κριτική επί κριτικής, για διατάξεις τις οποίες φαίνεται τελικά ότι θα ψηφίσετε, αναρωτιέμαι, τι εξυπηρετεί αυτό κυρίες και κύριοι συνάδελφοι;
     Εξυπηρετεί, ενδεχομένως, μία κοντόφθαλμη και με κοντά πόδια πολιτική οπτική, η οποία λέει «ας δημιουργήσουμε σύγχυση», διότι όπως λέει ο λαός «στην αναμπουμπούλα ο λύκος χαίρεται»; Και εν πάση περιπτώσει, αν λειτουργείτε ως λύκοι, καλό είναι ο ελληνικός λαός να φυλάγεται, διότι στην προκειμένη περίπτωση θα πρέπει να μας πείτε: Δεν υπερψηφίζετε, για παράδειγμα τις διατάξεις αυτές οι οποίες λύνουν προβλήματα σε μεγάλο βαθμό, αν όχι εντελώς, όπως εσείς είπατε, οι οποίες αφορούν τα εργοστάσια ζάχαρης, τα κλωστοϋφαντουργεία και μία σειρά από άλλες ευεργετικές διατάξεις, για τους ανθρώπους εκείνους που το έχουν ως προτεραιότητα στην καθημερινότητά τους; 
     Και αν μεν υπερψηφίζετε αυτές τις διατάξεις, προς τι ο ντόρος, προς τι ο θόρυβος, προς τι τα προπετάσματα καπνού; Αν δεν υπερψηφίζετε, οφείλετε να πείτε προς την Κυβέρνηση ποιες είναι οι προτάσεις σας και αν κινείται σε λάθος κατεύθυνση να το καταγγείλετε και να ασκήσετε κριτική. Ούτε το ένα είδα, ούτε το άλλο. 
     Κυρίες και κύριοι συνάδελφοι, θέλω να πω ότι και μ’ αυτήν τη νομοθετική πρωτοβουλία, η Κυβέρνηση προσπαθεί να επιλύσει χρόνια προβλήματα, προβλήματα τα οποία ταλαιπώρησαν και ταλαιπωρούν μέχρι και σήμερα, αφού αναγκαζόμαστε ως οι φυσικοί νομοθέτες να τα επιλύσουμε, διότι αυτή είναι η φιλοσοφία του νομοθέτη και εκεί έγκειται και η πολιτική, αν θέλετε, διορατικότητα των κομμάτων και ιδίως των κυβερνόντων κομμάτων, να δίνουν λύσεις στα προβλήματα των πολιτών. Να τα λύσουμε λοιπόν. 
     Αντί να πείτε ότι ναι, βεβαίως, έτσι έχουν τα πράγματα –mea culpa έπρεπε να πουν οι κυβερνήσεις του χθες- και σας στηρίζουμε στη προσπάθεια που κάνετε για να βελτιώσετε τα κακώς κείμενα, τις πράξεις ή τις παραλείψεις των ημερών μας και να συνδράμει και η Ελάσσων Αντιπολίτευση, αντ’ αυτού ασκείτε κριτική σε διατάξεις, τις οποίες στη συνέχεια υπερψηφίζετε. 
     Θέλω, όμως, κύριε Υπουργέ, κυρίες και κύριοι συνάδελφοι, να υπερασπιστώ μία τροπολογία την οποία έχω καταθέσει και την οποία βρίσκω δίκαιη, απαραίτητη και θεωρώ ότι αποκαθιστά αδικίες, τις οποίες η ελληνική πολιτεία εκ παραδρομής δημιούργησε. Εξηγούμαι αμέσως σε τι αναφέρομαι. 
     Αναφέρομαι στην τροπολογία εκείνη, την οποία έχω εμπροθέσμως καταθέσει, σύμφωνα με την οποία και σύμφωνα με το άρθρο 21 του Συντάγματος υποχρέωση του κράτους, της πολιτείας -και μάλιστα πρωταρχική- είναι η προστασία της οικογένειας. Η οικογένεια είναι θεμέλιο της συντήρησης και της προαγωγής του έθνους, όπως και η μητρότητα, ενώ, σύμφωνα με την παράγραφο 5 του  ίδιου άρθρου 21, το κράτος οφείλει να λαμβάνει όλα τα απαραίτητα εκείνα μέτρα για το σχεδιασμό και την εφαρμογή της δημογραφικής μας πολιτικής. 
     Η τροπολογία μου, λοιπόν, κινείται ακριβώς σ’ αυτήν την κατεύθυνση και εδράζεται στο πνεύμα που έχει και επιθυμεί να διασφαλίσει τις συνθήκες εκείνες, οι οποίες θα επιτρέψουν τη στήριξη της γυναικείας απασχόλησης και την εναρμόνιση, το συνδυασμό της επαγγελματικής με την οικογενειακή ζωή των γυναικών και την ισότιμη πρόσβασή τους στην αγορά εργασίας. 
     Εξηγούμαι. Σύμφωνα με την προτεινόμενη τροπολογία ρυθμίζεται ένα χρόνιο αίτημα των γυναικών-μητέρων δικαστικών λειτουργών, αλλά και των γυναικών-μητέρων μελών του Νομικού Συμβουλίου του Κράτους, οι οποίες, κυρίες και κύριοι συνάδελφοι, ενώ έχουν εισέλθει στο Δικαστικό Σώμα στο χρονικό διάστημα από 1.1.1983 μέχρι 31.12.1992 και συγκεντρώνουν τις ίδιες προϋποθέσεις ακριβώς του δευτέρου εδαφίου της παραγράφου 6 του άρθρου 3 του ν. 2084/92, που αναφέρεται στην εξαίρεση του ορίου ηλικίας συνταξιοδότησης των γυναικών δικαστικών λειτουργών και μελών του Νομικού Συμβουλίου του Κράτους, που διορίστηκαν μετά την 1.1.1993, εφόσον έχουν ανήλικα παιδιά ή ανίκανα παιδιά ή τουλάχιστον τρία παιδιά, να έχουν και έχουν συμπληρώσει εικοσαετή πλήρη πραγματική υπηρεσία, παραμένουν εκτός ρύθμισης από προφανή παραδρομή. 
     Με την προτεινόμενη, λοιπόν, τροπολογία, λέω ότι το δικαίωμα αυτό θα πρέπει να επεκταθεί και στις γυναίκες δικαστικούς λειτουργούς και μέλη του Νομικού Συμβουλίου του Κράτους που διορίστηκαν μετά την 1.1.1983 και οι οποίες πληρούν ακριβώς τις ίδιες προϋποθέσεις με τις παραπάνω συναδέλφους τους, αλλά διορίστηκαν στο Σώμα σε προγενέστερο του 1992 χρονικό διάστημα. 
     Τα επιχειρήματα είναι τα εξής, κυρίες και κύριοι συνάδελφοι. Πρώτα απ’ όλα πρόκειται για μικρό αριθμό ενδιαφερομένων. Δεύτερον, δεν έχουν τύχει καμμιάς ευνοϊκής μέχρι σήμερα διάταξης και αναφέρομαι στις άδειες μητρότητας, όπως οι άλλες συνάδελφοί τους. 
     Και βεβαίως το τρίτο και βασικό επιχείρημα είναι πως αν δεν δικαιωθούν τώρα για την παραδρομή, η οποία συνετελέσθη όχι με δική τους υπαιτιότητα, αλλά με υπαιτιότητα της πολιτείας, κινδυνεύουν ή να συνταξιοδοτηθούν με το ισχύον καθεστώς ή να ενηλικιωθούν τα μέχρι σήμερα ανήλικα τέκνα τους και να χάσουν το δικαίωμα αυτό.
      Κατά συνέπεια, λοιπόν, θεωρώ πως είναι υποχρέωση μιας ευνομούμενης Πολιτείας να παρέχει όμοια μεταχείριση, ίση μεταχείριση. Σύμφωνα με τις αρχές αυτής της ίσης μεταχείρισης και της στοιχειώδους κοινωνικής δικαιοσύνης δεν συντρέχει κανένας λόγος, κυρίες και κύριοι συνάδελφοι, να εξαιρεθούν της αντιμετώπισης αυτής οι ελάχιστες γυναίκες δικαστικοί λειτουργοί και μέλη του Νομικού Συμβουλίου του Κράτους που είχαν εισέλθει στο Σώμα στο προηγούμενο από 1-1-1983 μέχρι 31-12-1992 χρονικό διάστημα, ενώ συγκεντρώνουν τις ίδιες ακριβώς προϋποθέσεις με τις συναδέλφους τους. 
      Κατά συνέπεια λοιπόν, περιμένω από την Κυβέρνηση, η οποία έχει και τη νομοθετική πρωτοβουλία, να το πράξει. Και επειδή το θέμα αυτό είναι ένα ζήτημα ευαίσθητο που αφορά την προστασία της μητρότητας και το να μην επιτρέπουμε την ύπαρξη γυναικών εργαζομένων πολλών ταχυτήτων, όπου και αν εργάζονται αυτές, νομίζω πως πολύ περισσότερο αφού οφείλεται και σε παραδρομή της Πολιτείας είναι ένα θέμα το οποίο πρέπει να αποκαταστήσουμε.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Με αφορμή την τοποθέτηση της κ. Παπακώστα θα ήθελα να δηλώσω στο Σώμα ότι η συγκεκριμένη τροπολογία, για την οποία βεβαίως αναγνωρίζουμε την ευαισθησία των όσων περιγράφονται, βρίσκεται στο Ελεγκτικό Συνέδριο. Θα συζητηθεί αύριο στην Ολομέλεια του Ελεγκτικού Συνεδρίου. Με αυτήn την έννοια θα αποτελέσει αντικείμενο συζήτησης σ’ ένα επόμενο νομοσχέδιο. 
      ΠΡΟΕΔΡΕΥΩΝ (Αναστάσιος Νεράντζης): Ήταν μια σημαντική ανακοίνωση, κύριε Υπουργέ, κι ευχαριστούμε θερμά. 
      Το λόγο έχει η Βουλευτής του ΠΑ.ΣΟ.Κ. στο Νομό Τρικάλων κ. Μερεντίτη. 
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, η αλήθεια είναι ότι σας παραδώσαμε το 2004 την Ελληνική Βιομηχανία Ζάχαρης με χίλιους πενήντα εργαζόμενους και τετρακόσιες χιλιάδες στρέμματα καλλιέργειας, μια βιομηχανία που είχε κερδοφορία και παρά τις λαθεμένες και καταστροφικές επιλογές και παρεμβάσεις σας, εξακολουθούσε να είναι κερδοφόρα και το 2005 και το 2006. Αυτό ήταν αποτέλεσμα των επιλογών και των παρεμβάσεών μας όλα αυτά τα χρόνια. 
      Θα ήθελα να πω, λοιπόν, ότι αποτελεί θράσος –αυτό είναι πολιτικό θράσος!- να μιλάνε εδώ σήμερα οι της Νέας Δημοκρατίας για το τι έκαναν για τους καλλιεργητές των τεύτλων αντί να ζητούν συγγνώμη.
      Να αρχίσω πρώτα κάνοντας μια παρατήρηση σ’ αυτά που είπε προηγουμένως η συνάδελφος κ. Παπακώστα όσον αφορά το άρθρο 4 με τα βαρέα και ανθυγιεινά στους Ο.Τ.Α.. Μα, ο «νόμος Ρέππα» προέβλεπε ότι έπρεπε να δημιουργηθεί μια επιτροπή που να μελετήσει και να καθορίσει τα βαρέα και ανθυγιεινά επαγγέλματα στις νέες βάσεις και στις νέες ανάγκες, πράγμα που είναι επιτακτική ανάγκη για να έχουμε μια σωστή ασφαλιστική μεταρρύθμιση, ένα σωστό ασφαλιστικό σύστημα. Και σ’ αυτόν τον τομέα οι επιλογές σας ήταν μετά από πίεση, λειτουργώντας ρουσφετολογικά για να είστε αρεστοί ή να δείχνετε ότι λειτουργείτε κάτω από την πίεση κάποιων γεγονότων και παίρνετε αποφάσεις.
      Όσον αφορά τη Ζάχαρη τέσσερα χρόνια μετά μετράμε μόνον απώλειες περίπου 200.000.000 ευρώ από τις επιδοτήσεις, από επιστροφές στο ταμείο αναδιάρθρωσης, αλλά κυρίως μιλάμε για μηδενισμό της παραγωγικής δραστηριότητας. Οι τευτλοκαλλιεργητές εγκατέλειψαν την καλλιέργεια. Ανακοινώνετε κάποιες παρεμβάσεις και κάποιες ενισχύσεις φέτος. Γιατί δεν το κάνατε πέρυσι; Στο μεταξύ όλοι οι καλλιεργητές έχουν εγκαταλείψει την καλλιέργεια.
      Κύριε Υπουργέ, επειδή είμαστε από τον ίδιο νομό, θεωρώ ότι είναι προσβολή αυτό που έκανε προηγουμένως ο Υπουργός κ. Κοντός ο οποίος μας είπε ότι δεν κυκλοφορούμε στους νομούς μας και δεν ξέρουμε. Ξέρουμε πάρα πολύ καλά και ξέρετε κι εσείς ότι στα Τρίκαλα -και φαντάζομαι και στους άλλους νομούς- μας πιάνουν από τα χέρια ειδικά οι αγρότες και οι κτηνοτρόφοι και ζητάνε με απόγνωση να κάνουμε κάτι, να σώσουμε την καλλιέργειά τους, να σώσουμε το εισόδημά τους, να τους βοηθήσουμε να παραμείνουν στον τόπο τους. Γιατί στο μεταξύ όλοι εγκαταλείπουν, όπως είπα πριν από λίγο, τον τόπο τους.
      Αποτελεί πολιτικό θράσος, για να χρησιμοποιήσω τον όρο που χρησιμοποίησε η συνάδελφος πριν για την κυβέρνηση τη δική μας. Είναι δικό σας το πολιτικό θράσος να έρχεστε σήμερα και να μιλάτε για τα εργοστάσια ζάχαρης μη τηρώντας ή μη προστατεύοντας στο ελάχιστο την καλλιέργεια. Ο Πρωθυπουργός σας είχε δεσμευθεί για μία σειρά θεμάτων. Όχι για τα περιβόητα δικαιώματα των αγροτών που θα διεκδικούσε στις Βρυξέλλες, γιατί αυτό είναι ένα ανέκδοτο που το έχουμε ξεχάσει και δεν έχει και νόημα να το επαναλαμβάνουμε, αλλά είχε δεσμευθεί ότι εντός δεκαοκτώ μηνών θα μετατραπούν τα συγκεκριμένα εργοστάσια σε παραγωγής βιοαιθανόλης και θα το κάνουν μόνα τους. 
      Το δεκαοκτάμηνο πέρασε και τώρα ζητάμε επενδυτή. Τυχαίο είναι την ώρα που συζητιέται εδώ –από την προηγούμενη εβδομάδα και τώρα τελειώνει- το θέμα της ζάχαρης; Εμφανίστηκαν μόνο δύο επενδυτές, εκ των οποίων ο εξής ένας. 
      Να μην βρεθούμε στη δυσάρεστη θέση, κύριε Υπουργέ, να επαναλάβουμε το όνομα του ενός επενδυτή που φαίνεται ότι προς τα εκεί οδηγούνται τα πράγματα, μια και αυτή η μεθόδευση βγαίνει σωστά. Τη μετράτε, τη ζυγίζετε, εκεί έχετε μια συνέπεια, το αναγνωρίζουμε όλοι. Σε τίποτα άλλο, όμως, δεν έχετε συνέπεια.
      Όσον αφορά τη μετοχή της ζάχαρης, κατρακυλά και όλο αυτό σημαίνει επιδείνωση της κατάστασης ή των όσων χρειάζεται το κράτος να προσφέρει για να συντηρήσει στο ελάχιστο τα εργοστάσια. 
      Μιλάτε για τα βιοκαύσιμα και άκουσα και τον κύριο Υπουργό εδώ να επαίρεται. Νομίζω ότι όχι μόνο μια εφημερίδα, αλλά όλος ο κόσμος το λέει πλέον αυτό, το τι σημαίνει καλλιέργεια του βιοκαυσίμου και, αντιθέτως, όλοι αναγνωρίζουμε σήμερα –αλλά έπρεπε η Κυβέρνηση να το έχει καταλάβει πολύ νωρίτερα- την αναγκαιότητα της αύξησης της καλλιέργειας των δημητριακών.
      Τι κάνατε, κύριε Υπουργέ, -εννοώ η Κυβέρνησή σας, απουσιάζει ο αρμόδιος Υπουργός- στα πλαίσια της εφαρμογής της νέας Κ.Α.Π. και στα πλαίσια της πολλαπλής συμμόρφωσης που έπρεπε να ενημερώσετε τους αγρότες και δη της Θεσσαλίας που πρέπει –επιβάλλεται!- να στραφούν σε καλλιέργεια τροφίμων, δηλαδή, δημητριακών, μια που υπάρχει έκρηξη και ανάγκη παγκόσμια; Κι εμείς μπορούμε, αλλά και πρέπει να στραφούμε σ’ αυτές τις καλλιέργειες. 
      Ο καπνός σβήνει, το βαμβάκι σβήνει, η Θεσσαλία, ο αγροτικός κόσμος της Θεσσαλίας σβήνει, χάνεται κι εσείς δεν κάνετε τίποτα! Απλώς, αρέσκεστε να μιλάτε, να συζητάτε μεταξύ σας, να αυτοσυγχαίρεστε και συνήθως να αυτοχειροκροτήσθε, χωρίς να αναλογίζεστε τις ευθύνες σας. 
      Δεν μπορείτε πλέον να μιλάτε μόνο για το παρελθόν. Όμως και όταν αναφέρεστε στο παρελθόν, πρέπει να αναλογίζεστε τις ευθύνες σας, διότι έχετε τέσσερα χρόνια παραμονή στην εξουσία! Τέσσερα χρόνια διακυβέρνησης και κανένας σας δεν μπορεί να μας αναφέρει ένα ουσιαστικό μέτρο με ουσιαστικά, θετικά αποτελέσματα στη ζωή των Ελλήνων, των γεωργών και των κτηνοτρόφων.
      Άκουσα τον κύριο Υπουργό να λέει ότι έρχεται στη Λάρισα και συζητά με όλους τους αγρότες και τους κτηνοτρόφους. Οι κτηνοτρόφοι, κύριε Υπουργέ; Δεν τολμάμε να κυκλοφορήσουμε! Κι εσείς ξέρετε καλύτερα από εμένα...
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Εσείς δεν μπορείτε; Εμείς κυκλοφορούμε!
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, για όνομα του Θεού! Οι κτηνοτρόφοι των Τρικάλων καταλήγουν να τρέχουν στην Αγροτική Τράπεζα να ζητούν όπως-όπως να πάρουν άτοκο δάνειο για να βγάλουν πέρα! 
      Πριν από δυο-τρία χρόνια οι κτηνοτρόφοι των Τρικάλων και όχι μόνο –αλλά να αναφερόμαστε στους κτηνοτρόφους των Τρικάλων- είχαν καταθέσεις γιατί το επάγγελμά τους, δύσκολο μεν, αλλά τους άφηνε κέρδη! Στο μεταξύ, τα κέρδη έρχονται στις τσέπες των μεσαζόντων –αυτούς που ξέρετε να προστατεύετε πολύ καλά- όχι όμως στους κτηνοτρόφους!
      Κι εδώ πρέπει να απαντήσετε μία φορά, υπεύθυνα τουλάχιστον, ή να αναλογιστείτε ότι έχετε ευθύνες και να απολογηθείτε. Και λυπάμαι, διότι όταν έλθει η ώρα του ουσιαστικού και πραγματικού απολογισμού, θα είναι αρνητικός.
      Κλείνοντας, όσον αφορά τις μετατάξεις, και μέσα στην επιτροπή και κατά την ακρόαση των φορέων, κύριε Υπουργέ, μιλούσαμε για ογδόντα. Όταν παριστάμενος συνάδελφός μου ρώτησε μήπως θα μπορούσαν να γίνουν εκατόν πενήντα, είπατε ότι μπορεί να γίνουν και εκατόν πενήντα. Καμμία μελέτη, καμμία φροντίδα! Όλα στο πόδι και κυρίως για να εξυπηρετηθούν κάποιοι. 
      Όμως, εγώ λέω ότι τουλάχιστον για τους εργαζόμενους πρέπει να λάβετε σαφή μέριμνα και να μην τους αφήσετε στις «καλές» -εντός εισαγωγικών- προθέσεις του όποιου επενδυτή, που βλέπουμε ποιος θα είναι.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ κι εγώ και για τον πρόσθετο λόγο ότι τελειώσατε εγκαίρως, θα έλεγα και πριν από την κανονισμένη ώρα. 
      Το λόγο έχει ο Βουλευτής του ΠΑ.ΣΟ.Κ. στο Νομό Ηλείας κ. Κουτσούκος. 
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Αγαπητοί συνάδελφοι και κύριε Υπουργέ, οι πυρόπληκτοι στην Ηλεία και οι κάτοικοι των πυρόπληκτων περιοχών γενικότερα βρίσκονται σε κατάσταση απελπισίας. Είναι χωρίς εισόδημα, δεν βλέπουν καμμία προοπτική ανοιχτή στον ορίζοντα για το μέλλον το δικό τους και των παιδιών τους. Πάρα πολλοί από αυτούς είναι άστεγοι. Οι κτηνοτρόφοι έχουν εξαντλήσει τα όριά τους να κρατήσουν ζωντανά τα κοπάδια τους. Απειλούν ότι θα τα αφήσουν ελεύθερα, γιατί δεν έχουν τη δυνατότητα ούτε να τα βοσκήσουν ούτε να τα ταΐσουν, αφού δεν υπάρχει πρόγραμμα χορήγησης ζωοτροφών. Η αγορά στενάζει και εσείς έρχεστε εδώ σήμερα, με μία ρύθμιση, να βάλετε χέρι στο Ταμείο Αλληλεγγύης των Πυροπλήκτων.
      Θα έλεγα, κύριε Υπουργέ, είναι σαν να κλέβετε εκκλησία, διότι γνωρίζω ότι η δουλειά σας είναι να μαζεύετε λεφτά. Και ξέρουμε ότι έχετε «καβούρια στις τσέπες», όχι εσείς μόνο, γενικά όσοι έχουν αυτό το πόστο στην Κυβέρνηση. Όμως, το να φθάνουμε από το να εκπληρώσετε την υποχρέωσή σας, όπως είχατε δεσμευθεί, να βάλετε τη συνδρομή του κράτους και του κρατικού προϋπολογισμού στην πορεία αποκατάστασης των πυροπλήκτων, στις αποζημιώσεις, στα έργα υποδομής, στο να νομοθετείτε σήμερα τη δυνατότητα να απλώσετε το μακρύ χέρι των Υπουργείων στο ταμείο, το θεωρώ εντελώς απαράδεκτο.
      Επιτρέψτε μου να κάνω μία σύντομη αναφορά στο τι συμβαίνει σήμερα στην Ηλεία. Οι αγρότες μας, στους οποίους είχατε υποσχεθεί αποζημιώσεις, πήραν τις μισές προκαταβολές απ’ ό,τι είχαν πάρει το 2002 οι πυρόπληκτοι της Κορινθίας, 150 ευρώ το στρέμμα στις ελιές. Και τους είχατε πει ότι το Δεκέμβριο θα τους εξοφλήσετε. Και αντί αυτού, τους δώσατε ένα ευρώ στην ελιά. Τους κοροϊδεύετε. Και ο ΕΛ.Γ.Α., που υποσχέθηκε ότι μέχρι το Μάρτη θα κάνει εκτίμηση των ζημιών, ώστε να μπορέσουν μετά να προχωρήσουν στα κλαδέματα, στις κορμοτομές, στις καρατομήσεις, στην ανασύσταση του φυτικού κεφαλαίου, λόγω των δικών σας αδυναμιών να τον στηρίξετε και να τον στελεχώσετε, δεν μπόρεσε να το κάνει και έδωσε τη δυνατότητα ελεύθερα να προχωρούν οι αγρότες, με κίνδυνο σήμερα, όταν θα έρθουν οι εκτιμητές, να μην μπορούν να κάνουν σωστές εκτιμήσεις.
      Είναι χαρακτηριστικό της όλης σας κωλυσιεργίας ότι μόλις προχθές, την Παρασκευή, ο ΕΛ.Γ.Α. έβγαλε την αποκατάσταση για τις αποζημιώσεις των πυρόπληκτων, ενώ ήξερε πάρα πολύ καλά ότι το πρόγραμμα θα εγκριθεί και το διαλαλούσε η Κυβέρνηση από το μήνα Σεπτέμβριο. Όμως, τότε ήταν προεκλογική περίοδος.
      Οι στάβλοι δεν έχουν αποκατασταθεί. Οι ζωοτροφές, όπως είπα, δεν υπάρχουν. Σας έχω κάνει επανειλημμένα ερωτήσεις και εσάς και του συναδέλφου σας στο Υπουργείο Αγροτικής Ανάπτυξης γιατί δεν αποζημιώνετε τα τρακτέρ και το τροχαίο υλικό, που κατεστράφησαν στην προσπάθεια πολλών αγροτών να προφυλάξουν τη δική τους περιουσία, τα χωριά τους και την περιουσία των συγχωριανών τους. Δεν απαντάει κανένας. Και τους κάνατε επαίτες. Τους στέλνετε στον Ερυθρό Σταυρό να παρακαλέσουν να τους αντικαταστήσει το τροχαίο υλικό.
      Το Ταμείο Αλληλεγγύης της Ευρωπαϊκής Ένωσης, στο οποίο είχατε πει τότε ότι έγκαιρα θα ζητήσετε να υπάρξει μια σοβαρή ενίσχυση της χώρας μας, μόλις προχθές έβγαλε την απόφαση για 89.000.000, τα οποία πρέπει να περάσουν από το Ευρωπαϊκό Κοινοβούλιο και το Συμβούλιο Υπουργών.
      Πάνω από εξακόσιες επιχειρήσεις που επλήγησαν από τις πυρκαγιές δεν έχουν πάρει ούτε ένα ευρώ αποζημίωση. Είχατε δώσει μία αναστολή πλειστηριασμών μέχρι τέλος Φλεβάρη. Σας είπαμε όλοι, οι Βουλευτές του ΠΑ.ΣΟ.Κ., της Νέας Δημοκρατίας, οι φορείς της Ηλείας, να δώσετε μία παράταση. Ξεκίνησαν οι πλειστηριασμοί και γίνεται μεγάλη φάμπρικα με αυτήν την υπόθεση σε όλη την Ηλεία.
      Δώστε μία παράταση στους πλειστηριασμούς. Δεν πρόλαβαν οι άνθρωποι να τακτοποιήσουν τις εκκρεμότητές τους, τις υποθέσεις τους, να βρουν λύσεις στα προβλήματα που δημιουργήθηκαν.
      Σας έχει κάνει πρόταση η Νομαρχιακή Αυτοδιοίκηση Ηλείας να ορίσετε ορισμένες περιοχές με βάση το νόμο και τη χωροταξία, ως περιοχές ειδικών χωρικών παρεμβάσεων, για να υπάρχει ένα ολοκληρωμένο σχέδιο ανάπτυξής τους. Το έχετε αρνηθεί. Μας παρουσιάσατε ένα σχέδιο ανασυγκρότησης, το οποίο είναι μια σκέτη γραφειοκρατία, χωρίς προοπτική, που περιλαμβάνει τα αυτονόητα και τα νομοθετημένα. Σας έχει καταθέσει πρόταση το ΠΑ.ΣΟ.Κ. να συγκροτήσουμε έναν Οργανισμό που θα συνενώσει τους πόρους, τους μηχανισμούς, θα έχει ένα σχέδιο για να δώσει πάλι ζωή στην κατεστραμμένη περιοχή. Το έχετε απορρίψει. 
      Ήρθε ο Πρωθυπουργός αμέσως μετά τις εκλογές και σε σύσκεψη στην οποία μας κάλεσε δεσμεύτηκε ότι θα υπάρξει ειδικό πρόγραμμα μέσω του Ο.Α.Ε.Δ. για τη δημιουργία έξι χιλιάδων θέσεων εργασίας στις πυρόπληκτες περιοχές. Και του είπαμε -και φάνηκε ότι το αποδέχεται- ότι αυτές οι θέσεις εργασίας πρέπει να πάνε στα παιδιά των κατεστραμμένων αγροτών, με τροποποίηση της σχετικής διαδικασίας του Ο.Α.Ε.Δ., που τη μεθοδεύσατε για να μειώσετε τεχνητά την ανεργία, αποκλείοντας τα παιδιά των αγροτών. Ούτε μια θέση εργασίας από τον Ο.Α.Ε.Δ. δεν έχει δημιουργηθεί στην πυρόπληκτη Ηλεία. 
      Άκουσα ένα συνάδελφο νωρίτερα εδώ, από αυτό το Βήμα, να λέει ότι δώσατε το επίδομα στους άνεργους και τους συνταξιούχους. Έχει γραφείο στον Πύργο αυτός ο συνάδελφος. Να κατέβει στο δρόμο και να ρωτήσει: «Το πήραν το επίδομα οι άνεργοι και οι συνταξιούχοι στο Δήμο Πύργου;» 
      Κύριε Υπουργέ, επειδή είστε στο Γενικό Λογιστήριο, σας λέω ότι δεν το πήραν, παρά το γεγονός ότι έχετε αναγνωρίσει ότι έπρεπε ήδη να τους έχει καταβληθεί. 
      Μαθαίνω επίσης από τον Τύπο ότι κάνετε μια προσπάθεια, πώς να μεταθέσετε τις ευθύνες. Πρώτα-πρώτα, τη διενέργεια του ελέγχου που είχε το Πρωτοδικείο του Πύργου, τη μεταθέσατε στον Εισαγγελέα Εφετών της Πάτρας. Σήμερα ή χθες είδα διαρροή πληροφοριών ότι βρέθηκαν εκρηκτικοί μηχανισμοί στον Κρόνιο Λόφο. Να πάτε να ρωτήσετε τον κ. Σόμπολο και τους άλλους δημοσιογράφους. Τον κ. Σόμπολο τον αναφέρω, γιατί τον είδα σε μια ταράτσα στο Πελόπιο, τη μέρα που η φωτιά πήγαινε στην Αρχαία Ολυμπία, να λέει ότι με το ρυθμό που πάει η φωτιά σε μια ώρα θα είναι στον ιερό τόπο, στον Κρόνιο Λόφο. Και έφτασε η φωτιά και σας προειδοποίησαν οι απλοί δημοσιογράφοι. Και εσείς τώρα πάτε να βρείτε άλλοθι, μέσω εκρηκτικών μηχανισμών, για να μεταθέσετε τις δικές σας ευθύνες; Αυτή είναι, λοιπόν, η κατάσταση και είναι δραματική. 
      Και αντί να ενισχύσετε το Ταμείο Αποκατάστασης, φέρνετε σήμερα μια ρύθμιση για να βάλετε χέρι, κατά τη γνώμη μου, στα χρήματα που έχουν δώσει ογδόντα εννέα χιλιάδες δωρητές για την αποκατάσταση των κατεστραμμένων σπιτιών. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ. Έχετε ακόμα πολύ λίγα δευτερόλεπτα. 
      ΓΙΑΝΝΗΣ ΚΟΥΤΣΟΥΚΟΣ: Ολοκληρώνω στο χρόνο μου. 
      Πρέπει επιτέλους να εμφανιστεί εδώ στη Βουλή ο κ. Σουφλιάς να μας πει γι’ αυτήν τη μαγική εικόνα, κύριε Πρόεδρε. Έχει κάνει ανακοίνωση το Υ.ΠΕ.ΧΩ.Δ.Ε. στις 10 Οκτωβρίου ότι είναι πεντακόσιες είκοσι τέσσερις καταστραμμένες κατοικίες και διακόσιες τριάντα οκτώ για επισκευή. Ο κ. Ξανθόπουλος σε δική μου επίκαιρη ερώτηση στη Βουλή επιβεβαίωσε αυτό το νούμερο και προχθές μας βγάζει ανακοίνωση ότι είναι εκατόν ενενήντα εννέα και έχουν εγκριθεί μονάχα σαράντα τρείς αιτήσεις. Νομίζω ότι μας κοροϊδεύει. Είναι ντροπή και αίσχος. Οι πυρόπληκτοι απαιτούν τώρα να πάρουν τα λεφτά τους. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής της Νέας Δημοκρατίας στο Νομό Πέλλας, κ. Γιώργος Καρασμάνης. 
      Χαίρομαι που μιλάτε από τη θέση σας, κύριε συνάδελφε. 
      ΓΕΩΡΓΙΟΣ ΚΑΡΑΣΜΑΝΗΣ: Θα μιλήσω από τη θέση μου, κύριε Πρόεδρε, γιατί δεν θα εξαντλήσω όλο το χρόνο.
      ΠΡΟΕΔΡΕΥΩΝ (Αναστάσιος Νεράντζης): Το εκτιμούμε ιδιαίτερα αυτό. 
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ πάρα πολύ. 
      Πήρα το λόγο, κύριε Πρόεδρε, για να εκφράσω την ικανοποίηση των απολυόμενων των Κλωστηρίων Πέλλας, αλλά και προσωπικά τη δική μου ικανοποίηση, διότι ένα αίτημα το οποίο έχουμε θέσει εδώ και δυο χρόνια παίρνει πλέον σάρκα και οστά. Τροποποιείται το άρθρο 13 του ν. 3460/2006, με αποτέλεσμα να συμπεριλαμβάνονται και οι απολυόμενοι των Κλωστηρίων Πέλλας στις ευεργετικές διατάξεις. 
      Είναι μια απόφαση που αποδεικνύει για ακόμα μια φορά την κοινωνική ευαισθησία αυτής της Κυβέρνησης. Είναι γεγονός ότι η κλωστοϋφαντουργία τα τελευταία δέκα-δεκαπέντε χρόνια ακολούθησε μια φθίνουσα πορεία, αρκετές βιομηχανίες οδηγήθηκαν στο κλείσιμο και άλλες μετεγκαταστάθηκαν στο εξωτερικό.
      Αυτό είχε σαν συνέπεια ένας αριθμός εργαζομένων να χάσει μέσα σε μία νύχτα τη δουλειά του και να βρεθεί στο δρόμο. Βλέπω ότι ένα εργοστάσιο που στήριξε την τοπική οικονομία στα Γιαννιτσά, η Ελληνική Υφαντουργία, δεν συμπεριλαμβάνεται σ’ αυτήn τη διάταξη. Και υπάρχει και εκεί ένας αριθμός εργαζομένων οι οποίοι έχουν απολυθεί και είναι άνεργοι. Όμως και το εργοστάσιο που βρίσκεται στα όρια μεταξύ Σκύδρας και Νάουσας δεν συμπεριλαμβάνεται και αυτό.
      Νομίζω ότι θα πρέπει να υπάρχει σ’ αυτήν την τροπολογία ειδική εξουσιοδότηση στον Υπουργό που να του δίνει τη δυνατότητα να εντάσσει τους απολυόμενους και για τα ένσημα τα οποία ενδεχομένως δεν μπορούν να συμπληρώσουν.
      Δεν υπάρχει καμμία αμφιβολία ότι βελτιώνεται το νομοθετικό καθεστώς και διευρύνεται ο αριθμός των εντασσόμενων στις ευεργετικές διατάξεις. Όμως, αυτή η τροπολογία δημιουργεί πρόβλημα με τον προσδιορισμό ως ημερομηνία απόλυσης και ένταξης στο πρόγραμμα την 1/1/2002. Το άρθρο 13 του ν. 3460/2006 που τροποποιούμε, δεν προσδιορίζει αυτήν την ημερομηνία. Δεν υπήρχε, δηλαδή, ημερομηνία ένταξης. Μ’ αυτήν την ημερομηνία, δηλαδή την 1/1/2002, ένας μικρός αριθμός απολυόμενων, από πέντε έως επτά, αποκλείονται των ευεργετικών διατάξεων.
      Δημιουργείτε, δηλαδή, δύο κατηγορίες απολυόμενων, αυτών οι οποίοι εντάχθηκαν με το άρθρο 13 του ν. 3460/2006 –και εντάχθηκαν ανεξαιρέτως όλοι- και αυτών οι οποίοι θα ενταχθούν με την τροποποίηση που συζητούμε απόψε.
      Θα παρακαλούσα, λοιπόν, στα πλαίσια της ισονομίας και της ισοπολιτείας, να διαγραφεί η ημερομηνία 1/1/2002. Και το δημοσιονομικό κόστος είναι πάρα πολύ μικρό, δεν θα ξεπεράσει τις 10.000 ευρώ.
      Θα παρακαλούσα πάρα πολύ να ενημερωθεί η κυρία Υφυπουργός, η καθ’ ύλην αρμόδια Υφυπουργός, η κ. Καλαντζάκου, η οποία έχει κοινωνική ευαισθησία και από την πρώτη στιγμή στήριξε αυτήν την τροπολογία, να διαγράψει την ημερομηνία 1/1/2002, γιατί θα δημιουργηθεί μεγάλη αδικία, καθώς θα υπάρξουν δύο κατηγορίες απολυόμενων. Και στα πλαίσια –επαναλαμβάνω- της ισονομίας και της ισοπολιτείας, θα πρέπει οπωσδήποτε αυτοί οι πέντε έως επτά εργαζόμενοι να ενταχθούν στις ευεργετικές διατάξεις.
      Αυτά ήθελα να πω, κύριε Πρόεδρε. Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς για όσα ουσιώδη και κυρίως σύντομα είπατε.
      Έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών», μηνυτήρια αναφορά κατά των πρώην Υπουργών Δημόσιας Τάξης κυρίων Γεωργίου Βουλγαράκη και Βύρωνα Πολύδωρα.
      Το λόγο έχει τώρα ο Βουλευτής του ΠΑ.ΣΟ.Κ. στο Νομό Ξάνθης κ. Παναγιώτης Σγουρίδης.
      Ορίστε, κύριε Σγουρίδη, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Θα ξεκινήσω από το άρθρο 6, για να σας πω, κύριε Υπουργέ, ότι αυτό το άρθρο αποδεικνύει την προχειρότητα με την οποία νομοθετείτε. 
      Όταν με νόμο κυρώσαμε την πράξη νομοθετικού περιεχομένου, τότε από του Βήματος αυτού σας είχα πει ότι στο ταμείο χρήματα θα μαζευτούν. Ποιος θα εκτελέσει τα έργα; Ποιος φορέας είναι αυτός που θα εκτελέσει τα έργα; Απάντηση δεν πήραμε.
      Έρχεστε τώρα μ’ αυτό το άρθρο και δίνετε χρήματα απ’ αυτό το ταμείο σε διάφορους φορείς του δημοσίου που μπορούν να εκτελέσουν έργα, για να προχωρήσουν στην εκτέλεση των έργων. 
      Μα, έπρεπε να φτάσουμε εδώ για να το εντάξετε μέσα στην πράξη νομοθετικού περιεχομένου, όταν σας έγινε η παρατήρηση;
      Σας είχα πει, επίσης, πάλι από του Βήματος αυτού, το εξής: Υπάρχουν κάποιες δωρεές που είναι συγκεκριμένες. Είναι δωρεές υπό όρους. Δηλαδή, έρχομαι εγώ που κάηκε η πλατεία του χωριού μου στη Φιγάλεια ή στη Μουντρά Ηλείας και λέω ότι θέλω να δώσω αυτά τα λεφτά, αλλά για την ανακαίνιση της πλατείας.
      Πάλι απάντηση δεν πήρα. Έρχεστε πάλι με το άρθρο αυτό να θεραπεύσετε, αν θέλετε, την ολιγωρία την οποία δείξατε κατά την πράξη νομοθετικού περιεχομένου, όταν σας είχαν γίνει αυτές οι παρατηρήσεις. 
      Όσον αφορά στα υπόλοιπα άρθρα, δεν έχω να κάνω κάποια ιδιαίτερη παρατήρηση. Και δεν έχω να κάνω κάποια ιδιαίτερη παρατήρηση για τον εξής λόγο, κύριε Υπουργέ: Πρόκειται για άρθρα διαχειριστικού χαρακτήρα ενός γεγονότος. Του κλεισίματος των εργοστασίων ζάχαρης στην Ξάνθη και τη Λάρισα και παράλληλα, συρρίκνωσης της ζαχαροβιομηχανίας στην Ελλάδα. 
      Θα έλεγα, κύριε Υπουργέ, ότι κάνατε δεκτές κάποιες παρατηρήσεις τις οποίες κάναμε επί της αρχής, όπως την παρατήρηση ότι προτεραιότητα για τις μετατάξεις θα πρέπει να έχουν οι υπάλληλοι οι οποίοι εργάζονται στα εργοστάσια που κλείνουν, που σύμφωνα με το άρθρο 7 του νομοσχεδίου γίνεται η απόσχιση για να δημιουργηθούν οι εταιρείες παραγωγής βιοαιθανόλης. 
      Όμως, θα επαναλάβω πάλι το εξής. Η απόφαση για το κλείσιμο των εργοστασίων είναι μία απόφαση λανθασμένη. Η συρρίκνωση της τευτλοκαλλιέργειας στην Ευρώπη είναι μία απόφαση λανθασμένη. Και σ’ αυτή την λανθασμένη απόφαση υπήρχε και η ολιγωρία της Κυβέρνησης που επαίρονταν ότι ο ίδιος ο Πρωθυπουργός θα δίνει μάχες στις Βρυξέλλες. Όμως, χάσαμε και μία ευκαιρία για να μπορέσουμε να ενισχύσουμε τον τευτλοπαραγωγό στη χώρα μας. 
      Η απόφαση, λοιπόν, είναι λανθασμένη για τον εξής λόγο.  Κατά βάση, όταν άρχισαν να γίνονται ενοχλητικές οι εκπομπές διοξιδίου του άνθρακα για το περιβάλλον, τα βιοκαύσιμα θεωρήθηκαν ως μια από μηχανής Θεού λύση. Τα βιοκαύσιμα, λοιπόν, θεωρήθηκαν ότι είναι πανάκεια για την προστασία του περιβάλλοντος από τις εκπομπές διοξιδίου του άνθρακα. Έτσι, αποφασίστηκε μέχρι το 2020, το 20% της ενέργειας στην Ευρώπη να προέρχεται από Ανανεώσιμες Πηγές Ενέργειας και το 10% εξ αυτών να προέρχεται από τα βιοκαύσιμα. 
      Όταν, λοιπόν, υπήρξαν οι πρώτες φωνές, γιατί άρχισε η καταστροφή του περιβάλλοντος και η διατάραξη της διατροφικής αλυσίδας στον κόσμο, η ίδια η Ευρωπαϊκή Ένωση έβαλε τους εξής περιορισμούς. Τα βιοκαύσιμα να μην προέρχονται από πρώτη ύλη, η οποία θα προέρχεται από καταστροφή δασών και από υγροβιότοπους και ότι θα πρέπει να εξετάσουμε τα φορολογικά κίνητρα τα οποία δίνονται με την επιδότηση του ειδικού φόρου κατανάλωσης στα βιοκαύσιμα –μέχρι το 5% της κατανάλωσης καυσίμων σε όλη την Ελλάδα, την οποία ψηφίσαμε με νόμο το 2005- και να έχουν εκπομπή διοξιδίου του άνθρακα μέχρι 35%. Μόνο τότε δικαιούνται να πάρουν την επιδότηση, τη φορολογική ελάφρυνση. 
      Ακούστε, όμως, ποιες είναι οι συνέπειες αυτής της απόφασης για τα βιοκαύσιμα. Ο παγκόσμιος απολογισμός αγροτικών εξαγωγών και εισαγωγών έχει φτάσει στα 745.000.000.000 δολάρια, αυξημένος κατά 21% από το 2006. Και για τις χώρες οι οποίες είναι αναπτυσσόμενες, έχει φτάσει στα 233.000.000.000 δολάρια, αυξημένος κατά 26%. Ήδη το φάσμα της πείνας θα φτάσει σ’ αυτές τις χώρες. 
      Και ακούστε ποιο είναι το τραγικό, ακούστε γιατί σας λέω ότι η απόφαση για την καταστροφή της τευτλοκαλλιέργειας στην Ευρώπη είναι τραγική. Τα περισσότερα βιοκαύσιμα παράγονται από ζαχαροκάλαμο.
	Και σήμερα όλοι οι παραγωγοί βιοκαυσίμων που θέλουν να πάρουν εναλλακτικές καλλιέργειες, για να μπορούν να βγάλουν βιοκαύσιμα –γιατί θα έχουν ρήτρες και δεν θα μπορούν να αποσβεστούν τα έξοδα για τα εργοστάσια που θα χρειαστούν ζαχαροκάλαμο. 
	Τι έγινε το ζαχαροκάλαμο; Επειδή ο αναπτυσσόμενος κόσμος είχε περίσσια ζάχαρης, φθάσαμε στο σημείο να λέμε ότι αυτό που βγάζουμε από τα τεύτλα δεν έχει ισοζύγιο και δεν είναι ανταγωνιστικό. Σήμερα δεν θα υπάρχει ζαχαροκάλαμο, για να παράγουμε ζάχαρη. Θα χρειαστούν τα τεύτλα και τα εργοστάσια θα έχουν κλείσει. Να γιατί είπα ότι χωρίς αναλογιστική μελέτη και με βεβιασμένες αποφάσεις προχωρήσαμε στο κλείσιμο αυτών των εργοστασίων. 
	Θα τελειώσω με αυτό, γιατί θέλω να κλείσω στο χρόνο μου, κύριε Πρόεδρε. 
	Για τα επιτεύγματα που είδε ο Υπουργός Αγροτικής Ανάπτυξης και Τροφίμων στην ελληνική γεωργία και κτηνοτροφία μόνο ένα πράγμα μπορώ να πω. ‘Οτι μάλλον σε άλλη χώρα ζει. Μάλλον ζει σε άλλη χώρα, όχι στην Ελλάδα! Αγόραζαν 120 ευρώ το μεγάλο σακί το σπόρο καλαμποκιού και σήμερα το 1/3 αυτού του σακιού του καλαμποκιού για σπόρο το αγοράζουν 150 ευρώ. Σήμερα! Είναι, λοιπόν, δυνατόν να λέει ότι όλα πάνε ρόδινα; 
	Όσο δε για την τροπολογία για τα Κλωστήρια Νάουσας, και εδώ πάλι θα επισημάνω τη νομοθετική σας ολιγωρία. Διότι θεσμοθετείτε και νομολογείτε περιπτωσιακά. Αφού ξέρουμε ότι αυτό το πρόβλημα θα υπάρχει, δεν θα μπορούσε η διάταξη να είναι πάγια και να βγαίνουν αποφάσεις για όσους υπάγονται στη διάταξη; Χρειάζεται να έρχεστε επί τούτοις και να νομοθετείτε κάθε φορά; 
	Αυτά είχα να πω, κύριε Πρόεδρε, για να είμαι συνεπής στο χρόνο μου. 
	Ευχαριστώ. 
    	ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ, κύριε Σγουρίδη. 
    Το λόγο έχει ο Βουλευτής του ΠΑ.ΣΟ.Κ. κ. Σιδηρόπουλος. 
    Ορίστε, κύριε Σιδηρόπουλε. 
    ΑΝΑΣΤΑΣΙΟΣ ΣΙΔΗΡΟΠΟΥΛΟΣ: Ευχαριστώ πολύ, κύριε Πρόεδρε. 
    Κύριοι συνάδελφοι, κύριε Υπουργέ, ξεκινώντας θα αρχίσω από την τροπολογία που αφορά τα Κλωστήρια Νάουσας συν τις άλλες περιοχές που έχετε εντάξει με τη νέα σας τροπολογία. Θέλω να σας πω το εξής πολύ απλό.
    Και στην προηγούμενη τροπολογία που είχατε φέρει είχαμε επισημάνει ότι πραγματικά αυτή η τροπολογία θα καλύψει ένα μέρος απ’ αυτούς οι οποίοι εντάσσονται σ’ αυτό το πρόγραμμα. Το υπόλοιπο 40%-50% των εργαζομένων οι οποίοι απολύονται θα μείνουν εκτός προγράμματος. Έρχεστε, λοιπόν, σήμερα με μια συμπληρωματική τροπολογία, για να καλύψετε την προηγούμενη αδικία, την οποία εσείς οι ίδιοι δημιουργήσατε. 
    Και θέλω να επισημάνω και κάτι. Την περίοδο εκείνη –επειδή είστε και αρμόδιος Υπουργός των Οικονομικών- με μεγάλη ευκολία δώσατε στους εργοδότες των Κλωστηρίων Νάουσας δανειοδοτήσεις πάνω από 50.000.000 ευρώ. Δεν διασφαλίσατε ούτε μία θέση εργασίας. Πάνω από διακόσιοι πενήντα εργαζόμενοι βρέθηκαν στο δρόμο. Και μετά από δίχρονους αγώνες κατάφεραν να μπουν –έστω μέσα σε αυτό το πρόγραμμα- για να μπορέσουν στοιχειωδώς να επιβιώσουν και όχι να ζήσουν με αξιοπρέπεια. 
    Είχατε, λοιπόν, τότε λεφτά να δώσετε στον εργοδότη. Δεν είχατε, όμως, λεφτά, να κάνετε ένα πρόγραμμα για να καλύψετε αυτούς που με δική σας ευθύνη πετούσαν στο δρόμο. 
    Και επειδή πάλι θα βρεθείτε μπροστά σ’ ένα νέο πρόβλημα και ενδεχομένως να φέρετε μια άλλη τροπολογία, θέλω να σας πω ότι αυτό στο οποίο αναφέρεστε από 1.1.2002, ότι αυτοί πρέπει να ενταχθούν στο πρόγραμμα, καλό είναι να το αφήσετε ανοικτό και κάποιοι που στον προηγούμενο ή στον προπροηγούμενο χρόνο πληρούν όλες τις προϋποθέσεις να μπουν στο πρόγραμμα. Διότι πραγματικά θα υπάρχει άλλη μια νέα αδικία. Προφανώς, είναι μικρός αυτός ο αριθμός και νομίζω ότι θα μπορούσατε να είστε πιο ανεκτικός και να βάλετε και αυτούς μέσα, για να μην ξαναέρχεστε μετά να διορθώνετε το προηγούμενο λάθος. 
    Έρχομαι τώρα στη Βιομηχανία Ζάχαρης, η οποία πραγματικά νομίζω και θα περίμενε κανείς να έρθει με ένα αυτοτελές, ξεχωριστό νομοσχέδιο. Δεν μπορεί να συζητάμε σ’ αυτήν την Αίθουσα για τη μεγαλύτερη αγροτική βιομηχανία της χώρας και να έρχεται μέσα από μια τροπολογία, για να την περάσετε. Εγώ πιστεύω ότι αυτό δεν είναι καθόλου αθώο. Έχει ειπωθεί και από όλους τους συναδέλφους μου στην παράταξή μας, το ΠΑ.ΣΟ.Κ..  Γιατί πραγματικά από την πίσω πόρτα ανοίγετε την ιδιωτικοποίηση της Ελληνικής Βιομηχανίας Ζάχαρης. Και βέβαια, είστε πιστοί στις αρχές σας, στη φιλοσοφία σας, στην πολιτική σας. Διότι, εσείς θέλετε να τα εκχωρήσετε όλα στους ιδιώτες. Είστε προσδεμένοι και  υποταγμένοι στο άρμα του κεφαλαίου.
      Και θα έλεγα ότι δεν είναι τυχαίο ότι αυτές τις μέρες ο πολιτικός κόσμος από οικονομικούς παράγοντες της χώρας δέχεται αυτές τις επιθέσεις που δέχεται. Αποθρασύνεται από τη δική σας ανοχή, από τις δικές σας πολιτικές πρακτικές οι οποίες οδηγούν εδώ που οδηγούν τα πράγματα.
      Θα έπρεπε πραγματικά να είναι εδώ ο Υπουργός Αγροτικής Ανάπτυξης και Τροφίμων γιατί θεωρώ ότι πάνω από όλα αφορά, πέρα από τους εργαζόμενους, πέρα από τη Βιομηχανία Ζάχαρης, αφορά χιλιάδες αγρότες. Ήρθε βέβαια, έβγαλε το χιλιοειπωμένο επαναλαμβανόμενο και ξεθωριασμένο λόγο του. Μας είπε εδώ ότι απολαμβάνουν οι Έλληνες αγρότες καλές τιμές στα προϊόντα τους, ότι ευημερούν οι Έλληνες αγρότες και  μάλιστα μας εγκάλεσε και εγκάλεσε κυρίως τους Βουλευτές της Αξιωματικής Αντιπολίτευσης, ότι δεν γνωρίζουν λέει τους κανονισμούς και την εφαρμογή τους. Ευτυχώς, ο κύριος Υπουργός Αγροτικής Ανάπτυξης και Τροφίμων γνωρίζει τους κανονισμούς και σκεφθείτε ότι σε τρεις χρονιές μέσα πληρώνουμε 48.000.000 ευρώ επιστροφές στο Ταμείο Αναδιάρθρωσης γιατί ξέρει να εφαρμόζει τους κανονισμούς! Έχουμε 48.000.000 ευρώ επιστροφές στο Ταμείο Αναδιάρθρωσης. Φανταστείτε να μην γνώριζε, δηλαδή, τι θα γινόταν.
      Έχουμε, λοιπόν, την τραγική αποτυχία, την παταγώδη αποτυχία στην διαπραγμάτευση της νέας Κ.Ο.Α. για τη ζάχαρη, η οποία είχε μια σειρά από τραγικές, δυσμενείς επιπτώσεις για την πάρα πέρα πορεία της παραγωγής. Έχουμε τη μεγάλη καθυστέρηση η οποία αφορά την περίοδο αναφοράς που προσδιορίζει το ποιοι αγρότες δικαιούνται την ενίσχυση, με αποτέλεσμα τρεις χρονιές τώρα να έχουμε επιστροφές χρημάτων στο Ταμείο Αναδιάρθρωσης, γιατί πολύ απλά, με καθυστέρηση και με λάθος τρόπο εφαρμόζετε τους κανονισμούς. Και δυστυχώς, ο τόπος έχει την ατυχία να έχει μια ανίκανη Κυβέρνηση, που όχι μόνο δεν μπορεί αυτά που ήταν κεκτημένα, που διασφάλισε το ΠΑ.ΣΟ.Κ. μέχρι το 2013 και κλείδωσε τις επιδοτήσεις για τους Έλληνες αγρότες, αλλά και απώλειες να έχουμε και κακή εφαρμογή αυτών των κανονισμών να έχουμε.
      Βέβαια, είχαμε μια σειρά από αλληλοσυγκρουόμενες αποφάσεις, πότε κλείνουμε το εργοστάσιο στην Ξάνθη, πότε το ξανανοίγουμε το εργοστάσιο στην Ξάνθη. Είχαμε μια διοίκηση που, σε τρεις χρονιές μέσα, άλλαξε τρεις διαφορετικούς προέδρους και είχαμε βέβαια τις καταγγελίες του κ. Κοσκινά όταν αναγκάστηκε να «δραπετεύσει» από αυτή την ιστορία, μιλώντας για αδιαφάνεια και μιλώντας για διαδικασίες, οι οποίες ουσιαστικά ήταν μεθοδεύσεις στη λήψη μιας σειράς αποφάσεων. 
      Θέλω να ρωτήσω, κύριε Υπουργέ, πότε είχατε δίκιο; Τότε που λέγατε ότι η Βιομηχανία Ζάχαρης θα προβεί στα δυο εργοστάσια παραγωγής βιοαιθανόλης και θα γίνουν ως συνέχεια της Ελληνικής Βιομηχανίας Ζάχαρης και άρα, ουσιαστικά υπό τον κρατικό έλεγχο ή τώρα,  ουσιαστικά προχωράτε στην ιδιωτικοποίηση; Ή τότε λέγατε ψέματα ή σήμερα έχετε ένα πελώριο λάθος, ένα μεγάλο άδικο και βέβαια, βάζετε την Ελληνική Βιομηχανία Ζάχαρης σε μια μεγάλη περιπέτεια.
      Λυπάμαι πάρα πολύ γιατί πραγματικά και μέσα από μια ερώτηση που έκανα, αποδεικνύει την ανευθυνότητα με την οποία διαχειρίζεστε συνολικά τα αγροτικά ζητήματα. Αυτό φαίνεται,  από την τελευταία απάντηση που πήρα στις 22.2.2008 που αφορά το μέλλον της Ελληνικής Βιομηχανίας Ζάχαρης που λέει ο κύριος Υπουργός ότι η πρώτη ύλη και για τα δυο εργοστάσια βιοαιθανόλης αναμένεται να είναι περίπου εξακόσιες χιλιάδες τεύτλα. Μα, με αυτά τα στρέμματα τα οποία θα μπουν στη φετινή χρονιά, δεν καλύπτονται ούτε καν αυτές οι ποσότητες. Άρα, λοιπόν, δεν ξέρει η «αριστερά τι ποιεί η δεξιά», ή ο Υπουργός Αγροτικής Ανάπτυξης και Τροφίμων ζει πραγματικά σε άλλο κόσμο, ζει σε άλλη χώρα, δεν αντιλαμβάνεται τα προβλήματα των αγροτών, έρχεται εδώ πετάει δεκάρικους λόγους, τα οποία, όμως, δεν έχουν καμμία σχέση με την πραγματικότητα και την κατάσταση στην οποία έχει περιέλθει ο Έλληνας αγρότης.
      Βέβαια, ακούσαμε ότι επιστρατεύσατε και το μεγάλο Εθνάρχη λέει, τον κ. Καραμανλή. Λοιπόν, με τον κ. Καραμανλή, τον Εθνάρχη, η χώρα και μικρότερη έγινε και σε πολιτικό κύρος και σε πολιτική αντίληψη των πραγμάτων, αλλά κυρίως οι Έλληνες αγρότες έγιναν ακόμα φτωχότεροι.
      Με το ΠΑ.ΣΟ.Κ. και τον Ανδρέα Παπανδρέου η ελληνική ύπαιθρος πήρε δυναμική, ξαναζωντάνεψε και έδωσε αξιοπρέπεια στους Έλληνες αγρότες, τους οποίους εσείς σήμερα για άλλη μια φορά θέτετε στο περιθώριο.
     Και έχουμε το θέμα των εργαζομένων όπου πραγματικά οι συνάδελφοι εδώ από το ΠΑ.ΣΟ.Κ. έθεσαν τα ζητήματα. Είπατε ότι είναι προϊόν διαβούλευσης και σημαίνει ότι πραγματικά πρέπει να βρούμε γλώσσα συνεννόησης, πρέπει να βρείτε γλώσσα συνεννόησης, με τους εργαζόμενους στην Ελληνική Βιομηχανία Ζάχαρης.
     Δεν γίνεται αποδεκτό να έχουμε μείωση στα εισοδήματα των εργαζομένων, που είναι σε μια κρίσιμη ηλικία και τους βγάζετε ουσιαστικά στην ανεργία. Δεν μπορεί να γίνει αποδεκτό να μην έχετε διασφαλίσει τις μετατάξεις σ’ ένα τέτοιο αριθμό που να πληροί και να ικανοποιεί το σύνολο των εργαζομένων. 
     Πιστεύω ότι οι αντεργατικές και αντιλαϊκές και κυρίως, αντιαγροτικές πολιτικές σας πολύ γρήγορα θα σας βάλουν και ήδη σας έχουν βάλει, απέναντι στην ελληνική κοινωνία και πολύ γρήγορα θα είστε υποχρεωμένοι να λογοδοτήσετε και να απαντήσετε γιατί πραγματικά ξεπουλάτε τη χώρα, γιατί πραγματικά υπάρχει μία πρωτοφανής οπισθοδρόμηση του ελληνικού λαού και του ελληνικού τόπου.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
    Το λόγο έχει ο Βουλευτής του ΠΑ.ΣΟ.Κ. στο Νομό Πιερίας κ. Αμοιρίδης.
    ΙΩΑΝΝΗΣ ΑΜΟΙΡΙΔΗΣ: Ευχαριστώ, κύριε Πρόεδρε.
    Αγαπητοί συνάδελφοι, νομίζω ότι συζητάμε ένα νομοσχέδιο το οποίο έχει πιάσει τα πάντα και έχουμε ξεχάσει ότι είναι ένα νομοσχέδιο για τους δικαστικούς. Είναι η υπόσχεση που έχει δώσει η Κυβέρνηση ότι όλα τα νομοσχέδια θα είναι στοχευμένα και όλα τα άρθρα θα αφορούν τον τίτλο. Εδώ, τα περισσότερα άρθρα δεν αφορούν το νομοσχέδιο και δεν αντιστοιχούν στον τίτλο του.
    Στο άρθρο 6 με την αναφορά στους πυροπαθείς της Ηλείας, έρχεται στη σκέψη όλων των Ελλήνων πολιτών το εξής. Είναι δυνατόν μετά από επτά μήνες να μην έγινε τίποτα; Θα πρέπει να έχουμε εκλογές για να τρέχουν όλοι να δίνουν τα 3.000 ευρώ και σε μια εβδομάδα να δίνονται οι υποσχέσεις ότι θα λύσουμε τα προβλήματα; Και επτά μήνες μετά, από τις πεντακόσιες περίπου κατοικίες, εκδόθηκαν μόνο τρεις άδειες. Και βέβαια, οι άδειες είναι υποχρέωση των ιδιοκτητών να τις πληρώσουν, που είναι από 2.500 ευρώ μέχρι 10.000 ευρώ. 
    Ο Γενικός Γραμματέας του Υ.ΠΕ.ΧΩ.Δ.Ε. μιλώντας σήμερα στο ραδιόφωνο είπε ότι δεν μπορεί η πολιτεία να πληρώσει αυτό το κόστος, γιατί είναι μεγάλο. Αυτή είναι η ευαισθησία. Η ευαισθησία της πολιτείας μετριέται με το πόσο κοστίζει μια οικοδομική άδεια και όχι η αποκατάσταση των πυροπαθών. Είπε όλη την αλήθεια ο άνθρωπος!
    Έχουμε, λοιπόν, να εκδώσουμε περίπου πεντακόσιες άδειες που αν απευθυνόμασταν σε συλλόγους μηχανικών, θα είχαν την ευαισθητοποίηση οι άνθρωποι να τις προσφέρουν δωρεάν. 
    Και, κύριε Υπουργέ, η παράγραφος 2 του άρθρου 6 αναφέρεται μόνο σε κατοικίες. Δεν υπάρχουν εργαστήρια; Δεν υπάρχουν αποθήκες; Δεν υπάρχουν μικρές βιοτεχνίες, αυτές που δεν έχουν τίτλο; Αυτές θα μείνουν έξω από το νομοσχέδιο; Δεν θα μπορέσουν ποτέ να ενισχυθούν οικονομικά ώστε να αποκατασταθούν; Πρέπει να το δείτε αυτό. 
    Υπάρχουν φόροι που πληρώνει ένας ιδιοκτήτης σε μια οικοδομική άδεια που πηγαίνουν στην Τοπική Αυτοδιοίκηση και στο κράτος. Απαλλάξτε τους απ’ αυτούς τους φόρους. Έχετε ένα νομοσχέδιο με το οποίο μπορείτε να κάνετε αλλαγές. Τόσες τροπολογίες φέρατε. Προχωρήστε σε μια τροπολογία ακόμη. Αγνοήσατε, λοιπόν, πέρα από τις κατοικίες, όλες τις άλλες εγκαταστάσεις.
    Στο άρθρο 7 με την αλλαγή των εργοστασίων παραγωγής ζάχαρης σε παραγωγή βιοαιθανόλης παρατηρώ το εξής. Ήταν εννιά οι επενδυτές, μετά έγιναν δύο και τώρα είναι ένας. Συμβαίνουν δύο τινά. Ή στοχευμένα θα φτάνατε στον ένα και ήταν διακηρύξεις για εννιά, για μεγάλο ενδιαφέρον. Ή πραγματικά δεν υπάρχει ενδιαφέρον. Άρα, είναι ριψοκίνδυνη η στόχευση μετατροπής των εργοστασίων παραγωγής ζάχαρης σε παραγωγή βιοαιθανόλης. 
    Θα σας πω ότι ο Υπουργός Γεωργίας της Γαλλίας ο γνωστός κ. Μπαρνιέ –τον γνωρίζετε από την Ευρωπαϊκή Επιτροπή- ήδη έχει εκταμιεύσει 160.000.000 ευρώ για να ενισχύσει τα αποθέματα τροφίμων στις φτωχότερες χώρες. Πέντε νεκροί στην Αϊτή, δεκάδες οι τραυματίες. Προσπάθησαν να κλέψουν ρύζι. Σε παγκόσμιο επίπεδο η κατεύθυνση της οικολογικής ευαισθησίας που έχουν οι πολίτες εκμεταλλεύεται από το σύστημα το καπιταλιστικό και το φιλελεύθερο ώστε να μπορεί να μετατρέψει σε «εκδίκηση» κατά των φτωχότερων λαών παράγοντας βιοκαύσιμα αντί να παράγουν σιτηρά. Και εισηγείται στη Σύνοδο του Λουξεμβούργου, που θα γίνει σε λίγες μέρες, στους Υπουργούς Γεωργίας, τη στήριξη της αναδιάρθρωσης των καλλιεργειών και τις επιδοτήσεις και τις κρατικές επιχορηγήσεις σε νέα βάση.
    	Πιθανόν, να μην υπάρξει πλέον κρατική επιχορήγηση ή ευρωπαϊκή επιχορήγηση για τέτοιες κατευθύνσεις. Γιατί ήδη ο κόσμος άρχισε να αντιλαμβάνεται ότι εδώ παίζεται ένα σοβαρό παιχνίδι με την αλυσίδα των τροφίμων και με τη μαύρη αγορά των τροφίμων και πιθανόν να πάνε σε λάθος κατεύθυνση. Είναι πολύ σοβαρό και θα πρέπει να το δείτε. Γιατί πιθανόν να είναι απαγορευτικό, καλλιέργειες που σήμερα υπάρχουν να τις ξηλώσουμε, όπως είναι τα τεύτλα, όπως είναι τα καπνά, που η επιχορήγηση απ’ ό,τι μαθαίνουμε αντί για 50%, μετά το 2009 θα κατέβει στο 37%. Υπάρχει και το συλλαλητήριο μεθαύριο στην Αθήνα που η Κυβέρνηση με τους Υπουργούς, κατά τόπους, προσπαθεί να πείσει τους αγρότες που ανήκουν στο χώρο της Νέας Δημοκρατίας να μην έρθουν στην Αθήνα. 
    Αφήστε τους αγρότες να εκφραστούν. Αφήστε τους αγρότες να ζήσουν το όνειρό τους καλλιεργώντας τη γη και να στηριχθεί η ελληνική περιφέρεια. 
    Πώς βλέπετε τους εργαζόμενους; Είπατε προηγούμενα ότι θα προηγηθούν οι εργαζόμενοι στην Ξάνθη και στη Λάρισα. Φαίνεται μέσα από το νομοσχέδιο ότι μπορούν να μπουν μόνο σε περιφέρειες. Να σας πω, πώς αντιλαμβάνομαι εγώ τη νέα αυτοδιοίκηση τον «ΚΑΠΟΔΙΣΤΡΙΑ 2» που θέλετε να φέρετε σε λίγο. Οι δήμοι πλέον δεν θα ασχολούνται μόνο με τα τυπικά χαρτιά, αλλά θα είναι οι φορείς εκείνοι που θα παράγουν προϊόντα υψηλής ποιότητας. Θα είναι εκείνοι οι φορείς που θα κάνουν παρέμβαση στην τοπική οικονομία. Θα μπορούν ακόμη, όπως έγινε και στη Γερμανία να στηρίξουν μια  τοπική τράπεζα που δεν πηγαίνει καλά. Έτσι, λοιπόν, δώστε τη δυνατότητα, αυτοί οι άνθρωποι να πάνε και στην Αυτοδιοίκηση. Γιατί ξέρετε, όταν λέτε ότι ένας έχει να επιλέξει μεταξύ τριών περιφερειών που μπορεί να πάει, πιθανόν να είναι ένα ζευγάρι που δουλεύει μαζί. Θα στείλετε αλλού τον έναν, αλλού τον άλλο ή θα αναγκάσετε κάποιους να μετοικήσουν από το χώρο που είναι σήμερα για να μπορούν να συνεχίσουν τη δουλειά τους. Έχετε τα περιθώρια. Τόσα νομοσχέδια και δίνετε να μεταφερθούν από νομικά πρόσωπα ιδιωτικού δικαίου, σε δημοσίου δικαίου, όσοι θέλουν εκεί που είναι σε όλα τα νομικά πρόσωπα, Ο.Τ.Α., νομικά πρόσωπα δημοσίου δικαίου, στο στενότερο δημόσιο τομέα. Αυτό νομίζω ότι χρειάζεται μια αλλαγή. 
    Να σας πω ένα παράδειγμα για να καταλάβετε. Οι εργαζόμενοι στα διόδια έχουν στείλει ένα εξώδικο -και θα το καταθέσω στα Πρακτικά για να το δείτε- κατά του Ταμείου Εθνικής Οδοποιίας, λέγοντας ότι πενήντα άτομα, λίγο καιρό πριν δοθούν τα διόδια στον ιδιώτη, μεταφέρθηκαν σε Κεντρικές Υπηρεσίες του Ταμείου Εθνικής Οδοποιίας και είναι αυτοί που δεν είναι αναγκασμένοι να πάνε ή στον ιδιώτη ή σε κάποιους άλλους φορείς του δημοσίου, με κίνδυνο στον ιδιώτη να μην έχουν σίγουρη την εργασία και με κίνδυνο στον άλλο δημόσιο τομέα να συρρικνωθεί το εισόδημά τους, ενώ αυτοί που τους διάλεξαν πριν δυο, τρεις μήνες να πάνε στα γραφεία, παραμένουν εκεί, πήραν το μπόνους των 45.000, είναι ακόμη εκεί, πήραν αύξηση του μισθού 2% ως επιδότηση. Έτσι διαχωρίζονται οι εργαζόμενοι και σήμερα καταγγέλλουν την Κυβέρνηση, κάνουν εξώδικο κατά του Ταμείου Εθνικής Οδοποιίας. 
    (Στο σημείο αυτό, ο Βουλευτής κ. Ιωάννης Αμοιρίδης, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Έχω καταθέσει, κύριε Υπουργέ, δυο τροπολογίες. Η μια αφορά την Αυτοδιοίκηση ότι στα βαρέα και ανθυγιεινά θα πρέπει να μπουν και οι εργαζόμενοι σε χώρους υγειονομικής ταφής, οι εργαζόμενοι σε βιολογικούς καθαρισμούς και οι εργαζόμενοι σε χώρους φύλαξης ζώων. Αυτό θα πρέπει να το δείτε ίσως σ’ ένα επόμενο νομοσχέδιο αν δεν μπορείτε να το περάσετε τώρα. 
    Έχω καταθέσει ακόμη μια τροπολογία και τη συζητήσαμε. Η κ. Καλαντζάκου συμφώνησε και δεσμεύθηκε να δει τα σωματεία εργαζομένων σε δυο εργοστάσια της Πιερίας, της Κατερίνης, που έχουν κλείσει. Έχουν μεταφερθεί οι βιοτεχνίες αυτές στη Βουλγαρία και έχουν μείνει επτακόσιοι πενήντα εργαζόμενοι περίπου στους δρόμους. Έχουν γίνει δυο προγράμματα ολοκληρωμένης παρέμβασης από την Τοπική Αυτοδιοίκηση, τη Νομαρχιακή Αυτοδιοίκηση και τις ιδιωτικές επιχειρήσεις αλλά αυτά ήταν μόνο για είκοσι τέσσερις μήνες. Η δέσμευση είναι ότι θα ενταχθούν σε λίγο καιρό σε νέα ολοκληρωμένα προγράμματα, ώστε να μπορέσουν κάποιοι απ’ αυτούς να εξασφαλίσουν την καθημερινότητα, αλλά να εξασφαλίσουν και τη σύνταξή τους. 
    Και θα κλείσω, κύριε Πρόεδρε, όπως άρχισα. Αποδείχθηκε περίτρανα μέσα σε λίγες μέρες όταν όλος ο κόσμος σύσσωμος, ο νομικός κόσμος, ο ακαδημαϊκός κόσμος ακόμη και ο Υπουργός Δικαιοσύνης κράτησε αποστάσεις από την πειθαρχική δίωξη εναντίον του κ. Μπάγια. Βέβαια, αν υπήρχε μια προσφυγή στο Συμβούλιο Ανθρωπίνων Δικαιωμάτων στο Στρασβούργο θα την είχε κερδίσει ο κ. Μπάγιας αλλά νομίζω ότι είναι ένα μάθημα για όλους μας.
    Ευχαριστώ πολύ. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του Λαϊκού Ορθόδοξου Συναγερμού, ο κ. Άδωνις Γεωργιάδης. 
    Σας ευχαριστώ, κύριε Γεωργιάδη, που θα μιλήσετε από τη θέση σας. 
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ:  Ευχαριστώ κι εγώ, κύριε Πρόεδρε.
    Κατ’ αρχάς, έτσι με λίγο χιούμορ, για να μην παρεξηγηθώ, να πω στο συνάδελφο κ. Σιδηρόπουλο πως όταν αναφέρθηκε στον εθνάρχη κ. Κωνσταντίνο Καραμανλή, ίσως άθελά του αναγόρευσε τον νυν Πρωθυπουργό σε εθνάρχη. Βιάζεται λίγο. Ως γνωστόν, ο  Κωνσταντίνος Καραμανλής είναι αείμνηστος και έχει παύσει προ πολλού να είναι κύριος. 
    Έρχομαι λίγο στη συζήτηση του παρόντος …
    ΠΡΟΕΔΡΕΥΩΝ (Αναστάσιος Νεράντζης): Είναι δείγμα αποδόσεως περισσής τιμής, φαίνεται, λανθάνον.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Δεν ξέρω αν η αγάπη μεταξύ Νέας Δημοκρατίας και ΠΑ.ΣΟ.Κ. έχει φτάσει σ’ αυτό το σημείο, ώστε οι Βουλευτές του ΠΑ.ΣΟ.Κ. να προστρέχουν να αναγορεύσουν τον νυν Πρωθυπουργό σε Εθνάρχη. Είναι μια υπερβολή! 
    ΠΡΟΕΔΡΕΥΩΝ (Αναστάσιος Νεράντζης): Θεωρείτε ότι είναι θέμα αγάπης η γνώση της ιστορίας; Θα μείνετε χωρίς αντικείμενο τότε.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, εγώ δεν είμαι Βουλευτής του κάμπου για να μπω σ’ αυτή τη διαδικασία και την αντεκδίκηση που υπάρχει. Γίναμε όλοι μάρτυρες προηγουμένως, αν πηγαίνουν οι Βουλευτές, ή δεν πηγαίνουν στις εκλογικές τους περιφέρειες. Εγώ θεωρώ –επιτρέψετε μου να πω- ότι a priori ότι όλοι οι Βουλευτές πηγαίνουν στην εκλογική τους περιφέρεια και κάνουν τη δουλεία τους όσο μπορούν καλύτερα και υπό την έννοια αυτή οφείλω να καταθέσω ότι με ενόχλησε πολύ το σχόλιο του Υπουργού Αγροτικής Ανάπτυξης και Τροφίμων κ. Κοντού. Δεν μου αρέσει καθόλου αυτού του είδους ο πολιτικός διάλογος.
    Έρχομαι, λοιπόν, στο συγκεκριμένο και χαίρομαι που τουλάχιστον στην Αίθουσα είναι ο Υφυπουργός Οικονομίας και Οικονομικών κ. Λέγκας. Επειδή, κύριε Υφυπουργέ, δεν  μου αρέσει η μηδενιστική κριτική κι επειδή πολύ πρόσφατα έχω την επιχειρηματική δράση πριν από την εκλογή μου, θυμάμαι πολύ καλά ότι στις επιχειρήσεις ισχύει ένας κανόνας παγκοσμίως -ασχέτως αν κυβέρνηση είναι το ΠΑ.ΣΟ.Κ. ή η Νέα Δημοκρατία ή οποιοσδήποτε άλλος- ότι ο χρόνος είναι χρήμα. Δηλαδή, δεν φτάνει να λάβεις μια απόφαση που ενδεχομένως να είναι και σωστή, αλλά ο χρόνος που θα τη λάβεις και ο χρόνος που θα την εκτελέσεις είναι κρίσιμος παράγων για την επιτυχία ενός επιχειρηματικού σχεδίου. 
    Το γεγονός, λοιπόν, ότι λάβατε μια απόφαση, στην κριτική της οποίας θα έρθω αμέσως μετά, να μετατρέψετε τα δυο εργοστάσια ζαχάρεως -έπρεπε να κλείσουν λόγω αυτής της αποφάσεως μειώσεως της παραγωγής ζαχάρεως- σε εργοστάσια παραγωγής βιοκαυσίμων, το γεγονός ότι πήρατε αυτή την απόφαση και εν τω μεταξύ  τα εργοστάσια έκλεισαν και ακόμη δεν έχετε καταφέρει να τα θέσετε σε λειτουργία όπως αποφασίσατε -και κανείς στην πραγματικότητα δεν μπορεί να μας πει σήμερα, εκτός αν μπορείτε να δεσμευθείτε εσείς, πότε ακριβώς προβλέπεται να ξεκινήσουν την  παραγωγή βιοκαυσίμων- αυτό σημαίνει, κύριε Υφυπουργέ –και νομίζω ότι αυτή δεν είναι μια υπερβολική και στείρα κριτική, αλλά είναι πλήρως εναρμονισμένη με το επιχειρηματικό πνεύμα, με το πνεύμα του επιχειρείν- ότι αποτύχατε οικτρά. Εφ’ όσον αποφασίσατε να εφαρμόσετε ένα επιχειρηματικό πλάνο και να κλείσουν τα δυο εργοστάσια και να μετατραπούν σε εργοστάσια παραγωγής βιοκαυσίμων, ήσασταν υποχρεωμένοι -αν έχετε συναίσθηση ευθύνης διαχείρισης της περιουσίας του ελληνικού λαού- τη μία μέρα να κλείνουν ως εργοστάσια ζαχάρεως και άντε μετά από ένα μήνα, άντε μετά από δυο μήνες, άντε μετά από έξι μήνες να προχωρούν στη νέα τους παραγωγή.
    Σήμερα, είμαστε με τα εργοστάσια κλειστά  και δεν ξέρουμε πότε και αν θα λειτουργήσουν. Πρόκειται περί πολύ μεγάλης αποτυχίας. Επίσης, πρέπει να σας πω ότι προσωπικά έχω πολύ μεγάλη αμφιβολία για το αν η επιλογή της παραγωγής βιοκαυσίμων είναι η ορθή.  Και το λέω για τον εξής λόγο. Σήμερα μια πολύ μεγάλη και έγκριτη εφημερίδα έχει ως πρωτοσέλιδό της τίτλο: «Επανέρχεται το φάντασμα της πείνας». Λίγες ώρες μετά ήμουν στην Επιτροπή Οικονομικών Υποθέσεων, όπου ο Διοικητής της Τράπεζας Ελλάδος κ. Γκαργκάνας μας ενημέρωσε ότι η αύξηση της τιμής των τροφίμων, λόγω της παραγωγής βιοκαυσίμων, είναι πάρα πολύ μεγάλη, με αποτέλεσμα  να αρχίζουν να ξανασκέφτονται οι παράγοντες σε όλες τις οικονομίες του κόσμου, αν αυτή η επιλογή είναι πράγματι μια βιώσιμη επιλογή. Φοβούμαι ότι γι’  αυτά τα εργοστάσια  αργήσατε να βρείτε το στρατηγικό επενδυτή -και οφείλετε μια απάντηση στις καταγγελίες του κ.  Κοσκινά, του δικού σας στελέχους-  για να προεπιλεγεί ο δικός σας άνθρωπος. Εμένα, ξέρετε, κύριε Υφυπουργέ, αν κάποιος, ιδιαίτερα από το περιβάλλον μου, υπονοούσε ότι εγώ μπορεί να έκανα κάποιου είδους κλοπή –γιατί κλοπή είναι να στήνεις ένα διαγωνισμό- το πρώτο που θα έκανα, θα ήταν να δώσω εξήγηση γι’ αυτό. Περιμένω, λοιπόν, με πολύ μεγάλο ενδιαφέρον να ακούσω τι έχετε να πείτε στις καταγγελίες του δικού σας στελέχους κ. Κοσκινά ότι στην ουσία στήσατε ένα διαγωνισμό. Πρόκειται για πολύ σοβαρή  καταγγελία και δεν ξέρω γιατί την ανέχεστε, χωρίς να απαντάτε. Δεν χρειαζόταν ούτε ο συνάδελφός μου κ. Ροντούλης να σας το πει, έπρεπε από μόνος σας από την αρχή να μας πείτε ότι αυτά που είπε ο κ. Κοσκινάς δεν ισχύουν και μάλιστα δεν ισχύουν για έναν, δυο, τρεις λόγους. Νομίζω ότι αυτές είναι απαντήσεις που εκκρεμούν και είναι σοβαρές απαντήσεις.
	Φυσικά όλοι είμαστε υπέρ των αποφάσεων που λαμβάνετε για να μπορέσουν εν πάση περιπτώσει να επιβιώσουν στοιχειωδώς και αξιοπρεπώς οι άνθρωποι που σε μία προχωρημένη εργασιακά ηλικία βρίσκονται χωρίς δουλειά. Είναι και αυτό δείγμα αυτής της πολύ δύσκολης εποχής της παγκοσμιοποίησης. Συμφωνώ με το συνάδελφο κ. Τζαμτζή ο οποίος είπε ότι αν είσαι πενήντα ετών είναι αδύνατο να βρεις εργασία στην Ελλάδα. Αυτό είναι δείγμα μιας παραπαίουσας ελληνικής οικονομίας και πρέπει να σας προβληματίσει αυτή η εικόνα που ο δικός σας συνάδελφος ανέφερε και που, δυστυχώς, είναι αληθινή.
	Κλείνοντας –για να μην καταχρώμαι το χρόνο- θα ήθελα να κάνω ένα σχόλιο που δεν αντέχω να μην το κάνω προς τις δυνάμεις της Αριστεράς. Ξεκινάω από το Κομμουνιστικό Κόμμα Ελλάδος. Το Κομμουνιστικό Κόμμα Ελλάδος έχει ως σήμα του το σφυροδρέπανο, δηλαδή το σφυρί, οι εργάτες και το δρεπάνι, οι αγρότες. 
      Σήμερα σ’ ένα νομοσχέδιο που αφορά κατεξοχήν τον αγροτικό κόσμο, ενώ ως Βουλευτής Β΄ Αθηνών του ΛΑ.Ο.Σ. αισθάνομαι την ανάγκη να έλθω και να τοποθετηθώ, από το Κομμουνιστικό Κόμμα Ελλάδος δεν υπάρχει ούτε ένας ομιλητής, όπως βλέπω στον κατάλογο. Κακό δείγμα για την αγάπη και το ενδιαφέρον του Κ.Κ.Ε. για τους αγρότες. 
      Το ίδιο ισχύει και για το ΣΥ.ΡΙΖ.Α. Εκεί φαίνεται ο ερίτιμος Αρχηγός σας κ. Τσίπρας ο οποίος έχει πει αυτό το φοβερό και αμίμητο…
	ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Δεν είναι Αρχηγός…
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ενός κομματιού σας εν πάση περιπτώσει. Είπε και το αμίμητο ότι δεν πειράζει που έκλεισε το Χρηματιστήριο για τρεις μέρες, σε μία οικονομική «λογική» Σταχτοπούτας και Playmobil. Επί της ουσίας δεν βλέπω ενδιαφέρον και με χαρά είδα το συνάδελφο κ. Κοροβέση ο οποίος ζήτησε να μιλήσει και διασώζει, κατά κάποιον τρόπο, τη διασαλευθείσα τιμή του ΣΥ.ΡΙΖ.Α. Θα πέρναγε η σημερινή συζήτηση χωρίς να μιλήσει ο ΣΥ.ΡΙΖ.Α., το κόμμα που χθες ακούγαμε μία εκπρόσωπό του στο τηλεοπτικό κανάλι «MEGA» να λέει: «κάνουμε την πιο σκληρή αντιπολίτευση απ’ όλα τα κόμματα» και σήμερα θα απουσίαζε παντελώς από την κορυφαία συζήτηση για τους αγρότες. Αρχίζω, ειλικρινά να μην καταλαβαίνω ποιοι πράγματι ενδιαφέρονται για τους ασθενείς, ποιοι πράγματι ενδιαφέρονται για τους δοκιμαζόμενους και ποιοι όχι. 
	Κύριοι του Κ.Κ.Ε. και του ΣΥ.ΡΙΖ.Α., τα κόμματά σας είναι απόντα από τη συζήτηση για τους αγρότες. Αυτό πρέπει να σας προβληματίσει ιδιαίτερα, εκτός και αν θεωρείτε ότι δεν έχουν προβλήματα οι αγρότες και ότι τους τα έχει λύσει όλα η Κυβέρνηση της κακιάς Δεξιάς. Συγγνώμη, κύριε Υπουργέ, που σας είπα «Δεξιά», του μεσαίου χώρου ήθελα να αναφέρω. Μπερδεύτηκα από τις παλαιές καταβολές μου. Εννοούσα αυτού του κοινωνικού κέντρου, της φιλελεύθερης παρατάξεως, οτιδήποτε άλλο, κύριε Πρόεδρε, εκτός Δεξιάς. 
      Φαίνεται πως οι εκπρόσωποι της Αριστεράς, προφανώς, εννοούν ότι αυτή η Κυβέρνηση έχει λύσει όλα τα προβλήματα και άρα δεν εκρίθη η παρουσία τους χρήσιμη στο Κοινοβούλιο.
	Σας ευχαριστώ.
(Χειροκροτήματα από την πτέρυγα του Λαϊκού Ορθόδοξου Συναγερμού)
	ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εξαντλήθηκε ο κατάλογος των πρωτολογιών.
	Υπάρχουν δύο προτασσόμενες δευτερολογίες, εκείνη του κυρίου Παπαχρήστου και η άλλη του κ. Κοροβέση. Υπενθυμίζω ότι ο χρόνος διαρκείας εκάστης των δευτερολογιών είναι τέσσερα λεπτά, δηλαδή το μισό της πρωτολογίας.
	Ορίστε, κύριε Παπαχρήστο, έχετε το λόγο από τη θέση σας για τέσσερα λεπτά.
	ΕΥΑΓΓΕΛΟΣ ΠΑΠΑΧΡΗΣΤΟΣ: Ευχαριστώ, κύριε Πρόεδρε.
	Θα μιλήσω με αφορμή την τροπολογία για τους κλωστοϋφαντουργούς της Νάουσας. Κύριε Πρόεδρε, είναι τραγικό να κουβεντιάζουμε τέτοιες τροπολογίες σ’ ένα νομοσχέδιο για τις συνταξιοδοτικές ρυθμίσεις των αποχωρούντων από την υπηρεσία δικαστικών λειτουργών. Θα πρέπει κάποια στιγμή να μπει κάποια τάξη σ’ αυτό το Κοινοβούλιο.
	Εδώ βλέπουμε το ίδιο έργο. Όταν συζητούσαμε το 2006 για τους κλωστοϋφαντουργούς της Νάουσας, είχαμε πει ότι η προσέγγιση της Κυβέρνησης ήταν λειψή γιατί ούτε τα ζητήματα της ανασυγκρότησης των φθινουσών περιοχών λάμβανε υπ’ όψιν της, αλλά και μ’ αυτό το νόμο που είχε φέρει άφηνε ολόκληρες κατηγορίες απολυμένων απ’ έξω. 
      Είχα θέσει τότε και το ζήτημα των κλωστοϋφαντουργών της Πρέβεζας. Η Κυβέρνηση μας είχε πει ότι θα επανέλθει με άλλο νομοσχέδιο και επανήλθε με το νομοσχέδιο για το Ειδικό Ταμείο Κοινωνικής Αλληλεγγύης.
Στην ουσία ο νόμος άφηνε απέξω το Νομό Πρέβεζας και τους κλωστοϋφαντουργούς του Νομού Πρέβεζας και προϋπέθετε για την εφαρμογή του εννέα υπουργικές αποφάσεις και Προεδρικά Διατάγματα.
      Είχα πει τότε ότι αυτός ο νόμος κρατάει ομήρους τους κλωστοϋφαντουργούς της Πρέβεζας για τις εκλογές. Έχουν περάσει από τότε δεκατρείς ολόκληροι μήνες και αυτός ο νόμος δεν έχει εφαρμοστεί, αυτός ο νόμος ο οποίος αφήνει απέξω τους κλωστοϋφαντουργούς της Πρέβεζας. Τότε με είχε διαβεβαιώσει ο κ. Γιακουμάτος ότι πρόκειται να εφαρμοστεί. Δεκατρείς μήνες μετά ο νόμος βρίσκεται χωρίς την έκδοση καμμίας υπουργικής απόφασης και δεν περιλαμβάνει υποσχέσεις αντίστοιχες της τροπολογίας που υπάρχουν εδώ.
      Δυστυχώς, λείπει η κ. Καλαντζάκου, αλλά απέναντι σ’ αυτές τις δεσμεύσεις της Κυβέρνησης, απέναντι στους κλωστοϋφαντουργούς της Πρέβεζας, τι θα γίνει, κύριε Υπουργέ; Θα τοποθετηθείτε εσείς αντί για την κ. Καλαντζάκου; Πότε θα εφαρμοστεί αυτός ο νόμος; Περιμένετε να κρατήσετε όμηρους τους κλωστοϋφαντουργούς της Πρέβεζας μέχρι τις επόμενες εκλογές; Ζητάμε μία απάντηση.
      Θέλω να πω και στους συναδέλφους που είναι από τις άλλες περιοχές ότι για να εφαρμοστεί αυτή η τροπολογία, προβλέπει δύο κοινές υπουργικές αποφάσεις. Πολύ φοβούμαι ότι με τους ρυθμούς που πηγαίνει η Κυβέρνηση, θα περιμένετε μέχρι τις επόμενες εκλογές για να εφαρμοστεί αυτός ο νόμος. Πρέπει, επιτέλους, οι νόμοι που ψηφίζονται σ’ αυτό το Κοινοβούλιο να εφαρμόζονται. Πρέπει όλα αυτά τα ζητήματα να μην παραπέμπονται σε υπουργικές αποφάσεις και να μπαίνουν εδώ να τα ψηφίζει η Βουλή.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Παπαχρήστο.
      Το λόγο έχει ο γνωστός για τη λακωνικότητά του κ.  Περικλής Κοροβέσης, Βουλευτής του ΣΥ.ΡΙΖ.Α.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Κύριε Πρόεδρε, σας έχω πολύ μεγάλη συμπάθεια…
      ΠΡΟΕΔΡΕΥΩΝ (Αναστάσιος Νεράντζης): Αμοιβαία είναι αυτά. Αμοιβαία.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ:…και δεν ξέρω εάν μπορώ να σας προτείνω ένα «συμβόλαιο κοινοβουλευτικής συμβίωσης». Το δέχεστε;
      ΠΡΟΕΔΡΕΥΩΝ (Αναστάσιος Νεράντζης): Ελπίζω δεν θα βρούμε αντίπαλο την Εκκλησία.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Δεν μας πειράζει.
      Το πρόβλημα, κύριοι συνάδελφοι, κυρίες της Γραμματείας και αγαπητή κυρία Αμανατίδου –δεν υπάρχουν πολλές γυναίκες εδώ, αλλά εν πάση περιπτώσει απευθύνομαι και στις κυρίες από τη Γραμματεία για να με ακούει και εμένα κάποια γυναίκα, έχω πρόβλημα…
      ΠΡΟΕΔΡΕΥΩΝ (Αναστάσιος Νεράντζης): Σε όλες τις γυναίκες του κόσμου.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Ναι.
      Το πρόβλημα είναι στην ουσία ότι δεν υπάρχει αγροτική πολιτική στην Ελλάδα. Μπαίνουμε σε μία περίοδο που ο ίδιος ο Ο.Η.Ε. λέει ότι τρία δισεκατομμύρια άνθρωποι κινδυνεύουν από την πείνα, γιατί αυτή η κοινωνία της κατανάλωσης αντί να φυτέψει στάρι και καλαμπόκι, φυτεύει βιοκαύσιμα, γιατί δεν έχουμε αυτοκίνητο. Είναι παράλογο αυτό. Όταν υπάρχει ηλιακή ενέργεια και όταν υπάρχουν μελέτες από γερμανικά και γαλλικά πανεπιστήμια, ντενεκεδάκια να έβαζαν στη Σαχάρα, θα έφτανε το ρεύμα για την Ευρώπη. Άρα, λοιπόν, δεν κυριαρχεί η λογική. Κυριαρχεί το παράλογο του κέρδους. Ήδη υπάρχουν εγγυημένα ομόλογα για τα τρόφιμα που πωλούνται στο Σικάγο αυτή τη στιγμή. Απάνω στην πείνα, κερδίζουν. 
      Εμείς δεν είμαστε χώρα να έχουμε μία διεθνή στρατηγική πολιτική. Είμαστε μία χώρα που πρέπει να έχουμε μία άμυνα. Γιατί να μην έχουμε σιτάρι; Γιατί όλα τα προϊόντα που μπορεί να παράγει η ελληνική γη να μην τα έχουμε ως δική μας τροφή και όχι ως εισαγωγή;
      Όπου και να έχω ταξιδέψει στην Ελλάδα, εντάξει, με πληγώνει βέβαια, για το χέρσο της. Χωράφια ακαλλιέργητα, αμπέλια ακαλλιέργητα, παντού ακαλλιέργητα. Και βάλαμε ένα πρόγραμμα ανάπτυξης να γίνουμε τουρίστες στον τόπο μας και υπηρέτες τουριστών. Αυτό δεν είναι ανάπτυξη.
      Λοιπόν, θα πρέπει κάποτε με σύμφωνη γνώμη όλης της Βουλής να καλλιεργήσουμε τη γη, να βάλουμε – και ακούστε, κύριε Γεωργιάδη, εσείς που ενδιαφέρεστε για τα εθνικά θέματα – ότι όποιος δεν καλλιεργεί τη γη συνεργάζεται με τον αμερικάνο ιμπεριαλιστή.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Άρα, η μόνη απάντηση εναντίον του αμερικάνικου ιμπεριαλισμού, να μην υπάρχει ακαλλιέργητη σπιθαμή ελληνικής γης. Αλλά αυτό θέλει κάποια ενθάρρυνση από το κράτος. Θέλει μια επιδότηση. Γιατί δεν ξέρουν να καλλιεργήσουν. Τους λέτε μπαμπάκια και βάζουν μπαμπάκια. Μετά δεν είναι τα μπαμπάκια.
      Ή υπάρχει λόγου χάριν και κάτι πολύ τολμηρό. Γιατί όχι κλωστική κάνναβις; Θα το πω δυο-τρεις φορές, να μην παρεξηγηθώ. Κλωστική κάνναβις, κλωστική κάνναβις, κλωστική κάνναβις, που δεν έχει καμμία σχέση με την ινδική κάνναβη! Είναι ένα παράσιτο, το οποίο δίνει ρούχα υψηλής ποιότητας. Γιατί όχι; Και αυτοί που είχαν κάνει τα «Cannabis Shop», που ήταν κλωστική κάνναβις – κλωστική κάνναβις, κλωστική κάνναβις, κλωστική κάνναβις, για να μην γίνουν παρεξηγήσεις – τους πήγαν στα δικαστήρια!
      Και αυτό, στη δεκαετία του ’30…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Α, έφαγα το χρόνο μου.
      ΠΡΟΕΔΡΕΥΩΝ (Αναστάσιος Νεράντζης): Ό,τι τρώει κανείς καλό είναι.
      ΠΕΡΙΚΛΗΣ-ΗΛΙΑΣ ΚΟΡΟΒΕΣΗΣ: Τι γινόταν στη δεκαετία του ’30, θα το πω την επόμενη φορά, για σας κρατήσω σε σασπένς.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Συμφωνούμε, κύριε συνάδελφε, και είχαμε κι οι δύο πατέρα Δεξιό!
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Κύριε Γεωργιάδη, προηγουμένως είχατε επισημάνει ότι το ΠΑ.ΣΟ.Κ. με τη Νέα Δημοκρατία συμφωνεί. Τώρα αυτό το έκρυθμο χειροκρότημά σας δεν φοβόσαστε μήπως θεωρηθεί ότι στηρίζει το κόμμα στο οποίο ανήκει ο κ. Κοροβέσης;
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, λέω ότι κάποτε είχαμε κι οι δύο πατέρα Δεξιό…
      ΠΡΟΕΔΡΕΥΩΝ (Αναστάσιος Νεράντζης): Λοιπόν, το λόγο έχει τώρα ο κύριος Υπουργός.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κυρίες και κύριοι συνάδελφοι, ολοκληρώνουμε σήμερα τη συζήτηση του νομοσχεδίου με τίτλο «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις».
      Από τη μέχρι τώρα συζήτηση προέκυψαν σε ορισμένα σημεία διαφωνίες, σε άλλα συμφωνίες. Και εδώ θέλω να πω ότι οι διαφωνίες σχετικά με τον τρόπο που θα φτάσουμε στο επιθυμητό αποτέλεσμα είναι φυσιολογικές, αν και θα μπορούσαν να είναι σαφώς λιγότερες, στο βαθμό που κάποιοι αφίσταντο της τακτικής των εντυπώσεων, αλλά και του επίπλαστου ενδιαφέροντος που εμφανίστηκε κυρίως στην τελευταία συνεδρίαση.
      Αντίθετα, εμείς πιστεύουμε στο γόνιμο κοινοβουλευτικό διάλογο. Ήδη αποδεχθήκαμε αρκετές από αυτές τις παρατηρήσεις και προτάσεις νομοτεχνικής βελτίωσης που ακούστηκαν από συναδέλφους όλων των πτερύγων.
      Τα παραπάνω επιβεβαιώνονται και από όσα ακούστηκαν για το Ειδικό Ταμείο Αντιμετώπισης Εκτάκτων Αναγκών. Θα θυμίσω ότι το Ταμείο αυτό συγκροτήθηκε στο πλαίσιο μιας δέσμης μέτρων για την υποστήριξη των συμπολιτών μας που πλήττονται από φυσικές καταστροφές και αποτελεί την απόδειξη ότι εμείς δεν υιοθετούμε λύσεις-πυροτεχνήματα, αλλά προκρίνουμε στρατηγικές και πολιτικές μόνιμου χαρακτήρα.
      Παρά ταύτα και αυτό το μέτρο η Αντιπολίτευση όχι μόνο δεν το αναγνωρίζει, αλλά το επικρίνει. Επιτέλους, θα πρέπει κάποτε να σταματήσουμε να θυσιάζουμε τα πάντα στο βωμό της όποιας μικροκομματικής σκοπιμότητας. Με τη συζητούμενη ρύθμιση απλά και μόνο διευρύνονται οι δυνατότητες επιχορήγησης που προβλέπονται σχετικά με το Ειδικό Ταμείο Αντιμετώπισης Εκτάκτων Αναγκών και δεν βρίσκω πού είναι το επιλήψιμο.
      Ειδικότερα, προβλέπεται η δυνατότητα έργων αποκατάστασης ή επισκευής κατοικιών ακόμη και με την απλή απόδειξη της χρήσης τους, με βεβαίωση της αρμόδιας δημοτικής αρχής, εφόσον βεβαίως δεν είναι διαθέσιμοι οι τίτλοι ιδιοκτησίας. Και εδώ εξηγήσαμε, πώς άραγε θα πάει κάποιος να κάνει μια επέμβαση, να επενδύσει σ’ ένα οίκημα, το οποίο δεν είναι δικό του;
      Παράλληλα, παρέχεται η ευελιξία προς τους δωρητές του Ταμείου να διαθέτουν τα ποσά της δωρεάς τους απευθείας στους πληγέντες για την εκτέλεση συγκεκριμένων έργων αποκατάστασης.
      Κατά την κατάθεση αυτού του νομοσχεδίου δεν έκρινα ότι θα υπήρχε κάποιος ιδιαίτερος λόγος να επιχειρηματολογήσω σχετικά με την ορθότητα της διάταξης. Παρά ταύτα, με υποχρεώνουν σ’ αυτό όσα ακούστηκαν από κάποιους που τον Αύγουστο εμφανιζόντουσαν ως τιμητές των πάντων, «προστάτες-άγγελοι» των πυρόπληκτων, των πυροπαθών, οι οποίοι όμως ένα χρόνο μετά ξεπέρασαν όλα αυτά τα συναισθήματα με πολύ εύκολο τρόπο και εμφανίζονται τώρα με ένα άλλο προσωπείο, επιτρέψτε μου να πω, στυγνού γραφειοκράτη, όταν για κάποια στιγμή αυτές τις διαδικασίες οι οποίες είναι διαδικασίες απλοποίησης, κάποιοι θεώρησαν ότι ενέχουν τον κίνδυνο να αφήσουν παράθυρα για την οποιαδήποτε καταστρατήγησή τους. 
      Και επειδή γι’ αυτό που μας κατηγορήσατε, επιτέλους, κάποτε θα πρέπει να αποφασίσετε, θα ήθελα να ρωτήσω αν θέλετε περισσότερους ή λιγότερους τύπους, περισσότερη ή λιγότερη γραφειοκρατία. Και αν πάλι αναφέρεστε στην προστασία του δημοσίου χρήματος, πιστέψτε με ότι το δημόσιο χρήμα δεν κινδυνεύει από την προτεινόμενη απλοποίηση. Το δημόσιο χρήμα κινδυνεύει ενδεχομένως από τις οποιεσδήποτε πεπαλαιωμένες αντιλήψεις, αλλά και από τις οποιεσδήποτε προβληματικές νοοτροπίες.
      Εμείς αφήνουμε αυτές τις νοοτροπίες σε εκείνους που τις υπηρετούν και αποφασίζουμε να αναβαθμίσουμε το Ειδικό Ταμείο Αντιμετώπισης Εκτάκτων Αναγκών, αλλά και να απλοποιήσουμε τις διαδικασίες, παρέχοντάς του τη δυνατότητα να επιχορηγεί φορείς και φυσικά νομικά πρόσωπα τα οποία δραστηριοποιούνται στον τομέα αποκατάστασης των πληγέντων από τις φυσικές καταστροφές. Για τον ίδιο λόγο, επιθυμούμε να βοηθήσουμε εκείνους που απώλεσαν τίτλους ιδιοκτησίας και που αδυνατούσαν να αποδείξουν μέχρι τώρα τα δικαιώματά τους και το πετυχαίνουμε, βεβαίως, αυτό με τη συνδρομή των δημοτικών αρχών, της Τοπικής Αυτοδιοίκησης, η οποία έχει τους μηχανισμούς για να τα αποδείξει. Και βεβαίως, αν δεν το αποδεικνύει σωστά, εδώ είμαστε να το βρούμε. 
      Να έλθω τώρα στην πλέον πολυσυζητημένη τροπολογία για το εργοστάσιο βιοαιθανόλης σε Λάρισα και Ξάνθη. Ακούστηκαν, κυρίες και κύριοι συνάδελφοι, αρκετά και κυρίως από τους συναδέλφους της Αξιωματικής Αντιπολίτευσης και στην επιτροπή και εδώ στην Ολομέλεια. Δεν ακούσαμε, όμως, συγκεκριμένες θέσεις, δεν ακούσαμε επιχειρήματα, δεν ακούσαμε προτάσεις.
      Κάλεσα πολλές φορές ευθαρσώς ιδίως τους Βουλευτές της Αξιωματικής Αντιπολίτευσης να παρουσιάσουν τις θέσεις του κόμματός τους για τη βιοαιθανόλη. Και το έκανα αυτό, διότι στην περιφέρεια, στα χωριά μας οι αγρότες περιμένουν να ακούσουν μια υπεύθυνη θέση τουλάχιστον από ένα κόμμα που κυβέρνησε είκοσι χρόνια και υποτίθεται ότι θέλει να κυβερνήσει και στο μέλλον. Δυστυχώς, αγρόν αγοράζετε!
      Θυμίζω ότι ο Πρόεδρος του κόμματός σας, κύριοι του ΠΑ.ΣΟ.Κ., είχε πει από το φθινόπωρο του 2006 ότι θα παρουσιάσει τις θέσεις του ΠΑ.ΣΟ.Κ. για αυτό το σοβαρό θέμα. Είκοσι ολόκληροι μήνες πέρασαν και ακόμη δεν έχετε καταλήξει σε μια ενιαία θέση. Οφείλω πάντως να επισημάνω ότι ο μόνος ο οποίος πήγε να προσεγγίσει το συγκεκριμένο θέμα ήταν ο κ. Πάγκαλος. Έκανε μία απόπειρα να πάρει θέση, αλλά από εκεί και πέρα τίποτα, είτε ακόμη χειρότερα, δεν θέλετε να μας παρουσιάσετε μία συγκεκριμένη θέση για αυτό το θέμα. 
      Η βιοαιθανόλη είναι πάντως μία περίπτωση που αποδεικνύεται ότι οι κυβερνήσεις του χθες λειτούργησαν ως επιμηθείς. Άφηναν το χρόνο να κυλά και παρακολούθησαν με απάθεια τις εξελίξεις. Εγώ να δεχθώ τον προβληματισμό σας, πλην όμως δεν έχετε απάντηση σ’ αυτόν τον προβληματισμό, κύριοι της Αξιωματικής Αντιπολίτευσης και εδώ είναι το πρόβλημα.
      Η Κυβέρνηση της Νέας Δημοκρατίας έχει εκ διαμέτρου αντίθετη λογική. Γι’ αυτό, κινηθήκαμε αποφασιστικά. Ενδεχομένως, κάποιοι να μας κατηγορήσουν ότι κάναμε λάθος. Λάθη μπορούν να γίνονται όταν παίρνεις το ρίσκο να κάνεις επιχειρηματικές κινήσεις. Κινηθήκαμε αποφασιστικά μόλις διαφάνηκαν οι αρνητικές εξελίξεις για την Κ.Ο.Α. ζάχαρης στην Ευρωπαϊκή Ένωση. Υπενθυμίζω ότι η ελληνική Κυβέρνηση όχι μόνο διαφώνησε, αλλά πάλεψε μέχρι τέλους για να μην περάσει αυτή η απόφαση.
      Θυμίζω επίσης, για να μη δημιουργούνται εντυπώσεις, ότι με το νέο καθεστώς ζάχαρης στην Ευρωπαϊκή Ένωση, η τιμή αναφοράς της ζάχαρης μειώνεται ως το 2010 κατά 36% και η τιμή των τεύτλων κατά 40%. Συνεπώς, για να διασφαλιστεί η κερδοφορία της Ελληνικής Βιομηχανίας Ζάχαρης, για να διασφαλιστεί η τευτλοκαλλιέργεια, για να διασφαλιστεί η συνέχιση της λειτουργίας εργοστασίων σε εθνικά ευαίσθητες περιοχές, για να διασφαλιστούν δεκάδες θέσεις εργασίας, για να διασφαλιστεί ότι οι αγρότες έχουν ακόμα μία επιλογή, ακόμα μία διέξοδο για τις καλλιέργειές τους, για να διασφαλιστεί η προστασία του περιβάλλοντος, έπρεπε να κινηθούμε με τόλμη, με αποφασιστικότητα, προχωρώντας σε μία επένδυση με όρους μέλλοντος, επιτρέψτε μας κατά τη δική μας άποψη. Και αυτό κάνουμε.
      Μάλιστα, όπως με ενημερώνουν από την Ελληνική Βιομηχανία Ζάχαρης, τα δύο εργοστάσια μπορούν να εξελιχθούν προοπτικά σε εργοστάσια βιοαιθανόλης δεύτερης γενιάς. Δηλαδή, εκτός από δημητριακά και τεύτλα, θα μπορούν να επεξεργαστούν και κυτταρινούχες πρώτες ύλες, όπως τα υπολείμματα της γεωργικής δραστηριότητας. Απαραίτητη προϋπόθεση, βέβαια, γι’ αυτό είναι η καινούργια αυτή τεχνολογία αιχμής σε παγκόσμιο επίπεδο να μπορεί να εφαρμοστεί σε βιομηχανική κλίμακα.
      Επίσης, δεν πρέπει να παραβλέψουμε αυτό το οποίο συμβαίνει έξω από τη χώρα μας. Πρέπει να δούμε, δηλαδή, ότι δεκατρείς χώρες της Ευρωπαϊκής Ένωσης προχώρησαν, αλλά και προχωρούν στην αναστολή λειτουργίας των ζαχαρουργείων τους και στην απόσυρση της ποσόστωσης της ζάχαρης. Ενδεικτικά αναφέρω ότι η Ιταλία έκλεισε δεκαπέντε ή δεκαέξι από τα δεκαεννιά ζαχαρουργεία που είχε συνολικά. 
      Από όλα αυτά γίνεται εύκολα αντιληπτό ότι η Κυβέρνηση έχει φιλόδοξο, ρεαλιστικό και συγκεκριμένο σχέδιο. Δυστυχώς, όμως, είναι η μόνη που έχει σχέδιο και μάλιστα κόντρα στην παραπληροφόρηση, στην υπερβολή, στην ανευθυνότητα, στον άκρατο λαϊκισμό, που τελικά καταλήγει σε βάρος των εργαζομένων. 
      Επειδή γίνεται μεγάλη συζήτηση για τους εργαζομένους, θέλω να τονίσω ότι τα ερωτήματα του τύπου «εάν θα μεταταχθούν εξήντα ή ογδόντα ή περισσότεροι» επιτρέψτε μου να πω ότι δεν απαντώνται στη λογική της πλειοδοσίας. Θα πρέπει να γίνει σαφές ότι η μεταφορά των πλεοναζόντων εργαζομένων δεν είναι όχημα για τη μείωση της όποιας εργασιακής ανασφάλειας, αλλά είναι ένα όχημα για τη μείωση του εργασιακού κόστους. Γιατί είναι αληθές ότι αυτό το κόστος, σύμφωνα με τις μελέτες που έχουν γίνει, είναι αρκετά υψηλό σε σχέση με αντίστοιχα άλλα εργοστάσια. Αναφέρω μόνο ότι ο ευρωπαϊκός μέσος όρος είναι χίλιοι ογδόντα πέντε τόνοι ανά μόνιμο εργαζόμενο και στην Ελληνική Βιομηχανία Ζάχαρης ο μέσος όρος είναι διακόσιοι είκοσι επτά τόνοι ανά εργαζόμενο. 
      Τέλος πάντων, θα πρέπει να πούμε ότι οι τιμητικές μεταφορές δεν είναι κατ’ ανάγκη και μεταθέσεις. Δεν γίνονται ούτε από επιτροπές ούτε από συμβούλια, αλλά γίνονται στη βάση και στη λογική κάποιων κριτηρίων. Όσοι, όμως, άκριτα πλειοδοτούν και ζητούν την αύξηση του αριθμού των μεταφερομένων, θα πρέπει στοιχειωδώς να απαντήσουν σε κάποια ερωτήματα. Ποιος, αλήθεια, θέλει περισσότερο να αυξηθεί ο αριθμός των εργαζομένων που θα μεταφερθούν από τη Βιομηχανία Ζάχαρης σε άλλες υπηρεσίες; Ποιος, αλήθεια, ενδιαφέρεται περισσότερο να ελαφρυνθεί το εργασιακό κόστος; Ας απαντήσουμε σε αυτό το ερώτημα, για να δούμε τελικά μήπως αυτή η πλειοδοσία «γιατί εξήντα, όχι ογδόντα, όχι εκατό, άντε διακόσιοι, πεντακόσιοι» δεν οδηγεί πουθενά. Αυτό θα πρέπει να μας προβληματίσει.
      Θα ήθελα να πω και κάτι άλλο τελευταίο. Εάν τελικά φύγουν όλοι οι εργαζόμενοι από το σύστημα της ζάχαρης, ποιοι θα είναι αυτοί οι οποίοι θα λειτουργήσουν αυτά τα εργοστάσια; Πώς θα λειτουργήσουν τα εργοστάσια; Εκτός εάν στο πίσω μέρος του μυαλού μας έχουμε κάτι άλλο, να κλείσουν αυτά τα εργοστάσια. Εμείς αυτήν τη λογική, κυρίες και κύριοι συνάδελφοι, δεν την έχουμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ., κ. Χρήστος Παπουτσής.
      Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Επειδή ολοκληρώνεται η συζήτηση αυτής της ενότητας και κατά τη διάρκεια αυτής της ενότητας υπήρξε επεισόδιο με το συνάδελφο κ. Τζαμτζή, ο οποίος συνειδητά επιχείρησε να παραποιήσει τα λεγόμενα του εισηγητού μας, του κ. Στάθη Κουτμερίδη, θέλω ευθύς εξαρχής, πρώτα απ’ όλα, να διαμαρτυρηθώ για το γεγονός ότι δεν δώσατε, κύριε Πρόεδρε, το λόγο στο συνάδελφο κ. Κουτμερίδη επί προσωπικού, διότι επρόκειτο περί διαστρέβλωσης των απόψεών του από τον κ. Τζαμτζή, και, δεύτερον, θέλω να επανορθώσω την αλήθεια των λεγομένων μας.
      Όσον αφορά τα Κλωστήρια Νάουσας, η δική μας θέση είναι κρυστάλλινη, καθαρή και συγκεκριμένη. Στην προηγούμενη φάση, όταν συζητείτο αυτό το θέμα τον προηγούμενο Αύγουστο, το ΠΑ.ΣΟ.Κ. παρουσίασε ένα ολοκληρωμένο πρόγραμμα για την αναδιοργάνωση της κλωστοϋφαντουργίας και ιδιαίτερα των περιοχών που βρίσκονταν σε βιομηχανική παρακμή, μεταξύ των οποίων και η Νάουσα. 
      Προς αυτήν την κατεύθυνση, λοιπόν, θεωρήσαμε τότε ότι η ρύθμιση της Κυβέρνησης ήταν μία ρύθμιση, η οποία δεν θα έδινε λύση, μία ρύθμιση που αδικούσε ένα μέρος των εργαζομένων, πράγμα το οποίο αποδεικνύεται τώρα, οκτώ μήνες μετά. Και τώρα έρχεται η Κυβέρνηση, με νέα τροποποίηση, να διορθώσει αυτό το οποίο έκανε τότε, αδικώντας τους εργαζομένους.
      Και γι’ αυτό σήμερα, εμείς υποστηρίζουμε αυτήν τη διόρθωση, παρά το γεγονός ότι θεωρούμε ότι και πάλι δεν ολοκληρώνεται η ρύθμιση και αφήνετε και πάλι ανθρώπους, όπως επεσήμανε και ο κ. Σιδηρόπουλος, οι οποίοι πράγματι θα είναι αδικημένοι και θα επανέλθετε αργότερα εν δικαίω σκεπτόμενοι, για να αποκαταστήσετε την αδικία, η οποία αυτήν τη στιγμή συντελείται. 
      Δεύτερον, όσον αφορά αυτά στα οποία αναφέρθηκε προηγουμένως ο Υφυπουργός κ. Λέγκας και ιδιαίτερα για το θέμα του ταμείου και της διαχείρισης του δημοσίου χρήματος και κυρίως τις αναφορές τις οποίες έκανε για το από ποιους κινδυνεύει το δημόσιο χρήμα κ.λπ., αναφερόμενος μάλιστα και σε υπαινιγμούς για το παρελθόν, θέλω να είμαι απολύτως σαφής. 
      Η Βουλή των Ελλήνων είναι εδώ ακριβώς για να διασφαλίσει το δημόσιο χρήμα. Όλοι μας είμαστε στρατευμένοι στην προσπάθεια για τη διαφάνεια και την ορθολογική διαχείριση του προϋπολογισμού και των δημοσίων δαπανών, του χρήματος το οποίο προέρχεται από τις εισφορές των Ελλήνων πολιτών. Η πολιτεία, όμως, της Νέας Δημοκρατίας, δεν δίνει το δικαίωμα στον κύριο Υφυπουργό, προκειμένου να επιμένει σε αυτού του είδους την επιχειρηματολογία. Δεδομένου, ότι την τετραετία αυτής της διακυβέρνησης, υπάρχει πλήθος παρανομιών, πλήθος σκανδάλων από γνωστά στελέχη της Νέας Δημοκρατίας, τα οποία αυτήν τη στιγμή βρίσκονται, είτε ενώπιον της ελληνικής δικαιοσύνης, μετά από τις αποκαλύψεις του Τύπου, είτε ακόμη ο Τύπος βρίσκεται στη διερεύνηση διαφόρων θεμάτων και αναφέρομαι στα Μέσα Μαζικής Ενημέρωσης. 
      Όμως, επί τη ευκαιρία που ο κύριος Υφυπουργός σήμερα εκπροσωπεί εδώ την πολιτική ηγεσία του Υπουργείου, θα ήθελα να θέσω ένα ερώτημα που αφορά τον τρόπο με τον οποίο η Κυβέρνηση διαχειρίζεται την υπόθεση «διαφάνεια και δημόσιο χρήμα». Αληθεύουν, κύριε Υφυπουργέ; Είσαστε σε θέση να διαψεύσετε, κύριε Υφυπουργέ, εκ μέρους της πολιτικής ηγεσίας του Υπουργείου Οικονομικών, τις πληροφορίες, οι οποίες κυκλοφορούν αυτήν τη στιγμή στα Μέσα Μαζικής Ενημέρωση και στα δημοσιογραφικά γραφεία, ότι ετοιμάζετε την εκπαραθύρωση του κ. Ζορμπά από την αρμόδια υπηρεσία για τη δίωξη του παράνομου χρήματος, του μαύρου χρήματος και του πολιτικού χρήματος; Αληθεύει ότι όλα αυτά γίνονται ακριβώς επειδή διεφάνησαν και απεκαλύφθησαν οι εμπλοκές συγκεκριμένων στελεχών της Νέας Δημοκρατίας ή φίλιων προσώπων προς τον Υπουργό σας και σε άλλους κυβερνητικούς παράγοντες, οι οποίοι διαχειρίστηκαν πολλά ποσά, ιδιαίτερα στη μεγάλη υπόθεση του σκανδάλου των ομολόγων; Παρακαλώ μια διάψευση. Θα ήμασταν ευτυχείς να ακούσουμε τη διάψευση. 
      Τρίτο θέμα. Αναφέρθηκε ο κύριος Υπουργός, ακολουθώντας πιστά, θα έλεγα, τον τρόπο  με τον οποίο υπέδειξε την υποστήριξη του κυβερνητικού έργου ο Υπουργός Αγροτικής Ανάπτυξης κ. Κοντός και ο αγαπητός συνάδελφος εκ Λαρίσης κ. Αγοραστός στην πρωτολογία του, αναφερόμενος στις δηλώσεις του κ. Παπανδρέου, κατά την επίσκεψή του στο εργοστάσιο ζάχαρης, προσπαθώντας με αυτόν τον τρόπο να αμφισβητήσουν την αξιοπιστία του κ. Παπανδρέου, αλλά ταυτόχρονα να αμφισβητήσουν την εγκυρότητα των θέσεων του ΠΑ.ΣΟ.Κ.. Αυτό βέβαια είναι ένα σύνηθες φαινόμενο για την παράταξη της Νέας Δημοκρατίας, ιδιαίτερα για θέματα που αφορούν την Ευρωπαϊκή Ένωση. 
      Η Νέα Δημοκρατία, κύριε Πρόεδρε,  ένα κόμμα το οποίο εδώ και χρόνια υποστηρίζει ότι είναι ένα κόμμα καθαρού ευρωπαϊκού προσανατολισμού, που είναι μέσα στις ευρωπαϊκές εξελίξεις και παρακολουθεί τις ευρωπαϊκές εξελίξεις, δεν χάνει ευκαιρία να αποδεικνύει ακριβώς το αντίθετο. 
      Βιοαιθανόλη. Τι είναι η βιοαιθανόλη; Αποτελεί ναι ή όχι, μια από τις πηγές ενεργειακού εφοδιασμού που αναζητάει η Ευρωπαϊκή Ένωση στο ενεργειακό ισοζύγιο της Ευρώπης, μέσα στα πλαίσια των Ανανεώσιμων Πηγών Ενέργειας; Είναι ή δεν είναι μια πρόταση από τη δέσμη των προτάσεων, που μάλιστα είχα την ευκαιρία και την τιμή τότε εγώ να εισηγηθώ, ως αρμόδιος Επίτροπος Ενέργειας, στην Ευρωπαϊκή Ένωση την εποχή εκείνη. 
      Σήμερα, όμως, δέκα χρόνια μετά, η βιοαιθανόλη, παρά το γεγονός ότι έχουν θεσπιστεί ποσοστά για τη συμμετοχή στο ενεργειακό ισοζύγιο στο 10%, είναι υπό αμφισβήτηση. Μάλιστα, μόλις πρόσφατα ο αρμόδιος Επίτροπος δημοσίως εξέφρασε τις επιφυλάξεις του, μήπως πρέπει να μειωθούν τα ποσοστά, για τη χρήση της βιοαιθανόλης, για ποιο λόγο; Διότι ακριβώς επειδή μπήκαμε σε μια ατέρμονη  συζήτηση στην οποία αναφέρθηκα και στην πρωτολογία μου, σχετικά με την πολιτική μας προς τις χώρες του τρίτου κόσμου, τις υπό ανάπτυξη χώρες, εκεί που πρέπει να αντιμετωπίσουμε τη φτώχεια και την πείνα. Ακριβώς επειδή η Ευρώπη από τη μια πλευρά έπρεπε να ενισχύσει τις προσπάθειες ενάντια στην πείνα των φτωχών ανθρώπων σε όλο τον πλανήτη και ιδιαίτερα στις χώρες της Αφρικής και από την άλλη πλευρά να ενισχύσει την παραγωγή των βιοκαυσίμων, πού κατέληξαν; Διαπιστώνουν με μεγάλη έκπληξη ότι υπάρχει τρομαχτική αύξηση της τιμής των τροφίμων και όχι μόνο αυτό, αλλά αναπτύσσεται μια μεγάλη κερδοσκοπία στην αλυσίδα των τροφίμων. 
      Για αυτόν ακριβώς το λόγο είμαστε επιφυλακτικοί. Όχι γιατί είμαστε ενάντια στη βιοαιθανόλη, ενάντια στις ανανεώσιμες πηγές ενέργειας. Αντίθετα, εμάς, το ΠΑ.ΣΟ.Κ., το Γιώργο Παπανδρέου, εκείνο που μας ενδιαφέρει είναι το ενεργειακό ισοζύγιο της χώρας, ένα ενεργειακό ισοζύγιο το οποίο πρέπει με κάθε τρόπο και σε κάθε περίπτωση να συμβάλλει στη διαφοροποίηση των πηγών εφοδιασμού και ταυτόχρονα στην προστασία του περιβάλλοντος.
      Τέλος, θα ήθελα να αναφερθώ στην κοινή οργάνωση της αγοράς της ζάχαρης. Αναφέρθηκε και ο κ. Κοντός και ξανά ο κ. Λέγκας προηγουμένως ότι η Κυβέρνηση έδωσε μάχες για την αγορά της ζάχαρης και για τις ρυθμίσεις που στα πλαίσια αυτά προχωρήσουν για την οργάνωση της βιομηχανίας της ζάχαρης. Η αλήθεια είναι ότι η Κυβέρνηση με αστοχίες, με λαθεμένους τρόπους, με έλλειψη στρατηγικής διαπραγμάτευσης στην Ευρωπαϊκή Ένωση αποδέχθηκε παθητικά ένα καταστροφικό αποτέλεσμα για την οργάνωση της αγοράς της ζάχαρης. 
      Είπε ο κ. Λέγκας ότι αυτά συμβαίνουν και σε άλλες χώρες. Δεν είναι αλήθεια. Η Ιταλία για παράδειγμα στην ίδια ακριβώς διαπραγμάτευση –όπου, όμως, έκανε διαπραγμάτευση- πήρε μια σειρά από αντισταθμιστικά οφέλη υπέρ των παραγωγών της Ιταλίας και σε άλλους τομείς, ενώ η Ελλάδα δυστυχώς δεν πήρε τίποτα. Και μη μου πείτε ότι είναι αντισταθμιστικά οφέλη οι ρυθμίσεις που πήρατε για τη χρηματοδότηση των τευτλοπαραγωγών ανά στρέμμα, γιατί αυτά δεν είναι τίποτα απολύτως. Και δεν είναι τίποτα απολύτως για ποιο λόγο; Γιατί φαίνεται, κύριε Πρόεδρε, αυτήν τη στιγμή ότι στα τρία χρόνια που γίνεται αυτή η προσπάθεια για την εφαρμογή αυτού του κανονισμού για την οργάνωση της αγοράς ζάχαρης και βεβαίως της επιδότησης των τευτλοπαραγωγών τα αποτελέσματα δεν είναι καθόλου ελκυστικά για τους τευτλοπαραγωγούς και ως εκ τούτου έχουμε μείωση της τευτλοπαραγωγής. 
      Γι’ αυτό και ο κίνδυνος ο οποίος προβάλλει αυτήν τη στιγμή ποιος είναι; Όχι μόνο τι θα γίνει με τους εργαζόμενους –που σωστά γίνεται η ρύθμιση και το επαναλαμβάνω για μια ακόμη φορά- των εργοστασίων της ζάχαρης που κλείνουν στην Ξάνθη και στη Λάρισα αλλά τι θα γίνει με τους παραγωγούς τεύτλων προκειμένου να συνεχιστεί η παραγωγή για να μπορέσουμε να εξασφαλίσουμε τη βιωσιμότητα των άλλων τριών εργοστασίων. Εάν δεν εξασφαλιστεί η παραγωγή, τα άλλα εργοστάσια θα κλείσουν πολύ σύντομα. 
      Και, βεβαίως, τότε ερχόμαστε εμείς και μας οδηγείτε να σκεφτούμε πονηρά εάν θέλετε; Όχι δεν είναι πονηρά. Είναι γιατί η Κυβέρνηση δεν μας έχει πείσει περί του αντιθέτου. Γι’ αυτό αμφισβητούμε τις προθέσεις της Κυβέρνησης. Σκεφτόμαστε ότι υπάρχουν τα σχέδια που αναπτύσσονται όλη αυτήν την περίοδο για την ιδιωτικοποίηση ακόμη και αυτών των εργοστασίων. Γι’ αυτό αναφερόμαστε στο νόμο για τη λειτουργία των βιοκαυσίμων, όπου στο άρθρο 7 τι προβλέπεται; Το ανέφερα και στην ομιλία μου και δεν πήρα καμμία απάντηση. Κανείς δεν έκανε σχολιασμό.  Εκείνο που προβλέπεται είναι η εισαγωγή ζάχαρης ως πρώτης ύλης για τη λειτουργία των εργοστασίων που θα ιδιωτικοποιηθούν. Αυτό όμως δεν είναι υποστήριξη των Ελλήνων αγροτών. Είναι υποστήριξη των ιδιωτών που θα πάρουν τα εργοστάσια ζάχαρης. Αυτή είναι η αλήθεια, κύριε Πρόεδρε, και γι’ αυτόν το λόγο εγκαλείται η Κυβέρνηση. 
      Επομένως υποστηρίζουμε τις ρυθμίσεις, γιατί είναι ρυθμίσεις ανάγκης, γιατί είναι ρυθμίσεις οι οποίες αφορούν τους εργαζόμενους σήμερα και ελπίζουμε να μη συμβεί για το μέλλον. Βεβαίως αν συμβεί κάτι τέτοιο –ο μη γένοιτο- θα πρέπει να υπάρξουν και αντίστοιχες ρυθμίσεις και για άλλους εργαζόμενους. Σε κάθε περίπτωση όμως αυτό δεν σημαίνει υποστήριξη των παραγωγών τεύτλων στην ελληνική γεωργία. Αυτό είναι το ζητούμενο και για την έλλειψη τέτοιων μέτρων εγκαλούμε την Κυβέρνηση.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Παπουτσή, με την επισήμανση ότι έχετε εξαντλήσει και το χρόνο της τριτολογίας σας. 
      ΧΡΗΣΤΟΣ ΠΑΠΟΥΤΣΗΣ: Μένουν δύο λεπτά, γιατί σημείωσα δέκα. 
      ΠΡΟΕΔΡΕΥΩΝ (Αναστάσιος Νεράντζης): Όχι δεν μένουν καθόλου δύο λεπτά. Τελειώσατε. Έξι και έξι κάνουν δώδεκα. Έχετε μιλήσει δέκα λεπτά στην πρωτολογία σας και δέκα τώρα κάνουν είκοσι. 
      ΧΡΗΣΤΟΣ ΠΑΠΟΥΤΣΗΣ: Εντάξει, κύριε Πρόεδρε, δεν θα διαφωνήσουμε.
      ΠΡΟΕΔΡΕΥΩΝ (Αναστάσιος Νεράντζης): Υπάρχει και μια απάντηση σε κάτι που θίξατε. Δεν σας τα μετέφεραν καλά. Εξηγήθηκε από το προεδρείο ο λόγος και η διάταξη του Κανονισμού, για τους οποίους δεν δόθηκε συνέχεια στον ισχυρισμό του κυρίου Κουτμερίδη, περί υπάρξεως προσωπικού θέματος.
      Το λόγο έχει ζητήσει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Θα πάρω τη δευτερολογία μου και την τριτολογία μου, κύριε Πρόεδρε. 
      Κύριε Υφυπουργέ, θα πρέπει να σας πω ότι μου είστε πάρα πολύ συμπαθής. Όμως πρέπει να είμαι σκληρός στην κριτική, διότι είμαι αντιμέτωπος σε μια κατάσταση που και ως νέος κοινοβουλευτικός δεν την έχω ξαναζήσει. 
      Σας απηύθυνα συγκεκριμένα ερωτήματα. Σας ανέφερα συγκεκριμένα πράγματα. Τα κατέθεσα στα Πρακτικά διάφορα. Περίμενα μια απάντηση για όλα αυτά. Απάντηση δεν έλαβα. Μηδέν. Δεν πειράζει. Και η μη απάντηση κάτι σηματοδοτεί. Εν τη ρύμη του λόγου σας είπατε θα περιμένατε να διατυπωθούν υπεύθυνες θέσεις. Εγώ θα σας κάνω μία υπεύθυνη ερώτηση. Η πρώτη ύλη που θα εισαχθεί προς επεξεργασία στα νέα εργοστάσια βιοαιθανόλης θα είναι της ντόπιας παραγωγής ή θα είναι και αυτή εισαγόμενη; Κομβικής σημασίας ερώτημα, μιας που τόσο κόπτεστε για τους Έλληνες και για τους Θεσσαλούς -λόγω της καταγωγής σας- παραγωγούς. Το θέτω το ερώτημα συνεχώς από την επιτροπή ακόμη. Πάλι απάντηση δεν  έλαβα. 
      Ζητάτε προτάσεις. Η πρόταση του Λαϊκού Ορθοδόξου Συναγερμού είναι αυτονόητη: Θα έπρεπε αυτά τα εργοστάσια βιοαιθανόλης να παραμείνουν και να λειτουργήσουν υπό την καθοδήγηση της Ελληνικής Βιομηχανίας Ζάχαρης. Γιατί ντε και καλά θέλετε να βάλετε στρατηγικό επενδυτή; Να σας πω γιατί; Γιατί ακολουθήσατε μία πορεία που απαξίωσε τα εργοστάσια, την Ελληνική Βιομηχανία Ζάχαρης γενικά και τώρα αναγκαστικά θέλετε να τα δώσετε στον ιδιώτη. Το ερώτημα είναι: Θα μπορούσε η Ελληνική Βιομηχανία Ζάχαρης να τα κρατήσει και να λειτουργήσει τα εργοστάσια αυτά της βιοαιθανόλης; Βεβαίως, υπό την εξής προϋπόθεση, ότι το 2006 θα προχωρούσαμε αμέσως, χωρίς να χάσουμε χρόνο, στη μείωση της παραγωγής κατά 50%, πρώτον, και, δεύτερον, εάν γινόταν αύξηση του μετοχικού κεφαλαίου. Ούτε το ένα κάνατε ούτε το άλλο κάνατε και οδηγήσατε εσκεμμένα την κατάσταση στην απαξίωση της εταιρείας. Αυτή είναι η πραγματικότητα. 
      Και, βεβαίως, θέλω να είμαι δίκαιος και θα σας πω το εξής, γιατί δεν ακούστηκε, αλλά εγώ θα το πω. Θετική η ρύθμιση που περάσατε σχετικά με την προτεραιότητα στις μετατάξεις που πρέπει να δοθεί στους εργαζομένους των δύο εργοστασίων. Όμως τι στερήσατε από τους ανθρώπους αυτούς; Τους στερήσατε, πρώτον, την οικειοθελή ένταξη στο ειδικό πρόγραμμα επιδότησης ανεργίας. Αυτό τους το στερήσατε. Δεύτερον, τι άλλο τους στερήσατε; Λέτε ότι 1500 ευρώ το μήνα θα παίρνει ο ενταχθείς στο πρόγραμμα ειδικής επιδότησης ανεργίας. Δεν μας είπατε όμως, αυτά τα 1500 ευρώ θα είναι καθαρά ή από αυτά θα πληρώνουν και τις ασφαλιστικές τους εισφορές; Μάλλον το δεύτερο συμβαίνει. Και βεβαίως έχουμε πρόταση εμείς, γιατί λέτε «στερούνται προτάσεων τα κόμματα της Αντιπολιτεύσεως». Ο Λαϊκός Ορθόδοξος Συναγερμός πάντως δεν στερείται. Σας κάνουμε πρόταση, λοιπόν, να δίδεται 100% του τελευταίου μισθού, όχι το 80% που λέτε μέχρι 1500, 100% του τελευταίου μισθού και οι εργαζόμενοι να επωμισθούν το κόστος των ασφαλιστικών εισφορών. Κάντε την  τροποποίηση αυτή και σας πληροφορώ ότι οι εργαζόμενοι θα το δεχθούν. Γιατί δεν την κάνετε; Θέλετε προτάσεις. Ορίστε, σας κάναμε πρόταση. 
      Τι άλλο τους στερήσατε; Λέτε ότι θα συνυπολογιστεί ο χρόνος της στρατιωτικής θητείας. Ερώτημα: Ποιος θα πληρώσει το κόστος εξαγοράς των ετών στρατιωτικής θητείας; Ξέρετε γιατί το ρωτάω αυτό; Διότι στη Βιομηχανία Φωσφορικών Λιπασμάτων είχατε πει ότι εσείς θα αναλάβετε το κόστος εξαγοράς. Δύο χρόνια περιμένουν στα Φωσφορικά Λιπάσματα και δεν έχουν πάρει ούτε 1 ευρώ για την εξαγορά του κόστους του χρόνου στρατού. Άρα, λοιπόν, γιατί εδώ να πιστέψουμε ακόμα και μία τέτοια ρύθμιση, τη στιγμή που υπάρχει το προηγούμενο των Φωσφορικών Λιπασμάτων;
      Και, βεβαίως, έρχομαι στο άρθρο 9. Σας είπα πως είναι θετική η κατεύθυνση ότι θα πρέπει κατά προτεραιότητα να μεταταγούν οι εργαζόμενοι στα δύο εργοστάσια Ξάνθης και Λάρισας. 
      Δεν σας άκουσα να λέτε πρόταση-απάντηση, γιατί περιορίζεστε στις περιφέρειες. Γιατί δεν λέτε, στον ευρύτερο δημόσιο τομέα; Θα διευκολυνθείτε. Γιατί δεν το αλλάζετε αυτό το πράγμα. Ακούσατε την πρόταση που διατυπώσαμε στην επιτροπή για την έκφραση κατά προτεραιότητα και σας αποδίδουμε εύσημα. Γιατί δεν ακούτε αυτό που λέμε τώρα; Θα διευκολυνθείτε στη μετακίνηση του προσωπικού.
      Και, βεβαίως, πρέπει να ξεκαθαρίσουμε πως ότι ισχύσει σήμερα γι’ αυτούς τους ανθρώπους της Λάρισας και της Ξάνθης, θα πρέπει να ισχύσει και για τους εργαζομένους οποιουδήποτε άλλου εργοστασίου που θα κλείσει μελλοντικά ή θα τροποποιηθεί. Αυτό πρέπει να γίνει άρθρο του νομοσχεδίου, διότι έτσι όπως πάνε τα πράγματα πολύ σύντομα και άλλο εργοστάσιο θα κλείσει, όχι για κανέναν άλλο λόγο ή γιατί υπάρχει υστερόβουλη σκέψη από εσάς, αλλά γιατί δεν θα υπάρχει παραγωγή. 
      Να σας πω και ένα τραγελαφικό. Ο διευθύνων σύμβουλος της εταιρείας, ο «πολύς» κύριος Δαρνάκας σε επαφή που είχε με τους εργαζόμενους τόλμησε να πει –έτσι μου μετέφεραν τουλάχιστον- ότι αυτοί φταίνε που κλείνουν τα εργοστάσια, διότι έπρεπε να νοικιάσουν αγροτική γη και μόνοι τους να βάλουν τεύτλα. Δηλαδή θα τρελαθούμε. Μετατίθεται το βάρος στους εργαζομένους. Ε, τότε να δώσουμε τα 20.000 ευρώ που παίρνει ο κ. Δαρνάκας στους εργαζόμενους για να κάνουν τη διοίκηση. Και πρέπει  να σας πω, κύριε Υφυπουργέ, ότι ο κ. Δαρνάκας είναι μέλος της Κεντρικής Επιτροπής της Νέας Δημοκρατίας και αναπληρωτής γραμματέας οργανωτικού Νέας Δημοκρατίας βόρειας Ελλάδας. Καλά κάνει και είναι. Δικαίωμά του. Πρέπει, όμως, οι συνάδελφοι στην Αίθουσα να ακούσουν και το εξής: Ξέρετε ο κ. Δαρνάκας προσελήφθη στην Ελληνική Βιομηχανία Ζάχαρης ως κλητήρας. Ένας άνθρωπος, λοιπόν, που ήταν ικανός για κλητήρας έφθασε να είναι διευθύνων σύμβουλος. Και εσείς ακόμα ή όλοι εμείς εδώ διερωτώμεθα πώς έφθασαν τα πράγματα στο σημείο που έφθασαν. Σας πληροφορώ ότι κατά νομοτελειακό τρόπο θα έφθαναν τα πράγματα στο σημείο που έφθασαν, διότι, θα το πω και πάλι, χρησιμοποιήσατε και εσείς και οι προηγούμενοι που τώρα το παίζουν κήνσορες και τιμητές ως κομματικό φέουδο τη Βιομηχανία Ζάχαρης. 
      ΠΡΟΕΔΡΕΥΩΝ (Αναστάσιος Νεράντζης): Ο κ. Κουμπούρης, Κοινοβουλευτικός Εκπρόσωπος του Κ.Κ.Ε., έχει το λόγο.
      ΔΗΜΟΣ ΚΟΥΜΠΟΥΡΗΣ: Κύριε Υπουργέ, παρακολούθησα την ομιλία σας πάνω σε όσα αναφέρθηκαν σε αυτήν την Αίθουσα και όσα πρότειναν οι εργαζόμενοι στα εργοστάσια της ζάχαρης. Πέρα από αυτά που λέει η τροπολογία –δεν ξέρω αν παρατήρησα καλά ή όχι- δεν είδα να υιοθετείτε τίποτα, με τις νομοτεχνικές παρατηρήσεις που κάνατε στην αρχή. 
      Κύριε Υπουργέ, εδώ πρόκειται για ρυθμίσεις που δεν θα λύσουν το πρόβλημα. Πρόκειται για ρυθμίσεις που θα ανακουφίσουν τους εργαζόμενους στο βαθμό που μπορεί να ανακουφιστεί κάποιος που δεν ευθύνεται, που δεν φταίει για τα προβλήματα που ζει και βιώνει. Υπεύθυνες γι’ αυτά τα προβλήματα είναι οι πολιτικές που έχουν ακολουθηθεί και ο χαρακτήρας της ανάπτυξης και το τι αυτός υπηρετεί. Πάντως οι ίδιοι οι εργαζόμενοι με τις προτάσεις που κάνουν θεωρούν ότι αυτές θα δώσουν μία λύση στο επίπεδο που δίνονται οι λύσεις μέσα από την τροπολογία και από αυτές τις προτάσεις. Δεν υιοθετούνται αυτές οι προτάσεις.
      Σε αντίστοιχες περιπτώσεις έχετε φέρει, κύριε Υπουργέ, ρυθμίσεις οι οποίες είναι καλύτερες και αντιμετωπίζουν καλύτερα και πιο θετικά το πρόβλημα.
    Νομίζω ότι  αυτά που οι ίδιοι οι εργαζόμενοι με υπόμνημά τους σας έχουν δώσει και αυτά που εμείς από το Βήμα αναφερθήκαμε, όσον αφορά τα συγκεκριμένα ζητήματα που θέτουν, πιστεύουμε, κύριε Υπουργέ, ότι πρέπει να υιοθετηθούν και να αποτελέσουν νόμο και πιστεύω ότι έχετε τη δυνατότητα αυτή να το πράξετε και πρέπει να το πράξετε. 
    Δεν θα αναφέρω πάλι με λεπτομέρεια όσα στην πρωτολογία μου ανέφερα για τις ρυθμίσεις αυτές που πρέπει να γίνουν και που θα ανακουφίσουν τους εργαζόμενους. Και εννοώ τους εργαζόμενους στη Ζάχαρη. 
    Το δεύτερο ζήτημα, κύριε Υπουργέ, είναι οι εργαζόμενοι που έχουν χάσει τη δουλειά τους στην κλωστοϋφαντουργία. Οι ρυθμίσεις αυτές είναι ρυθμίσεις που επίσης στα πλαίσια αυτά, στα μεγάλα προβλήματα που έχουν δημιουργηθεί στην κλωστοϋφαντουργία από το κλείσιμο –και είναι αποτέλεσμα βεβαίως της ελεύθερης αγοράς, του ελεύθερου ανταγωνισμού, είναι αποτέλεσμα των πολιτικών που έχουν ακολουθηθεί από την Κυβέρνηση, των πολιτικών που έχουν ακολουθηθεί από την Ευρωπαϊκή Ένωση, των προηγούμενων πολιτικών από τις προηγούμενες κυβερνήσεις- δίνουν έστω κάποιες ελάχιστες λύσεις οι οποίες πιστεύω, κύριε Υπουργέ, ότι θα πρέπει να δοθούν για όλους τους εργαζόμενους. Δεν ξέρω –δεν απαντήσατε- για την πρόταση που σας κάναμε να φύγει η παράγραφος που λέει ότι η ένταξη του προγράμματος πρέπει να ισχύει από την 1.1.2002. Να φύγει αυτό, κύριε Υπουργέ, γιατί είναι αρκετοί οι εργαζόμενοι από προηγούμενα που πρέπει να ενταχθούν στις ίδιες διατάξεις και να πάρουν ό,τι οι συνάδελφοί τους.
    Επίσης, δεν απαντήσατε στο ζήτημα που έχει σχέση και με την τιμαριθμοποίηση με βάση τη συλλογική σύμβαση της κλωστοϋφαντουργίας, οπότε οι εργαζόμενοι εάν δεν τιμαριθμοποιηθεί, κύριε Υπουργέ, θα χάσουν ένα μέρος από όλη αυτήν τη διαφορά που θα υπάρξει αυτά τα χρόνια. Πιστεύω ότι επίσης αυτό πρέπει να το πραγματοποιήσει.
    Τέλος, δεν αποφεύγω τον πειρασμό, κύριε Πρόεδρε, να δώσω μια απάντηση στον κ. Γεωργιάδη, γιατί αρέσκεται να απαντάει τέτοιες ώρες –ίσως και νωρίτερα δεν τον έχω παρακολουθήσει- στο Κ.Κ.Ε.. Ο κ. Γεωργιάδης, βέβαια, δεν είναι εδώ και δεν το πρόσεξα νωρίτερα…
    ΑΣΤΕΡΙΟΣ ΡΟΝΤΟΥΛΗΣ: Έπρεπε νωρίτερα που ήταν εδώ. 
    ΔΗΜΟΣ ΚΟΥΜΠΟΥΡΗΣ: Ο κ. Γεωργιάδης, λοιπόν, πέφτει θύμα των ίδιων των παρατηρήσεων που κάνει…
    ΠΡΟΕΔΡΕΥΩΝ (Αναστάσιος Νεράντζης): Δεν το πρόβλεψε αυτό ο  κ. Γεωργιάδης να είναι ο κ. Κουμπούρης εδώ. Πώς αξιώνετε, λοιπόν, να το προβλέψει ο κ. Κουμπούρης;
    ΔΗΜΟΣ ΚΟΥΜΠΟΥΡΗΣ: Βεβαίως! 
    Είπε ο κ. Γεωργιάδης και έκανε παρατηρήσεις στον Υπουργό κ. Κοντό ότι έκανε άδικη κριτική …
    ΑΣΤΕΡΙΟΣ ΡΟΝΤΟΥΛΗΣ: Είσθε υποστηρικτής του κυρίου Υπουργού; 
    ΠΡΟΕΔΡΕΥΩΝ (Αναστάσιος Νεράντζης): Μη διακόπτετε σας παρακαλώ.
    ΔΗΜΟΣ ΚΟΥΜΠΟΥΡΗΣ: Εγώ απαντώ σε σοβαρές διακοπές, κύριε Πρόεδρε. Δεν πειράζει. Ας λέει ο κύριος συνάδελφος. Αυτά είναι για λαϊκή κατανάλωση! 
    Λοιπόν έκανε κριτική στον κ. Κοντό ότι ο κύριος Υπουργός άδικα έκανε κριτική στους Βουλευτές που δεν πηγαίνουν τάχα στους νομούς τους και, εν πάση περιπτώσει, ο κ. Γεωργιάδης είπε  ότι πρέπει να είμαστε σοβαροί στην κριτική μας, διαφώνησε, και είπε ότι πρέπει η κριτική να γίνεται με πολιτικούς όρους. Ο ίδιος όμως έκανε κριτική σε μας ότι δεν βρίσκεται –έτσι είπε- το Κ.Κ.Ε. στη Βουλή, έστω ένας αγρότης Βουλευτής να μιλήσει για τα σπουδαία αγροτικά ζητήματα που βάζει το νομοσχέδιο κ.λπ.. 
    Εσείς ξέρετε, κύριε Πρόεδρε, ως παλιός κοινοβουλευτικός και οι υπόλοιποι κύριοι συνάδελφοι που βρίσκονται εδώ ότι τα κόμματα εκπροσωπούνται και αυτά που λέει το Κ.Κ.Ε. δεν τα λέει ούτε ο Βουλευτής της περιφέρειας ούτε για την περιφέρεια ούτε για τη συντεχνία ούτε για την ομάδα. Τα λέει για να εκπροσωπήσει την τάξη, το λαϊκό στρώμα και φυσικά εκφράζει την πολιτική και τις θέσεις του κόμματος. Θα έλεγα όμως ότι ο κ. Γεωργιάδης για να είναι ακόλουθος σε αυτά που λέει και αν πιστεύει αυτά που λέει θα έπρεπε ο ίδιος να κάνει κριτική στη δική του Κοινοβουλευτική Ομάδα για τους αγρότες ή για τους Βουλευτές των αγροτικών περιοχών που λείπουν από την Αίθουσα, αφού θεωρεί ότι αυτός σαν Βουλευτής Β΄ Περιφέρειας της Αθήνας ήλθε να μιλήσει και οι Βουλευτές που είναι από την επαρχία δεν βρίσκονται εδώ!
      Όσο για το Κ.Κ.Ε., ξέρετε και ξέρουν όλοι πού δίνει τις μάχες. Αύριο, κύριε Πρόεδρε, δίνεται μία μεγάλη μάχη από τα συνδικάτα, από το ταξικό συνδικαλιστικό κίνημα, από δεκατρείς ομοσπονδίες, τα εργατικά κέντρα και από εκατοντάδες σωματεία για τη συλλογική σύμβαση, για το ασφαλιστικό και τα δικαιώματα των εργαζομένων. 
      ΠΡΟΕΔΡΕΥΩΝ (Αναστάσιος Νεράντζης): Η θέση σας είναι σαφής.
      Το λόγο έχει ζητήσει ο εισηγητής της Νέας Δημοκρατίας κ. Σταϊκούρας. 
      Ορίστε, κύριε Βουλευτά.
      ΑΣΤΕΡΙΟΣ ΡΟΝΤΟΥΛΗΣ: Θα ήθελα το λόγο, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Έχετε εξαντλήσει το χρόνο σας. 
      ΑΣΤΕΡΙΟΣ ΡΟΝΤΟΥΛΗΣ:	Επί προσωπικού.
      ΠΡΟΕΔΡΕΥΩΝ (Αναστάσιος Νεράντζης): Τι προσωπικό συζητάμε τώρα; 
      ΑΣΤΕΡΙΟΣ ΡΟΝΤΟΥΛΗΣ:	Κύριε Πρόεδρε, δεν μπορεί να λέει τέτοια πράγματα. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ! Δεν ανταπέδωσε παρά το ελάχιστο και εσείς επικαλείστε προσωπικό; Σας παρακαλώ. Καθίστε να ολοκληρώσουμε, κύριε Ροντούλη. Εσείς τα είπατε πολύ ωραία, σας ακούσαμε όλοι. Είναι αργά. Έχει καταπονηθεί το Σώμα. Σας παρακαλώ. 
      Κύριε Σταϊκούρα, έχετε το λόγο.
      ΧΡΗΣΤΟΣ ΣΤΑΪΚΟΥΡΑΣ: Ευχαριστώ πολύ, κύριε Πρόεδρε.
      Επτά πολύ σύντομα σχόλια επί των τοποθετήσεων των συναδέλφων που προηγήθηκαν. 
      Πρώτο σχόλιο. Εικάζω, εν τη ρήμη του λόγου ο κ. Ροντούλης είπε ότι η Κυβέρνηση προσπαθεί να δώσει την επιχείρηση. Εκτιμώ ότι σε μια ελεύθερη και ανοιχτή οικονομία, σε μια εταιρεία που είναι εισηγμένη στο Χρηματιστήριο, η έκφραση «δώσει μία επιχείρηση» δεν είναι η κατάλληλη. Είναι γνωστό άλλωστε ότι στην οικονομία το ενδιαφέρον των επενδυτών είναι πάντα συνάρτηση της τιμής των πρώτων υλών και του τελικού προϊόντος. 
      Το ίδιο ισχύει και για τη συγκεκριμένη πρόσκληση εκδήλωσης ενδιαφέροντος που συζητάμε, σε μια περίοδο μάλιστα που, όπως σωστά είπε ο κ. Παπουτσής, οι τιμές καυσίμων και τροφίμων έχουν διαμορφωθεί σε ιδιαίτερα υψηλά επίπεδα. 
      Μάλιστα υπάρχουν μελέτες και της Ευρωπαϊκής Ένωσης και διεθνών οίκων που αποδίδουν ένα κομμάτι αυτής της αύξησης ή της δυνητικής αύξησης στο μέλλον στα βιοκαύσιμα. Άρα, αυτό το σχόλιο σε ό,τι αφορά το ενδιαφέρον των επενδυτών, το τελικό ενδιαφέρον των δεσμευτικών προσφορών όντως δεν ήταν αυτό που εκτιμούσαμε στην αρχή.
      Δεύτερο σχόλιο. Η απόφαση για την απόσυρση του 50,01% της ελληνικής ποσόστωσης ζάχαρης και της μετατροπής των δύο εργοστασίων σε βιοαιθανόλη ήταν αποφάσεις της Γενικής Συνέλευσης, όπως απόφαση της Γενικής Συνέλευσης θα είναι και η τελική επιλογή του στρατηγικού επενδυτή, εάν τυχόν επιλεγεί κάποιος….
      ΑΣΤΕΡΙΟΣ ΡΟΝΤΟΥΛΗΣ:	Πότε; Θα είναι; 
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, μη διακόπτετε.
      ΧΡΗΣΤΟΣ ΣΤΑΪΚΟΥΡΑΣ: …όπως απόφαση της Γενικής Συνέλευσης θα είναι και η τελική επιλογή του στρατηγικού επενδυτή, αν επιλεγεί κάποιος μετά την αξιολόγηση των προσφορών, με τη διαδικασία του διαγωνισμού που γίνεται από το Σύμβουλο.
      Τρίτο σχόλιο. Ο κ. Σιδηρόπουλος στην τοποθέτησή του είπε ότι με τον Εθνάρχη Κωνσταντίνο Καραμανλή καταστράφηκε η ελληνική γεωργία και ότι δεν πήγαιναν καλά τα πράγματα. Ο κ. Κουτμερίδης και ο κ. Μαγκριώτης είπαν ότι τουλάχιστον με τον Εθνάρχη δημιουργήθηκε αυτή η βιομηχανία ζάχαρης, άρα τουλάχιστον θα πρέπει να αναγνωριστεί ότι κάτι έγινε. 
      Τέταρτο σχόλιο. Ο κ. Αμοιρίδης και ο κ. Γείτονας είπαν ότι δεν υπάρχει μέλλον με τη βιοαιθανόλη. Κάποιοι είπαν ότι ο σημερινός Πρωθυπουργός κ. Κώστας Καραμανλής οδηγεί σε διάλυση την Ελληνική Βιομηχανία Ζάχαρης. Τελικά, είστε υπέρ ή κατά της μετατροπής των εργοστασίων σε εργοστάσια παραγωγής βιοαιθανόλης; 
      Αυτό που είπε ο κ. Τζαμτζής -και θέλω εδώ να διορθώσω λίγο τον κ. Παπουτσή- είναι λεγόμενα του κ. Πάγκαλου για το εργοστάσιο της Ελληνικής Βιομηχανίας Ζάχαρης και όχι για την υφαντουργία. Χαρακτηριστικά ο κ. Πάγκαλος -και υπάρχει στα Πρακτικά- είπε και διατύπωσε μία σαφή άποψη «εμείς θεωρούμε ότι ορθώς αντιμετωπίζεται το θέμα των εργοστασίων ζάχαρης. Δεν είμαστε εναντίον. Εν πάση περιπτώσει, ορθώς βαδίζετε προς αυτήν την κατεύθυνση και εμείς αυτό θα το δεχτούμε».
      Πέμπτο σχόλιο. Ο κ. Κουτμερίδης και πολλοί άλλοι συνάδελφοι από το χώρο της Αξιωματικής Αντιπολίτευσης είπαν ότι πρόκειται για μία πολύ κερδοφόρα εταιρεία. Για να δούμε, όμως, πώς αξιολογείται η πορεία μιας επιχείρησης. 
      Οικονομικά αποτελέσματα 2001-2002. Καταστάσεις αποτελεσμάτων χρήσεων, με βάση τα ελληνικά λογιστικά πρότυπα, κέρδη 17,3 εκατομμύρια. Έτη 2002-2003, κέρδη 14,2 εκατομμύρια. Έτη 2003-2004, κέρδη 5.000.000 και μάλιστα αν κάνουμε τη μετατροπή στα διεθνή λογιστικά πρότυπα, κέρδη 2.000.000.
      Απορώ πώς κάποιος μπορεί να ξέρει αν μετά το 2004 η εταιρεία αυτή θα ήταν κερδοφόρα, αφού βλέπει ότι τα κέρδη πάνε από τα 17.000.000 στα 14.000.000, στα 5.000.000 και με τα διεθνή λογιστικά πρότυπα στα 2.000.000. Συνεπώς δεν είναι εύκολο να μιλήσουμε για μια κερδοφόρα επιχείρηση όταν δεν ξέρουμε ακριβώς τι θα μπορούσε να γίνει και όταν έχουμε μία πτωτική πορεία των κερδών.
      Σε ό,τι αφορά τα δυο τελευταία χρόνια, γνωρίζετε πάρα πολύ καλά ότι η μείωση τόσο της παραγωγής όσο και του κύκλου των εργασιών οφείλεται κυρίως στη λειτουργία τριών μόνο εργοστασίων της εταιρείας λόγω της υλοποίησης της απόφασης της ετήσιας τακτικής γενικής συνέλευσης των μετόχων περί απόσυρσης του 50,01% της ποσόστωσης ζάχαρης. 
      Έκτο σχόλιο. Δύο φορές το άκουσα, το είπα στην πρωτολογία μου και το επαναλαμβάνω. Πρόκειται για το εάν εξασφαλίζεται η χρήση πρώτων υλών εγχώριας προέλευσης. Η χρήση πρώτων υλών εγχώριας προέλευσης εξασφαλίζεται στο μέγιστο δυνατό βαθμό από το ν. 3423/2005 που συμπληρώνει το ν. 3054/2002 για τα βιοκαύσιμα αλλά και από το θεσμικό πλαίσιο για τη βιοαιθανόλη που ψηφίστηκε πρόσφατα και εμπεριέχεται στο ν. 3653/2008. Εδώ είναι και ο σχετικός νόμος. Μάλιστα στο νέο θεσμικό πλαίσιο εξασφαλίζεται επιπλέον η πλήρης απορρόφηση…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε. Το τετράλεπτο έχει περάσει ήδη. 
      ΧΡΗΣΤΟΣ ΣΤΑΪΚΟΥΡΑΣ:…της παραγόμενης βιοαιθανόλης στην κατανάλωση κι έμμεσα συνεισφέρει στη βιωσιμότητα των μονάδων. 
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ. 
      Το λόγο έχει τώρα ο εισηγητής του ΠΑ.ΣΟ.Κ. Βουλευτής κ. Ευστάθιος Κουτμερίδης. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
      Κύριε Υπουργέ, ειλικρινά περίμενα με ενδιαφέρον την τοποθέτησή σας, αλλά λυπούμαι που θα πω ότι προβληματίστηκα περισσότερο και ίσως και απογοητεύτηκα. Απογοητεύτηκα γιατί δεν πήρα καμμία απάντηση. Ή, αν θέλετε, η μη απάντηση που δεν δώσατε στα ερωτήματα αυτά που έθεσα σημαίνει μη αποδοχή όλων αυτών των θέσεων. Πραγματικά δεν μπορώ να αντιληφθώ πού συνίσταται η ασάφεια των θέσεών μας, πού συνίσταται η ένδεια των προτάσεών μας, όταν σας καταθέσαμε μια σειρά από ξεκάθαρες προτάσεις κι όταν τόσο ο Κοινοβουλευτικός Εκπρόσωπός μας κ. Παπουτσής αλλά κι εγώ κάναμε μια σαφή αναφορά και ξεκαθαρίσαμε με τον πιο εμφατικό τρόπο τη θέση μας. 
      Κύριε Υπουργέ, όλο αυτό το χρονικό διάστημα και από τις εκλογές της 16ης Σεπτεμβρίου αλλά και από τη μικρή μου εμπειρία και διαδρομή από τις εκλογές του 2004 δεν ακούω τίποτε άλλο από τα στελέχη της Κυβέρνησης αλλά και από τους συναδέλφους της Πλειοψηφίας παρά να μιλούν συνεχώς για το παρελθόν. Και εμείς κάναμε μια αναφορά στο παρελθόν, για να εξηγήσουμε πως το ότι έφθασε αυτήν τη στιγμή η Ελληνική Βιομηχανία Ζάχαρης σ’ αυτήν την κατάσταση είναι απόρροια αστοχιών, λαθεμένων χειρισμών και καθυστερήσεων. Έπρεπε να αναδείξουμε αυτό το γεγονός και πως η σημερινή κατάσταση, που δεν παίρνει πλέον άλλη μετατροπή, σαφώς μας αναγκάζει να προστατεύσουμε πρώτα και πάνω απ’ όλα τη  βιωσιμότητα των εργοστασίων αλλά και τα δικαιώματα και τις κατακτήσεις των εργαζομένων. Νομίζω ότι είναι πέρα για πέρα ξεκάθαρη αυτή η θέση. Δεν μπορούμε να πούμε κάτι περισσότερο  για να το διευκρινίσουμε. 
      Κύριε Υπουργέ, δεν είναι ξεκάθαρες οι θέσεις μας όταν τονίσαμε το να εμφανίζεται σαν εθελούσια έξοδος και να δίνει τη δυνατότητα στους εργαζόμενους με δική τους πρωτοβουλία να φύγουν από το εργοστάσιο ζάχαρης, αλλά να μη χάνουν και τα δικαιώματα των αποζημιώσεων; Εσείς όμως θεωρείτε ότι πρέπει να μπουν σ’ ένα εξαναγκαστικό πρόγραμμα ειδικής επιδότησης ανεργίας.
      Προτείναμε να αυξήσουμε τις μετατάξεις κι αυτό, κύριε Υπουργέ, δεν σημαίνει πλειοδοσία. Είναι προτάσεις της ομοσπονδίας των εργαζομένων. Γιατί με αυτόν τον τρόπο θα μπορέσουμε να καλύψουμε και πολλά θέματα που αφορούν τα άλλα εργοστάσια ζάχαρης. Γιατί αν αυτήν τη στιγμή εντοπίζεται –και συμφωνώ- το πρόβλημα κατ’ αρχάς στα δύο εργοστάσια, τα οποία μετατρέπονται, άμεσα όμως θα μεταφερθεί και στα άλλα τρία εργοστάσια που το μέλλον τους είναι πολύ ζοφερό. Γιατί να μην προχωρήσουμε σε μια αύξηση των θέσεων, των μετατάξεων; 
      Σας ζητήσαμε οι μετατάξεις να αφορούν τον ευρύτερο δημόσιο τομέα και την Τοπική Αυτοδιοίκηση. Εσείς θεωρείτε ότι θα πρέπει να υπάρχει μόνο στο χώρο της περιφέρειας.
      Σας ζητήσαμε να υπάρχει σαφής αναφορά, η οποία να δεσμεύει και την Κυβέρνηση, ότι στην περίπτωση που θα βρεθούν και τα άλλα εργοστάσια ζάχαρης σε αυτήν τη δυσμενή θέση ή στη διαδικασία της μετατροπής, να ισχύσουν οι ίδιες ακριβώς διαδικασίες όπως σήμερα. 
      Ζητήσαμε ο συνυπολογισμός του χρόνου της στρατιωτικής θητείας να είναι πέραν της πενταετίας. Ζητήσαμε το ποσό των 1.500 ευρώ να είναι το καθαρό ποσό που θα εισπράξει ο κάθε εργαζόμενος. Ζητήσαμε να μας πείτε πότε και πώς θα δοθούν οι αποζημιώσεις. 
      Ειλικρινά, αν θέλετε να ξανατοποθετηθείτε στο πού συνίσταται η ασάφεια και η δυσκολία ή η διαφορετικότητα των θέσεων του ΠΑ.ΣΟ.Κ..
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε συνάδελφε.
      Εξαντλήθηκε ήδη ο κατάλογος των ομιλητών.
      Κηρύσσεται περαιωμένη η συζήτηση επί της ενότητας των άρθρων 6 έως 9 του νομοσχεδίου και των τροπολογιών και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 9 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Εισερχόμεθα στην ψήφιση της τροπολογίας με γενικό αριθμό 198 και ειδικό 50. Η τροπολογία αυτή αναφέρεται στην αντικατάσταση ορισμένων συστημάτων, διακανονισμού εντολών πληρωμών από το σύστημα ταχείας μεταφοράς κεφαλαίου και διακανονισμού σε συνεχή χρόνο TARGET 2 GR.
      Ερωτάται το Σώμα: Γίνεται δεκτή η τροπολογία με γενικό αριθμό 198 και ειδικό 50, όπως τροποποιήθηκε από τον κύριο Υπουργό, η οποία εντάσσεται στο νομοσχέδιο ως ίδιον άρθρο; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΔΗΜΟΣ ΚΟΥΜΠΟΥΡΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 198 και ειδικό 50 έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμεθα στην ψήφιση της τροπολογίας με γενικό αριθμό 199 και ειδικό 51. Η τροπολογία αυτή αναφέρεται στην τροποποίηση του άρθρου 13 του ν.3460/2006 που προβλέπει τη χορήγηση εισοδηματικής ενίσχυσης ανεργίας στους απολυμένους από τις κλωστοϋφαντουργικές επιχειρήσεις της Νάουσας. 
      Ερωτάται το Σώμα: Γίνεται δεκτή η τροπολογία με γενικό αριθμό 199 και ειδικό 51, όπως τροποποιήθηκε από τον κύριο Υπουργό, η οποία εντάσσεται στο νομοσχέδιο ως ίδιον άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 199 και ειδικό 51 έγινε δεκτή, όπως τροποποιήθηκε από τον κύριο Υπουργό, ομόφωνα και εντάσσεται στο νομοσχέδιο ως ίδιον άρθρο. 
      Ερωτάται το Σώμα: Γίνεται δεκτό το ακροτελεύτιο άρθρο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Το ακροτελεύτιο άρθρο έγινε δεκτό κατά πλειοψηφία.
      Συνεπώς, το νομοσχέδιο του Υπουργείου Οικονομίας και Οικονομικών: «Συνταξιοδοτικές ρυθμίσεις για τους αποχωρούντες από την υπηρεσία δικαστικούς λειτουργούς και άλλες διατάξεις» έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση. 
      Κύριοι συνάδελφοι, έχουν διανεμηθεί τα Πρακτικά της Πέμπτης 3 Απριλίου 2008 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά της Πέμπτης 3 Απριλίου 2008 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 0.10΄ λύεται η συνεδρίαση για σήμερα ημέρα Τετάρτη 16 Απριλίου 2008 και ώρα 10.30΄, με αντικείμενο εργασιών του Σώματος νομοθετική εργασία: συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Βελτίωση και επιτάχυνση των διαδικασιών της δίκης στα τακτικά διοικητικά δικαστήρια και άλλες διατάξεις», σύμφωνα με το άρθρο 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
15/4/08                                                              3

Τελευταία Αποθήκευση:	18/4/2008 4:20:00 μμ	Από:	S.boulia
Εκτυπώθηκε:	18/4/2008 1:08:00 μμ

