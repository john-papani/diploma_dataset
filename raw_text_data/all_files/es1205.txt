      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΛΔ΄
      Πέμπτη 5 Δεκεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από το Β΄ Λύκειο Μεγάρων Αττικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 9 Δεκεμβρίου 2002, σελ. 
      4. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών, σχετικά με τις προθέσεις της Κυβέρνησης, ώστε οι κατά κύριο επάγγελμα αγρότες να προμηθεύονται το πετρέλαιο με έκπτωση 50% κλπ., σελ.
      β) Προς τον Υπουργό Εθνικής Άμυνας, σχετικά με δημοσιεύματα του Τύπου αναφερόμενα στην προμήθεια ανταλλακτικών ελικοπτέρων και αεροσκαφών από την Αμερική, την πιστοποίηση καταλληλότητάς των κλπ., σελ.
      γ) Προς την Υπουργό Περιβάλλοντος, Χωροταξίας και Δημοσίων Έργων: ι) σχετικά με τις προθέσεις της Κυβέρνησης να ανακληθεί η απόφαση αποχαρακτηρισμού έκτασης στην Χαλκίδα όπου βρίσκεται η συρματουργία «ΔΑΡΙΓΚ» κλπ, σελ. ιι) σχετικά με τις προθέσεις του Υπουργείου να απορρίψει το αίτημα για αποχαρακτηρισμό των χώρων του θερινού κινηματογράφου «Μπομπονιέρα» στην Κηφισιά, σελ.
      δ) Προς τον Υπουργό Υγείας και Πρόνοιας: ι) σχετικά με τις θέσεις της Κυβέρνησης στην ευρωπαϊκή οδηγία που αφορά τη διαφήμιση ή όχι των προϊόντων καπνού κλπ., σελ.
      ii) σχετικά με την αναγκαιότητα εκσυγχρονισμού του Νοσοκομείου Καλαμάτας κλπ., σελ.
      ε) Προς τον Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος του Τμήματος Πληροφορικής του Αριστοτελείου Πανεπιστημίου Θεσσαλονίκης, σελ.
      στ) Προς τον Υπουργό Γεωργίας, σχετικά με την καθυστέρηση αποστολής των δηλώσεων καλλιέργειας στους βαμβακοπαραγωγούς κλπ., σελ.
      ζ) Προς τον Υπουργό Δημόσιας Τάξης σχετικά με την αύξηση του αριθμού των περιστατικων ληστειών και αρπαγής τσαντών στην Αττική, σελ.
      η) Προς τον Υπουργό Εργασίας και Κοινωνικών Ασφαλίσεων, σχετικά με την εφαρμογή του ειδικού προγράμματος επιδότησης θέσεων εργασίας για τους άνεργους του νομού Αχαΐας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση και ψήφιση επί της αρχής, των άρθρων καιτου συνόλου σχεδίων νόμων των Υπουργείων: α) Εθνικής Άμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Σλοβενίας για συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)», σελ.
      β) Εξωτερικών: «Κύρωση της Απόφασης των Αντιπροσώπων των Κυβερνήσεων των Κρατών – Μελών της Ευρωπαϊκής Ένωσης, συνελθόντων στο πλαίσιο του Συμβουλίου, της 15-10-2001, σχετικά με τα προνόμια και τις ασυλίες που χορηγούνται στο Ινστιτούτο Μελετών για θέματα ασφάλειας και στο Δορυφορικό Κέντρο της Ευρωπαϊκής Ένωσης, καθώς και στα όργανά τους και στα μέλη του Προσωπικού τους», σελ.
      ΟΜΙΛΗΤΕΣ
      Επί των επικαίρων ερωτήσεων:
      ΑΠΟΣΤΟΛΙΔΗΣ Λ., σελ.
      ΒΑΡΒΙΤΣΙΩΤΗΣ Ι., σελ.
      ΓΚΑΤΖΗΣ Ν., σελ.
      ΓΚΕΣΟΥΛΗΣ Ν., σελ.
      ΖΗΣΗ Ρ., σελ.
      ΚΑΣΣΙΜΗΣ Θ., σελ.
      ΚΟΛΙΟΠΑΝΟΣ Θ., σελ.
      ΜΑΛΕΣΙΟΣ Ε., σελ.
      ΜΑΝΤΟΥΒΑΛΟΣ Π., σελ.
      ΝΑΣΙΩΚΑΣ Ε., σελ.
      ΞΗΡΟΤΥΡΗ Α., σελ.
      ΠΑΠΑΝΙΚΟΛΑΟΥ Ε., σελ.
      ΤΖΙΟΛΑΣ Ε., σελ.
      ΤΣΙΟΓΚΑΣ Δ., σελ.
      ΦΩΤΙΑΔΗΣ Α., σελ.
      ΧΑΤΖΗΜΙΧΑΛΗΣ Φ., σελ.
      ΧΟΥΡΜΟΥΖΙΑΔΗΣ Γ., σελ.
      ΧΡΥΣΑΝΘΑΚΟΠΟΥΛΟΣ Α., σελ.
      Β. Επί των σχεδίων νόμων των Υπουργείων Εθνικής Άμυνας και Εξωτερικών:
      ΚΟΣΙΩΝΗΣ Π., σελ.
ΠΡΑΚΤΙΚΑ  ΒΟΥΛΗΣ
Ι’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΛΔ΄
Πέμπτη 5 Δεκεμβρίου 2002

Αθήνα, σήμερα στις 5 Δεκεμβρίου 2002 , ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4.12.2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΛΓ΄ συνεδριάσεώς του, της Τετάρτης 4 Δεκεμβρίου 2002, σε ό,τι αφορά στην ψήφιση στο σύνολο του σχεδίου νόμου: «Οργανισμός Νομικού Συμβουλίου του Κράτους και κατάσταση των Λειτουργών και των Υπαλλήλων του».)
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Πέτρο Μαντούβαλο, Βουλευτή Α΄ Πειραιώς, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Παρακαμπυλίων Αιτωλ/νίας ζητεί να εγκριθεί συμπληρωματική πίστωση για την αποπεράτωση της εθνικής οδού Αγρινίου – Καρπενησίου.
2) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Συμβολαιογραφικός Σύλλογος Κρήτης ζητεί η αποχώρηση συμβολαιογράφου λόγω ορίου ηλικίας να γίνεται την 31η Δεκεμβρίου του έτους γεννήσεώς του.
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Χαράλαμπος Λεβεντέρης ζητεί να προσληφθεί ως καθηγητής στην ειδικότητα ΠΕ 1704
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Κάτοικοι του Νομού Λασιθίου ζητούν την παγίωση της λειτουργίας του ραδιοθαλάμου Λασιθίου μέσω του δικτύου της ΕΡΑ.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Αγροτικοί Σύλλογοι «Εκτός εποχής κηπευτικών» και «Ησίοδος» και ο Σύλλογος Ανθοπαραγωγών Ιεράπετρας ζητούν τον έλεγχο στη διακίνηση των κηπευτικών προϊόντων προκειμένου να μειωθεί η κερδοσκοπία.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δ/νση Αγροτικής Ανάπτυξης της Νομαρχιακής Αυτοδιοίκησης Λασιθίου, αναφέρεται στα προβλήματα που αντιμετωπίζει με την κατάρτιση του νέου αμπελουργικού μητρώου.
7) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Τοπική Διοικούσα Επιτροπή Περιφέρειας Λάρισας του Πανελλήνιου Συλλόγου Συνταξιούχων ΟΤΕ ζητεί την ενσωμάτωση της ΑΤΑ στις βασικές συντάξεις.
8) Ο Βουλευτής Αχαΐας ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά επιδοτούμενο πρόγραμμα αγροτών για το οποίο κατεβλήθησαν  χρήματα από τους συμμετέχοντες.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά καθυστέρηση των έργων στο Νομό Αχαίας λόγω έλλειψης κονδυλίων.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά κινητοποιήσεις των νοσοκομειακών γιατρών με αίτημά τους το μισθολόγιο και τις προσλήψεις προσωπικού.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις κινητοποιήσεις των υπαλλήλων του ΚΤΕΟ Πάτρας οι οποίοι διεκδικούν οικονομικό επίδομα.
12) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία η Ένωση Ξενοδόχων Κέρκυρας καταγγέλλει τις Τράπεζες Εμπορική και Αγροτική ότι, καταλογίζουν αυθαίρετα και παράνομα έξοδα και τόκους σε οφειλέτες μέλη της Ένωσης.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο θέμα της διαχείρισης των απορριμμάτων του Δήμου Καλαβρύτων.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά ενστάσεις που εκφράστηκαν από το ΤΕΕ για τη μορφή του έργου του Διακονιάρη.
15) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Παναγιώτης Λυκούσας, γιατρός, κάτοικος Γυθείου, ζητεί επιεική αντιμετώπιση του θέματος των μεταγραφών από το εξωτερικό φοιτητών οι οποίοι είναι μέλη πολύτεκνων οικογενειών.
16) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύνδεσμος Εργοληπτών Δημοσίων ’Εργων Νομού Λάρισας διαμαρτύρεται για την καθυστέρηση εξόφλησης εκτελεσμένων έργων του προγράμματος ΕΠΤΑ των ΟΤΑ προς τα μέλη του.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Γενικό Νοσοκομείο Κ.Υ. Σητείας ζητεί πληροφορίες για το χρόνο συνταξιοδότησης υπαλλήλου του.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Σπουδαστών Ανώτερης Σχολής Τουριστικής Εκπαίδευσης Αγίου Νικολάου Κρήτης ζητεί η Σχολή να μετονομαστεί σε Ανώτατη και να ενταχθεί στην τριτοβάθμια εκπαίδευση.
19) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Τοπική Διοικούσα Επιτροπή Συνταξιούχων ΟΤΕ Περιφέρειας  Λάρισας ζητεί ικανοποίηση οικονομικών αιτημάτων των μελών της.
20) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Νομαρχιακή Αυτοδιοίκηση Λέσβου ζητεί την επίλυση του προβλήματος της οστρακαλιείας στο νησί.
21) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Οργανωτική Επιτροπή για τον εορτασμό της Παγκόσμιας Ημέρας των Ατόμων με Ειδικές Ανάγκες ζητεί επίλυση εργασιακών, ασφαλιστικών και λοιπών προβλημάτων των μελών της.
22) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η κυρία Ελένη Ιακωβάκη, κάτοικος Αθηνών, ζητεί ενημέρωση για υπηρεσιακό της πρόβλημα.
23) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά  με την οποία ο κ. Σπύρος Περήφανος, κάτοικος Αγίων Αποστόλων Πετριών Εύβοιας ζητεί αποζημίωση για την απόσυρση επαγγελματικού αλιευτικού σκάφους του.
24) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμαρχος Μαρμαρίου Εύβοιας ζητεί την ένταξη στο πρόγραμμα της πριμοδότησης νέων αγροτών από το Γ΄ ΚΠΣ και 17 νέων αγροτών του Δήμου του.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη Τμήματος Επειγόντων Περιστατικών και ιατρικού προσωπικού στο νοσοκομείο «Άγιος Ανδρέας» στην Πάτρα.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 378/11-7-2002 ερώτηση δόθηκε με το υπ’ αριθμ. 3843/24-7-2002 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην ερώτηση με αριθμό 378/11-7-2002 που κατατέθηκε στη Βουλή, από τον Βουλευτή κ. Ν. Κορτσάρη, για τα θιγόμενα σ’ αυτή θέματα, σας πληροφορούμε τα εξής:
     Ο Οργανισμός Απασχόλησης Εργατικού Δυναμικού (ΟΑΕΔ), κατ’ έτος εφαρμόζει Προγράμματα Επιχορήγησης Επιχειρήσεων, για την απασχόληση ανέργων και επιδιώκει τη μετατροπή των παθητικών πολιτικών σε ενεργητικές, με σκοπό τη μείωση της ανεργίας και την αύξηση της απασχόλησης.
     Στα πλαίσια του επιχειρησιακού προγράμματος «Απασχόληση και Επαγγελματική Κατάρτιση», που έχει ενταχθεί στο Γ’ Κοινοτικό Πλαίσιο Στήριξης (Κ.Π.Σ.), για το τρέχον έτος ο ΟΑΕΔ έχει προκηρύξει Πρόγραμμα Επιχορήγησης Ιδιωτικών Επιχειρήσεων, για την απασχόληση 15.000 ανέργων ηλικίας 18-60 ετών, που θα υλοποιηθεί σε όλους τους Νομούς της χώρας, πλην εκείνων στους οποίους εφαρμόζεται ήδη Πρόγραμμα Ολοκληρωμένης Παρέμβασης. Οι ενδιαφερόμενες επιχειρήσεις μπορούν να καταθέσουν αίτηση εκδήλωσης ενδιαφέροντος μέχρι τις 30-8-2002 στις αρμόδιες Υπηρεσίες Απασχόλησης του ΟΑΕΔ.
     Στόχος του Προγράμματος είναι η ενίσχυση της απασχόλησης και η δημιουργία νέων και σταθερών θέσεων εργασίας.
     Οι Δήμοι, οι Δημοτικές και Αναπτυξιακές Επιχειρήσεις διέπονται, όσον αφορά στις προσλήψεις τους, από το ν. 2190/1994 και συνεπώς δεν έχουν τη δυνατότητα να διατηρήσουν τις θέσεις εργασίας μετά τη λήξη των προγραμμάτων. Για το λόγο αυτό, εξαιρέθηκαν από το πρόγραμμα επιχορήγησης επιχειρήσεων για την απασχόληση ανέργων έτους 2002.
     Η εξαίρεση αυτή είναι επιβεβλημένη, δεδομένου ότι, όπως προαναφέρθηκε, στόχος του Προγράμματος δεν είναι γενικά η επιχορήγηση και η άμεση ωφέλεια των επιχειρήσεων, αλλά η ενίσχυσή τους για να δημιουργήσουν νέες και βιώσιμες θέσεις εργασίας, δηλαδή θέσεις εργασίας, που δεν μπορούν να διατηρούν και μετά το πέρας της επιχορήγησής τους, με ίδιους οικονομικούς πόρους και βέβαια, χωρίς κανένα νομικό κώλυμα, οποιασδήποτε μορφής.
     Όσον αφορά στο σημείο της ερώτησης, σχετικά με τα άτομα που εργάζονται βάσει προηγουμένων υπουργικών αποφάσεων περασμένων ετών σε Δήμους, Δημοτικές ή Αναπτυξιακές Επιχειρήσεις, αυτά δύναται μετά τη λήξη των προγραμμάτων να προσληφθούν από άλλες επιχειρήσεις, οι οποίες θα ενταχθούν σε πρόγραμμα, εφόσον έχουν τις προϋποθέσεις, που θα ορίζονται από την εκάστοτε απόφαση του Υπουργού Εργασίας και Κοινωνικών Ασφαλίσεων.
     Ο Υπουργός
     ΔΗΜΗΤΡΙΟΣ ΡΕΠΠΑΣ»
      2. Στην με αριθμό 263/8-7-02 ερώτηση δόθηκε με το υπ’ αριθμ. 3073/23-7-02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 263/8-7-2002 ερώτησης, που κατέθεσε ο Βουλευτής κ. Νικόλαος Κατσαρός με θέμα την κλοπή πυρομαχικών από το στρατόπεδο Συκουρίου (361 ΠΑΠ) το Δεκέμβριο 1989 από την τρομοκρατική οργάνωση «17 Νοέμβρη» σας γνωρίζουμε τα εξής:
      Την 28.12.1989 διατάχθηκε από τη Μεραρχία Υποστηρίξεως (ΜΕΡΥΠ) η διενέργεια Ένορκης Προανάκρισης, για τη διαπίστωση των συνθηκών και των αιτιών κάτω από τις οποίες έλαβε χώρα αφαίρεση ποσότητας πυρομαχικών από τις αποθήκες της 361 ΠΑΠ στο Συκούριο Λάρισας. Την προανάκριση ενήργησε ανώτατος Αξιωματικός της ΜΕΡΥΠ.
      Από την ανωτέρω ένορκη προανάκριση προέκυψαν τα εξής:
      1. Σε δύο αποθήκες του Στρατοπέδου της 361 ΠΑΠ, είχαν αντικατασταθεί τα λουκέτα των θυρών τους και είχαν αφαιρεθεί από αυτές διάφορα πυρομαχικά, ο ακριβής αριθμός των οποίων είναι γνωστός στην Υπηρεσία.
      2. Η αφαίρεση των παραπάνω πυρομαχικών εκτιμάται ότι έγινε τις νυκτερινές ώρες μίας εκ των ημερών της 23,24, 25 και 26 Δεκεμβρίου 1989, από 3-4 άτομα, που γνώριζαν κατά τους χώρους του στρατοπέδου.
      Ο πρωτότυπος φάκελος της προανάκρισης διαβιβάστηκε στις 9.2.1990 στο Γραφείο Δικαστικού/1η ΣΤΡΑΤΙΑΣ, για την ποινή δίωξη των στρατιωτικών εγκλημάτων (ανυπακοή, παράβαση στρ/κής εντολής κλπ.), ενώ αντίγραφο φακέλου της υπόθεσης διαβιβάστηκε την 9.2.1990 από την 1η ΣΤΡΑΤΙΑ στην Εισαγγελία Πλημμελειοδικών Λάρισας, λόγω αρμοδιότητας, (Άρθρα 248 ΣΠΚ, 13 παρ. 1 του Ν. 495/76 και 21 Ν. 663/77 «Περί όπλων, εκρηκτικών κλπ.¨), καθόσον από το συλλεγέν ανακριτικό υλικό προέκυψε αυτουργική ή συμμετοχική εμπλοκή ιδιωτών.
      Για τον έλεγχο της ύπαρξης πειθαρχικών ευθυνών σε αξιωματικούς, οπλίτες και όργανα της Μονάδας για την εν λόγω πράξη επιλήφθηκε ο Διοικητής της ΜΕΡΥΠ, ο οποίος και επέβαλε με σχετικές αποφάσεις του σύμφωνα με τις ευθύνες που προέκυψαν τις ανάλογες πειθαρχικές ποινές. Συγκεκριμένα επιβλήθηκε: (α) 15ήμερη φυλάκιση στον Ανχη (ΥΠ) Μποζίκα Παναγιώτη, Διοικητή της 361 ΠΑΠ, (β) 10ήμερη φυλάκιση στον Υπλο (ΥΠ) Λαλόπουλο Γεώργιο, Υποδιοικητή της 361 ΠΑΠ, (γ) 15ήμερη φυλάκιση στο ΔΕΑ (ΥΠ) Ρακκή Αγγελή και (δ) 5ήμερη φυλάκιση στον Στρτη Μπούτα Αχιλλέα.
      Για τον έλεγχο της ύπαρξης ποινικών ευθυνών σε αξιωματικούς, οπλίτες και όργανα της Μονάδας για την εν λόγω πράξη διενεργήθηκε δίκη και κατόπιν της ακροαματικής διαδικασίας το Αναθεωρητικό Δικαστήριο με την 456/91 Απόφασή του, αποφάνθηκε επί της ενοχής των κατηγορουμένων για τις πράξεις για τις οποίες κατηγορούνταν και επέβαλε σύμφωνα με τις ευθύνες που προέκυψαν τις ανάλογες ποινικές κυρώσεις. Συγκεκριμένα επιβλήθηκε (α) 18μηνη φυλάκιση με τριετή αναστολή στο ΔΕΑ (ΥΠ) Ρακκή Αγγελή και (β) 4μηνη φυλάκιση με τριετή αναστολή στο Στρτη Μπούτα Αχιλλέα.
      Μετά τις τελευταίες ραγδαίες εξελίξεις στο θέμα της καταπολέμησης της τρομοκρατίας, των ενεργειών εξάρθρωσης της «17 Νοέμβρη» και προσαγωγής των φερόμενων ως μελών της ενώπιον της Δικαιοσύνης για να λογοδοτήσουν για τις πράξεις τους και εν όψει των νέων εν γένει στοιχείων που προέκυψαν από την προανάκριση και τη διεξαγόμενη ανάκριση από Εφέτη Ανακριτή, η εν λόγω υπόθεση είναι πιθανό ότι θα επανεξετασθεί και το σύνολο των περιεχομένων εγγράφων του φακέλου να αποτελέσουν υλικό της προανακριτικής δικογραφίας.και της τακτικής ανάκρισης, η οποία σύμφωνα με το άρθρο 241 Κώδικα Ποινικής Δικονομίας είναι χωρίς δημοσιότητα (μυστική), όπως άλλωστε μυστική είναι και η Στρατιωτική Δικαιοσύνη.
     Ως εκ τούτου, δεν είναι δυνατό επί του παρόντος να παρασχεθούν περαιτέρω πληροφορίες στον Ερωτώντα κύριο Βουλευτή.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
     3. Στην με αριθμό 266/8-7-02 ερώτηση δόθηκε με το υπ΄ αριθμ. 28/1-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 266/8-7-2002 που κατέθεσε στη Βουλή ο Βουλευτής κ. Ιωάννης Παπαθανασίου, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ Αυτοκινητόδρομος ΠΑΘΕ του ΥΠΕΧΩΔΕ τα εξής:
     Σχετικά με τις εργολαβίες «Αυτοκινητόδρομος Αθηνών-Σχηματάρι, Τμήμα: Μεταμόρφωση-Βαρυμπόμπη (χ.θ. 7+166 έως 13+383)» και «Αυτοκινητόδρομος Αθηνών-Σχηματάρι, Τμήμα: Μεταμόρφωση-Βαρυμπόμπη (χ.θ. 11+600 έως 13+383)» πληροφορούμε τον κύριο Βουλευτή τα εξής:
     α) Η σύμβαση της πρώτης εργολαβίας υπογράφηκε στις 1.9.1992 και οι εργασίες περαιώθηκαν στις 28.2.1994.
     Η σύμβαση της δεύτερης εργολαβίας υπογράφηκε στις 29.12.1993 και οι εργασίες περαιώθηκαν στις 30.6.1995.
     Μετά τη διαπίστωση κακοτεχνιών και προκειμένου να εκτιμηθεί με ακρίβεια η έκταση των προβλημάτων, συστάθηκε με την με Α.Π. ΚΥ/ΦΚΑΘΒ1/ΠΟ14/οικ./43596/22.7.99 Απόφαση του Υπουργού ΠΕΧΩΔΕ Επιτροπή Επεξεργασίας του Ειδικού Θέματος Διαπίστωσης πραγματικών περιστατικών σύμφωνα με τις διατάξεις της παρ.4 του άρθρου 59 του Π.Δ. 609/85.
     Το πόρισμα της Επιτροπής υποβλήθηκε στις 20.3.2001.
     β) Η αρμόδια Υπηρεσία του ΥΠΕΧΩΔΕ (ΕΥΔΕ Αυτοκινητόδρομος ΠΑΘΕ) αφού έθεσε υπόψη των τότε επιβλεπόντων των έργων το πόρισμα της Επιτροπής καθώς και κάθε επιπλέον στοιχείο που διαπιστώθηκε, διόρθωσε την τελική επιμέτρηση του έργου και ζήτησε από τον Ανάδοχο την επιστροφή για την πρώτη εργολαβία το ποσό των 1.520.262.431 δρχ. (4.461.518.51€) και τη δεύτερη εργολαβία το ποσό των 291.853.502 δρχ.(856.503,31 €).
      Επειδή η ανάδοχος εταιρεία δεν ανταποκρίθηκε έχει ήδη κηρυχθεί σε πτώχευση και έχει διαγραφεί από τα Μητρώα των Εργοληπτικών Επιχειρήσεων.
      Η παραπάνω Υπηρεσία του ΥΠΕΧΩΔΕ προχώρησε με τις με Α.Π. ΑΘ/ΦΚΑΘΒ1/οικ/5392/8.1.2002 και με Α.Π. ΑΘ/ΦΚΑΘΒ2/οικ/5393/8.1.2002 Αποφάσεις στην κατάπτωση εγγυητικών επιστολών ύψους 300.000.000 δρχ. (880.410,86 €) για την πρώτη εργολαβία και 291.853.503 δρχ. (856.503,31 €) για τη δεύτερη εργολαβία και για το υπόλοιπο ποσό των 1.220.262.431 δρχ. (3.581.107,65 €) ζήτησε με το με έσοδο μέσω της αρμόδιας ΦΑΒΕ Αθηνών.
      Ήδη με το με Α.Π. 32882/3.7.2002 έγγραφό του το ΤΣΜΕΔΕ ενημέρωσε ότι πιστώθηκε στο λογαριασμό του ΥΠΕΧΩΔΕ το ποσό του 591,853.503 δρχ. (1.736.914,19 €) από την κατάπτωση των εγγυητικών επιστολών.
      δ) Λόγω των παραπάνω προβλημάτων οι υπόψη εργολαβίες δεν έχουν παραληφθεί.
      ε) Προκειμένου να αρθούν όλες οι προαναφερόμενες κακοτεχνίες και να γίνουν οι επεμβάσεις που απαιτούνται στους αγωγούς ακαθάρτων και ομβρίων, η προαναφερόμενη Υπηρεσία του ΥΠΕΧΩΔΕ με εγκατεστημένη Εργολαβία επισκεύασε ένα τμήμα του κεντρικού αγωγού ομβρίων που βρίσκεται κάτω από τον Αυτοκινητόδρομο για λόγους ασφαλείας.
      Για την ολοκλήρωση των απαιτούμενων παρεμβάσεων στην περιοχή προωθείται η σύνταξη νέας μελέτης που θα λαμβάνει υπόψη τις υφιστάμενες μελέτες, τι ς υφιστάμενες κατασκευές και τα νέα δεδομένα από την άποψη των υδραυλικών φορτίων που χρειάζεται να παροχετεύονται και στη συνέχεια η δημοπράτηση νέας εργολαβίας.
      στ) Τέλος πληροφορούμε τον κύριο Βουλευτή ότι το πριμ δόθηκε στην Ανάδοχο εταιρεία της πρώτης εργολαβίας σύμφωνα με την Δ1α/93.1/25.4.1994 Απόφαση. Στη συνέχεια έγινε η διαπίστωση των κακοτεχνιών και έγιναν όλες οι νόμιμες διαδικασίες από την αρμόδια Δ/νση και οι οποίες αναφέρονται πιο πάνω.
      Η Υπουργός
      ΒΑΣΩ ΠΑΠΑΝΔΡΕΟΥ»
      4. Στην με αριθμό 360/10.7.02 ερώτηση δόθηκε με το υπ’ αριθμ. 1519/30.7.02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 360 που κατατέθηκε στις 10/7.2002 από το Βουλευτή κ. Σωτήρη Κούβελα και αναφορικά με τα θέματα αρμοδιότητας του ΥΠΕΧΩΔΕ, σας γνωρίζουμε τα εξής:
      Α. Ειδική οδηγία της Ε.Ε. για τη διαχείριση ιατρικών αποβλήτων δεν έχει εκδοθεί μέχρι σήμερα. Το θέμα καλύπτεται από άλλες γενικές οδηγίες περί διαχειρίσεως επικίνδυνων και μη αποβλήτων, με τις οποίες η χώρα μας έχει εναρμονισθεί.
      Β. Για να υπάρξει ασφαλής διαχείριση των αποβλήτων αυτών, θα πρέπει για όλα τα στάδια της διαχείρισης (συλλογή, μεταφορά, προσωρινή αποθήκευση, τυχόν επεξεργασία και τελική διάθεση) να τηρούνται τα προβλεπόμενα στις ισχύουσες κανονιστικές διατάξεις, όπως αυτές αναφέρονται ακολούθως. Ειδικότερα:
      Τα θέματα της διαχείρισης των νοσοκομειακών αποβλήτων ρυθμίζονται από την ΚΥΑ 113944/97 (τ. Β ΦΕΚ 1016) «Εθνικός Σχεδιασμός Διαχείρισης Στερεών Αποβλήτων» (Γενικές κατευθύνσεις της πολιτικής διαχείρισης των στερών αποβλήτων σε συνδυασμό με τις διατάξεις της ΚΥΑ 14312/1302/00 (τ. Β ΦΕΚ 723) «συμπλήρωση και εξειδίκευση της υπ’ αριθμ. 113944/97 ΚΥΑ, παρ. ΙΙ, κεφάλαιο Λ (κατηγορία νοσοκομειακών αποβλήτων), όπως αυτές εξειδικεύονται με:
      Την ΚΥΑ 69728/824/96 (τ. Β. ΦΕΚ 358) «Μέτρα και όροι για τη διαχείριση των στερεών αποβλήτων» για ότι αφορά τα παραγόμενα από τις υγειονομικές μονάδες προσομοιάζοντα με οικιακά απόβλητα και 
      την ΚΥΑ 72751/3054/85 (τ.Β ΦΕΚ 665) «Μέτρα και όροι για την διαχείριση των επικίνδυνων αποβλήτων» σε συνδυασμό με τα προβλεπόμενα στην ΚΥΑ 19396/1546/97 (τ. Β ΦΕΚ 604) «Μέτρα και όροι για τη διαχείριση επικίνδυνων αποβλήτων» για ό,τι αφορά τα παραγόμενα από τις υγειονομικές μονάδες επικίνδυνα απόβλητα, μιας και τα μεν τοξικά (αντιδραστήρια, κυτταροστατικά και άλλα φάρμακα και λοιπές χημικές ουσίες), αλλά και τα μολυσματικά περιλαμβάνονται στον Ευρωπαϊκό Κατάλογο Αποβλήτων 2001/118/ΕΚ στην κατηγορία 18 00 «απόβλητα παραγόμενα από την υγειονομική περίθαλψη ανθρώπων και ζώων κλπ…».
      Θέματα αποτέφρωσης αυτών των αποβλήτων και εκπομπών αέριων ρύπων από τη δραστηριότητα αυτή, ρυθμίζονται από την οδηγία 2000/76/ΕΚ L332/91/28-12-2000 «για την αποτέφρωση των αποβλήτων».
      Θέματα αποστείρωσης αυτών των αποβλήτων καλύπτουν τα προβλεπόμενα στα πρότυπα του ΕΛΟΤ 12347/99 «βιοτεχνολογία – κριτήρια απόφασης για αποστειρωτές ατμού και αυτόκαυστα», ενώ ο έλεγχος της αποτελεσματικότητας της αποστείρωσης γίνεται σύμφωνα με τα προβλεπόμενα στα πρότυπα του ΕΛΟΤ σειρά 866/97 «βιολογικά συστήματα για τον έλεγχο αποστειρωτών και διαδικασιών αποστείρωσης».
      Θέματα διαχείρισης ραδιενεργών αποβλήτων καλύπτουν τα προβλεπόμενα στην ΚΥΑ 1014 (ΦΟΡ) 94/2001 (Β΄ 216) «περί κανονισμών ακτινοπροστασίας»
      Γ. Το ΥΠΕΧΩΔΕ προέβη στις κάτωθι ενέργειες:
      Αποτύπωση της υπάρχουσας κατάστασης σε επίπεδο χώρας (μελέτη με τίτλο: «ΑΠΟΓΡΑΦΗ ΚΑΙ ΔΙΑΧΕΙΡΙΣΗ ΣΤΕΡΕΩΝ ΑΠΟΒΛΗΤΩΝ ΝΟΣΗΛΕΥΤΙΚΩΝ ΙΔΡΥΜΑΤΩΝ ΣΕ ΕΠΙΠΕΔΟ ΧΩΡΑΣ», ΙΟΥΝΙΟΣ 1987). Ο τρόπος διαχείρισης των ιατρικών αποβλήτων, περιλαμβάνει τις ακόλουθες μεθόδους, τις οποίες ακολουθούν τα νοσηλευτικά ιδρύματα κατά περίπτωση:
      Θερμική επεξεργασία μολυσματικών αποβλήτων για εξουδετέρωση του μολυσματικού φορτίου, είτε σε κινητές μονάδες, είτε σε εξοπλισμό που διαθέτει το ίδιο το νοσοκομείο και στη συνέχεια διάθεση μαζί με τα οικιακού τύπου απόβλητα.
      Καύση των μολυσματικών αποβλήτων, είτε σε αποτεφρωτικό κλίβανο του νοσοκομείου, είτε (στην Αττική) στον αποτεφρωτικό κλίβανο του ΕΣΔΚΝΑ (στοΝ ΧΥΤΑ Άνω Λιοσίων)
      Τα οικιακού τύπου απόβλητα διατίθενται μαζί με τα δημοτικά
      Τα αιχμηρά αντικείμενα σε όλα τα νοσοκομεία συγκεντρώνονται σε ειδικούς ανθεκτικούς κάδους ξεχωριστού χρώματος (συνήθως κίτρινο με άσπρο καπάκι) και οδηγούνται στους σάκους με τα μολυσματικά
      Τέλος για τα ραδιενεργά απόβλητα ακολουθούντα οι διατάξεις του κανονισμού που προαναφέρθηκε στο σημείο Β και παραμένουν σε ειδικές κρύπτες, σε κάθε νοσοκομείο, μέχρι να καταστούν ανενεργά και στη συνέχεια οδηγούνται είτε στα οικιακού τύπου, είτε στα μολυσματικά απόβλητα.
      Το ΥΠΕΧΩΔΕ υλοποιώντας τα προτεινόμενα στην παραπάνω μελέτη και λαμβάνοντας υπόψη το γεγονός, ότι περίπου το 70% του συνόλου των ιατρικών αποβλήτων παράγονται στην περιοχή Αττική και Κεντρικής Μακεδονίας, συγχρηματοδότησε στο πλαίσιο του Α΄ και Β΄ ΚΠΣ.
- τον ΕΣΔΚΝΑ (Μάιος 1992), για την αγορά 2 ειδικών απορριμματοφόρων οχημάτων συλλογής και μεταφοράς των ιατρικών αποβλήτων με σκοπό την καύση τους στον αποτεφρωτικό κλίβανο που λειτουργεί από τον ΕΣΔΚΝΑ.
- τον ΕΣΔΚΝΑ για την κατασκευή ειδικού αποτεφρωτικού κλιβάνου, ο οποίος έχει εγκατασταθεί στο ΧΥΤΑ Άνω Λιοσίων, δυναμικότητας 30 τόνων την ημέρα, για την καύση αποκλειστικά ιατρικών αποβλήτων.
Ήδη ο κλίβανος έχει τεθεί σε δοκιμαστική λειτουργία από 8-10-01.
-Την εκπόνηση μελέτης με τίτλο: «ΠΡΟΚΑΤΑΡΚΤΙΚΗ ΜΕΛΕΤΗ ΚΑΤΑΣΚΕΥΗΣ ΜΟΝΑΔΑΣ ΘΕΡΜΙΚΗΣ ΕΠΕΞΕΡΓΑΣΙΑΣ ΕΠΙΚΙΝΔΥΝΩΝ ΑΠΟΒΛΗΤΩΝ ΝΟΣΗΛΕΥΤΙΚΩΝ ΙΔΡΥΜΑΤΩΝ ΠΕΡΙΦΕΡΕΙΑΣ ΚΕΝΤΡΙΚΗΣ ΜΑΚΕΔΟΝΙΑΣ», (1998), για την αντιμετώπιση του προβλήματος και στην Κεντρική Μακεδονία, η οποία ολοκληρώθηκε τέλος του 2001.
Τέλος, έχει ετοιμάσει σχέδιο ΚΥΑ που καλύπτει το θέμα της διαχείρισης των ιατρικών αποβλήτων, το οποίο βρίσκεται στο στάδιο υπογραφής από τους συναρμόδιους υπουργούς.
Η Υπουργός
Β. ΠΑΠΑΝΔΡΕΟΥ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επειδή αύριο δεν θα πραγματοποιηθεί η συζήτηση επερώτησης, παρακαλώ να συμφωνήσετε να συζητηθούν σήμερα και οι επίκαιρες ερωτήσεις της αυριανής συνεδρίασης, η οποία τελικώς δεν θα πραγματοποιηθεί. Έχουν ειδοποιηθεί οι ερωτώντες συνάδελφοι των επικαίρων ερωτήσεων και οι ερωτώμενοι Υπουργοί. Είμαστε σύμφωνοι;
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πρέπει να πάρουμε μία ημερήσια διάταξη και να ειδοποιήσουμε τους συναδέλφους.
      ΠΡΟΕΔΡΟΣ (Απόστολος Κακλαμάνης): Έχουν ειδοποιηθεί.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη είναι η με αριθμό 183/2-12-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Κολιοπάνου προς τους Υπουργούς Οικονομίας και Οικονομικών, Γεωργίας, σχετικώς με τις προθέσεις της Κυβέρνησης, οι κατά κύριο επάγγελμα αγρότες να προμηθεύονται το πετρέλαιο με έκπτωση 50% κλπ.
      Η επίκαιρη ερώτηση του κυρίου Βουλευτή έχει ως εξής: 
      «Είναι γνωστό ότι πολλοί αγρότες διανύουν μία ιδιαίτερα δύσκολη περίοδο. Διεθνής ανταγωνισμός, τιμές αγροτικών προϊόντων, φυσικές καταστροφές, μέγεθος κλήρου και κόστος παραγωγής είναι οι σημαντικότεροι λόγοι. Το κόστος παραγωγής συντίθεται επίσης από πολλές συνιστώσες, μεταξύ των οποίων ιδιαίτερα σημαντική είναι αυτή του πετρελαίου.
      Στις περιπτώσεις μάλιστα που δεν υπάρχουν σύγχρονα αρδευτικά δίκτυα ή τουλάχιστον πρόσβαση σε ηλεκτρική ενέργεια για την άρδευση, οπότε ολόκληρη η καλλιεργητική διαδικασία (όργωμα -φρεζάρισμα-πότισμα) γίνεται με ντηζελομηχανές, το κόστος σε πετρέλαιο και μόνο φθάνει το 25% της τελικής τιμής, όπως για παράδειγμα στο καλαμπόκι.
      Την ίδια στιγμή όλοι μας μπορούμε να αγοράζουμε πετρέλαιο για θέρμανση στη μισή τιμή εκείνης του πετρελαίου κίνησης.
      Ερωτώνται οι κύριοι Υπουργοί: 
      Ήδη άρχισε η συζήτηση επί του προϋπολογισμού του 2003. Είσθε διατεθειμένοι να αποφασίσετε άμεσα ρύθμιση με την οποία οι κατά κύριο επάγγελμα αγρότες να προμηθεύονται το πετρέλαιο με έκπτωση τουλάχιστον 50%; Οι απαιτούμενες για τον κάθε αγρότη ποσότητες εύκολα προσδιορίζονται από τις αρμόδιες Διευθύνσεις Γεωργίας με στοιχεία που ήδη διαθέτουν, όπως έκταση χωραφιών, συμφωνητικά μισθώσεων, είδος καλλιέργειας, αρδευτικές υποδομές κλπ.
      Μια τέτοια απόφαση θα στηρίξει άμεσα και ουσιαστικά πολλά αγροτικά νοικοκυριά πριν εγκαταλείψουν οριστικά τα χωράφια και τα ζώα τους.
      Οι απώλειες εσόδων του προϋπολογισμού ας καλυφθούν με ανάλογες ανατιμήσεις σε άλλα είδη, ενεργειακά ή όχι, που θα επιμερισθούν όμως στο σύνολο του πληθυσμού ή με αύξηση φόρων σε όσους οικονομικά αντέχουμε».
      Ο Υφυπουργός Οικονομικών κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, η Κυβέρνηση από το 1995 αναγνωρίζοντας την ανάγκη για τη μείωση του κόστους παραγωγής των αγροτικών προϊόντων αλλά και τη βελτίωση της ανταγωνιστικότητάς τους, αλλά και ταυτόχρονα για την ενίσχυση του διαθέσιμου εισοδήματος των αγροτών, προχώρησε στην επιστροφή του 30% κατ’ αρχήν του φόρου κατανάλωσης των πετρελαιοειδών. Ακολούθησε από το 2001 η αύξηση στο 50% και ταυτόχρονα η καθιέρωση για ορισμένες κατηγορίες αγροτικών εκμεταλλεύσεων, όπως τα θερμοκήπια, οι ανεμομείκτες, τα αρδευτικά αντλητικά συγκροτήματα και μερικές άλλες κατηγορίες στην επιστροφή του φόρου κατά 80%.
     Έτσι λοιπόν κατ’ έτος, ενισχύεται το διαθέσιμο εισόδημα του αγρότη για μεν το 2002 κατά 40 δισεκατομμύρια δραχμές και για το 2003 προβλέπεται ότι αυτή η ενίσχυση μέσω της επιστροφής του 50% ή αντίστοιχα του 80% του Ειδικού Φόρου Κατανάλωσης σε 50 δισεκατομμύρια δραχμές ετησίως. Η επιστροφή αυτή γίνεται με ένα κατ’ αποκοπήν σύστημα, δηλαδή στο 2% της συνολικής αξίας των ακαθαρίστων εσόδων του παραγωγού. Επειδή οποιοδήποτε άλλο σύστημα με τιμολόγια θα ήταν ένα σύστημα γραφειοκρατικό, που θα ταλαιπωρούσε αφάνταστα τους αγρότες οι οποίοι δεν διαθέτουν λογιστήρια αλλά και τις υπηρεσίες του Υπουργείου, το σύνολο της ελάφρυνσης, δηλαδή το αντίστοιχο ποσοστό των 80 δισεκατομμυρίων δραχμών των υποτιθέμενων εσόδων από τη φορολογία του πετρελαίου που χρησιμοποιείται για την αγροτική εκμετάλλευση αποδίδεται μέσω του 2% στο σύνολο της παραγωγής, το δε υπόλοιπο 30% γίνεται με μια ειδική διαδικασία των τελωνειακών αρχών.
      Πιστεύουμε ότι είναι μια γενναία παραχώρηση και θα έλεγα ότι για τη μεγάλη μερίδα των Ελλήνων αγροτών, που έχουν χαμηλά εισοδήματα, αποτελεί μια επιπλέον σημαντική ενίσχυση. Η ενίσχυση αυτή καταβάλλεται με την ίδια διαδικασία με την οποία γίνεται και η κατ’ αποκοπήν επιστροφή του ΦΠΑ. 
      Έτσι λοιπόν κάποιος αγρότης που ασχολείται με τη φυτική παραγωγή θα έχει επιστροφή 5% από το ΦΠΑ και 2% για την επιστροφή του Ειδικού Φόρου Κατανάλωσης του Πετρελαίου. Δηλαδή θα πάρει επιστροφή 7% στη συνολική αξία των παραγομένων προϊόντων, όπως αυτά καθορίζονται από τα τιμολόγια τα οποία καταθέτει.
      ΠΡΟΕΔΡΟΣ (Απόστολος Κακλαμάνης): Ο κ. Κολιοπάνος έχει το λόγο.
      ΘΕΟΔΩΡΟΣ ΚΟΛΙΟΠΑΝΟΣ: Κύριε Πρόεδρε, η ερώτησή μου προς τον κύριο Υπουργό είναι και σαφής και ευθεία. 
     Άκουσα με προσοχή όσα είπε ο κύριος Υπουργός, τα οποία είναι θετικά όλα αυτά και γνωστά. Το ερώτημά μου είναι απλό. Όλοι εμείς οι αστοί και οι αγρότες, μπορούμε να αγοράζουμε πετρέλαιο για τη θέρμανσή μας στη μισή τιμή. 
      Λέω λοιπόν το εντελώς απλό. Όταν δεχόμαστε όλοι ότι οι αγρότες μας διανύουν μια ιδιαίτερα δύσκολη περίοδο για διάφορους λόγους, αλλά κυρίως οι αγρότες που ζουν σε περιοχές που λείπουν οι υποδομές, αυτοί λοιπόν καταφεύγουν όλοι στο πετρέλαιο. Πετρέλαιο για όργωμα, για φρεζάρισμα, για πότισμα. Και τελικά πουλάνε το καλαμπόκι 50 δραχμές από τις οποίες οι 15 πηγαίνουν κατευθείαν στο πετρέλαιο και όχι συνολικά σε λιπαντικά, ενεργειακά κλπ. 
      Άρα, αν θέλουμε πραγματικά -και όχι μόνο εκφράζοντας συμπάθεια και αγάπη προς τους αγρότες- να μην επιτρέψουμε κάποιοι αγρότες να ανοίξουν την πόρτα προς το κοινωνικό και οικονομικό  περιθώριο, που δεν συμφέρει κανέναν, ανεξαρτήτως παράταξης και απόψεων, πρέπει να κάνουμε αυτό το απλό. 
      Γιατί τι συμβαίνει σήμερα, κύριε Πρόεδρε; Είναι γνωστό ότι πολλοί αγρότες προμηθεύονται πετρέλαιο θέρμανσης που έχει τη μισή τιμή. Αυτό βέβαια είναι παράνομο και δεν ξέρω αν η ποιότητα του πετρελαίου δημιουργεί προβλήματα στους κινητήρες των μηχανημάτων τους. Πολλοί από αυτούς πιάνονται από τα ελεγκτικά όργανα και υφίστανται τις συνέπειες. 
      Αντί λοιπόν όλων αυτών των πολυπλόκων μηχανισμών και αντί να τους οδηγούμε στην παρανομία και να δείχνουμε κατανόηση και ανοχή, να κάνουμε το απλούστατο. Να πούμε ότι οι αγρότες, βραχυπρόθεσμα ή μέχρις ότου λύσουν  άλλα προβλήματα, θα πάρουν το πετρέλαιο, όπως παίρνουμε το πετρέλαιο για τη θέρμανση. 
      Έτσι νομίζω ότι μπορούμε να τους στηρίξουμε άμεσα και ουσιαστικά. Τα άλλα που ακούγονται περί αλλαγής των τιμών και περί επιδοτήσεων δεν μπορούν να ρυθμιστούν από τις εθνικές κυβερνήσεις. Η αγροτική πολιτική ρυθμίζεται σε κοινό τραπέζι, στην Κοινή Αγροτική Πολιτική. Μπορούμε όμως μ’ αυτόν τον απλό τρόπο να αντιμετωπίσουμε την κατάσταση. Κι ας μην επικαλεστούμε παρενέργειες που μπορεί πράγματι να συμβούν. Και σε άλλες δραστηριότητες υπάρχουν παρενέργειες, αλλά δεν σταματούν τα δημόσια έργα. Νομίζω, κύριε Πρόεδρε, ότι είναι δίκαιο και σχεδόν επιβεβλημένο να γίνει αυτό.
      Ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ασφαλώς το καλύτερο είναι εχθρός του καλού, αλλά θα πρέπει να θυμίσω ότι αυτή η Κυβέρνηση του ΠΑ.ΣΟ.Κ. ήταν που για πρώτη φορά καθιέρωσε την επιστροφή φόρου πετρελαίου, ενίσχυσε το διαθέσιμο εισόδημα του Έλληνα αγρότη με 40 δισεκατομμύρια δραχμές για φέτος και 50 δισεκατομμύρια δραχμές για του χρόνου.
     Ταυτόχρονα θα πρέπει να πούμε ότι το Υπουργείο Οικονομικών και με άλλα μέτρα που άπτονται της αρμοδιότητάς του έχει δείξει ενδιαφέρον προς τους αγρότες. Ενδεικτικά θα αναφέρω ότι η φορολογία του εισοδήματος των αγροτών είναι σχεδόν μηδενική. Οι αγρότες συνεισφέρουν στο 0,2% του συνόλου των εσόδων. Μετά από πρόταση του Υπουργείου Οικονομικών και απόφαση της Βουλής παρέχεται με νόμο η δυνατότητα πλήρους απαλλαγής από φορολογίες μεταβιβάσεων των κλήρων, των αγρών, των κατοικιών και των επιχειρήσεων των αγροτών μέχρι του ύψους των 180 εκατομμυρίων δραχμών. Μάλιστα, η απαλλαγή από τον ειδικό φόρο κατανάλωσης χορηγείται ήδη μέχρι ποσοστό 80%. Ουσιαστικά δηλαδή πρόκειται για μια άμεση στήριξη του εισοδήματος των αγροτών, καθώς μόνο από αυτό το μέτρο της επιστροφής του ειδικού φόρου κατανάλωσης του πετρελαίου ενισχύεται η αγροτική οικονομία με 50 δισεκατομμύρια δραχμές.
     ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 177/2-12-2002 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εθνικής Άμυνας, σχετικώς με δημοσιεύματα του Τύπου αναφερόμενα στην προμήθεια ανταλλακτικών ελικοπτέρων και αεροσκαφών από την Αμερική, την πιστοποίηση καταλληλότητάς των κλπ.
     Η επίκαιρη ερώτηση του κ. Βαρβιτσιώτη έχει ως εξής:
      «Σύμφωνα με πληροφορίες («Κυριακάτικη Ελευθεροτυπία» 10.11.2002) το Υπουργείο Εθνικής Αμύνης προμηθεύτηκε από Έλληνες αντιπροσώπους αμερικανικών οίκων ανταλλακτικά ελικοπτέρων και αεροσκαφών, τα οποία πολύ μετά την παραλαβή τους αποκαλύφθηκε ότι συνοδεύονταν από πιστοποιητικά αμφιβόλου αυθεντικότητας. Το θέμα είναι τεράστιο, διότι συνδέεται με την επιχειρησιακή λειτουργία του πτητικού δυναμικού των Ενόπλων Δυνάμεων και θέτει σε κίνδυνο την ασφάλεια του προσωπικού των.
      Κατόπιν τούτου ερωτάται ο Υπουργός Εθνικής Αμύνης: 
      1. Ποιες διαδικασίες ακολουθήθηκαν για την προμήθεια των ανταλλακτικών αυτών;
      2. Γιατί ο έλεγχος και η πιστοποίηση του υλικού έγινε τώρα και όχι κατά την παραλαβή τους και προ της εξοφλήσεώς τους; 
      3. Γιατί έγινε τώρα η πιστοποίηση καταλληλότητας του υλικού; Μήπως λόγω της έρευνας για την πτώση του ελικοπτέρου πέρσι στη Σκύρο; 
      4. Σε ποιο συμπέρασμα κατέληξε η έρευνα η οποία διενεργήθηκε και τι προτείνει για την απόδοση ευθυνών και σε ποιους;
      Παρακαλείται ο κύριος Υπουργός να ενημερώσει τη Βουλή για όλες τις διαστάσεις του μεγάλου αυτού θέματος και να καταθέσει όλα τα σχετικά έγγραφα συμπεριλαμβανομένου και του σχετικού πορίσματος.»
      Και ο κ. Βαρβιτσιώτης στην επόμενη ερώτησή του να έχει δύο και όχι τέσσερα ερωτήματα, κατά τον Κανονισμό.
      Ο Υφυπουργός Εθνικής Αμύνης κ. Αποστολίδης έχει το λόγο.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ευχαριστώ, κύριε Πρόεδρε. 
     Είναι γνωστή η ευαισθησία του κ. Βαρβιτσιώτη για θέματα που άπτονται των Ενόπλων Δυνάμεων, καθ’ ότι ο ίδιος έχει υπηρετήσει στο χώρο αυτόν. 
     Θα ήθελα όμως να τον διαβεβαιώσω, σχετικά με τα ερωτήματα τα οποία θέτει, ότι τα συγκεκριμένα ανταλλακτικά δεν έχουν καμία σχέση με την πτώση του ελικοπτέρου και είναι στη διάθεσή του όλος ο φάκελος και το υλικό για να τα δει ο ίδιος και να διαμορφώσει άποψη. Διότι και το συγκεκριμένο πόρισμα και η μηχανή του ελικοπτέρου και όποιο άλλο -από το πόρισμα- τεχνικό στοιχείο έχει εντοπιστεί από τους τεχνικούς μας εδώ ότι ενδεχόμενα θα μπορούσε να ήταν η αιτία του ατυχήματος, στάλθηκαν και στην κατασκευάστρια εταιρεία και ήταν απόλυτα σαφής η απάντηση ότι δεν είχε καμία σχέση.
      Δεύτερον, όσον αφορά τα συγκεκριμένα ανταλλακτικά, που πράγματι υπάρχει μία παρτίδα η οποία φέρεται να μην έχει τα πιστοποιητικά γνησιότητας -όπου δεν σημαίνει κατ’ ανάγκη ότι μη πιστοποιητικό γνησιότητας συνεπάγεται ακατάλληλο υλικό και το γνωρίζετε αυτό, κύριε Βαρβιτσιώτη- θα ήθελα να σας πω το εξής: Είναι ανταλλακτικά τα οποία πάρθηκαν το 2001. Είναι μία διαδικασία η οποία ακολουθείται και από την Αεροπορία και από το ΓΕΣ. Διότι καταλαβαίνετε πολύ καλά ότι η τοποθέτηση αυτών των ανταλλακτικών σε σχέση με την ασφάλεια του προσωπικού αλλά και η διατήρηση, η συντήρηση αυτών των μέσων χρειάζονται τον εξονυχιστικό έλεγχο από μεριάς της πολιτικής και στρατιωτικής ηγεσίας. Και είναι γεγονός ότι τουλάχιστον στο πεδίο της Αεροπορίας δεν γίνονταν, όπως στο Στρατό, μία φορά το χρόνο. Γιατί ο έλεγχος αυτός και η επαλήθευση της γνησιότητας των πιστοποιητικών δεν έγινε εξαιτίας του ατυχήματος, αλλά συνηθίζεται μία ή δύο φορές το χρόνο να γίνεται ένα τσεκάρισμα εάν τα πιστοποιητικά αυτά είναι γνήσια ή όχι. Αντίθετα, στην Αεροπορία γίνεται μέχρι και στο τελευταίο ανταλλακτικό. 
      Αυτό, όμως, που υπάρχει ως ασφαλιστική δικλίδα στο Στρατό είναι ότι πριν την τοποθέτηση οποιουδήποτε ανταλλακτικού γίνεται έλεγχος της γνησιότητας των πιστοποιητικών του. 
      Βέβαια εδώ υπήρχε ένα κενό το οποίο πιστεύω ότι από σήμερα δεν θα συνεχίσει να υπάρχει. Είναι το θέμα της διακίνησης των ανταλλακτικών και της γνησιότητας των πιστοποιητικών. Στο 100% τα ανταλλακτικά –όπως γίνεται ήδη στην Αεροπορία- θα ελέγχονται και στο χώρο του Στρατού. 
      Σε σχέση με το ερώτημά σας για την απόδοση ευθυνών, ασφαλώς έχουν απευθυνθεί στις συγκεκριμένες εταιρείες ερωτήματα από μέρους μας και θα είναι αυστηρότατες οι κυρώσεις με βάση το νόμο απέναντί τους. Και θα σας αναφέρω ποιες είναι οι συγκεκριμένες εταιρείες στη δευτερολογία μου.
      ΠΡΟΕΔΡΟΣ (Απόστολος Κακλαμάνης): Ο κ. Βαρβιτσιώτης έχει το λόγο.
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, χαίρομαι διότι πράγματι δεν υπάρχει καμία σύνδεση του θέματος των μη αυθεντικών ανταλλακτικών με την πτώση του ελικοπτέρου. Χαίρομαι από την κατηγορηματική δήλωση του κυρίου Υπουργού, η οποία ξεδιαλύνει το θέμα.
     Θα ήθελα, όμως, να παρατηρήσω ότι όταν γράφεται μια τέτοια είδηση σε μία έγκυρη και ευρείας κυκλοφορίας εφημερίδα, η οποία δημιουργεί μία έντονη ανησυχία τόσο στην κοινή γνώμη όσο και στους ιπτάμενους, θα όφειλε το Υπουργείο Εθνικής Αμύνης να δώσει μία απάντηση αμέσως και να μην έρθει ύστερα από την ερώτησή μου να διευκρινίσει την κατάσταση.
      Τώρα όσον αφορά τα πιστοποιητικά. Κάθε ανταλλακτικό για να είναι κατάλληλο για χρησιμοποίηση συνοδεύεται, κύριε Πρόεδρε, από ένα ειδικό πιστοποιητικό, το οποίο υπογράφεται από τους αρμόδιους της αμερικανικής αρμόδιας δημόσιας υπηρεσίας.
      Εδώ προμηθεύτηκαν το 2001 από πέντε ελληνικές εταιρείες πιστοποιητικά, τα οποία δεν συνοδεύονταν από αυθεντικά πιστοποιητικά. Δηλαδή ή ήταν παραποιημένες οι υπογραφές ή είχαν υπογραφεί από άλλα μη αρμόδια πρόσωπα και καταλαβαίνετε ότι αυτό το πρόβλημα δημιουργεί μια, αν θέλετε, ανησυχία στο πτητικό προσωπικό. Και δεν είναι μόνο για έναν τύπο. Είναι για τρεις τύπους ελικοπτέρων, της Αεροπορίας Στρατού, τα «Χιούϊ», τα «Σινούκ», και τα εκπαιδευτικά, αλλά και για τα αεροσκάφη «U17» τα οποία είναι παλιά αεροσκάφη και χρησιμοποιούνται για τη συμπλήρωση των ωρών των πιλότων. 
      Να σημειώσω ακόμα ότι τα μη αυθεντικά πιστοποιητικά υπερβαίνουν το 50% των ήδη ηλεγμένων. Και έχει ελεγχθεί μόνο ένα μικρό δείγμα. 
      Νομίζω, κύριε Πρόεδρε, ότι χρειάζεται πολύ μεγάλη ευαισθησία από την ηγεσία του Υπουργείου Εθνικής Αμύνης και του Στρατού, όταν έχει σχέση με τη ζωή των πιλότων μας. 
      ΠΡΟΕΔΡΟΣ (Απόστολος Κακλαμάνης): Το λόγο έχει ο Υφυπουργός Εθνικής Αμύνης κ. Αποστολίδης.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Βαρβιτσιώτη, έχετε δίκιο ότι είναι ευαισθητοποιημένη η κοινή γνώμη και το προσωπικό ασφαλώς που είναι είτε στο Στρατό είτε στην Αεροπορία.
     Θα ήθελα όμως να σας πω ότι αυτή η διαδικασία του ελέγχου δεν ξεκίνησε από τα δημοσιεύματα. Αυτή η διαδικασία του ελέγχου ξεκίνησε από την υπηρεσία, που ζητήσαμε τη γνησιότητα των πιστοποιητικών. Όταν συγκεκριμένα εντοπίστηκαν πέντε πιστοποιητικά γνησιότητας μη αυθεντικά, δεσμεύσαμε το 100% όλων των παραγγελιών το 2001 και ξεκίνησε αυτή η διαδικασία. Και μετά από αρκετό χρόνο ήλθε στον Τύπο το θέμα αυτό. Δεν είναι δηλαδή ότι εξαιτίας του δημοσιεύματος αυτού ξεκινήσαμε αυτούς τους ελέγχους.
      ΙΩΑΝΝΗΣ ΒΑΡΒΙΤΣΙΩΤΗΣ: Δεν είπα για το δημοσίευμα. Είπα για την πτώση του ελικοπτέρου. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δεν έχει παντελώς καμιά σχέση με την πτώση του ελικοπτέρου. Αυτό όμως που είναι σημαντικό και θα πρέπει να το πω –και θα πρέπει να λάβουν και τις ευθύνες οι συγκεκριμένες εταιρείες- είναι ότι εμείς βγάλαμε αμέσως ανακοίνωση γι’ αυτήν τη διαδικασία που ακολουθήσαμε και θα ήθελα ειλικρινά να πω ότι αναφορικά με τις εταιρείες αυτές εάν αποδειχθεί ότι  υπάρχει το παραμικρό πρόβλημα σε σχέση με τα ανταλλακτικά, θα εξαντλήσουμε κάθε δυνατότητα να μην ξαναδούν προμήθεια στο χώρο των Ενόπλων Δυνάμεων με τέτοιου είδους διαδικασίες, οι οποίες θέτουν σε κίνδυνο και την ασφάλεια αλλά και το προσωπικό. 
      ( Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΠΑΝΑΓΙΩΤΗΣ  ΣΓΟΥΡΙΔΗΣ) 
     Οι συγκεκριμένες εταιρείες οι οποίες απευθύνονται σε οίκους του εξωτερικού είναι οι: 1)  E.A.S ΕΠΕ (οίκος εξωτερικού International Aviation supply).
     2) AVIATION POWER (οίκος εξωτερικού R & B Aircraft supply).
     3) Forgin AE  (οίκος εξωτερικού Gulf American Spares).
     4) C.L.S. ΕΠΕ (οίκος εξωτερικού  Alpha Enterprises).
     Όλες αυτές οι εταιρείες είναι παλιές εταιρείες, οι οποίες συνεργάζονται με το Υπουργείο, αλλά να είστε απόλυτα σίγουρος, κύριε Βαρβιτσιώτη, ότι θα υπάρχει εξονυχιστικός έλεγχος και για το τελευταίο ανταλλακτικό. Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 Χρόνια από την Ελληνική Επανάσταση», πενήντα ένα μαθητές και τρεις συνοδοί-καθηγητές από το 2ο Λύκειο Μεγάρων Δυτικής Αττικής. 
     Η Βουλή τους καλωσορίζει. 
     (Χειροκροτήματα απ’ όλες τις πτέρυγες της Βουλής)
      Ενημερώνω τα παιδιά και λέγω ότι  έχουμε κοινοβουλευτικό έλεγχο και στην Αίθουσα υπάρχουν οι Βουλευτές οι οποίοι ερωτούν και οι Υπουργοί οι οποίοι απαντούν.
     Τρίτη είναι η με αριθμό 188/2-12-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις της Κυβέρνησης να ανακληθεί η απόφαση αποχαρακτηρισμού έκτασης στη Χαλκίδα, όπου βρίσκεται η συρματουργία «ΔΑΡΙΓΚ» κλπ.
      Η επίκαιρη ερώτηση του κ. Γκατζή έχει ως εξής:
      «O όμιλος Κουταλίδη, ιδιοκτήτης και της συρματουργίας «ΔΑΡΙΓΚ» στη Χαλκίδα έχει αποδοθεί σε ένα παιχνίδι πιέσεων και εκβιασμών, προκειμένου να υλοποιηθούν τα σχέδιά του, δηλαδή να περιέλθει στην κατοχή του το οικόπεδο (που λειτουργεί σήμερα το εργοστάσιο) έκτασης 54 στρεμμάτων, για να αναγείρει συγκρότημα κατοικιών, εμπορικά και ψυχαγωγικά κέντρα, πάρκινγκ κ.α. Ο συγκεκριμένος χώρος, όμως, έχει χαρακτηριστεί, μετά την τελευταία αναθεώρηση του σχεδίου πόλης από το Δήμο Χαλκίδας ως «χώρος πολιτιστικών λειτουργειών και πράσινου».
      Ο όμιλος για να ξεπεράσει αυτό το εμπόδιο πριν ένα χρόνο έθεσε εκβιαστικά το αίτημα στο Δημοτικό Συμβούλιο, υποστηρίζοντας ότι θα γίνει μετεγκατάσταση του εργοστασίου, αρκεί να τροποποιηθεί το σχέδιο πόλης, για να εκμεταλλευτεί την οικοπεδική έκταση των 54 στρεμμάτων, που βρίσκεται στο κέντρο της Χαλκίδας για την υλοποίηση των κερδοσκοπικών του σχεδίων. Τότε το Δ.Σ. αποδέχθηκε κατά πλειοψηφία το αίτημα του ομίλου, με την προϋπόθεση ότι η μετεγκατάσταση θα γίνει με την πρόσληψη όλων των εργαζομένων. Πρόσφατα έγινε γνωστό ότι με απόφαση της Νομαρχιακής Αυτοδιοίκησης Ευβοίας και του ΥΠΕΧΩΔΕ ο όμιλος Κουταλίδη κατάφερε τον αποχαρακτηρισμό της έκταση που λειτουργεί σήμερα το εργοστάσιο και το χαρακτηρισμό της ως χώρου κύριας κατοικίας. Εν τω μεταξύ οι απολύσεις συνεχίζονται και το σωματείο εκφράζει φόβους για χειρότερες εξελίξεις, ενώ καμιά ενέργεια μετεγκατάστασης δεν έχει γίνει από τον όμιλο.
      Ερωτάται η κυρία Υπουργός: σε τι μέτρα και ενέργειες θα προβεί η Κυβέρνηση για να ανακληθεί η απόφαση αποχαρακτηρισμού της έκτασης, ώστε να μην οικοπεδοποιηθεί ένας από τους τελευταίους ελεύθερους χώρους της πόλης, χαρακτηρισμένος ως χώρος πολιτιστικών δραστηριοτήτων και πράσινου, ο οποίος μάλιστα από το 1958 έχει χαρακτηριστεί ως αρχαιολογικός χώρος και το 1971 ως ιστορικός τόπος ιδιαίτερου φυσικού κάλλους».
      Θα πρέπει στις ερωτήσεις μας να είμαστε πιο σύντομοι, κύριε συνάδελφε.
      Η Υφυπουργός Περιβάλλοντος, Χωροταξίας και Δημοσίων Έργων κ. Ζήση έχει το λόγο για τρία λεπτά για να πρωτολογήσει.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σ΄ αυτήν την ερώτηση που κάνει ο κύριος συνάδελφος πρέπει να πω ότι δεν εμπλέκεται καθόλου το ΥΠΕΧΩΔΕ, γιατί οι αποφάσεις αυτές, όπως πολύ σωστά αναφέρει στην ερώτηση, έχουν να κάνουν με τροποποιήσεις που ζήτησε η Νομαρχιακή Αυτοδιοίκηση και επέφερε η Νομαρχιακή Αυτοδιοίκηση.
     Είναι αλήθεια ότι το γενικό πολεοδομικό σχέδιο της Χαλκίδας προβλέπει στο συγκεκριμένο χώρο ανάπτυξη χρήσεων πολιτιστικών λειτουργιών και οποιαδήποτε άλλη τροποποίηση του εγκεκριμένου ρυμοτομικού σχεδίου στην περιοχή αυτή, πρέπει να εναρμονίζεται σύμφωνα με τις εντολές και τις κατευθύνσεις που δίνει το γενικό πολεοδομικό σχέδιο της Χαλκίδας. 
      Ενημερωθήκαμε από τη Νομαρχιακή Αυτοδιοίκηση -δεν έχουμε κανένα φάκελο στο ΥΠΕΧΩΔΕ, ούτε κανένα αίτημα τροποποίησης- μέσα από τη δική μας έρευνα, ότι ο Νομάρχης της Εύβοιας, με σχετική απόφαση που δημοσιεύτηκε στο ΦΕΚ-93/2002, ανακάλεσε την αναθεώρηση του ρυμοτομικού σχεδίου στη συγκεκριμένη περιοχή, στη συνοικία Β΄ της Χαλκίδας, που είχε εγκριθεί με όμοια δική του απόφαση και είχε δημοσιευτεί το ’97 σε ΦΕΚ.
      Έτσι επαναφέρει σε ισχύ ο νομάρχης με αυτήν την τροποποίηση το ρυμοτομικό σχέδιο που υπήρχε πριν από την αναθεώρηση και άρα με αυτόν τον τρόπο επιτρέπεται στο χώρο αυτό να γίνουν κατοικίες, για να το πω απλά. 
      Είναι, λοιπόν, καθαρά μία πράξη τροποποίησης με αποφάσεις του νομαρχιακού συμβουλίου και του νομάρχη και έτσι τροποποιεί με αυτόν τον τρόπο το χώρο που ήταν για πολιτιστικές λειτουργίες και δεν επιτρέπει, έτσι τους περιορισμούς και τους όρους που χρειάζονται για εκείνη την περιοχή. 
      Βεβαίως εδώ υπάρχει ένα ζήτημα. Αυτή η απόφαση του νομάρχη αντίκειται στο γενικό πολεοδομικό σχέδιο της Χαλκίδας και υπάρχουν ζητήματα. Το Υπουργείο θα εξετάσει πώς μπορούμε να κάνουμε τον επανακαθορισμό των χρήσεων γης, που προβλέπονται από το εγκεκριμένο γενικό πολεοδομικό σχέδιο στο συγκεκριμένο χώρο, διότι ξέρετε, κύριε συνάδελφε, ότι οι αρμοδιότητες αυτές ανήκουν στη Νομαρχιακή Αυτοδιοίκηση και δυστυχώς υπάρχουν αυτά τα ζητήματα.
      Πιστεύω όμως, και θέλω να σας απαντήσω σ’ αυτό, ότι στα πλαίσια του γενικού πολεοδομικού θα δούμε μήπως μπορέσουμε με απόφαση περιφερειάρχη –που πάλι εκεί είναι η δυνατότητα- ή με προεδρικό διάταγμα να επανέλθουμε στη χρήση αυτή, δηλαδή στις πολιτιστικές δραστηριότητες.
      Πρέπει όμως να ενημερώσω εδώ, για να είμαι σαφής, ότι το ΥΠΕΧΩΔΕ δεν είχε καμία ενημέρωση ούτε γι’ αυτές τις πράξεις αλλαγής και τροποποίησης από το νομάρχη.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
     Το ξέρω, κυρία Υπουργέ, ότι δεν είχατε ενημέρωση από το γεγονός ότι σε τέτοιες ιδιαίτερα περιπτώσεις, όσον αφορά σε ιστορικούς και αρχαιολογικούς χώρους, η έγκριση για οποιαδήποτε χρήση αυτής της γης έχει και τη σύμφωνη γνώμη και του Υπουργείου Πολιτισμού, η οποία μάλιστα είναι και η βαρύτατη.
      Το θέμα όμως είναι ότι εδώ δεν πρόκειται για μία απόφαση, κυρία Υπουργέ, του ιδίου νομάρχη. Άλλαξε ο νομάρχης, ο πρώτος έκανε την αναθεώρηση με βάση το ΓΠΣ. Και όλοι ξέρουμε κι εσείς καλύτερα από μένα ότι δεν μπορεί ένα ΓΠΣ να υπάρχει, όταν δεν υπάρχουν κεντρικές πολιτιστικές δραστηριότητες ή προβλεπόμενοι χώροι για τον ιστό κάποιας πόλης. Μέσα λοιπόν στο κεντρικό ιστορικό σημείο της πόλης της Χαλκίδας έρχεται ο νομάρχης, διαγράφει με απόφασή του την προηγούμενη αναθεώρηση του σχεδίου πόλης που έγινε με βάση το ΓΠΣ και κηρύσσει το σημείο αυτό της πόλης, τη συνοικία Β΄ όπως λέγεται, ως κατοικία, μεικτή μάλιστα.
      Εδώ θα πρέπει να δούμε ότι δεν είναι μόνο ότι έχει την απόφαση. Παρεμβαίνει ουσιαστικά και καταπατά κάθε νόμιμη διαδικασία που προβλέπεται για την ανάπτυξη των πόλεων με βάση το ΓΠΣ. Ένα το κρατούμενο. Δεύτερο, ιστορικός χώρος, αρχαιολογική κληρονομιά, πολιτιστική κληρονομιά μέσα στο ιστορικό κέντρο της πόλης. 
      Κι εδώ πρέπει να δούμε και ένα άλλο σημείο, κυρία Υπουργέ. Εδώ γίνεται ένας εκβιασμός σε όλην την πόλη. «Ή θα μου το δώσετε αυτό ή εγώ ούτε από δω φεύγω ούτε θα κρατήσω το προσωπικό». Και αρχίζουν και οι απολύσεις, κύριε Πρόεδρε -μεγάλο το πρόβλημα της ανεργίας στη Χαλκίδα- για να εκβιάζει από πολλές πλευρές. Έτσι έχει εκμαιεύσει -και δεν ξέρω με ποιους άλλους τρόπους η εταιρεία του ομίλου «ΔΑΡΙΓΚ» του κ. Κουταλίδη- μία τέτοια απόφαση κάτω μάλιστα από τέτοιες συνθήκες.  
      Νομίζω ότι πρέπει να παρέμβετε, πρέπει να ζητήσετε να σταματήσει οποιοσδήποτε αποχαρακτηρισμός και πολύ περισσότερο, όταν υπάρχουν αυτές οι προβλέψεις, κύριε Πρόεδρε, και για πολιτιστικές δραστηριότητες και για δημιουργία μουσείου εκεί της αρχαιολογικής κληρονομιάς και για άλλες δραστηριότητες που θα δώσουν μία ανάταση στην ποιότητα  ζωής των κατοίκων της Χαλκίδας.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γκατζή.
     Ορίστε, κυρία Υπουργέ, έχετε το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν θα μπορούσε κανείς να διαφωνήσει με τον κύριο συνάδελφο στο ότι υπάρχει αυτό το ζήτημα. Υπάρχει όμως οριοθέτηση –το έχω πει πολλές φορές- των ευθυνών και των αρμοδιοτήτων. Και ο κύριος συνάδελφος και εμείς είμαστε υπέρ της αποκέντρωσης πόρων και αρμοδιοτήτων. Όταν λοιπόν το κάνουμε αυτό κι έρχεται η ώρα των ευθυνών αλλά και των πράξεων και παραλείψεων, δεν έχουμε καμία αρμοδιότητα να παρέμβουμε παρά μόνο σαν θεματοφύλακες των εντολών του ΓΠΣ. Και θα συμφωνήσω σ’ αυτό. Αλλά δεν μπορούμε εμείς να πάρουμε μία απόφαση. Πρέπει πάλι το νομαρχιακό συμβούλιο να έρθει με μία απόφασή του ή ο Γενικός Γραμματέας της Περιφέρειας, γιατί σαφώς όπου υπάρχουν αυτές οι χρήσεις δεν μπορούμε να παραβούμε τις εντολές που δίνει το Γενικό Πολεοδομικό Σχέδιο.
      Πιστεύω, όπως είπα και πριν, κύριε Πρόεδρε –γιατί δεν έχω να πω κάτι περισσότερο πάνω σ’ αυτό- ότι θα ερευνήσουμε με ποιους τρόπους, -ίσως με απόφαση του γενικού γραμματέα,- θα μπορέσει να επανέλθει, διότι είναι απαραίτητη αυτή η χρήση, όπως τη δίνει το Γενικό Πολεοδομικό Σχέδιο, το οποίο έθεσε τις κατευθύνσεις και ύστερα από διαβούλευση και ύστερα από ανάγκες της περιοχής της Χαλκίδας.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επειδή μας παρακάλεσε η Υφυπουργός κ. Ζήση να γίνει και η επόμενη ερώτηση, για να μπορέσει να «απεγκλωβιστεί», συμφωνεί το Σώμα να προηγηθεί η δεύτερη επίκαιρη ερώτηση πρώτου κύκλου της Παρασκευής 6 Δεκεμβρίου 2002, που θα συζητηθούν σήμερα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα συμφώνησε.
      Εισερχόμαστε στη συζήτηση της δεύτερης επίκαιρης ερώτησης πρώτου κύκλου της Παρασκευής 6 Δεκεμβρίου 2002 με αριθμό 199/3-12-2002 του Βουλευτή της Νέας Δημοκρατίας κ. Θεόδωρου Κασσίμη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου να απορρίψει το αίτημα για αποχαρακτηρισμό των χώρων του θερινού κινηματογράφου «Μπομπονιέρα» στην Κηφισιά κλπ.
      Η επίκαιρη ερώτηση του κ. Κασσίμη έχει ως εξής:
      «Οι θερινοί κινηματογράφοι αποτελούν αναπόσπαστο στοιχείο της πολιτιστικής κληρονομιάς της Αθήνας και των δήμων του Λεκανοπεδίου, τα τελευταία χρόνια δε η πολιτεία αποδέχθηκε πρωτοβουλίες των δήμων που χαρακτηρίζουν «διατηρητέα» όχι μόνο τα κτίρια αλλά και το σύνολο του οικοπέδου που χρησιμοποιείται από παραδοσιακούς θερινούς κινηματογράφους. Μεταξύ αυτών ο Δήμος Κηφισιάς έχει χαρακτηρίσει (άρθρο 7 π.δ. 3-7/10-8-1994) διατηρητέους το σύνολο των χώρων που καταλαμβάνουν οι θερινοί κινηματογράφοι «Μπομπονιέρα» και «Χλόη».
      Σύμφωνα με πληροφορίες ο ιδιοκτήτης της «Μπομπονιέρας» ζήτησε με αίτησή του στη Διεύθυνση Πολεοδομικού Σχεδιασμού του ΥΠΕΧΩΔΕ τον αποχαρακτηρισμό του οικοπέδου με στόχο την οικονομική αξιοποίησή του. Σε πρόσφατη συνεδρίαση του Δημοτικού Συμβουλίου Κηφισιάς εξετάσθηκε το θέμα και με ομόφωνη απόφαση καλείται το ΥΠΕΧΩΔΕ να μην επιτρέψει καμία αλλαγή των πολεοδομικών όρων και περιορισμών του άρθρου 7 του π.δ. 3-7/10-8-1994, που αφορούν το θερινό κινηματογράφο «Μπομπονιέρα» ούτε να δεχτεί να προχωρήσει σε «ειδική ρύθμιση» και να απορρίψει οριστικά το σχετικό αίτημα.
      Επειδή το θέμα της διατήρησης της πολιτιστικής κληρονομιάς αλλά και της φυσιογνωμίας της πόλης αποτελεί κύριο μέλημα των πολιτών, της δημοτικής αρχής, αλλά και εκπεφρασμένη απόφαση της πολιτείας,
      Ερωτάται η κυρία Υπουργός ΠΕΧΩΔΕ και καλείται να ενημερώσει την Εθνική Αντιπροσωπεία αν προτίθεται να απορρίψει άμεσα το αίτημα για αποχαρακτηρισμό των χώρων του θερινού κινηματογράφου «Μπομπονιέρα» σύμφωνα με την επιθυμία των κατοίκων της Κηφισιάς και μέσα στα πλαίσια των αποφάσεων της πολιτείας για διατήρηση της φυσιογνωμίας της πόλης».
      Η κυρία Υφυπουργός έχει το λόγο για τρία λεπτά για να πρωτολογήσει.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο κινηματογράφος «Μπομπονιέρα», που βρίσκεται μέσα στο παραδοσιακό τμήμα του σχεδίου της Κηφισιάς, έχει διάφορες δεσμεύσεις. Πράγματι πριν από χρόνια πάλι συμμεριζόμενοι αυτό που ήθελαν οι πολίτες της Κηφισιάς και γενικά ο ελληνικός λαός για τη διατήρηση αυτών των κινηματογράφων, έγιναν αναθεωρήσεις και βεβαίως χαρακτηρισμοί που δεσμεύουν το χώρο που καταλαμβάνει ο θερινός κινηματογράφος, το οικοδομικό τετράγωνο το συγκεκριμένο. 
      Χαρακτηρίζεται, λοιπόν, ως διατηρητέος ο κινηματογράφος αλλά και «πολεοδομικώς ενδιαφέροντα σημεία» της πόλης ο περιβάλλων χώρος. Επειδή τα θερινά σινεμά δεν έχουν κτήρια που θα μπορούσαν να χαρακτηριστούν διατηρητέα, ώστε οι κάτοχοί τους σύμφωνα με το Σύνταγμα να τύχουν κινήτρων διατηρητέων κλπ., επειδή η πολιτεία πράγματι ήθελε να προχωρήσει στο χαρακτηρισμό της χρήσης εκείνων των θερινών σινεμά που έχουν διατηρηθεί στη μνήμη των πολιτών ως τοπικά σημεία και σημεία αναφοράς, επιλέχθηκε αυτός ο όρος «πολεοδομικώς ενδιαφέρον σημείο» για το χώρο που καταλάμβανε η «Μπομπονιέρα», ώστε ο ιδιοκτήτης να μπορεί να αποζημιωθεί.
     Σήμερα στο νέο νόμο δεν έχουμε το «πολεοδομικώς ενδιαφέρον σημείο». Άρα, δεν μπορεί να μεταφέρει τα δικαιώματά του ο ιδιοκτήτης. Βεβαίως από το γενικό πολεοδομικό σχέδιο της Κηφισιάς η περιοχή του κινηματογράφου «Μπομπονιέρα» είναι χαρακτηρισμένη ως πολεοδομικό κέντρο στα πλαίσια του συγκεκριμένου ΦΕΚ του 1987 περί χρήσεων γης. Δηλαδή μπορούν να γίνουν καταστήματα και άλλες χρήσεις και χώροι συνάθροισης κοινού σύμφωνα με αυτό το ΦΕΚ. 
     Ανεξάρτητα, όμως, από τη δέσμευση του σινεμά από το ρυμοτομικό σχέδιο του 1994, το 1997 το ΥΠΕΧΩΔΕ προχώρησε σε ομαδική κήρυξη σαράντα επτά θερινών κινηματογράφων και δύο κτηρίων θερινών κινηματογράφων. Υπάρχει μια αιτιολογική έκθεση στα παραδοσιακά που γίνεται αναλυτική περιγραφή αυτών των σινεμά. Αναφέρεται ρητά ότι επιβάλλεται η διατηρητέα χρήση μόνο στην έκταση που καλύπτει το σινεμά και βεβαίως όπως φαίνεται από τις υπηρεσίες χρειάζεται κάποια τροποποίηση για να μπορέσουν να γίνουν άλλες χρήσεις σήμερα. 
     Έχει έρθει στο ΥΠΕΧΩΔΕ μια ήπια πρόταση αξιοποίησης του χώρου, που είναι περίπου δύο στρέμματα, για τη συνέχιση της χρήσης και της αναβάθμισης του σινεμά με κάποια υπόγεια γκαράζ και κάποια μικρά καταστήματα στο βόρειο τμήμα του. Η πρόταση, σύμφωνα με το γενικό πολεοδομικό σχέδιο της Κηφισιάς, μπορεί να θεωρηθεί μιας ήπιας μορφής πρόταση και να ενταχθεί στο πρόγραμμα. Βεβαίως δεν μπορεί να προωθεί με ειδική ρύθμιση στα πλαίσια του ΓΟΚ και των διαφόρων διατάξεων όπως έχουν προταθεί. 
     Παράλληλα με τις τυχόν δεσμεύσεις στα πλαίσια της προστασίας της αρχιτεκτονικής κληρονομιάς υπάρχουν και άλλα άρθρα του Συντάγματος σύμφωνα με τα οποία μπορούν οι ιδιοκτήτες να προσφύγουν για τις αποζημιώσεις τους.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κασσίμης έχει το λόγο για δύο λεπτά για να αναπτύξει την ερώτησή του.
      ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, απ’ ότι κατάλαβα η κυρία Υφυπουργός αποδέχεται τη λογική της πολιτικής της διατήρησης χώρων και κτηρίων που είναι συνδεδεμένη με την πολιτιστική μας κληρονομιά, αλλά αφήνει περιθώρια τα οποία έχουν μία λογική να υπάρξει στην ουσία περιγραφή των νόμων στην πράξη.
      Θέλω να πω το εξής: Η πολιτεία κακώς δεν αποζημιώνει τους ιδιοκτήτες τέτοιων χώρων, διότι αυτός ο οποίος έχει μια περιουσία και του ζητάμε εμείς ως κοινωνία να τη διατηρήσει σε μειωμένη αξία από την πραγματική της θα έπρεπε ως κοινωνικό σύνολο να αποζημιώνουμε αυτήν τη διαφορά απλώς και μόνο για να αποφύγουμε τη χρησιμοποίηση από τους ιδιοκτήτες διαφόρων μέσων και παραθύρων του νόμου ή και συνταγματικών δικαιωμάτων που να καταστρατηγούν την απόφαση της πολιτείας. 
      Ειδικά όμως για τη «Μπομπονιέρα» είναι σε μια επιβαρημένη περιοχή της Κηφισιάς. Η Κηφισιά δυστυχώς τα τελευταία χρόνια έχει επιβαρυνθεί πάρα πολύ περιβαλλοντικά. Εγώ αυτό το οποίο θα ήθελα να ζητήσω είναι αφ΄ενός να εξεταστεί όλο αυτό το θέμα των θερινών κινηματογράφων σε όλη τη χώρα και να είναι πολύ πιο γενναιόδωρη η  πολιτεία για τη διατήρησή τους και αφ’ ετέρου να ζητήσω τη δέσμευση να μην υπάρξει καμία απόφαση η οποία να μην είναι συμβατή με τις ομόφωνες αποφάσεις του Δημοτικού Συμβουλίου του Δήμου της Κηφισιάς.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Υφυπουργέ, έχετε δύο λεπτά για να δευτερολογήσετε.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν θέλω να αφήσω κανένα παράθυρο. Σύμφωνα με την υπάρχουσα κατάσταση είπα πολύ καθαρά ότι δεν μπορεί να δώσουμε για το συγκεκριμένο χώρο καμία άλλη χρήση όπως έχουν τα δεδομένα. Όμως πρέπει να πούμε εδώ ότι υπάρχει απόφαση του δημοτικού συμβουλίου, ο δήμος όμως όφειλε και έπρεπε εδώ και οκτώ χρόνια που αρνείται την οποιαδήποτε άλλη χρήση πολιτιστική ή οποιαδήποτε άλλη, να αγοράσει αυτή την περιοχή, να κάνει έναν κοινόχρηστο χώρο, να γίνει κάτι για να αποτελέσει πραγματικά και έναν ιστό, έναν πυρήνα αναπνοής για την πόλη, η οποία, όπως είπατε, έχει επιβαρυνθεί. 
     Εγώ σ’ αυτήν την κατεύθυνση είμαι. Δεν μπορεί κανείς να παραβεί τους όρους και τους περιορισμούς που υπάρχουν μέσα από τις συγκεκριμένες διατάξεις, αλλά και ο πολίτης πρέπει να βρίσκει τη δικαίωσή του, διότι υπάρχει και μια ολιγωρία σε ό,τι αφορά και τις δημοτικές αρχές που αποφασίζουν να μη γίνει καμία χρήση εκεί,αλλά δεν λένε τι θα κάνουν και πώς θα σχεδιάσουν αυτήν την ανάσα της πόλης.
      ΘΕΟΔΩΡΟΣ ΚΑΣΣΙΜΗΣ: Ενισχύει η πολιτεία αυτή τη μεταφορά της ιδιοκτησίας;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Η πολιτεία έχει ενισχύσει πάρα πολύ, μεταφορά σε πολλές περιπτώσεις και αρμοδιοτήτων και πόρων στους δήμους, αλλά ή υπάρχει μεγάλη χρονική καθυστέρηση ή σε πάρα πολλές περιπτώσεις υπάρχουν αντιφατικές αποφάσεις δημοτικών συμβουλίων και θέλουμε να ρωτήσουμε κι εμείς προς ποια κατεύθυνση ανάπτυξης πηγαίνει αυτή η πόλη, αυτός ο οικιστικός ιστός, αυτή η ανάπτυξη της κάθε περιοχής με τα ιδιαίτερα χαρακτηριστικά, που τα σεβόμαστε μέσα από τις αποφάσεις των δημοτικών συμβουλίων, που είναι τα όργανα έκφρασης των ίδιων των πολιτών. Αλλά πολλές φορές και οι πολίτες διαμαρτύρονται, κύριε συνάδελφε, και με προσφυγές στο Υπουργείο γι’ αυτήν ακριβώς την αλληλουχία αποφάσεων και αντιφάσεων των δημοτικών συμβουλίων ή άλλων, εν πάση περιπτώσει, φορέων που έχουν να κάνουν με τέτοιου είδους αποφάσεις.
      ΠΡΟΕΔΡΕΥΩΝ (Παναγιώτης Σγουρίδης): Τέταρτη επίκαιρη ερώτηση πρώτου κύκλου της Πέμπτης 5 Δεκεμβρίου 2002 είναι η υπ’αριθμόν 190/2.12.2000 της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Γεωργίας, Υγείας και Πρόνοιας, σχετικώς με τις θέσεις της Κυβέρνησης στην ευρωπαϊκή οδηγία που αφορά τη διαφήμιση ή όχι των προϊόντων καπνού κλπ.
     Η επίκαιρη ερώτηση της κ. Ξηροτύρη έχει ως εξής:
      «Η καπνοκαλλιέργεια αποτελεί βασική δραστηριότητα για τη χώρα μας σε 115 δισεκατομμύρια δραχμές ετήσιες εισροές, εξήντα δύο χιλιάδες καπνοπαραγωγούς και περίπου διακόσιες πενήντα θέσεις εργασίας στην παραγωγή και στη μεταποίηση. Για πολλές περιοχές μάλιστα αποτελεί τη μοναδική δυνατότητα της καλλιέργειας. Κρίσιμη λοιπόν θεωρείται για το μέλλον της ελληνικής καπνοπαραγωγής η 2α Δεκεμβρίου, οπότε εξετάζεται στο Συμβούλιο Υπουργών Υγείας της Ευρωπαϊκής Ένωσης, η υιοθέτηση ή μη της πρότασης-οδηγίας για την απαγόρευση της διαφήμισης και της χορηγίας προϊόντων καπνού. Είναι γεγονός ότι η Ευρωπαϊκή Ένωση δε μπορεί, λόγω του Παγκόσμιου Οργανισμού Εμπορίου, να παρέμβει και να ρυθμίσει τις εισαγωγές προϊόντων καπνού από τις Τρίτες Χώρες και να απαγορεύσει την έμμεση και άμεση διαφήμιση σε έντυπα που εκδίδονται σε Τρίτες Χώρες και κυκλοφορούν στην Ευρωπαϊκή Ένωση. Είναι αμφισβητούμενο έτσι, αν όντως προστατεύεται η δημόσια υγεία ή τελικά προωθούνται συμφέροντα πολυεθνικών στην εσωτερική αγορά της Ευρωπαϊκής Ένωσης.
      Επειδή και κατά τις κινητοποιήσεις των καπνοπαραγωγών το Υπουργείο Γεωργίας αναγνώρισε τον κίνδυνο για το μέλλον της καπνοκαλλιέργειας όπως και το πρόβλημα για τις χιλιάδες αγροτικές οικογένειες προβληματικών περιοχών και υποσχέθηκε να στηρίξει τα συμφέροντα της Ελλάδας.
      Ερωτώνται οι κύριοι Υπουργοί:
      Υπάρχει συνεργασία μεταξύ των αρμόδιων Υπουργών για να διαμορφωθεί σαφής θέση και ενιαία στάση της Κυβέρνησης σε όλα τα όργανα της Ευρωπαϊκής Ένωσης, ώστε να μην υπονομεύεται η διαπραγματευτική στρατηγική της χώρας, που είναι η συνέχιση της καπνοκαλλιέργειας στην Ευρώπη και μετά το 2004;»
      Ο Υφυπουργός Υγείας και Πρόνοιας κ. Νασιώκας έχει το λόγο για τρία λεπτά για να πρωτολογήσει.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
      Κυρίες και κύριοι συνάδελφοι, το κάπνισμα και όποια μέτρα παίρνονται κατά του καπνίσματος είναι άλλη υπόθεση και είναι άλλο πράγμα η προστασία του καπνού ως προϊόντος και οι επιδοτήσεις. Και, όπως αναφέρει και η κυρία συνάδελφος, είναι ξεκάθαρη η θέση, όχι η δική μας μόνο που είμαστε καπνοπαραγωγός χώρα, αλλά και των άλλων καπνοπαραγωγών χωρών και όλου του κόσμου. Στην Ευρώπη εμείς παλεύουμε για να συνεχιστούν οι επιδοτήσεις και ήταν επιτυχία το ότι κατοχυρώθηκαν μέχρι το 2004 και είμαστε –υπολογίζουμε- σε καλό δρόμο για να συνεχιστούν.
      Ρωτάει η κυρία συνάδελφος αν υπάρχει κυβερνητική θέση, αν υπάρχει συνεργασία μεταξύ Υπουργών. Βεβαίως υπάρχει μεταξύ τριών Υπουργών που χειρίζονται το θέμα. Δεν είναι μόνο τα Υπουργεία Υγείας και το Γεωργίας, είναι και το Υπουργείο Οικονομίας, το οποίο και συντονίζει, όπως και το Υπουργείο Εξωτερικών, σε σχέση με τις διαπραγματεύσεις.
      Τώρα, τι συνέβη στις 2 Δεκεμβρίου στις Βρυξέλλες. Ξέρετε ότι η υγεία προέχει πάνω από όλα και πρέπει να προστατευθεί, η υγεία των πολιτών του κόσμου αλλά και η υγεία των Ελλήνων πολιτών. Οι πολίτες που πέθαναν τον προηγούμενο αιώνα μόνο από το τσιγάρο ήταν περισσότεροι από εκατό εκατομμύρια και αυτόν τον αιώνα, αν δεν παρθούν μέτρα, αυτοί οι θάνατοι θα ξεπεράσουν τον αριθμό του ενός δισεκατομμυρίου. Αυτό αναγκάζει όλους τους πολίτες κι όχι μόνο τους Υπουργούς Υγείας να παίρνουν μέτρα κατά του καπνίσματος. Τέτοια μέτρα ήταν αυτά που πάρθηκαν το 1998. Και, όπως ξέρετε, η οδηγία εκείνη, μια γενική οδηγία απαγόρευσης της διαφήμισης για να μην μπαίνουν νέοι άνθρωποι στον καπνό, εξέπεσε στο Ευρωπαϊκό Δικαστήριο για νομικούς καθαρά λόγους. Και βεβαίως μια οδηγία, που ετοιμάστηκε από την Κομισιόν κι η οποία ήταν ένα μέρος εκείνης της απόφασης, πέρασε από το Ευρωπαϊκό Κοινοβούλιο, από την επιτροπή, υιοθετήθηκε ομόφωνα και ήρθε στις 2 Δεκεμβρίου στο Συμβούλιο Υπουργών όπου πέρασε με αυξημένη πλειοψηφία και όπου την κατεψήφισε για λόγους νομικούς μόνο η Γερμανία, καθώς επίσης και το Ηνωμένο Βασίλειο, γιατί θεώρησε ότι ήταν πολύ ήπια τα μέτρα και θα έπρεπε να είναι πολύ σκληρότερα. Όλοι οι άλλοι Υπουργοί το υιοθέτησαν. 
      Τι προβλέπει αυτό; Προβλέπει απαγόρευση της διαφήμισης στον έντυπο Τύπο. Εξαιρούνται τα έντυπα που απευθύνονται μόνο στους επαγγελματίες που ασχολούνται με το εμπόριο καπνού. Απαγόρευση της διαφήμισης μέσω των υπηρεσιών της κοινωνίας της πληροφορίας. Απαγόρευση της διαφήμισης στο ραδιόφωνο και απαγόρευση της χορηγίας εκδηλώσεων και της δωρεάν διανομής προϊόντων καπνού ή της πώλησης σε χαμηλότερη τιμή. 
      Αυτό λοιπόν είναι ένα μέτρο που θα υλοποιηθεί πλέον, αφού έγινε οδηγία, μέχρι τον Αύγουστο του 2005 και θα συμβάλει ουσιαστικά στη δημόσια υγεία, ενώ παράλληλα εμείς θα αγωνιζόμαστε με τον ίδιο τρόπο να κατοχυρώσουμε τις επιδοτήσεις στην καλλιέργεια του καπνού στην πατρίδα μας. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Ξηροτύρη, έχετε δύο λεπτά για να αναπτύξετε την ερώτησή σας.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Πρέπει να ξεκαθαρίσουμε, κύριε Πρόεδρε και κύριε Υπουργέ, ότι εμείς είμαστε υπέρ της προστασίας της υγείας των καταναλωτών και υπέρ μέτρων τα οποία λαμβάνονται είτε στη χώρα μας είτε στην Ευρωπαϊκή Ένωση, προκειμένου η προσπάθεια αυτή να προχωρήσει.
      Στην προκειμένη περίπτωση –γι’ αυτό και σας κάνω την ερώτησή μου- θέλουμε, πρώτον, και την αναποτελεσματικότητα αυτού του μέτρου που λαμβάνει η Ευρωπαϊκή Ένωση μέσω της ευρωπαϊκής οδηγίας να συζητήσουμε και, δεύτερον, γιατί αφορά έμμεσα την καπνοκαλλιέργεια στην Ελλάδα. Άλλωστε κι εσείς εκθέσατε την άποψη -κι εμείς το ξέρουμε- πόσο σημαντικό ρόλο παίζει στην οικονομία της χώρας και στις πολύ απομακρυσμένες περιοχές που δεν έχουν άλλη διέξοδο και άλλη οικονομική δραστηριότητα.
      Κατ’ αρχάς για την αναποτελεσματικότητα ήθελα να πω ότι με τη μη διαφήμιση στην Ευρωπαϊκή Ένωση τα έντυπα, όπως αναφέρω και στην ερώτησή μου, τα οποία προέρχονται από τις τρίτες χώρες και κυρίως από τις ΗΠΑ θα συνεχίζουν να διαφημίζουν τα ξένα προϊόντα καπνού. 
      Από την άλλη πλευρά ο Παγκόσμιος Οργανισμός Εμπορίου πραγματικά απαγορεύει οποιαδήποτε παρέμβαση. Επομένως τίθεται εμμέσως η ανησυχία σε όλους μας, όπως είχε τεθεί και πέρυσι από τις κινητοποιήσεις των αγροτών και η Κυβέρνηση συμφώνησε και πάγωσε στην ευρωπαϊκή επιτροπή την όλη δυσμενή εξέλιξη για τις καλλιέργειες. Τίθεται σε αμφισβήτηση εάν τελικά πρόκειται για ουσιαστικό μέτρο για την προστασία της υγείας των καταναλωτών ή εξυπηρετεί συμφέροντα πολυεθνικών εταιρειών.
      Η ελληνική Κυβέρνηση πραγματικά έχει δυο τινά να κάνει, και την προστασία της υγείας των καταναλωτών να προωθήσει και ουσιαστικά να προωθήσει και να στηρίξει την καπνοκαλλιέργεια στον τόπο μας. Είναι πάρα πολύ δύσκολο θέμα και θέλει όντως συνεργασία και μια πολύ σωστή διαπραγμάτευση. Φοβούμαστε -και γι’ αυτό κάνουμε αυτήν την ερώτηση- ότι δεν έχει γίνει ό,τι το καλύτερο σ’ αυτήν την πολιτική.
      Από την άλλη πλευρά είναι δεδομένο πλέον ότι η ενδιάμεση αναθεώρηση της Κοινής Αγροτικής Πολιτικής θα γίνει. Θα αφορά κατά κύριο λόγο τα τρία μεγάλα προϊόντα, δηλαδή το βαμβάκι, τον καπνό και το λάδι, και θα είναι μέσα στο πρώτο εξάμηνο της ελληνικής Προεδρίας. Επομένως πρέπει να έχετε την καλύτερη συγκρότηση και συνοχή για να αντιμετωπίσετε αυτό το θέμα.
      ΠΡΟΕΔΡΕΥΩΝ (Παναγιώτης Σγουρίδης): Είναι φως φανάρι ότι δεν θα πρέπει να συγχέουμε την αντικαπνιστική εκστρατεία με μια αντικαπνική εκστρατεία.
      ΓΕΩΡΓΙΟΣ ΚΑΛΑΝΤΖΗΣ: Γιατί στην Καβάλα και στην Ξάνθη εάν δεν στηρίξουμε τους καπνοπαραγωγούς, θα φάμε ξύλο!
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Νασιώκα, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ακριβώς, κύριε Πρόεδρε, κι εγώ δέχομαι ότι για εμάς είναι ένα πολύ σημαντικό και πολύ ευαίσθητο θέμα να χειριστούμε απολύτως σωστά σε πανευρωπαϊκό και σε λίγο –θα έλεγα- και σε παγκόσμιο επίπεδο αυτήν τη διαπραγμάτευση για τα μέτρα κατά του καπνίσματος. 
      Δέχομαι ότι και η δική σας ερώτηση, κυρία συνάδελφε, είναι στην κατεύθυνση ότι πρέπει να κάνουμε περισσότερα και να συζητήσουμε περισσότερο με όλους και να τους ενημερώσουμε όλους, απ’ τους καπνοπαραγωγούς μέχρι τα παιδιά μας και γενικά όλους τους Έλληνες πολίτες.
     Βεβαίως ο σωστός συντονισμός στην Κυβέρνηση υπάρχει. Όμως αυτό το θέμα έχει εκ των πραγμάτων αντικρουόμενες απόψεις, όχι στην Κυβέρνηση αλλά παντού στην κοινωνία. Όμως σ’ αυτό που κατέληξε τώρα το Ευρωπαϊκό Συμβούλιο Υπουργών Υγείας είναι ένα κείμενο, το οποίο ομόφωνα πέρασε από την αρμόδια επιτροπή του Ευρωπαϊκού Κοινοβουλίου. Βεβαίως αυτά τα μέτρα θα δοκιμαστούν και στην πράξη. 
      Όμως εδώ θέλω επιπλέον να σας ενημερώσω –το είπατε κι εσείς- ότι το Μάιο στη Γενεύη στη γενική συνέλευση του Παγκόσμιου Οργανισμού Υγείας τα μέτρα που προβλέπεται ότι θα υιοθετηθούν για όλον τον κόσμο είναι ευρύτερα των μέτρων που η οδηγία, η οποία εγκρίθηκε στην Ευρωπαϊκή Ένωση, περιλαμβάνει. Έτσι, λοιπόν, έχουμε κι έναν ενδιάμεσο χρόνο μέχρι το 2005 που αυτά τα μέτρα θα αρχίσουν να εφαρμόζονται. Εμείς πιστεύουμε ότι αυτά τα μέτρα πρέπει να επεκταθούν και στον υπόλοιπο κόσμο.
      Να πούμε, όμως, δύο πράγματα και για τη διαφήμιση μέσω εντύπων, που τυπώνονται εκτός Ευρωπαϊκής Ένωσης. Το λαμβάνει υπόψη η απόφαση του Συμβουλίου Υπουργών Υγείας λέγοντας ότι εάν το μέτρο δεν εφαρμοστεί γενικότερα κι εκτός Ευρωπαϊκής Ένωσης -που το παλεύουμε, όπως κι εσείς είπατε, και σωστά κάνουμε κι ο Παγκόσμιος Οργανισμός Υγείας το έχει σαν πρώτο θέμα- τότε βάζει μια υποσημείωση για τα έντυπα εκείνα, τα οποία έχουν ευρεία κυκλοφορία στην Ευρωπαϊκή Ένωση εάν, ή πώς, θα κυκλοφορούν με τη διαφήμιση του καπνού. Είναι ένα θέμα που η Ευρωπαϊκή Ένωση θα το εξετάσει πάλι, σχετικά δηλαδή με την κυκλοφορία των εντύπων -που θα επιτρέπεται κι εάν θα επιτρέπεται η διαφήμιση σ’ αυτά- εντός Ευρωπαϊκή Ένωσης.
Η Ευρώπη μέσα στον Παγκόσμιο Οργανισμό Υγείας παλεύει τα μέτρα που υιοθετήσαμε, τουλάχιστον αυτά, να γίνουν σεβαστά σε όλο τον κόσμο. 
      ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δεύτερου κύκλου:
     Η πρώτη επίκαιρη ερώτηση με αριθμό 186/2.12.2002 του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Πολιτισμού, σχετικώς με τον εκσυγχρονισμό του Σταδίου «Καραϊσκάκη» στον Πειραιά κλπ., διαγράφεται λόγω κωλύματος του Υπουργού.
      Η τέταρτη επίκαιρη ερώτηση με αριθμό 178/2.12.2002 της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Υγείας και Πρόνοιας, σχετικώς με τις προθέσεις του Υπουργείου να προχωρήσει σε αλλαγή του Κανονισμού που αφορά τις διαδικασίες υιοθεσιών και αναδοχής κλπ., διαγράφεται λόγω κωλύματος του Υπουργού.
      Επίσης, η πρώτη επίκαιρη ερώτηση πρώτου κύκλου της Παρασκευής 6 Δεκεμβρίου 2002 με αριθμό 193/3.12.2002 του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εμπορικής Ναυτιλίας, σχετικώς με τον Κλάδο Ασφάλισης Επιβατών των θαλασσίων μεταφορών κλπ., διαγράφεται λόγω κωλύματος του Υπουργού.
      Η τέταρτη επίκαιρη ερώτηση πρώτου κύκλου της Παρασκευής 6 Δεκεμβρίου 2002 με αριθμό 203/3.12.2002 της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με το Μετρό Θεσσαλονίκης, διαγράφεται λόγω κωλύματος της Υπουργού.
      Τέλος, η δεύτερη επίκαιρη ερώτηση δεύτερου κύκλου της Παρασκευής 6 Δεκεμβρίου 2002 με αριθμό 197/3.12.2002 της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να βελτιώσει το εργασιακό καθεστώς των εκπαιδευτικών των ολοήμερων σχολείων κλπ., διαγράφεται λόγω κωλύματος της κυρίας Βουλευτού.
      Κύριοι συνάδελφοι, εισερχόμαστε στη δεύτερη επίκαιρη ερώτηση δεύτερου κύκλου της Πέμπτης 5 Δεκεμβρίου με αριθμό 191/2.12.2002 του Βουλευτή της Νέας Δημοκρατίας κ. Ελευθερίου Παπανικολάου προς τον  Υπουργό Υγείας και Πρόνοιας, σχετικώς με την αναγκαιότητα εκσυγχρονισμού του Νοσοκομείου Καλαμάτας κλπ.
      Η επίκαιρη ερώτηση του κ. Παπανικολάου είναι η ακόλουθη:
      «Κύριε Υπουργέ, είναι γνωστή η κατάσταση που επικρατεί στον τομέα της υγείας στο Νομό Μεσσηνίας.
      Επανειλημμένως μέσω κοινοβουλευτικού ελέγχου έχω αναφερθεί εκτενέστερα στη λειτουργικότητα του Νομαρχιακού Νοσοκομείου Καλαμάτας, καθώς και στην έλλειψη ενός συγχρόνου οργανογράμματος που να δίνει να δυνατότητα στο Νομαρχιακό Νοσοκομείο να ανταποκρίνεται πληρέστερα στις ανάγκες υγείας των Μεσσηνίων. 
      Η πρόσφατη επίσκεψη του κυρίου Πρωθυπουργού στην Καλαμάτα και οι εξαγγελίες του δημιούργησαν ελπίδες χωρίς αντίκρισμα με αποκορύφωμα δηλώσεις περί πιλοτικού νοσοκομείου. Δυστυχώς ο χαρακτηρισμός του ως πιλοτικού παραμένει κενός περιεχομένου.
      Ερωτάται ο αρμόδιος Υπουργός:
      1. Πρόκειται να υλοποιηθούν οι πρόσφατες εξαγγελίες του Πρωθυπουργού αναφορικά με την οργάνωση του Νοσοκομείου Καλαμάτας ως πιλοτικού;
      2. Υπάρχει συγκεκριμένο χρονοδιάγραμμα υλοποιήσεως των εξαγγελιών;»
      Ο Υφυπουργός Υγείας και Πρόνοιας κ. Νασιώκας έχει το λόγο για τρία λεπτά για να πρωτολογήσει.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
     Με την ερώτησή του ο αγαπητός συνάδελφος θέτει ένα θέμα πολύ ουσιαστικό για το Νομό Μεσσηνίας και θα έλεγα και για την Περιφέρεια της Πελοποννήσου, γιατί το Νοσοκομείο της Καλαμάτας είναι ένα καινούριο, μεγάλο νοσοκομείο αυτής της περιφέρειας. 
      Κύριε συνάδελφε, δύο πράγματα αυτήν τη στιγμή είναι τα πιο σημαντικά. 
      Το ένα είναι αυτό που θέσατε και εσείς, ο νέος Οργανισμός του νοσοκομείου. Δηλαδή, το οργανόγραμμα το οποίο, αφού το ολοκλήρωσαν οι επιστημονικοί φορείς και οι υπηρεσίες του νοσοκομείου, είναι στην τελική επεξεργασία του ΠΕΣΥ και άρα σύντομα θα το εγκρίνουμε. 
      Το δεύτερο είναι το επιχειρησιακό σχέδιο για την ανάπτυξη και τη λειτουργία του νοσοκομείου που εκπονείται σε συνεργασία με το Τ.Ε.Ι. Καλαμάτας και ελπίζουμε και αυτό μέσα σε ένα μήνα να έχει ολοκληρωθεί.
      Το Νοσοκομείο Καλαμάτας είχα την τύχη να το δω σε μία επίσκεψη εργασίας. Είναι ένα νοσοκομείο που έχει μεγάλες προοπτικές και το επέλεξε η Κυβέρνηση –και το εξήγγειλε ο Πρωθυπουργός- να έχει μία πιλοτική λειτουργία και για άλλα νοσοκομεία. 
      Τι σημαίνει όμως αυτό: Πρώτον, είναι η λεγόμενη πρώτη φάση, η οποία περιλαμβάνει την ανάπτυξη εξειδικευμένων τμημάτων και ενεργειών στο νοσοκομείο. Χρειάζονται δεκαπέντε νέες θέσεις ιατρών ειδικοτήτων και είκοσι πέντε θέσεις εξειδικευμένου μη ιατρικού προσωπικού. Αυτή η πρόταση –έχει δεσμευθεί η Κυβέρνηση- είναι στο χρονοδιάγραμμα. Έχει σχέση βέβαια με τον Οργανισμό για να μπορέσουμε να αρχίσουμε τις προκηρύξεις, αν και κάποιες προκηρύξεις τις κάνουμε τώρα που υπάρχουν κενές οργανικές θέσεις. Ο στόχος είναι ο Σεπτέμβριος του 2003. 
      Η πρώτη φάση, λοιπόν, είναι με δεκαπέντε νέους γιατρούς και είκοσι πέντε νέες θέσεις εξειδικευμένου προσωπικού για το πιλοτικό πρόγραμμα.
      Η δεύτερη πλευρά είναι οι παράλληλες δράσεις, οι οποίες περιλαμβάνουν ενέργειες οι οποίες εντάσσονται στα πλαίσια –κυρίως- της ψυχιατρικής μεταρρύθμισης αλλά και της αξιοποίησης και της ανακαίνισης του παλαιού νοσοκομείου.
      Η τρίτη φάση του πιλοτικού προγράμματος, το οποίο δεν έχει ολοκληρωθεί ακόμα, περιλαμβάνει τις υπόλοιπες δράσεις –αυτές δηλαδή που δεν συμπεριλαμβάνονται στην πρώτη φάση ούτε στις παράλληλες δράσεις- τις οποίες θα μας τις δώσει το επιχειρησιακό σχέδιο ανάπτυξης του Νοσοκομείου της Καλαμάτας.
      ΠΡΟΕΔΡΕΥΩΝ (Παναγιώτης Σγουρίδης): Οι Θεσσαλονικείς κάνουν φασαρία και ενοχλούν τους Λαρισινούς και τους Μεσσηνίους.
    ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Παράλληλα, πρέπει να πούμε και κάτι ακόμα. Στα πλαίσια όλων αυτών, οι προκηρύξεις για τρεις νέους γιατρούς -απ’ αυτούς που υπολογίζουμε ότι θα προκηρύξουμε και θα έχουν προσληφθεί μέσα στο 2003- βγαίνουν τώρα στον αέρα για το Νοσοκομείο Καλαμάτας, μαζί με άλλους δύο ειδικούς γιατρούς για τα δύο άλλα Κέντρα Υγείας που θέλουμε να ενεργοποιήσουμε περισσότερο, δηλαδή του Αγίου Νικολάου και των Γαργαλιάνων.
    Παράλληλα βρίσκονται στη διαδικασία τελικής πρόσληψης είκοσι τρία άτομα –εννέα θέσεις λοιπού προσωπικού και δεκατέσσερα άτομα νοσηλευτικού προσωπικού- και αυτές τις μέρες βγαίνουν στον αέρα, όπως προβλέπει και ο Οργανισμός οι προκηρύξεις για την πρόσληψη, έξι ακόμα ατόμων, νοσηλευτικού προσωπικού κυρίως, της κατηγορίας ΠΕ για όσες θέσεις είναι κενές.
    Μόλις ολοκληρωθεί η έγκριση του οργανισμού –και υπολογίζουμε ότι θα γίνει πολύ γρήγορα- και το επιχειρησιακό σχέδιο, το οποίο θα περιγράφει απολύτως στην όλη του διάσταση το τι σημαίνει πιλοτικό πρόγραμμα ανάπτυξης του Νοσοκομείου Καλαμάτας, θα προχωρήσουμε στις νέες προκηρύξεις προσωπικού και γιατρών, ούτως ώστε η πρώτη φάση να υλοποιηθεί μέσα στο χρονοδιάγραμμα που ανακοινώσαμε.
    Ευχαριστώ πολύ.
    ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπανικολάου, έχετε το λόγο.
    ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, αυτά που είπε ο κύριος Υφυπουργός τα έχουμε ακούσει πάρα πολλές φορές. Η αλήθεια, όμως, είναι ότι η υγεία στη Μεσσηνία και στην Ελλάδα νοσεί. Επανειλημμένως, το έχουμε επισημάνει μέσω κοινοβουλευτικού ελέγχου, αλλά και προτάσεων νόμου, αλλά η Κυβέρνηση «δεν κλίνει ευήκοον ους».
    Ο κ. Σημίτης επισκέφθηκε πρόσφατα τη Μεσσηνία -κατά την προεκλογική περίοδο στα τέλη Σεπτεμβρίου- και εξήγγειλε πιλοτικό νοσοκομείο, μονάδα εντατικής θεραπείας και σύγχρονες άλλες εξειδικευμένες κλινικές, τηλεϊατρόγραμμα τηλεϊατρικής και πληροφορικής.
    Όμως, πριν περάσει ένα τρίμηνο, ο ίδιος ο Υφυπουργός, ο κ. Νασιώκας, αναίρεσε τα λεχθέντα από τον Πρωθυπουργό στο προχθεσινό ετήσιο γενέθλιο του ΠΕΣΥ Πελοποννήσου. Ο κ. Νασιώκας ανεφέρθη λεπτομερέστατα σε εξαγγελίες κλινικών σε όμορα νοσοκομεία στο Νομό της Μεσσηνίας και για το Νομαρχιακό Νοσοκομείο της Μεσσηνίας αρκέστηκε να πει «το πιλοτικό».
    Ο χαρακτηρισμός «πιλοτικό», κύριε Υφυπουργέ, είναι κενός περιεχομένου, όταν δεν υπάρχει η δυνατότητα να αναχαιτίσουμε «τα καραβάνια» ασθενών που έρχονται να βρουν τη γιατρειά τους στη Μέκκα Αθήνα, όταν το Νοσοκομείο Καλαμάτας το λέτε «πιλοτικό» -που βέβαια έχει μία ξενοδοχειακή υποδομή, αλλά μετά τις έντεκα το βράδυ υπολειτουργεί- όταν σε τμήματα υπάρχει ένας γιατρός –και τούτο μου θυμίζει την εποχή του αείμνηστου Γιάννη Ψαρρέα το 1958- όταν υπάρχει μία αδελφή για πενήντα ή εξήντα ασθενείς, όταν οι προμήθειες γίνονται ανορθόδοξα και στα υπόγεια του Νοσοκομείου Καλαμάτας, όπως και σε πολλά άλλα υπόγεια νοσοκομείων της πατρίδας μας, υπάρχουν μηχανήματα δισεκατομμυρίων.
    Εδώ, κύριε Υφυπουργέ, θα ήθελα την προσοχή σας. Πιάστε επιτέλους ένα «πράσινο πιράνχας» και στείλτε το στον εισαγγελέα! Ο κ. Παπαδόπουλος προσπάθησε, αλλά τελικά πήγε σπίτι του. Μίλησε για υπόγειες διαδρομές που φθάνουν στο Μαξίμου. 
    Κάντε κάτι και εσείς! Γιατρός είστε! Είναι ανάγκη να γίνει κάτι στον τομέα της υγείας. Πονάει ο κόσμος! Χάνεται τσάμπα ο κόσμος στους δρόμους αυτή τη στιγμή.
    Μόνο «οι ράμπο» της ιατρικής που νομοθετήσαμε πέρσι, κύριε Υφυπουργέ, πήγαν –και εδώ είναι η μεγάλη υποκρισία και ο φαρισαϊσμός, κύριε Πρόεδρε- και σφράγισαν το καφενείο του Νοσοκομείου Καλαμάτας προχθές. Έλεος! Η υποκρισία δεν έχει τέλος. Εδώ λέμε ότι γίνονται διαγωνισμοί. Εργαλεία που έχουν προμηθευτεί για πολλά χρόνια στο Νοσοκομείο Καλαμάτας με μεθόδους και πρακτικές διαφορετικές από τις νόμιμες, δεν γίνεται κανένας έλεγχος. Και πήγαν και έκλεισαν το καφενείο!
    Σας παρακαλώ πάρα πολύ, κύριε Υπουργέ. Ας ενεργήσετε, όπως πρέπει, στα θέματα που μας καίνε. Για όσο καιρό είστε ακόμα στην εξουσία, σας παρακαλώ εκσυγχρονίστε το οργανόγραμμα του Νοσοκομείου Καλαμάτας και όχι μόνο.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παπανικολάου, συντομεύετε.
    ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κύριε Πρόεδρε.
    «Κλίνετε ευήκοον ους» στις προτάσεις μας, γιατί είναι κρίμα σήμερα να χάνονται ασθενείς στο δρόμο.
    Ευχαριστώ.
    ΠΡΟΕΔΡΕΥΩΝ (Παναγιώτης Σγουρίδης): Πάντως, τα πιράνχας δεν έχουν χρώμα.
    Ορίστε, κύριε Υπουργέ, έχετε το λόγο.
    ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, είναι γεγονός ότι χρειάζονται να γίνουν πολλά ακόμα σε όλες τις περιφέρειες της Ελλάδας –και γίνονται πολλά τώρα- ούτως ώστε να μπορεί κάθε περιφέρεια να γίνεται αυτάρκης υγειονομικά, για να κρατάει εκεί τους ασθενείς και να μην μετακινούνται αυτοί προς κεντρικότερα νοσοκομεία και προς την Αθήνα, γιατί πράγματι η περιφέρεια της Πελοποννήσου παρουσιάζει μία σημαντική διακομιδή ασθενών προς την Αθήνα. Αυτό είναι το ένα.
      Το πιλοτικό πρόγραμμα που εξήγγειλε ο Πρωθυπουργός –σας είπα ποια ακριβώς είναι η πρώτη φάση- συμπεριλαμβάνει συγκεκριμένο αριθμό και χρονική δέσμευση και βεβαίως έχει μια συνοδή λειτουργία, σε σχέση με την ανακαίνιση του παλιού νοσοκομείου. Μια δεύτερη φάση του πιλοτικού προγράμματος –την εξήγγειλε ο Πρωθυπουργός- γίνεται αυτήν την ώρα με το επιχειρησιακό σχέδιο και σε ένα μήνα θα ανακοινωθεί λεπτομερειακά.  Εμείς ανακοινώσαμε την πρώτη φάση, τις διαδικασίες υλοποίησής του τις οποίες ξεκινήσαμε. 
      Εγώ στην Τρίπολη είπα ακριβώς αυτό. Άλλωστε αφού το είπε ο Πρωθυπουργός, σημαίνει ότι ήταν απόφαση της Κυβέρνησης από πολύ πριν και μάλιστα ότι ήταν μελετημένο. Έπρεπε όμως να δούμε όλες τις πτυχές της υλοποίησής του.
      Όσον αφορά τα άλλα που είπατε, κύριε συνάδελφε, για προμήθειες, για πράσινα πιράνχας …
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Μονάδα εντατικής θεραπείας θα γίνει;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Προβλέπεται μέσα και όταν θα σας δώσουμε το επιχειρησιακό σχέδιο θα σας πούμε το χρόνο. Θα σας δώσουμε το επιχειρησιακό σχέδιο που θα λέει ακριβώς πότε και τι θα γίνει.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ο ΠΕΣΥάρχης είπε προχθές ότι δεν θα γίνει.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δεκαπέντε νέοι γιατροί με νέες ειδικότητες και είκοσι πέντε άτομα από εξειδικευμένο  προσωπικό θα προσληφθούν αυτό το διάστημα για να αναπτύξουν όλες τις δραστηριότητες της πρώτης φάσης, όπως λέει και το επιχειρησιακό σχέδιο που θα δώσουμε στη δημοσιότητα.
     Όσον αφορά αυτά που είπατε για τις προμήθειες, όσον αφορά του τι συμβαίνει στο δημόσιο, στον ιδιωτικό τομέα, στην ελληνική κοινωνία, επειδή λέγονται πάρα πολλά, θα πρέπει να πούμε όλοι ότι πιράνχας υπάρχουν -αν υπάρχουν- παντού και με διάφορα χρώματα. Θα πρέπει να συστρατευθούμε όλοι για να τα πολεμήσουμε. Το Σώμα Επιθεωρητών ξεκίνησε πριν τρεις μήνες και είναι ένα σημαντικό εργαλείο. Θα το στείλουμε όχι μόνο στην Καλαμάτα, αλλά σε όλα τα νοσοκομεία για να κάνει έλεγχο προς κάθε κατεύθυνση.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Στο καφενείο πήγε και έπινε καφέδες.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παπανικολάου, σας παρακαλώ.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ήταν θέμα μη νόμιμης λειτουργίας του εκεί. Αυτή είναι η πληροφόρησή μου. Ήταν μη νόμιμη η λειτουργία του και έπρεπε να έχουμε νόμιμες μόνο λειτουργίες.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ακολουθεί η τρίτη επίκαιρη ερώτηση δευτέρου κύκλου της Πέμπτης, με αριθμό 189/2-12-2002 του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την επίλυση του στεγαστικού προβλήματος του Τμήματος Πληροφορικής του Αριστοτελείου Πανεπιστημίου Θεσσαλονίκης.
      Η επίκαιρη ερώτηση του κ. Χουρμουζιάδη έχει ως εξής:
      «Το Τμήμα της Πληροφορικής του Αριστοτελείου Πανεπιστημίου Θεσσαλονίκης, ένα τμήμα με μεγάλο αριθμό φοιτητών (συνεχώς αυξάνει) και πολύ σημαντικό γνωστικό αντικείμενο, αντιμετωπίζει τεράστια προβλήματα.
      Το τμήμα διαθέτει μία και μοναδική αίθουσα διδασκαλίας, με αποτέλεσμα να συνωθούνται οι φοιτητές και οι παραδόσεις να μην πραγματοποιούνται με σωστό παιδαγωγικό τρόπο.
      Τα πέντε εργαστήρια και τα δύο φοιτητικά που έχει το τμήμα και τα οποία ασχολούνται με τεχνολογία αιχμής, δουλεύουν κάτω από άθλιες συνθήκες.
      Επειδή πλέον το Τμήμα της Πληροφορικής του Αριστοτελείου Πανεπιστημίου Θεσσαλονίκης ασφυκτιά από έλλειψη χώρου και επειδή δεν είναι λύση η αποσπασματική μεταφορά εργαστηρίων σε κτήριο που θα ενοικιαστεί, 
      Ερωτάται ο κύριος Υπουργός τι μέτρα προτίθεται να πάρει η Κυβέρνηση για να κατασκευαστούν άμεσα όλες οι απαραίτητες, ανάλογες με τον αριθμό των φοιτητών, αίθουσες διδασκαλίας, αλλά και όλη η απαιτούμενη κτιριακή υποδομή (εργαστήρια κλπ.) ώστε το τμήμα να μπορέσει να ανταποκριθεί σωστά στο έργο του;»
      Ο Υφυπουργός Εθνικής Παιδείας κ. Γκεσούλης έχει το λόγο για τρία λεπτά για να πρωτολογήσει.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Κύριοι συνάδελφοι, είναι γεγονός ότι τα τελευταία χρόνια η Κυβέρνηση του ΠΑΣΟΚ κάνει μία μεγάλη προσπάθεια, έτσι ώστε στην τριτοβάθμια εκπαίδευση να δημιουργήσουμε όρους και προϋποθέσεις για να ελαχιστοποιήσουμε ή να μηδενίσουμε τη φοιτητική μετανάστευση που στη χώρα μας είναι μια κοινωνική και οικονομική θα έλεγα, αλλά και οικογενειακή πληγή.
      Πράγματι αυξήσαμε τις θέσεις στην τριτοβάθμια εκπαίδευση σε έναν πολύ μεγάλο αριθμό, που μάλιστα συνιστά ανοιχτή πρόσβαση στην τριτοβάθμια εκπαίδευση και είναι κοντά στις ογδόντα πέντε χιλιάδες θέσεις. Άρα λοιπόν έχουμε δημιουργήσει όλα εκείνα τα ποσοτικά στοιχεία, ώστε να δίνουμε τη δυνατότητα στα Ελληνόπουλα να σπουδάζουν στην Ελλάδα και να μην καταφεύγουν στη μετανάστευση.
      Είναι φυσικό να τεθεί το ερώτημα: «Αυξήσατε τους αριθμούς. Αυξήσατε αντίστοιχα τα κονδύλια, τα οποία χρειάζονται για να γίνει η εκπαίδευση αυτών των παιδιών στα πανεπιστήμιά μας και στα τεχνολογικά μας ιδρύματα»; Ναι τα αυξήσαμε. 
      Θα ήθελα να δώσω ορισμένα στοιχεία στην Εθνική Αντιπροσωπεία. Δίνω κάποια νούμερα ενδεικτικά. Για παράδειγμα το 1993 οι λειτουργικές δαπάνες ήταν για τα πανεπιστήμια 21,2 δισεκατομμύρια, το 2002 ήταν 53,3 δισεκατομμύρια.
Για τα ΤΕΙ το 1993 ήταν 4,8 δισεκατομμύρια σήμερα είναι 27,4 δισεκατομμύρια δραχμές. 
      Θέλω να δώσω ορισμένα στοιχεία ακόμα σχετικά με τα εξοπλιστικά προγράμματα για τον εξοπλισμό των πανεπιστημίων μας και των τεχνολογικών μας ιδρυμάτων. Το 1993 οι δαπάνες ήταν 27 δισεκατομμύρια δραχμές, σήμερα είναι 52 δισεκατομμύρια. Για τα ΤΕΙ το 1993 ήταν 3 δισεκατομμύρια, σήμερα είναι κοντά στα 20 δισεκατομμύρια. Άρα, λοιπόν, βλέπουμε ότι και οι λειτουργικές δαπάνες και οι δαπάνες για τους εξοπλισμούς των πανεπιστημίων μας και των τεχνολογικών μας ιδρυμάτων ακολουθούν αυξανόμενες τους ρυθμούς αύξησης που έχουμε και στον αριθμό των φοιτητών.
      Θέλω να επισημάνω κάτι σχετικά με το συγκεκριμένο ερώτημα που τίθεται για το Πανεπιστήμιο Θεσσαλονίκης και ειδικότερα για το τμήμα πληροφορικής. Θέλω να κάνω γνωστό στην Εθνική Αντιπροσωπεία ότι το Υπουργείο Παιδείας επιχορηγεί και χρηματοδοτεί τα πανεπιστήμια, χωρίς να παρεμβαίνει στην κατανομή που γίνεται στο εσωτερικό του πανεπιστημίου όσον αφορά τις σχολές και τα τμήματα. Άρα, λοιπόν, δίνονται χρήματα στα πανεπιστήμια, όπως για παράδειγμα στο Πανεπιστήμιο Θεσσαλονίκης. 
      Εδώ θέλω να δώσω ορισμένα στοιχεία. Το έτος 2000 έχουμε αύξηση 28.500.000. ευρώ, το 2001 29.323.000 ευρώ και το 2002 αύξηση  31.480.000 ευρώ. Άρα, μιλώντας για την επιχορήγηση και την κάλυψη των λειτουργικών δαπανών στο Πανεπιστήμιο Θεσσαλονίκης, έχουμε μία αυξητική πορεία που αυξάνεται 2.000.000. ευρώ κάθε χρόνο.
      Σχετικά με το συγκεκριμένο τμήμα, για το οποίο τίθεται το ερώτημα, η κατανομή των κονδυλίων γίνεται από το ίδιο το πανεπιστήμιο με δικές του ιεραρχήσεις. Πέραν αυτού, όμως, έχουμε και μία πρόσθετη χρηματοδότηση για τα τμήματα πληροφορικής στα πανεπιστήμια και στα ΤΕΙ. Θα μιλήσω στη δευτερολογία μου γι’ αυτό.
      Κλείνοντας την πρωτολογία μου, θέλω να πω ότι, ενώ αυξάνονται οι εισφορές για το πανεπιστήμιο, η εσωτερική κατανομή γίνεται από το ίδιο το πανεπιστήμιο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, ενθυμούμαι μία φράση παλαιού πολιτικού που έχει ως εξής: «Στην ευημερία των αριθμών θυσιάσαμε την ευημερία των ανθρώπων».
      ΠΡΟΕΔΡΕΥΩΝ (Παναγιώτης Σγουρίδης): Ο Γεώργιος Παπανδρέου το είπε αυτό.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Όταν ο κ. Γκεσούλης απαντά σε ερωτήσεις, πάντα απαντά με έναν πακτωλό χρηματοδοτήσεων, ο οποίος φαίνεται ότι δεν αντιστοιχεί στις ανάγκες που στο μεταξύ δημιουργούνται. Όταν σκεφθεί κανείς ότι την ίδια στιγμή δαπανώνται τρισεκατομμύρια για άλλα εξοπλιστικά προγράμματα, για τους κινδύνους της εθνικής ασφάλειας, την ίδια στιγμή που βρίσκεται σε μεγάλο κίνδυνο η παιδεία μας και μάλιστα σε τέτοια επίπεδα, στα επίπεδα της ανώτατης εκπαίδευσης και όταν κανείς σκεφθεί ότι όλοι οι Υπουργοί εδώ μέσα, όταν απαντούν, αναφέρονται στην περίφημη κοινωνία της πληροφορίας και της γνώσης και βλέπουμε ένα τμήμα της πληροφορικής να βρίσκεται και να λειτουργεί κάτω από τέτοιες συνθήκες, πραγματικά είναι να απορεί κανείς και όχι μόνο να ρωτά επικαίρως, αλλά ταυτόχρονα να διατυπώνει και την ανησυχία του. 
      Κύριε Υπουργέ, μπορεί πραγματικά το Υπουργείο σας να οραματίζεται ευνοϊκές και θετικές συνθήκες για τη σπουδή των Ελληνόπουλων. Την ίδια στιγμή, όμως, τα προβλήματα δε λύνονται. Κύριε Υπουργέ, σας καλώ μία φορά να πάμε μαζί στο Πανεπιστήμιο Θεσσαλονίκης, για να δείτε το πρόβλημα σχεδόν οικολογικού χαρακτήρα που δημιουργείται. Τα πάντα, πάρκα, παρκίδια, σιντριβάνια, έχουν γίνει κτίσματα. Ξέρετε ότι έχουμε γύρω στους εξήντα χιλιάδες φοιτητές; Μία πόλη ολόκληρη αναγκάζεται μέσα στο χώρο μίας μικρής κοινότητας να παρακολουθήσει τις σπουδές της, να αναπτύξει εξωπανεπιστημιακές, φοιτητικές και πολιτιστικές δραστηριότητες. Κύριε Υπουργέ, υπάρχει ένα πρόβλημα που πρέπει να αντιμετωπίσετε άμεσα και με την αύξηση των κονδυλίων χρηματοδότησης.
      ΠΡΟΕΔΡΕΥΩΝ (Παναγιώτης Σγουρίδης): Κύριε Χουρμουζιάδη, όπως θέσατε το πρόβλημα, είναι σαν το σεξπηρικό ερώτημα: να φτιάχνουμε τμήματα στα πανεπιστήμια ή να μη φτιάχνουμε, to be or not to be;
      O κ. Γκεσούλης έχει το λόγο για να δευτερολογήσει.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, θέλω να κάνω μία επισήμανση προς τον κ. Χουρμουζιάδη. Είπε νωρίτερα ότι παντού χτίζουμε στα πανεπιστήμια. Αυτό είναι αλήθεια. Κι εδώ χτίζουμε και αυτό είναι μία επιβεβαίωση ότι η πολιτεία κάνει μία μεγάλη προσπάθεια για να αντιμετωπίσει τη μαζική εκπαίδευση των Ελλήνων, που είναι κατάκτησή της πολιτείας.
      Γιατί η ανοικτή πρόσβαση στην τριτοβάθμια εκπαίδευση ήταν αίτημα χρόνιο της ελληνικής κοινωνίας. Και είναι μια επιτυχία. Την επιτυχία αυτή της ελληνικής κοινωνίας την κατέκτησε με αυτή την Κυβέρνηση. Αυτή είναι η πραγματικότητα.
      Εγώ δέχομαι τα προβλήματα της ανάπτυξης της τριτοβάθμιας εκπαίδευσης. Και εδώ θέλω να πω ότι δεν αναφέρομαι σε πακτωλούς χρημάτων, αλλά φέρνω στοιχεία στην εθνική αντιπροσωπεία και παρακαλώ αν κάποιος συνάδελφος τα αμφισβητεί ή έχει κάποια άλλα στοιχεία να μου το μεταφέρει. 
      Αυτή είναι η πραγματικότητα και επομένως δικαιούμαι να τα επικαλούμαι.
      Ειδικά για τα τμήματα πληροφορικής έχουμε μια ιδιαίτερη μέριμνα από το Υπουργείο Παιδείας αξιοποιώντας τη δυνατότητα που μας δίνει η κοινωνία της πληροφορίας για επιπλέον χρηματοδοτήσεις τόσο για την πρόσληψη προσωπικού επιπλέον σε σχέση με τα υπόλοιπα τμήματα όσο και για τους εξοπλισμούς και για τις υποδομές.
      Ειδικά για το Πανεπιστήμιο Θεσσαλονίκης από δεκατέσσερα που ήταν οι θέσεις στο τμήμα πληροφορικής τις αυξήσαμε στις είκοσι δύο. Και δίνουμε τη δυνατότητα να υπάρχει καλύτερη αναλογία των ακαδημαϊκών δασκάλων με τους φοιτητές.
      Επιπλέον θα ήθελα να πω ότι υπάρχουν προτάσεις όσον αφορά την αντιμετώπιση του χώρου του τμήματος πληροφορικής τις οποίες κάνει το Πανεπιστήμιο Θεσσαλονίκης. Όμως εμείς θα σταθούμε δίπλα στο πανεπιστήμιο να στηρίξουμε τις καλύτερες προτάσεις που έχουν εκείνοι να δώσουν σχετικά με το πρόβλημα που υπάρχει. Είναι μια πρόταση για ενοικίαση και πέρα από αυτή για οκτακόσια τ.μ. η οποία διασπά το πανεπιστήμιο γιατί είναι μακριά από αυτό. Επίσης υπάρχει άλλη μια πρόταση την οποία κάνει το πανεπιστήμιο και όλες αυτές θα αξιολογηθούν. Επαναλαμβάνω ότι εμείς θα στηρίξουμε την πιο καλή πρόταση που θα φέρει το πανεπιστήμιο για να διευκολυνθεί το τμήμα πληροφορικής έτσι ώστε να ελαχιστοποιηθούν τα προβλήματα τα οποία και σεις παρατηρείτε με την ερώτησή σας. 
      ΠΡΟΕΔΡΕΥΩΝ (Παναγιώτης Σγουρίδης): Τρίτη επίκαιρη ερώτηση της Παρασκευής 6 Δεκεμβρίου 2002 είναι η με αριθμό 198/3.12.2002 του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Γεωργίας, σχετικώς με την καθυστέρηση αποστολής των δηλώσεων καλλιέργειας στους βαμβακοπαραγωγούς κλπ. 
      Η ερώτηση του κυρίου Βουλευτή έχει ως εξής:
      «Οι αυθαιρεσίες και οι παλινωδίες της Κυβέρνησης που στοχεύουν στη μείωση της επιδοτούμενης ποσότητας βαμβακιού έχουν δημιουργήσει σοβαρά προβλήματα στους βαμβακοπαραγωγούς.
      Σε πολλές περιοχές όπως στις Σέρρες δεν έχουν αποσταλεί ακόμα οι δηλώσεις καλλιέργειας με αποτέλεσμα οι βαμβακοπαραγωγοί να μην μπορούν να παραδώσουν την παραγωγή τους παρά το γεγονός ότι η συγκομιδή πλησιάζει στο τέλος της.
      Σε άλλες περιοχές που παραδόθηκε η παραγωγή η ΑΤΕ παρακρατεί αυθαίρετα ποσά από τους βαμβακοπαραγωγούς με τη δικαιολογία ότι κακώς καταβλήθηκαν στην περσινή σοδειά.
      Ερωτάται ο κύριος Υπουργός:
      Γιατί δεν στάλθηκαν οι δηλώσεις καλλιέργειας και πότε θα αποσταλούν;
      Τι μέτρα θα πάρει για να σταματήσει τις αυθαίρετες παρακρατήσεις της ΑΤΕ;»
      Ο Υφυπουργός κ. Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριοι συνάδελφοι θα πρέπει να ξέρετε ότι για τη διαδικασία οργάνωσης της παραγωγής βάμβακος έχουν γίνει πάρα πολλές συζητήσεις, υπήρξαν πολλές συγκρούσεις και έχουμε καταλήξει σε συγκεκριμένα συμπεράσματα και σε συγκεκριμένες συμφωνίες.
     Υπάρχει μια διαδικασία βάσει της οποίας ο κάθε παραγωγός δηλώνει τα στρέμματα που δικαιούται να καλλιεργήσει και φυσικά ελέγχεται γι αυτό. Είναι γεγονός ότι για να προστατεύσουμε το εισόδημα των βαμβακοπαραγωγών πρέπει να κάνουμε συγκεκριμένους κα μάλιστα αυστηρούς ελέγχους. Αυτή είναι η απαίτηση της συντριπτικής πλειοψηφίας των βαμβακοπαραγωγών και αυτό κάνουμε. 
      Οι παραγωγοί, οι κατά κύριο επάγγελμα αγρότες είχαν το δικαίωμα να καλλιεργήσουν τη χρονιά που τρέχει ό,τι ακριβώς καλλιέργησαν την προηγούμενη περίοδο. Οι ετεροεπαγγελματίες έπρεπε να κάνουν κάποιες συγκεκριμένες περικοπές ανάλογα με τον αριθμό των στρεμμάτων που καλλιέργούσαν 10% ή 15% ή 20% αντίστοιχα της προηγούμενης περιόδου. Αυτό και έγινε. Σε κάποιες όμως περιπτώσεις σε ολόκληρη την Ελλάδα σε οκτώ χιλιάδες περίπου παραγωγούς από το σύνολο των ενενήντα χιλιάδες υπήρξαν λάθη των βαμβακοπαραγωγών ή υπήρξε υπέρβαση των στρεμμάτων που δικαιούνταν να καλλιεργήσουν. 
      Στην ερώτησή σας αναφέρεστε στις Σέρρες και θα σας δώσω κάποια συγκεκριμένα στοιχεία για να αντιληφθείτε ότι οι έλεγχοι που γίνονται και επομένως οι καρτέλες που παίρνουν οι παραγωγοί είναι συγκεκριμένοι και αφορούν μια μικρή μερίδα παραγωγών.
      Υπάρχουν λοιπόν στις Σέρρες εννέα χιλιάδες διακόσια πενήντα έξι παραγωγοί. Απ’ αυτούς μόνο οι τετρακόσια πενήντα πέντε ελέγχονται σε σχέση με τις δηλωθείσες εκτάσεις. Από τους εννέα χιλιάδες διακόσιους πενήντα έξι λοιπόν μόνο οι τετρακόσια πενήντα πέντε. Απ’ αυτούς εκατόν εξήντα τέσσερις είναι κατά κύριο επάγγελμα αγρότες. Δήλωσαν στο ΟΣΔΕ, στο Ολοκληρωμένο Σύστημα Διαχείρισης των Ενισχύσεων είκοσι ένα χιλιάδες εκατόν ογδόντα δύο στρέμματα, ενώ έπρεπε κανονικά να καλλιεργήσουν με βάση τα δικαιώματά τους, δηλαδή τις περσινές καλλιέργειες δεκαεννέα χιλιάδες εννιακόσια σαράντα οκτώ στρέμματα. Αφαιρείται αυτή η διαφορά των χιλίων πεντακοσίων περίπου στρεμμάτων από τους συγκεκριμένους εκατόν εξήντα τέσσερις παραγωγούς. 
      Μη κατά κύριο επάγγελμα αγρότες, ετεροεπαγγελματίες δηλαδή υπάρχουν διακόσιοι ενενήντα ένας που ελέγχονται από το σύνολο επαναλαμβάνω των εννέα χιλιάδων διακοσίων πενήντα έξι παραγωγών των Σερρών. Αυτοί δήλωσαν στο ΟΣΔΕ δέκα εννέα χιλιάδες εννιακόσια σαράντα οκτώ στρέμματα ενώ έπρεπε να καλλιεργήσουν δέκα οκτώ χιλιάδες τετρακόσια εξήντα επτά στρέμματα. Αυτά τα στρέμματα  αφαιρούνται με βάση τους ελέγχους και μ’ αυτό τον τρόπο ακριβώς όχι μόνο διευκολύνουμε τους άλλους παραγωγούς, αλλά κυρίως προστατεύουμε το εισόδημα όλων των βαμβακοπαραγωγών. 
      Έχουμε συμφωνήσει στον τρόπο που θα διαχειριστούμε την καλλιέργεια βάμβακος στη χώρα μας με τη συντριπτική πλειοψηφία των παραγωγών. Υπάρχουν μέτρα, τα οποία πρέπει να τηρούνται και μάλιστα απ’ όλους. Όταν, λοιπόν, τηρήθηκαν αυτά τα μέτρα από τους εννέα χιλιάδες βαμβακοπαραγωγούς των Σερρών, θα πρέπει να τηρηθούν και από τους υπόλοιπους τετρακόσιες πενήντα έξι. Και βεβαίως εάν υπάρχουν λάθη του συστήματος, αυτά τα λάθη με παρέμβαση του αντίστοιχου παραγωγού στον ΟΠΕΚΕΠΕ διορθώνονται και επομένως  σας δηλώνω κατηγορηματικά ότι κανένας παραγωγός ο οποίος είναι συνεπής στις υποχρεώσεις του και στη δήλωση που έκανε και στο δικαίωμα που είχε, δεν πρόκειται να θιγεί. Ούτε ένας. Εάν υπάρχει έστω και ένα λάθος θα διορθωθεί. Όπου υπάρχουν, όμως, υπερβάσεις, αυτές οι υπερβάσεις θα ελεγχθούν για να προστατευθεί το εισόδημα όλων των βαμβακοπαραγωγών. 
      ΠΡΟΕΔΡΕΥΩΝ (Παναγιώτης Σγουρίδης): Το συμπέρασμα είναι ότι όπου υπάρχουν λάθη, θα πρέπει να κάνουν ενστάσεις. 
      Το λόγο έχει ο κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Μόνο, κύριε Πρόεδρε, που τα λάθη τα χρεώνουμε πάντοτε στους αγρότες και βέβαια ποτέ στην πολιτική ηγεσία του Υπουργείου. 
     Είναι γνωστό ότι η εκκοκκιστική περίοδος αρχίζει τέλος Σεπτεμβρίου και τελειώνει τέλος Μαρτίου με απόφαση της Ευρωπαϊκής Ένωσης. Σε ό,τι αφορά τις περικοπές και τα δικαιώματα, είναι γνωστό ότι αυτά κόπηκαν με απόφαση και της Ευρωπαϊκής Ένωσης, αλλά και με τη σύμφωνη γνώμη και την ενεργό συμμετοχή της Κυβέρνησης για τον περιορισμό της βαμβακοκαλλιέργειας στη χώρα μας. 
      Κάθε χρόνο κόβετε δύο μήνες από την εκκοκκιστική περίοδο, δηλαδή, κλείνετε το Γενάρη. Φέτος το πάτε στις 31-12-2002, δηλαδή ένα μήνα λιγότερο. Δηλαδή, στην ουσία η εκκοκκιστική περίοδος από έξι μήνες, την οποία επιτρέπει η Ευρωπαϊκή Ένωση, εσείς με δική σας απόφαση την περιορίσατε στους τρεις μήνες. Και το κάνετε αυτό για να στριμώχνονται οι αγρότες, να μην έχουν μεγαλύτερα χρονικά περιθώρια διαπραγμάτευσης του προϊόντος τους. Περιορίζετε την εκκοκκιστική περίοδο για να εξυπηρετείτε τους εμπορομεσίτες, οι οποίοι περιμένουν τους αγρότες στη γωνία για να τους πάρουν το βαμβάκι κοψοχρονιά. Και το κάνετε αυτό ενώ γνωρίζετε πολύ καλά και ιδιαίτερα φέτος ότι δεν επέτρεψε και ο καιρός με τις πολλές βροχοπτώσεις και στη συγκομιδή, αλλά και στην παράδοση. Βεβαίως, μ’ αυτή την πολιτική της Κυβέρνησης οι εμπορομεσίτες θησαυρίζουν, ωφελούνται και βεβαίως πρέπει να πούμε ότι και το Υπουργείο Γεωργίας στην ουσία γίνεται ο καλύτερος υπάλληλος αυτών των εμπορομεσιτών. Λειτουργείτε δηλαδή για τα συμφέροντα των εκκοκκιστών. Οι εκκοκκιστές είναι λίγοι και ισχυροί, οι αγρότες είναι πολλοί και αδύναμοι. Φαίνεται όμως ότι και για το  δεύτερο σκέλος της ερώτησης έχετε καβαλήσει το καλάμι, γιατί εσείς είστε πάνω από τους φυσικούς νόμους. Αν στραβοκοιμηθείτε βάζετε διακόσια εβδομήντα πέντε κιλά παραγωγή το στρέμμα, άμα ξυπνήσετε καλά το βάζετε διακόσια ενενήντα πέντε κιλά. 
      Βέβαια αυτή η κοροϊδία δεν μπορεί να συνεχιστεί εις βάρος των αγροτών. Φαίνεται ότι ως Κυβέρνηση και ως Υπουργείο Γεωργίας δεν έχετε σχέση με την αγροτική παραγωγή. Δεν μπορεί το χωράφι να λειτουργεί ως στρατιωτάκι και να παράγει όσα κιλά αποφασίζετε εσείς. 
      Για την περσινή παραγωγή παρακρατείτε χρήματα από τους αγρότες με το πρόσχημα ότι ήταν μεγαλύτερη από την ποσότητα, που αποφασίσατε να παράγουν τα χωράφια. Όσων τα χωράφια έβγαλαν περισσότερο βαμβάκι, τους ζητάτε να επιστρέψουν τα χρήματα. Με αυτόν τον τρόπο κάνετε παιχνίδια με το εικοσάδραχμο. Τους κρατάτε χρήματα από πέρυσι, για να τους δώσετε φέτος το εικοσάδραχμο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Βεβαίως πρέπει να πούμε ότι κοροϊδεύετε τους αγρότες με το χειρότερο τρόπο. Ο γραμματέας της Ομοσπονδίας Αγροτικών Συλλόγων έδωσε 500 ευρώ πίσω. Οι αγρότες σας έχουν πάρει βεβαίως χαμπάρι και εξαιτίας αυτής της πολιτικής ετοιμάζονται για νέους αγώνες. Τα τρακτέρ ζεσταίνονται. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, κατάλαβα ότι θέλατε να πείτε ότι τα τρακτέρ ζεσταίνονται.
      ΠΡΟΕΔΡΕΥΩΝ (Παναγιώτης Σγουρίδης): Αυτό έπρεπε να το πείτε από την αρχή. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Λυπάμαι που θα πω ότι, παρ’ ότι έχουν γίνει τόσες συζητήσεις για την παραγωγή βαμβακιού στη χώρα μας, δεν έχετε καταλάβει ακόμα το σύστημα λειτουργίας της συγκεκριμένης παραγωγής. Αν θέλετε να μιλάτε για τις τιμές των εκκοκκιστηρίων, θα έπρεπε να διαμορφώσετε ένα κίνημα κατά της κλοπής που κάνουν τα εκκοκκιστήρια –το βάζω σε εισαγωγικά, σύμφωνα με τις εκφράσεις σας- αυτήν την περίοδο. Γνωρίζετε πολύ καλά ότι τα εκκοκκιστήρια έχουν κλείσει του προκαθορισμούς τους. Επομένως ο ανταγωνισμός δεν λειτουργεί, αν το γνωρίζετε και αν μπορείτε να το αντιληφθείτε, όπως θα έπρεπε να λειτουργήσει. 
      Γνωρίζετε ότι πολλές ενώσεις δεν παρεμβαίνουν στον ανταγωνισμό. Γνωρίζετε πολύ καλά ότι μόλις ανακοινώθηκε από το Υπουργείο με τον πιο κατηγορηματικό τρόπο ότι η εκκοκκιστική περίοδος θα κλείσει στις 31 Δεκεμβρίου, οι τιμές στο βαμβάκι ανέβηκαν κατά 10 με 15 δραχμές το κιλό. 
      Γνωρίζετε πολύ καλά ότι η Κυβέρνηση δεν κρατάει τίποτε από όσα δικαιούνται οι παραγωγοί, γιατί δεν είναι λεφτά της Ελληνικής Κυβέρνησης. Είναι ενισχύσεις της Ευρωπαϊκής Ένωσης, οι οποίες δίνονται σε συνάρτηση με την ποσότητα που παράγεται κάθε φορά στη χώρα μας. Επομένως, αν δεν υπερβαίνουμε το όριο της παραγωγής που υπάρχει για τη χώρα μας, δεν υπάρχει συνυπευθυνότητα και ποινή. Άρα,  δεν πληρώνουν οι παραγωγοί. Αν υπάρχει υπέρβαση της ποσότητας, τότε υπάρχει συνυπευθυνότητα και μπαίνει πρόστιμο στους παραγωγούς και μειώνεται η τιμή τους. 
      Θα έπρεπε να γνωρίζετε πολύ καλά ότι όλη η προσπάθεια διαχείρισης της παραγωγής στο συγκεκριμένο προϊόν κατατείνει στο να οργανωθεί έτσι το σύστημα, ώστε να παράγεται η ενιαία ποσότητα βάμβακος στη χώρα και να μπορούμε να έχουμε τις μεγαλύτερες εισροές από την Ευρωπαϊκή Ένωση. 
      Γνωρίζετε πολύ καλά ότι οι υπερβάσεις της προηγούμενης περιόδου στοίχισαν στους βαμβακοπαραγωγούς 40 δραχμές και μετά την παρέμβαση του Υπουργείου Γεωργίας και της Ελληνικής Κυβέρνησης στην Ευρωπαϊκή Ένωση, η χώρα μας κέρδισε για τους βαμβακοπαραγωγούς 90 εκατομμύρια ευρώ επιπλέον. Αυτά που χάθηκαν είναι λεφτά της Ευρωπαϊκής Ένωσης που αναγκάζεται να δώσει σήμερα ο τακτικός προϋπολογισμός της χώρας και χάθηκαν, επειδή κάποιοι επέμεναν να μπουν όλα τα βαμβάκια μέσα, δηλαδή και τα τετρακόσιες χιλιάδες στρέμματα που δεν είχαν δηλωθεί. Δεν μπορείτε να επιμένετε να εφαρμόζετε αυτήν την πολιτική. Δεν μπορείτε να χτυπάτε συνέχεια τους παραγωγούς, που δεν τηρούν τις προϋποθέσεις, για να μπορείτε να έχετε πρόσκαιρο όφελος. 
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε  στην επίκαιρη ερώτηση δευτέρου κύκλου με αριθμό 202/3-12-2002 του Βουλευτή της Νέας Δημοκρατίας κ. Πέτρου Μαντούβαλου προς τον Υπουργό Δημόσιας Τάξης, σχετικώς με την αύξηση του αριθμού των περιστατικών ληστειών και αρπαγής τσαντών στην Αττική.
      Η επίκαιρη ερώτηση του κ. Μαντούβαλου έχει ως εξής:
      «Η εμπέδωση του αισθήματος ασφάλειας στους πολίτες αποτελεί υποχρέωση της δημοκρατικά συντεταγμένης πολιτείας. Τον τελευταίο, όμως, καιρό η κατακόρυφη άνοδος των καταγεγραμμένων περιστατικών ληστειών τραπεζών και αρπαγής τσαντών στην Αττική, έχει συντελέσει στον σοβαρότατο κλονισμό του αισθήματος ασφαλείας των Ελλήνων πολιτών.
      Η υπάρχουσα κατάσταση, έτσι όπως έχει διαμορφωθεί, χρήζει άμεσης παρέμβασης από την πολιτική ηγεσία του Υπουργείου Δημόσιας Τάξεως. Η Υπηρεσία Αμέσου Δράσεως, στον τομέα ευθύνης της οποίας εμπίπτουν αυτά τα περιστατικά, εμφανίζει πρωτοφανώς μειωμένη επιχειρησιακή αποτελεσματικότητα που οφείλεται σε λανθασμένους χειρισμούς ή σε ανεπάρκεια της φυσικής ηγεσίας της ως άνω υπηρεσίας.
      Το προσωπικό της Αμέσου Δράσεως, άξιο, ικανό και με επαγγελματική επάρκεια, αδυνατεί να επιτελέσει την αποστολή του εξαιτίας πράξεων και παραλείψεων της φυσικής του ηγεσίας (Διοικητού Αμέσου Δράσεως).
      Κατόπιν των ανωτέρω ερωτάται ο κύριος Υπουργός:
      Εάν γνωρίζει την υφιστάμενη κατάσταση και εάν προτίθεται να προβεί σε άμεσες ενέργειες για την αποκατάσταση του αισθήματος ασφάλειας στους πολίτες με την ουσιαστική επανενεργοποίηση της λαμπρής υπηρεσίας της Αμέσου Δράσεως.»
      Ο Υφυπουργός Δημόσιας Τάξης κ. Μαλέσιος έχει το λόγο τρία λεπτά για να πρωτολογήσει.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Ευχαριστώ, κύριε Πρόεδρε.
     Πρέπει από την αρχή να παραδεχθώ ότι πράγματι η κατάσταση στον τομέα του προβλήματος των ληστειών των τραπεζών είναι όπως την περιγράφει ο συνάδελφος. Πράγματι οι ληστείες των τραπεζών αυτήν την περίοδο –τους δέκα μήνες του 2002- ανέβηκαν στο διπλάσιο περίπου σε σχέση με πέρυσι. Σε αυτό έχει δίκιο και όλοι προβληματιζόμαστε, ανησυχούμε και παίρνουμε μέτρα. Και θα εκθέσω ποια είναι τα μέτρα τα οποία παίρνουμε.
     Ταυτόχρονα, όμως, από την αρχή πρέπει να πω ότι ίσως είναι βιαστικός, εκ μέρους του κυρίου συναδέλφου, ο ισχυρισμός και η απόδοση αυτής της κατάστασης στην ανεπάρκεια της φυσικής ηγεσίας αυτής της υπηρεσίας, της Αμέσου Δράσεως, ή σε λαθεμένους επιχειρησιακούς σχεδιασμούς.
     Η ίδια ακριβώς ομάδα ήταν που καταδίωκε τη μορφή αυτού του εγκλήματος και πέρυσι και ο ίδιος φυσικός ηγέτης ήταν και πέρυσι. Και είχαμε τα ίδια αποτελέσματα. Κάτω από τη ΓΑΔΑ λειτουργούν όλες αυτές οι υπηρεσίες, υπό τις εντολές του αρχηγείου, με τον ίδιο σχεδιασμό. Μήπως είναι και κάτι άλλο; Αυτό είναι που μας προβληματίζει. Μήπως είναι και το γεγονός ότι αυτά «τσίμπησαν» με την εμφάνιση του ευρώ στις τράπεζες και ότι τώρα έχει ο κάθε ληστής τη δυνατότητα παίρνοντας δύο δεσμίδες και μη κουβαλώντας ολόκληρες σακούλες να φεύγει; Μήπως είναι και αυτό ενδεχομένως; Το αναζητούμε. Μήπως είναι και το γεγονός ότι οι ίδιες οι τράπεζες βλέπουν ότι κάπου έχει αδυνατίσει ο μηχανισμός της ασφάλειας τον οποίο είχαν έως τώρα, είτε αυτά λέγονται κάμερες είτε λέγονται συναγερμοί κλπ; Και αυτό μας απασχολεί.
     Πριν από λίγες ημέρες στο Υπουργείο Δημόσιας Τάξης έγινε σύσκεψη της ΟΤΟΕ, της Ομοσπονδίας των Τραπεζοϋπαλλήλων και του Υπουργού Δημόσιας Τάξης για την αντιμετώπιση αυτού του φαινομένου. Και εκεί συστάθηκε μία επιτροπή από το Υπουργείο Δημόσιας Τάξης, την ΟΤΟΕ και την Ένωση Ελληνικών Τραπεζών προκειμένου να δει το πρόβλημα καταλεπτώς και να εντείνουν την προσπάθεια τόσο οι τράπεζες στον τομέα της ασφάλειας, γιατί πράγματι και εκεί υπάρχουν προβλήματα, όσο και η Ελληνική Αστυνομία. 
     Πρέπει, όμως, να πω ότι αυτή η Υπηρεσία, την οποία δεν πρέπει να σπεύσουμε να καταδικάσουμε και να της προσάψουμε την αδυναμία της ανεπάρκειας, είναι εκείνη η οποία το τελευταίο διάστημα -αυτούς τους δέκα μήνες- έχει προβεί σε τέσσερις χιλιάδες πεντακόσιες ενενήντα εννέα συλλήψεις, εννιακόσιες τριάντα έξι για παράβαση του νόμου περί ναρκωτικών, χίλιοι εκατό για κλοπές και διαρρήξεις, εκατόν τριάντα οκτώ για παράβαση του νόμου περί όπλων. Είναι αυτή η υπηρεσία που βρήκε σε δέκα μήνες δύο χιλιάδες εξακόσια τριάντα ένα κλεμμένα αυτοκίνητα. Έχει κάνει πενήντα επτά χιλιάδες πεντακόσιες τριάντα οκτώ προσαγωγές υπόπτων στα αστυνομικά τμήματα στα πλαίσια επτακοσίων τεσσάρων χιλιάδων τριακοσίων τριάντα έξι ελέγχων. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Είναι αυτή η υπηρεσία η οποία είναι η αιχμή του δόρατος αντιμετώπισης της εγκληματικότητας για την οποία ευτυχώς σε πολλούς άλλους τομείς έχουμε θετικά αποτελέσματα και με βάση και τη δική της λειτουργία εμπεδώνουμε ολοένα και περισσότερο το αίσθημα ασφάλειας των πολιτών.
     Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα στη δευτερολογία σας, κύριε Υφυπουργέ. 
     Ο κ. Μαντούβαλος έχει δύο λεπτά για να αναπτύξει την ερώτησή του.
     ΠΕΤΡΟΣ ΜΑΝΤΟΥΒΑΛΟΣ: Κύριε Πρόεδρε, ο τρόπος με τον οποίο απήντησε ο κύριος Υφυπουργός είναι προσεκτικός. Άρα, λοιπόν, βγαίνει και το συμπέρασμα ότι για τόσο σοβαρά θέματα ασφαλείας και τάξεως αυτό που πρέπει να λειτουργεί εδώ μέσα είναι η σύνθεση. Και χαίρομαι γι’ αυτήν την τοποθέτηση.
Τον Έλληνα πολίτη όμως αυτό που ιδιαίτερα τον ενδιαφέρει ως προς το αίσθημα ασφαλείας του είναι το τι βγαίνει μέσα από την καθημερινότητα.
      Κύριε Υπουργέ, φτάσαμε να έχουμε εκατόν είκοσι ληστείες και τεράστιο αριθμό αρπαγής τσαντών. Αυτό το είπατε κι εσείς ο ίδιος. Αυτό ενδιαφέρει τον Έλληνα πολίτη. Πού φτάσαμε δηλαδή; Κάθε τράπεζα και το ληστή της, κάθε δρόμος και τον τσαντάκια του δυστυχώς. Και δεν οφείλεται σ’ αυτό που είπατε –γιατί δεν μπορώ να το δεχθώ- ότι είναι μικρός ο όγκος πλέον των χαρτονομισμάτων. Οφείλεται για μένα στο ότι μία συγκεκριμένη υπηρεσία, η Άμεσος Δράσις, με εκλεκτό προσωπικό και σοβαρή δραστηριότητα έχει έναν άνθρωπο που τον τελευταίο καιρό προΐσταται –εγώ μιλάω για τη φυσική ηγεσία- ο οποίος έχει αδρανοποιήσει σχεδόν τη λαμπρή αυτή υπηρεσία. Είναι κάτι παρόμοιο με τον πρώην γενικό γραμματέα -αυτόν που αποπέμψατε- της Πολιτικής Προστασίας, έναν άνθρωπο που βλέπουμε σε ασήμαντα συμβάντα κάθε μέρα με μία Motorola εκεί να τρέχει για να τον δείξει η τηλεόραση. 
      Αδρανοποίησε λοιπόν τις συμβατικές μηχανές της Αμέσου Δράσεως, με τις οποίες μπορούσατε να κυνηγήσετε τον τσαντάκια και που δεν υπάρχουν καθόλου. Σε καθημερινή βάση από εκατόν ογδόντα με διακόσιους ζητάδες που έχουμε βγαίνουν έξι σε κάθε κάρτα, πρωινοί. Υπάρχουν τρία ζευγάρια από ζητάδες δηλαδή. Τα οχήματα που κινούνται στον Α΄, Β΄ και Ε΄ τομέα, που ξέρετε τον όγκο που καταλαμβάνει σε όλην την Αττική, δεν είναι πάνω από οκτώ. 
      Και αυτό είναι που πρέπει να γνωρίζει ο Έλληνας πολίτης. Υπάρχει αδυναμία στη διοίκηση αυτής της υπηρεσίας. Υπάρχει αδυναμία, την οποία πλέον πρέπει να αντιληφθείτε, πρέπει να τη γνωρίζετε. Ο όγκος των δημοσιευμάτων και ο όγκος της τηλεοπτικής πλέον προβολής σε προσεκτικές εκπομπές από ενημέρωση που βγαίνει είναι ότι είναι πλέον επικίνδυνος. Νομίζω ότι σας εκθέτει και το αίσθημα ασφαλείας στην καθημερινότητα απ’ αυτήν τη λαμπρή υπηρεσία πλέον δεν υπάρχει.
      Είναι λοιπόν ότι η Άμεσος Δράσις –και κλείνω, κύριε Πρόεδρε, αφού σας ευχαριστήσω πάρα πολύ- για επίδοση τροχονομικών κλήσεων; Είναι για συναγερμούς και μόνο; Είναι για επέμβαση σε συγκρούσεις στο δρόμο ή πλέον να εμπεδωθεί το θέμα ασφαλείας σε κάθε Έλληνα πολίτη με την αταξία αυτήν που υπάρχει; Εκεί τοποθετήθηκα.
     ΠΡΟΕΔΡΕΥΩΝ (Παναγιώτης Σγουρίδης): Καλώς.
     Ορίστε, κύριε Υφυπουργέ, έχετε το λόγο.
     ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, είναι φανερό ότι τα στοιχεία, τα οποία εξέθεσα, για το έργο αυτής της υπηρεσίας δεν ελήφθησαν υπόψη. Και φαίνεται ότι ο κύριος συνάδελφος έχει κάποια άλλα στοιχεία και φοβάμαι ότι αυτά τα στοιχεία δεν είναι ακριβή. 
     Είπα ότι η υπηρεσία της Αμέσου Δράσεως –και επαναλαμβάνω- έκανε τέσσερις χιλιάδες πεντακόσιες ενενήντα εννέα συλλήψεις. Δεν είναι μονάχα για να δίνει κλήσεις ή βεβαιώσεις, όπως είπατε. Βρήκε δυόμισι χιλιάδες πεντακόσια και πλέον αυτοκίνητα, έκανε πενήντα επτά χιλιάδες πεντακόσιες τριάντα οκτώ προσαγωγές…
     ΠΕΤΡΟΣ ΜΑΝΤΟΥΒΑΛΟΣ: Οι προσαγωγές δεν λένε τίποτα. Προσαγωγές κάνω κι εγώ.
     ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): …συνέλαβε χίλιους για παράβαση του νόμου περί ναρκωτικών η υπηρεσία αυτή, συνέλαβε χίλιους εκατό για  κλοπές και διαρρήξεις.
      Όλα αυτά, κύριε συνάδελφε, δεν πρέπει να τα αποδυναμώνουμε. Δεν πρέπει να αδικούμε. Να κοιτάξουμε να συμπληρώσουμε και να βελτιώσουμε το έργο. Αλλά προς Θεού, όχι να το μηδενίζουμε. Και πρέπει να πω ότι τα στοιχεία τα οποία έχετε μηδενίζουν. Είναι εσφαλμένα και μηδενίζουν το έργο της Αστυνομίας.
     Πρώτα-πρώτα, για την υπηρεσία αυτήν πρέπει να γνωρίζετε ότι λειτουργεί στα πλαίσια της Αμέσου Δράσεως η ΑΛΤ, η ομάδα Αντιμετώπισης Ληστειών Τραπεζών. Δεν είναι καθόλου αδρανοποιημένη. Λειτουργούν εβδομήντα τέσσερις αστυνομικοί με τέσσερις βαθμοφόρους, με είκοσι πέντε αυτοκίνητα, με είκοσι τέσσερα δίκυκλα. Κάθε μέρα γίνονται λούφες.
     ΠΕΤΡΟΣ ΜΑΝΤΟΥΒΑΛΟΣ: Και εκατόν είκοσι ληστείες.
     ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Μαντούβαλε. Να μην γράφεται καμία διακοπή στα Πρακτικά.
     ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Παρακαλώ, μην με διακόπτετε. 
     Θέλω να πω λοιπόν να μην βιαζόμαστε να αποδώσουμε εύκολα τις αιτίες σ’ ένα φαινόμενο το οποίο βρίσκεται σε έξαρση αυτήν την περίοδο. Και σε άλλες περιόδους, ενώ επιτυγχάνονται συνολικά καλά αποτελέσματα στην εγκληματικότητα, κάποιοι δείκτες σε επιμέρους μορφές τσιμπάνε. Εκεί προσαρμόζουμε τις προσπάθειές μας, τα σχέδιά μας και αντιμετωπίζουμε. 
     Και σ’ αυτήν την περίπτωση σας επαναλαμβάνω ότι ήδη από κοινού με την Ένωση Ελληνικών Τραπεζών, με την ΟΤΟΕ και το Αρχηγείο της Ελληνικής Αστυνομίας συστήσαμε επιτροπή, προκειμένου να δούμε πώς θα ενισχύσουμε και τη δράση της Ελληνικής Αστυνομίας, της Αμέσου Δράσεως και των ειδικών ομάδων και οι τράπεζες να πάρουν περισσότερα μέτρα. 
     Εκείνο όμως, το οποίο δεν πρέπει να σπεύδουμε να αποδυναμώνουμε αυτήν την περίοδο, είναι ότι εξαιτίας κάποιων επιμέρους εκφάνσεων του εγκλήματος διαλύεται κατευθείαν το περί ασφαλείας αίσθημα των πολιτών. Δεν είναι έτσι. Η Ελλάδα σήμερα είναι από τις ασφαλέστερες χώρες του κόσμου. Τα στοιχεία της Ευρωπαϊκής Επιτροπής το λένε αυτό, ότι η χώρα μας είναι από τις ασφαλέστερες χώρες του κόσμου γιατί πραγματικά η αντιμετώπιση της εγκληματικότητας βρίσκεται σε καλό δρόμο. 
      Αυτό οι Έλληνες το γνωρίζουν. Όμως και εμείς από τη θέση μας πρέπει να το αναδεικνύουμε, ιδιαίτερα αυτή τη περίοδο και εν όψει των Ολυμπιακών Αγώνων όπου θα κληθούμε να οργανώσουμε τους αγώνες με ασφάλεια και πρέπει να το δει η παγκόσμια  κοινότητα. 
      ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί τώρα η τρίτη επίκαιρη ερώτηση δευτέρου κύκλου με αριθμό 194/3-12-2002 του Ανεξάρτητου Βουλευτή κ. Αλέξανδρου Χρυσανθακόπουλου προς τον Υπουργό Εργασίας και Κοινωνικών Ασφαλίσεων, σχετικώς με την εφαρμογή του Ειδικού Προγράμματος Επιδότησης θέσεων εργασίας για τους ανέργους του Νομού Αχαΐας.
      Η επίκαιρη ερώτηση του κ. Χρυσανθακόπουλου έχει ως εξής:
      «Σε πρόσφατη επίσκεψή σας στην Πάτρα, εξαγγείλατε την εφαρμογή του Ειδικού Προγράμματος Επιδότησης νέων θέσεων εργασίας, για τη μείωση της ανεργίας στο Νόμο Αχαΐας. 
      Η εξαγγελία δεν αφορούσε βεβαίως το πρόγραμμα που βρίσκεται σε εξέλιξη και αφορά σε εκατόν εβδομήντα τέσσερις νέες θέσεις εργασίας και για το οποίο έχουν ήδη κατατεθεί οι σχετικές αιτήσεις από τις ενδιαφερόμενες επιχειρήσεις, αλλά σε ένα ευρύτερο με πολύ μεγαλύτερο αριθμό νέων θέσεων εργασίας. 
      Ερωτάται ο Υπουργός:
      Έχει ήδη εκπονηθεί το υπόψη πρόγραμμα και αν ναι πότε αρχίζει η εφαρμογή του, πόσες νέες θέσεις εργασίας αφορά, ποιες κατηγορίες ανέργων και γενικά ποιες είναι οι προϋποθέσεις συμμετοχής των ανέργων και των επιχειρήσεων σ’ αυτό;»
      Ο Υφυπουργός Εργασίας και Κοινωνικών Ασφαλίσεων κ. Τζιόλας έχει το λόγο για τρία λεπτά να πρωτολογήσει σε αυτή την τελευταία ερώτηση.
          ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα ήθελα να ενημερώσω το συνάδελφο κ. Χρυσανθακόπουλο και δια μέσου αυτού το Σώμα ότι στο Νομό Αχαΐας δεν εφαρμόζεται μόνο το πρόγραμμα το οποίο αναφέρεται, το οποίο είναι ένα STAGE με εκατόν εβδομήντα τέσσερις νέες θέσεις εργασίας. Αυτό το πρόγραμμα είναι ένα από τα επτά (7) τα οποία βρίσκονται σε εξέλιξη στο Νομό Αχαΐας. 
     Αυτό το συγκεκριμένο πρόγραμμα είναι πρόγραμμα απόκτησης εργασιακής εμπειρίας, που αφορά συνολικά στην Ελλάδα τέσσερις χιλιάδες εκατό ανέργους ηλικίας μέχρι τριάντα πέντε ετών, πτυχιούχους ΑΕΙ και ΤΕΙ στον τομέα της πληροφορικής. Στα πλαίσια αυτού του εθνικού προγράμματος, των τεσσάρων χιλιάδων εκατό ανέργων, νέων πτυχιούχων, οι εκατόν εβδομήντα τέσσερις θέσεις αναλογούν στο Νομό Αχαΐας. 
      Υπάρχουν και τα υπόλοιπα προγράμματα για το 2002 και σε εξέλιξη για το επόμενο έτος, 2003. Ήδη εκτελείται πρόγραμμα χιλίων εκατό νέων θέσεων. Ο στόχος είναι να περάσουν από την ανεργία, είτε με την επιδότηση επιχειρήσεων για νέες θέσεις εργασίας που δημιουργούνται στις επιχειρήσεις, είτε με την επιχορήγηση των ανέργων οι οποίοι θέλουν να δημιουργήσουν τη δική τους μικρή επιχείρηση. Έχουν σαν στόχο δηλαδή, αυτά τα προγράμματα που έχουν ξεκινήσει ήδη από το 2002, να εφαρμοσθούν με επιδότηση για δώδεκα μήνες, ενώ για άλλους έξι μήνες με την ανάληψη της ευθύνης από τις επιχειρήσεις για να διατηρήσουν αυτούς τους ανέργους που προσλαμβάνουν στις θέσεις τους. 
      Για το 2003, το πρόγραμμα το οποίο θα εκτελεστεί στα πλαίσια των εθνικών προγραμμάτων στην Αχαΐα είναι να φέρουμε στον παραγωγικό κύκλο στον ενεργό εργασιακό κύκλο να μετακινήσουμε από το φάσμα της ανεργίας στο φάσμα του ενεργού οικονομικού κύκλου δύο χιλιάδες διακόσια άτομα.  Από αυτά: οι χίλιες διακόσιες τριάντα θέσεις είναι νέες θέσεις εργασίας, επιδοτούμενες στις επιχειρήσεις, οι τετρακόσιες δέκα είναι για τη δημιουργία μικρών επιχειρήσεων από ανέργους που γίνονται νέοι ελεύθεροι επαγγελματίες και υπάρχουν επίσης δύο επιπλέον ειδικά προγράμματα, στοχευμένα προγράμματα προς κοινωνικές ομάδες με υψηλά ποσοστά ανεργίας. Το πρώτο αφορά σε πέντε χιλιάδες άνεργες γυναίκες ηλικίας δεκαοκτώ έως εξήντα πέντε ετών και το δεύτερο αφορά σε επιχορήγηση επιχειρήσεων για την απασχόληση πέντε χιλιάδων νέων ανέργων ηλικίας δεκαοκτώ έως τριάντα ετών με ιδιαίτερα έμφαση στους νέους επιστήμονες.
      Το σύνολο των πολιτών που θα επωφεληθούν από τα προγράμματα αυτά, για το Νομό Αχαΐας, είναι όπως είπα δύο χιλιάδες διακόσια άτομα. Δηλαδή, για το 2003 είναι διπλάσιος ο αριθμός σε σχέση με το 2002.
      Επίσης, στο Νομό Αχαΐας εφαρμόζεται, ειδικά για τους απολυμένους της επιχείρησης «Γ. Χ. ΚΡΗΤΙΚΟΣ» Α.Ε. , ειδικό πρόγραμμα για τους διακόσιες τριάντα δύο ανέργους απολυμένους που περιλαμβάνει δράσεις κατάρτισης απασχόλησης και αυταπασχόλησης. Όλες αυτές οι δράσεις συγκροτούν την δική μας μεγάλη προγραμματισμένη προσπάθεια για την Αχαΐα, γιατί πράγματι ο Νομός Αχαΐας αποτελεί για μας υψηλή προτεραιότητα, αποτελεί μία περιοχή ανεργίας, μετά μάλιστα τις τελευταίες κρίσεις που υπήρξαν σε παραγωγικό και οικονομικό επίπεδο και χρειάζεται ιδιαίτερη προσοχή.
      Επίσης, έχουμε εξαγγείλει ένα ειδικό ολοκληρωμένο πρόγραμμα για το Νομό Αχαΐας. Το πρόγραμμα αυτό σχεδιάζεται και θα έχει τελειώσει ο σχεδιασμός του μέχρι το τέλος του 2002. Αυτό το ειδικό ολοκληρωμένο πρόγραμμα για το 2003 θα είναι προσαρμοσμένο στις πραγματικές ανάγκες της τοπικής οικονομίας και στις υπάρχουσες δυνατότητες του εργατικού δυναμικού. Και πιστεύουμε ότι θα βοηθήσει περισσότερο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χρυσανθακόπουλος έχει το λόγο.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Να συγχαρώ τον Υπουργό για τη συνέπειά του σε σχέση με την ένταξη της Αχαΐας σε ένα ειδικό πρόγραμμα. Πραγματικά περιμένουμε με αγωνία την εφαρμογή του. Η Πάτρα ειδικώς έχει σωρεύσει ανεργία και από την Ήπειρο και από την Ηλεία και από άλλες περιοχές όπως γνωρίζετε. Αλλά η επαρχία στην οποία παρέμειναν πάρα πολλοί νέοι μη βρίσκοντας εργασία στα αστικά κέντρα, δεν καταγράφει την ανεργία της. 
      Έχουμε και ανέργους της υπαίθρου, κύριε Υπουργέ. Προσέξτε τα προγράμματα τα οποία εκπονείτε, γιατί δεν καταγράφονται οι άνεργοι κυρίως στις ορεινές περιοχές και χάνουν τη δυνατότητα αξιοποίησης αυτής της ευκαιρίας. 
      Σκεφθείτε ότι η ορεινή Αχαΐα κατά τα δύο τρίτα απέχει από τα αστικά κέντρα διακόσια μέχρι και διακόσια πενήντα χιλιόμετρα. Άρα είναι αδύνατον να έχουν μια κάρτα ανεργίας. Ούτε εξάλλου έχουν και την ψυχολογία ή αν θέλετε την ενημέρωση για την πρόσβαση. 
      Όμως, ο ΟΑΕΔ στην περιοχή έχει τα εξής προβλήματα που πρέπει να λάβετε υπόψη σας γιατί διαφορετικά δεν θα μπορέσουν να εφαρμοστούν αυτά τα προγράμματα.
     Πρώτον, έχει λίγο προσωπικό που πρέπει να ενισχυθεί. Παίρνουν δουλειά στο σπίτι οι υπάρχοντες εργαζόμενοι -μερικοί είναι απλά συμβασιούχοι, δεν είναι μόνιμο προσωπικό- γιατί δεν μπορούν να τα φέρουν εις πέρας.
     Δεύτερον, υπάρχει κτιριακή ανεπάρκεια ειδικά μέσα στην πόλη της Πάτρας.
     Τρίτον, υπάρχει μία γραφειοκρατική καθυστέρηση για διεκπεραίωση των εγγράφων λόγω έλλειψης μηχανοργάνωσης.
     Και τέταρτον συνέπεια του προηγουμένου, υπάρχει καθυστέρηση καταβολής των επιδοτήσεων στους δικαιούχους που προξενεί δυσπιστία σε κάποιον που ενδιαφέρεται να ενταχθεί στα προγράμματα αν θα καταφέρει τέλος πάντων μετά από δύο χρόνια να πάρει τα χρήματα που θα έπρεπε να πάρει μέσα σε ένα εξάμηνο. Έτσι δεν μπορεί να γίνει προγραμματισμός αναπτυξιακός. Αυτό το τονίζω, δεν αφορά τις προθέσεις και την ικανότητα του υπάρχοντος προσωπικού, το οποίο πρέπει να πω ότι είναι άριστο και εφαρμόζει κατά γράμμα τις εντολές σας, αλλά χρειάζεται ειδική ενίσχυση.
     Η Πάτρα και το Αίγιο είναι δύο πόλεις στις οποίες συγκεντρώνονται οι άνεργοι αυτήν τη στιγμή. Αν δείτε την εξειδίκευση στην επαρχία που τόνισα, πράγματι το πρόγραμμα για το 2003 μπορεί να είναι αποτελεσματικό.
     ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Πρέπει να πω πρώτα απ’ όλα ότι για τα προγράμματα που παρουσίασα συνοπτικά, στο λίγο χρόνο που είχα, για το Νομό Αχαΐας και τα προγράμματα που έχουν ανακοινωθεί από τον ΟΑΕΔ για τη χώρα για το έτος 2003, αφορούν όλους τους εγγεγραμμένους ανέργους στο νομό. Οι δικαιούχοι δηλαδή αυτών των προγραμμάτων, είτε για την επιδότηση νέων θέσεων εργασίας στις επιχειρήσεις είτε για τη δημιουργία μικρών επιχειρήσεων για τη μετακίνησή τους, δηλαδή, από τη θέση του ανέργου σε νέους ελεύθερους επαγγελματίες, είναι όλοι όσοι είναι εγγραμμένοι στον ΟΑΕΔ. Αυτό είναι ένα βασικό στοιχείο για να μπορέσουμε να εφαρμόσουμε προγράμματα. Χωρίς αυτό το βεβαιωτικό, το δηλωτικό στοιχείο δεν μπορούμε να εφαρμόσουμε προγράμματα, γιατί τα προγράμματα απευθύνονται σε ανέργους, στηρίζουν τους ανέργους. Και αυτό το έχουμε πει καθαρά και προς κάθε κατεύθυνση.
    Για τις ανεπάρκειες που ανέφερε ο συνάδελφος για τον ΟΑΕΔ του Νομού Αχαΐας, να πω ότι δεν υπάρχουν μόνο στο Νομό Αχαΐας προβλήματα προσωπικού. Συνολικότερα ο ΟΑΕΔ έχει ένα τέτοιο πρόβλημα. Να σας πω μόνο ότι η σχέση του προσωπικού υποχρεωτικής εκπαίδευσης και δευτεροβάθμιας εκπαίδευσης προς το σύνολο του προσωπικού του ΟΑΕΔ, είναι περίπου 70%. Αυτό σημαίνει ότι θα πρέπει να έχουμε μια γενναία ανανέωση, μια μεγάλη ενίσχυση ιδιαίτερα, στην κατεύθυνση των νέων επιστημόνων ΑΕΙ και ΤΕΙ που θα πρέπει να εντάξουμε στον ΟΑΕΔ για να αλλάξουμε τη σχέση αυτή, αλλά και για να καταστήσουμε τον ΟΑΕΔ έναν αποτελεσματικό και αξιόπιστο δημόσιο οργανισμό άσκησης ενεργητικών πολιτικών για την απασχόληση -ενεργητικών και όχι μόνο παθητικών πολιτικών- για την αντιμετώπιση της ανεργίας.
      Στα πλαίσια αυτού του προσανατολισμού, αυτού του στόχου, της ενίσχυσης του ΟΑΕΔ και της αλλαγής αυτής της σχέσης στο εσωτερικό του ΟΑΕΔ, μέσα στο 2003- στο πρώτο δίμηνο του 2003 -θα προσλάβουμε τετρακόσιους ενενήντα επιστήμονες ΑΕΙ και ΤΕΙ, που κυρίως θα στελεχώσουν τα κέντρα προώθησης απασχόλησης. Δηλαδή, τις μονάδες εκείνες όπου θα πραγματοποιείται το ατομικό σχέδιο, για κάθε άνεργο με βάση τις ικανότητες του και τη ζήτηση της αγοράς, η εξατομικευμένη προσέγγιση για κάθε άνεργο.
      Επίσης, πρέπει να πω ότι για τις επιδοτήσεις προς τους δικαιούχους που υπάρχει μια καθυστέρηση, εκεί έχουμε επιλέξει να αναθέσουμε σε εξωτερική εταιρεία με διαγωνισμό που θα γίνει, μόνο αυτές όμως τις εργασίες, και το διευκρινίζω για πολλοστή φορά, δηλαδή την ενταλματοποίηση των λογαριασμών για να κινηθούν πιο γρήγορα οι επιδοτήσεις και οι επιχορηγήσεις προς τους δικαιούχους προς τις επιδοτούμενες επιχειρήσεις και τους ανέργους. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      
      
      
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, 
      εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
     Έχουμε δύο συμβάσεις, μία του Υπουργείου Εθνικής Άμυνας και μία του Υπουργείου Εξωτερικών. Θα συζητηθούν σύμφωνα με το άρθρο 108 του Κανονισμού της Βουλής μόνο απ’ αυτούς που έχουν αντιρρήσεις. 
     Η πρώτη σύμβαση είναι του Υπουργείου Εθνικής Άμυνας. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Σλοβενίας για συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)».
     Η δεύτερη σύμβαση είναι του Υπουργείου Εξωτερικών. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Απόφασης των Αντιπροσώπων των Κυβερνήσεων των Κρατών – Μελών της Ευρωπαϊκής Ένωσης, συνελθόντων στο πλαίσιο του Συμβουλίου, της 15.10.2001, σχετικά με τα προνόμια και τις ασυλίες που χορηγούνται στο Ινστιτούτο Μελετών για θέματα ασφάλειας και στο Δορυφορικό Κέντρο της Ευρωπαϊκής Ένωσης, καθώς και στα όργανά τους και στα μέλη του προσωπικού τους».
     Και για τις δύο συμβάσεις το Κόμμα της Πλειοψηφίας, η Νέα Δημοκρατία, ο Συνασπισμός της Αριστεράς και της Προόδου εψήφισαν «ΝΑΙ». Το Κομμουνιστικό Κόμμα Ελλάδος είχε αντίρρηση. 
     Ορίστε, κύριε Κοσιώνη –εσείς ούτως ή άλλως θα μιλήσετε εκ μέρους του Κ.Κ.Ε. για τις δύο συμβάσεις- έχετε το λόγο για πέντε λεπτά, σύμφωνα με το άρθρο 108. 
     ΠΑΝΑΓΙΩΤΗΣ ΚΟΣΙΩΝΗΣ (Ε’ Αντιπρόεδρος της Βουλής): Κύριε Πρόεδρε, η σύμβαση με τη Σλοβενία γίνεται στα πλαίσια ενός συνεταιρισμού ή μιας σύμπραξης για τη διατήρηση της ειρήνης. Εμείς θα λέγαμε «δήθεν» γιατί στην πραγματικότητα δεν είναι τίποτε άλλο παρά μια προετοιμασία μεγαλύτερων δυνατοτήτων παρεμβάσεων του ΝΑΤΟ και εκείνων που θέλουν να επιβάλουν τη νέα τάξη πραγμάτων για συγκεκριμένα φυσικά πολιτικά και οικονομικά συμφέροντα. 
     Θα καταψηφίσουμε αυτήν τη σύμβαση. 
     Επίσης, θα καταψηφίσουμε και τη δεύτερη σύμβαση για το Ινστιτούτο Μελετών που εκεί, πέρα από την ασυλία, υπάρχει σε μεγάλο βαθμό ένα είδος ασυδοσίας για τα άτομα αυτά, τα οποία εμείς δεν μπορούμε να τα δεχθούμε σε καμία περίπτωση. 
     Επαναλαμβάνω ότι καταψηφίζουμε και τις δύο συμβάσεις. 
     ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εξωτερικών, κ. Λοβέρδος έχει το λόγο για να μιλήσει επί της σύμβασης του Υπουργείου Εξωτερικών.
     ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Δεν έχω να προσθέσω τίποτε, κύριε Πρόεδρε. Παραπέμπω σε όσα είπα στη Διαρκή Επιτροπή. 
     ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εθνικής Άμυνας έχει το λόγο για να μιλήσει επί της σύμβασης του Υπουργείου Εθνικής Άμυνας.
     ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, δεν χρειάζεται να πω τίποτε. Νομίζω ότι εξαντλήθηκε η συζήτηση.
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση επί των δύο συμβάσεων και θα τεθούν σε ψηφοφορία.
     Ερωτάται το Σώμα: Γίνεται δεκτό το σχέδιο νόμου του Υπουργείου Εθνικής Άμυνας: «Κύρωση της Συμφωνίας μεταξύ του Υπουργείού Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Σλοβενίας για συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε)» επί της αρχής, των άρθρων και του συνόλου;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
     ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Εθνικής Άμυνας «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Σλοβενίας για συμμετοχή στο Πολυεθνικό Κέντρο Εκπαίδευσης Επιχειρήσεων Υποστήριξης της Ειρήνης (Π.Κ.Ε.Ε.Υ.Ε.)» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
     (Το κείμενο του νομοσχεδίου υπάρχει στο Τεύχος Πρακτικών της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το σχέδιο νόμου του Υπουργείου Εξωτερικών: «Κύρωση της Απόφαση των Αντιπροσώπων των Κυβερνήσεων των Κρατών – Μελών της Ευρωπαϊκής Ένωσης, συνελθόντων στο πλαίσιο του Συμβουλίου, της 15-10-2001,σχετικά με τα προνόμια και τις ασυλίες που χορηγούνται στο Ινστιτούτο Μελετών για θέματα ασφάλειας και στο Δορυφορικό Κέντρο της Ευρωπαϊκής Ένωσης, καθώς και στα όργανα τους και στα μέλη του προσωπικού τους», επί της αρχής, των άρθρων και του συνόλου;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία. 
     ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Εξωτερικών «Κύρωση της Απόφασης των Αντιπροσώπων των Κυβερνήσεων των Κρατών – Μελών της Ευρωπαϊκής Ένωσης, συνελθόντων στο πλαίσιο του Συμβουλίου, της 15.10.2001, σχετικά με τα προνόμια και τις ασυλίες που χορηγούνται στο Ινστιτούτο Μελετών για θέματα ασφάλειας και στο Δορυφορικό Κέντρο της Ευρωπαϊκής Ένωσης, καθώς και στα όργανά τους και στα μέλη του προσωπικού τους» έγινε δεκτό κατά πλειοψηφία σε μόνη συζήτηση επί της  αρχής, των  άρθρων και του συνόλου και έχει ως εξής: 
     (Το κείμενο του νομοσχεδίου υπάρχει στο Τεύχος Πρακτικών της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
     Πριν λύσουμε τη συνεδρίαση θα ανακοινώσω το Δελτίο Επίκαιρων Ερωτήσεων της Δευτέρας 9 Δεκεμβρίου 2002 το οποίο έχει ως εξής:
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4  του Κανονισμού της Βουλής)
     1. Η με αριθμό 179/2.12.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Οικονομίας και Οικονομικών, σχετικώς με την ένταξη έργων του Νομού Ηλείας στο Ταμείο Συνοχής κλπ.
     2. Η με αριθμό 200/3.12.2002 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τον Υπουργό Μεταφορών και Επικοινωνιών, σχετικώς με την πορεία υλοποίησης του Δικτύου των Εμπορευματικών Κέντρων στη χώρα μας.
     3. Η με αριθμό 195/3.12.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με την επαναπρόσληψη πολύτεχνης μητέρας, που απολύθηκε λόγω διακοπής της λειτουργίας της Ολλανδικής Τράπεζας I.N.G. στη χώρα μας.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 Κανονισμού της Βουλής)
     1. Η με αριθμό 176/2.12.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία του υποκαταστήματος του Ιδρύματος Κοινωνικών Ασφαλίσεων στον Πειραιά.
     2. Η με αριθμό 201/3.12.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Βλάχου προς τον Υπουργό Εργασίας και Κοινωνικών Ασφαλίσεων, σχετικώς με την επίλυση του προβλήματος των καθυστερήσεων, στις εγκρίσεις των συντάξεων του Ιδρύματος Κοινωνικών Ασφαλίσεων.
     3. Η με αριθμό 196/3.12.2002 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτης Κοσιώνη προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των εργαζομένων στο Νοσοκομείο «Αμαλία Φλέμιγκ», την επίλυση των προβλημάτων κλπ.»
     Κύριοι συνάδελφοι, δέχεσθε σ’ αυτό το σημείο να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 12.40΄ λύεται η συνεδρίαση για την προσεχή Δευτέρα 9 Δεκεμβρίου 2002 και ώρα 18.00΄, με αντικείμενο εργασιών του Σώματος κοινοβουλευτικό έλεγχο, α) συζήτηση επίκαιρων ερωτήσεων και β) επερώτηση, σύμφωνα με την ημερήσια διάταξη, που θα σας διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ         5/12/2002                 ΣΕΛ.101

