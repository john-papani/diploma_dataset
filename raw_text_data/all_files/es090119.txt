(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ  ΞΣΤ΄
Παρασκευή 16 Ιανουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Κ. Μητσοτάκη και Γ. Παπαδημητρίου, σελ.
2. Ανακοινώνεται ότι στις 23 Ιανουαρίου 2009 θα διεξαχθεί η προ Ημερησίας Διατάξεως Συζήτηση με πρωτοβουλία του Πρωθυπουργού κ. Κώστα Καραμανλή σε επίπεδο Αρχηγών Κομμάτων με θέμα την παιδεία, σελ.
3. Ευχές για ανάληψη Κυβερνητικών καθηκόντων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Πρωθυπουργό:
i. σχετικά με τις πρωτοβουλίες της Ελληνικής Κυβέρνησης για το Παλαιστινιακό, σελ.
ii. σχετικά με τις θέσεις της Ελλάδος στη συμφωνία που προωθεί η Ευρωπαϊκή Ένωση με τη FYROM, σελ.
β) Προς την Υπουργό Εξωτερικών, σχετικά με την κλιμάκωση των Τουρκικών προκλήσεων στο Αιγαίο κ.λπ., σελ.
γ) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη μεταφορά αμερικάνικου οπλισμού προς το Ισραήλ μέσω του λιμανιού στο Πλατυγιάλι Αστακού Αιτωλοακαρνανίας κ.λπ., σελ.
δ) Προς την Υπουργό Απασχόλησης και Κοινωνικής Προστασίας:
i. σχετικά με τις εργασιακές συνθήκες στα συνεργεία καθαρισμού κ.λπ., σελ.
ii. σχετικά με τη συνέχιση λειτουργίας των εργοστασίων του ομίλου Λαναρά, τη διασφάλιση των θέσεων εργασίας κ.λπ., σελ.
4. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Υγείας και Κοινωνικής Αλληλεγγύης, σχετικά με την ψυχιατρική μεταρρύθμιση, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ, σχετικά με τις αντασφαλίσεις και λοιπές διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΒΑΛΗΝΑΚΗΣ Ι., σελ.
ΒΡΕΤΤΟΣ Κ., σελ.
ΚΑΛΑΝΤΖΑΚΟΥ Σ., σελ.
ΚΑΜΜΕΝΟΣ Π., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΧΑΛΒΑΤΖΗΣ Σ., σελ.
ΧΡΙΣΤΟΦΙΛΟΠΟΥΛΟΥ Π., σελ.

Β. Επί της επερώτησης:
ΑΡΑΠΟΓΛΟΥ Δ., σελ.
ΓΕΡΟΝΤΟΠΟΥΛΟΣ Κ., σελ.
ΓΡΗΓΟΡΑΚΟΣ Λ., σελ.
ΚΑΡΑΝΙΚΑΣ Η., σελ.
ΚΑΤΡΙΝΗΣ Μ., σελ.
ΛΑΜΠΙΡΗΣ Η., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΣΑΛΜΑΣ Μ., σελ.
ΣΚΟΥΛΑΚΗΣ Ε., σελ.
ΧΑΡΑΛΑΜΠΟΥΣ Χ., σελ.

ΠΡΑΚΤΙΚΑ ΒΟΥΛΗΣ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ ΞΖ΄
Δευτέρα 19 Ιανουαρίου 2009
	Αθήνα, σήμερα στις 19 Ιανουαρίου 2009, ημέρα Δευτέρα και ώρα 18.10΄ συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Μαριλίζα Ξενογιαννακοπούλου, Βουλευτή Β΄ Αθήνας, τα ακόλουθα: 
      A. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  o Νομάρχης Κέρκυρας ζητεί χρηματοδότηση για την αποκατάσταση του παραλιακού τείχους της Κέρκυρας.
      2) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  οι  ΟΤΑ Σερβίων, Βελβεντού, Καμβουνίων και Λιβαδερού Κοζάνης διαμαρτύρονται για την  κατάργηση  του Εμπορικού Τμήματος του Καταστήματος ΟΤΕ στα Σέρβια.
      3) Ο Βουλευτής N. Αττικής κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία  ο Δήμος Παλλήνης Νομού Αττικής ζητεί την ίδρυση Ειρηνοδικείου και Υποθηκοφυλακείου στην περιοχή του.
      4) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  o Σύνδεσμος Εργοληπτών Δημοσίων Έργων Νομού Χανίων  διαμαρτύρεται για τη μη πληρωμή οφειλών εκτελεσθέντων έργων.
      5) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  ο Αγροτικός Συνεταιρισμός Χρυσανθίου ζητεί την αποζημίωση των ελαιοπαραγωγών της ευρύτερης περιοχής του Δήμου Αιγείρας για τη ζημιά που υπέστησαν, από τον παγετό της 28ης Φεβρουαρίου 2008.
      6) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο κ. Γεώργιος Μπέλλος ζητεί την αποπληρωμή αναπτυξιακού έργου.
      7) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε δημοσίευμα εφημερίδας με το οποίο ζητείται η δημιουργία μόνιμης εισόδου και εξόδου από την Εγνατία Οδό, προς το Ελευθεροχώρι του Δήμου Παραμυθιάς κ.λπ.
      8) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  η Βιομηχανία Συσκευασίας Τυποποίησης και Συντήρησης Αγροτικών Προϊόντων Α.Ε. «ΤΥΠΟΠΟΙΗΤΗΡΙΑ ΘΗΒΑΣ» διαμαρτύρεται για τη μη εφαρμογή απόφασης, που δικαιώνει την παραπάνω εταιρία, από το Ευρωπαϊκό Δικαστήριο Δικαιωμάτων του Ανθρώπου.
      9) Ο Βουλευτής Ν. Αττικής  κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία  η Τοπική Ένωση Δήμων και Κοινοτήτων Νομού Αργολίδας ζητεί τη δικαστική απεμπλοκή της υπόθεσης για την ανάδειξη Δημοτικής Αρχής στο Δήμο Επιδαύρου.
      10) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στη μη καταβολή των δεδουλευμένων αποδοχών στους εργαζόμενους της εταιρείας καθαρισμού του Δικαστικού Μεγάρου  Πάτρας.
      11) Η Βουλευτής Β’ Αθηνών κ. ΣΟΦΙΑ  ΣΑΚΟΡΑΦΑ  κατέθεσε αναφορά με την οποία  η Ένωση Δημοσιογράφων Ιδιοκτητών Περιοδικού Τύπου ζητεί την εξίσωση των παροχών του Ενιαίου Κλάδου Υγείας του ΕΤΑΠ - ΜΜΕ με αυτές του Κανονισμού Ασθενείας του πρώην ΤΑΙΣΥΤ.
      12) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  ο Αγροτικός Συνεταιρισμός Χρυσανθίου  ζητεί την αποζημίωση των ελαιοπαραγωγών της ευρύτερης περιοχής του Δήμου Αιγείρας Νομού Αχαίας για τη ζημιά που υπέστησαν από τον παγετό της 18ης Φεβρουαρίου 2008.
      13) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  το Δημοτικό Συμβούλιο Μυτιλήνης ζητεί την εκπόνηση ενός σύγχρονου σχεδίου ανάδειξης και διάθεσης του ελληνικού ελαιολάδου.
      14) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην καθυστέρηση λόγω έλλειψης χρηματοδότησης,  του έργου του εκσυγχρονισμού του Σταθμού Μεταμόρφωσης Απορριμμάτων Ιεράπετρας.
      15) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δήμος Πέλλας ζητεί τη στέγαση στο  Γυμνάσιο Πέλλας  μιάς τάξης Λυκείου.
      16) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Παπαδόπουλος Γεώργιος ζητεί την ένταξη των ασφαλισμένων του ΟΑΕΕ στα προγράμματα κοινωνικού τουρισμού.
      17) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Εκκλησιαστική Επιτροπή του Ιερού Ναού Αγίου Κωνσταντίνου και Έλένης ζητεί επιδότηση για την ανέγερση Πνευματικού και Πολιτιστικού Κέντρου.
      18) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος Υπαλλήλων Νομαρχιακής Αυτοδιοίκησης Ηρακλείου  διαμαρτύρεται για τον διαφορετικό τρόπο αντιμετώπισης των Υπαλλήλων των Νομαρχιακών Αυτοδιοικήσεων.
      19) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Τρίκαλη Θεοδώρα διαμαρτύρεται για την απόρριψη ως εκπρόθεσμης της αίτησής που υπέβαλε για μεταβίβαση της σύνταξης του θανόντος συζύγου της, αγωνιστή της Εθνικής Αντίστασης. 
      20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Παπαδόπουλος Δημήτριος ζητεί να ενημερωθεί για τα δικαιώματά του ως πτυχιούχος Γεωπόνος Πανεπιστημίου της Βουλγαρίας.
      21) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Γκιργκινούδης Πασχάλης ζητεί να ανακληθεί η πράξη αφαίρεσης της άδειας του για ικανότητα οδήγησης.
      22) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  Το Ίδρυμα Μουσείο Κρητικής Εθνολογίας- Κέντρο Ερευνών του Κρητικού Οικοσυστήματος ζητεί   οικονομική ενίσχυση  για τη συνέχιση  της λειτουργίας του.
      23) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ομοσπονδία Δημοκρατικών Αγροτικών Συνεταιρισμών Νομού Πέλλας διαμαρτύρεται για τη μείωση της βασικής σύνταξης του ΟΓΑ και τη διαμόρφωση των χορηγουμένων συντάξεων.
      24) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Κτηνοτροφικός Σύλλογος Νομού Πέλλας ζητεί την κατά  50% επί των σημερινών τιμών επιδότηση των ζωοτροφών κ.λπ.
      25) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ένωση Αστυνομικών Υπαλλήλων Νομού Πέλλας ζητεί την ενίσχυση με προσωπικό της Αστυνομικής Διεύθυνσης Πέλλας.
      26) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  Το Σωματείο Ιδιοκτητών Ταξί Σύρου «Ο Άγιος Χριστόφορος» ζητάει να γίνει αποδεκτό το αίτημά του για την εκ νέου συνεργασία του παθολόγου ιατρού κ. Κόκκαλη.
      27) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Σύνδεσμος Εργαζομένων Ιδιοκτητών ΤΑΧΙ και Αγοραίων Νομού Ιωαννίνων ζητεί να μην τηρείται η διαδικασία του αυτόφωρου για τους αυτοκινητιστές που μεταφέρουν λαθρομετανάστες, όταν η μεταφορά γίνεται εντός της <<περιμετρικής>> της πόλεως των Ιωαννίνων κ.λπ.. 
      28) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Σύλλογος Εργαζομένων Νομαρχιακής Αυτοδιοίκησης Νομού Πέλλας ζητεί την ίση μισθολογική αντιμετώπιση των υπαλλήλων των Νομαρχιακών Αυτοδιοικήσεων, με αυτούς των υπολοίπων φορέων του Δημοσίου.
      29) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  ο Νομάρχης Καρδίτσας  ζητεί την αντικατάσταση τετρακοσίων στεγών από αμίαντο στους οικισμούς σεισμοπλήκτων του Μουζακίου και της πόλης της Καρδίτσας.
      30) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  ο Νομάρχης Καρδίτσας ζητεί την έγκριση προγράμματος που περιλαμβάνει και την αγορά φυτωρίων με τους ίδιους όρους των παρελθόντων ετών.
      31) Ο Βουλευτής Β’ Αθηνών κ. ΦΩΤΗΣ  ΚΟΥΒΕΛΗΣ  κατέθεσε αναφορά με την οποία  ο κ. Παναγιώτης Τσιμικλής, δικηγόρος ζητεί τον ανακαθορισμό της πλήρους σύνταξης γήρατος των δικηγόρων σε ποσό ανάλογο των λοιπών δικαστικών λειτουργών.
      32) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Νικολαίδης Θωμάς ζητεί να ενημερωθεί για την πορεία της ένστασης που υπέβαλλε στον ΑΣΕΠ.
      33) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Θεοδώρου Δημήτριος, οδηγός απορριμματοφόρου ζητεί τη μετάταξή του, από το Δήμο Αριδαίας στο Δήμο Βεγορίτιδας.
      34) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  Ο Έπαρχος Θήρας και ο Σύλλογος Επαγγελματιών - Εμπόρων Ανάφης ζητούν τη τοποθέτηση πυροσβέστη στη περιοχή τους.
      35) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Πανελλήνια Ένωση Πυροτεχνουργών ζητεί την άμεση αναπροσαρμογή του επιδόματος κινδύνου κ.λπ..
      36) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Δήμος «Ν. Καζαντζάκης» Ηρακλείου  ζητεί τη στελέχωση και λειτουργία του Κέντρου Στήριξης ΑμεΑ του Δήμου «Ν. Καζαντζάκης»  Ηρακλείου.
      37) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  το Σωματείο Συνταξιούχων ΟΑΕΕ Έδεσσας και Περιχώρων ζητεί την τροποποίηση της νομοθετικής διάταξης που αφορά στην παρακράτηση της ετήσιας συνδρομής των μελών του.
      38) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αλαγλής Ιωάννης ζητεί από τον Ο.Ε.Κ. επιδότηση κατοικίας.
      39) Οι Βουλευτές, Λασιθίου κ. ΜΙΧΑΗΛ  ΚΑΡΧΙΜΑΚΗΣ και Β’ Πειραιώς κ. ΓΡΗΓΟΡΗΣ ΝΙΩΤΗΣ κατέθεσαν αναφορά με την οποία  η Ηπειρώτικη Εστία Θεσσαλονίκης ζητεί να απαλλαγεί από το Ειδικό Τέλος Ακίνητης Περιουσίας.
      40) Οι Βουλευτές, Λασιθίου κ. ΜΙΧΑΗΛ  ΚΑΡΧΙΜΑΚΗΣ και Β’ Πειραιώς κ. ΓΡΗΓΟΡΗΣ ΝΙΩΤΗΣ κατέθεσαν αναφορά με την οποία  ο κ. Αμερικάνος Πέτρος, κάτοικος Μυτιλήνης ζητεί την ηλεκτροδότηση της κατοικίας του.
      41) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  η Πανελλήνια Ομοσπονδία Αξιωματικών Αστυνομίας  ζητεί την άμεση ικανοποίηση θεσμικών, οικονομικών, ασφαλιστικών και συνταξιοδοτικών αιτημάτων των μελών της.
      42) Οι Βουλευτές, Λασιθίου κ. ΜΙΧΑΗΛ  ΚΑΡΧΙΜΑΚΗΣ και Β’ Πειραιώς κ. ΓΡΗΓΟΡΗΣ ΝΙΩΤΗΣ κατέθεσαν αναφορά με την οποία  ο κ. Αναγνωστόπουλος Ευθύμιος, κάτοικος Λυκόβρυσης Αττικής καταγγέλλει τις ενέργειες δημοσίων υπηρεσιών μετά από τροχαίο ατύχημα με θύμα το γιό του.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 4147/10-1-08 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./297/4-2-08 έγγραφο από τον Υπουργό Πολιτισμού η ακόλουθη απάντηση: 
      «Σε απάντηση της με αριθμ. πρωτοκόλλου 4147/10.1.08 ερώτησης της Βουλευτού κ. Μαρίας Δαμανάκη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Οι προσλήψεις του εποχικού προσωπικού διενεργούνται κάθε χρόνο από τις Περιφερειακές και Ειδικές Περιφερειακές Υπηρεσίες του ΥΠ.ΠΟ. με βάση τα κριτήρια και τη διαδικασία του άρθρου 21 του Ν. 2190/84, όπως τροποποιήθηκε, συμπληρώθηκε και ισχύει σήμερα, προκειμένου να καλυφθούν οι υπηρεσιακές ανάγκες των Μουσείων και των Αρχαιολογικών Χώρων που παρουσιάζουν ιδιαίτερα αυξημένη κίνηση κατά τη θερινή περίοδο.
	Η πρόσληψη του ωρομίσθιου προσωπικού γίνεται σύμφωνα με τις διατάξεις του άρθρου 16 του Ν. 3525/07.
	Επισημαίνεται ότι η απασχόληση του ανωτέρω προσωπικού είναι περιοδική, ανάλογα με τις ανάγκες των εκτελουμένων έργων.
Ο Υπουργός
ΜΙΧΑΛΗΣ ΛΙΑΠΗΣ»
	2. Στις με αριθμό 4637/17-1-08 και 4636/17-1-08 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 7379/ΙΗ/4-2-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις ερωτήσεις με αριθμούς 4636/17-1-08 και 4637/17-1-08, τις οποίες κατέθεσε ο Βουλευτής κ. Παναγιώτης ,αφαζάνης, σχετικά με τη λειτουργία της ΕΠΑ.Σ Κορυδαλλού, σας γνωρίζουμε τα ακόλουθα:
     Το ΥΠ.Ε.Π.Θ. στο πλαίσιο του προγραμματισμού του για την εξασφάλιση της ομαλής λειτουργίας των σχολείων Πρωτοβάθμιας και Δ/θμιας Εκπαίδευσης και αφού έλαβε υπόψη τις ανάγκες σε διδακτικό προσωπικό, πραγματοποίησε τους διορισμούς των εκπαιδευτικών με την έναρξη του σχολικού έτους 2007-2008.
     Σύμφωνα με τις διατάξεις του Ν. 3255/04 (ΦΕΚ 138 Α') και την αριθμ. 35557/Δ2/9-04-2003 Υ.Α (ΦΕΚ 465 τ.Β'), για την κάλυψη λειτουργικών κενών, προσλαμβάνονται αναπληρωτές, οι προσλήψεις των οποίων είναι συνάρτηση α) των κενών που υπάρχουν στις κατά τόπους Δ/νσεις Β/θμιας Εκπ/σης, β) των πιστώσεων που διατίθενται κατά το χρόνο πρόσληψης από την αρμόδια από το νόμο επιτροπή, γ) των περιοχών προτίμησης των υποψηφίων καθώς και της σειράς που καταλαμβάνουν στον ενιαίο πίνακα των αναπληρωτών.
     Σημειώνεται, ότι τα προς κάλυψη κενά ζητούνται από τις Δ/νσεις Β/θμιας Εκπ/σης και διακρίνονται κατά κλάδο και ειδικότητα. Σύμφωνα με τα στοιχεία που έχει καταχωρίσει η αρμόδια υπηρεσία του ΥΠ.Ε.Π.Θ. σχετικά με την ειδικότητα του Φυσιοθεραπευτή, σας πληροφορούμε ότι καταχωρήθηκε για τη Διεύθυνση Δευτεροβάθμιας Εκπαίδευσης Πειραιά ένα κενό στις 19-10-2007. Έκτοτε δεν ενημερώθηκε το ΥΠ.Ε.Π.Θ. για υπάρχον κενό στη συγκεκριμένη ειδικότητα.
        Σχετικά με τις προσλήψεις των ωρομισθίων στην ΕΠΑΣ Κορυδαλλού, για τις 11 ώρες στην ειδικότητα της Κομμωτικής και τις 11 ώρες στην ειδικότητα του Ηλεκτρολόγου, επισημαίνεται ότι αυτές γίνονται από τους σχετικούς πίνακες που συντάσσονται κατά Περιφερειακή Διεύθυνση, με Απόφαση των Διευθύνσεων Β/θμιας Εκπ./σης ανάλογα με τις ανάγκες των σχολικών μονάδων. Η κατανομή των πιστώσεων γίνεται με Απόφαση του Διευθυντή Εκπ/σης. 
        Επισημαίνεται ότι με τα αριθμ. 115190/Δ2/16-10-2007 και 141633/Δ2/11-12-2007 έγγραφα του ΥΠ.Ε.Π.Θ. διατέθηκαν 550 ώρες για πρόσληψη ωρομίσθιων εκπαιδευτικών στο κανονικό πρόγραμμα στη Διεύθυνση Δευτεροβάθμιας Εκπαίδευσης Πειραιά. 
        Τέλος, σταθερή επιδίωξη της πολιτικής ηγεσίας του ΥΠ.Ε.Π.Θ., είναι ο σχεδιασμός και η υλοποίηση ενός νέους στοχοχρονοδιαγράμματος, το οποίο θα συμπεριλαμβάνει όλες τις απαιτούμενες υπηρεσιακές μεταβολές και οι οποίες θα ολοκληρώνονται μέχρι τέλους του εκάστοτε τρέχοντος σχολικού έτους. Επιδιώκουμε, η έναρξη κάθε νέου σχολικού έτους να πραγματοποιείται με ομαλό και απρόσκοπτο τρόπο, τον οποίο θα διασφαλίζουν η πληρότητα των σχολικών μονάδων όλων των βαθμίδων σε εκπαιδευτικό δυναμικό.
        Ο Υφυπουργός
        ΑΝΔΡΕΑΣ Θ. ΛΥΚΟΥΡΕΝΤΖΟΣ»
      3. Στις με αριθμό 11532/15-12-08 και 11552/16-12-08 ερωτήσεις των Βουλευτών κυρίων Γεωργίου Πεταλωτή, Χρήστου Αηδόνη, Βασιλείου Οικονόμου, Μάρκου Μπόλαρη και Κυριάκου Βελόπουλο δόθηκε με το υπ’ αριθμ. 7017/4/9241/7-1-09 έγγραφο από τον Υφυπουργό Εσωτερικών η ακόλουθη απάντηση.
      «Σε απάντηση των ανωτέρω ερωτήσεων, που κατέθεσαν οι Βουλευτές κύριοι Γ. Πεταλωτής, Χ. Αηδόνης, Β. Οικονόμου, Μ. Μπόλαρης και Κ. Βελόπουλος σε ό,τι μας αφορούν, σας γνωρίζουμε ότι, για την αντιμετώπιση της μάστιγας των τροχαίων ατυχημάτων στη χώρα μας, μετά την ολοκλήρωση του πενταετούς προγράμματος με την επωνυμία «Στρατηγικό σχέδιο για τη βελτίωση της οδικής ασφάλειας στην Ελλάδα 2001-2005» (ΚΑΘ΄ΟΔΟΝ 2001-2005), του οποίου τα αποτελέσματα ήταν θετικά, αφού από το 2000 και μετά υφίσταται μία σταδιακή μείωση των τροχαίων ατυχημάτων και των παθόντων από αυτά, η Κυβέρνηση προχώρησε στην κατάρτιση ενός νέου Στρατηγικού Σχεδίου Οδικής Ασφάλειας για τα έτη 2006-2010, προκειμένου να σταθεροποιήσει τη μείωση και να μειώσει περαιτέρω τον αριθμό των θυμάτων με βάση τον ευρωπαϊκό στόχο που είναι και εφικτός. Αυτό αναπτύσσεται από τα Υπουργεία Μεταφορών και Επικοινωνιών, Εσωτερικών, ΠΕ.ΧΩ.Δ.Ε., Υγείας και Κοινωνικής Αλληλεγγύης, Εθνικής Παιδείας και Θρησκευμάτων, Οικονομίας και Οικονομικών και Δικαιοσύνης. Με το Σχέδιο αυτό ορίζονται κατευθύνσεις για τη βελτίωση της οδικής ασφάλειας στη χώρα μας με αντίστοιχα προγράμματα δράσεων, η υλοποίηση των οποίων αποτελεί ευθύνη του κάθε Υπουργείου.
      Από την Ελληνική Αστυνομία τίθενται κεντρικοί στόχοι, τόσο σχετικά με το ποσοστό μείωσης των νεκρών όσο και με τους ελέγχoυς των παραβάσεων. Επιπλέον τίθενται και περιφερειακά επιμέρους στόχοι ελέγχων ειδικών κατηγοριών οχημάτων, ανάλογα με τις επικρατούσες τοπικές κυκλοφοριακές ιδιαιτερότητες. Στόχος του νέου αυτού Σχεδίου είναι η μείωση των νεκρών από τροχαία ατυχήματα κατά 50% έως το 2010, σε σχέση με τον αριθμό των νεκρών του έτους 2000, όπως είναι και ο ευρωπαϊκός στόχος.
      Σύμφωνα με τα ανωτέρω και δεδομένου ότι, σε ό,τι αφορά το Υπουργείο μας, στα συγκεκριμένα μέτρα που λαμβάνει η Κυβέρνηση περιλαμβάνεται η αυστηρότερη και συστηματικότερη αστυνόμευση του οδικού δικτύου της χώρας, κυρίως των σημείων που έχουν χαρακτηρισθεί ως υψηλής επικινδυνότητας και η ενίσχυση των Υπηρεσιών Τροχαίας, προχωρήσαμε στη συγκρότηση Τροχαίας Αυτοκινητοδρόμων, καθώς και στην ίδρυση Ομάδων Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.) σε κάθε Αστυνομική Διεύθυνση. Η ολοκλήρωση της ανάπτυξης του θεσμού των Τμημάτων Τροχαίας Αυτοκινητοδρόμων και η λειτουργία των Ο.Ε.Π.Τ.Α. αποτελούν τους δύο υποστηρικτικούς πυλώνες στην εναλλακτική μορφή δράσης των Υπηρεσιών Τροχαίας, με στόχο τον έλεγχο, την πρόληψη και την αντιμετώπιση των τροχαίων ατυχημάτων σ' ολόκληρο το βασικό εθνικό δίκτυο της χώρας αλλά και το υπόλοιπο εθνικό, υπεραστικό και αστικό δίκτυο.
      Πέραν αυτών, στο πλαίσιο εφαρμογής του εν λόγω νέου Στρατηγικού Σχεδίου και ειδικότερα για το επιμέρους πρόγραμμα που αφορά το Υπουργείο μας (Επιτήρηση για την οδική ασφάλεια) και της Πολιτικής Δημόσιας Τάξης και Ασφάλειας που εφαρμόζουμε καθώς και του Τριετούς Προγράμματος Στρατηγικού και Επιχειρησιακού Σχεδιασμού Δράσεων Ελληνικής Αστυνομίας 2008-2010 περιλαμβάνονται σχέδια δράσης, με στόχους και προτεραιότητες. Ειδικότερα δε οι δράσεις-προτεραιότητες του Υπουργείου μας για το έτος 2009 θα στοχεύουν:
      * Στην αποτελεσματική εφαρμογή ολοκληρωμένου προγράμματος αστυνόμευσης του οδικού δικτύου με στόχο την αποτροπή των παραβιάσεων των κανόνων οδικής κυκλοφορίας από τους χρηστές των οδών (οδηγούς-επιβάτες-πεζούς).
      * Στην εντατικοποίηση των ελέγχων, ώστε να δημιουργείται κοινή πεποίθηση στους οδηγούς ότι η πιθανότητα να υποστούν, ανά πάσα στιγμή, έλεγχο της κυκλοφοριακής τους συμπεριφοράς είναι μεγάλη.
      * Στη διαρκή διενέργεια ελέγχων που στοχεύουν κυρίως στην επιθετική και επικίνδυνη οδήγηση, στην οδήγηση με υπερβολική ταχύτητα, στη χρήση ζώνης ασφαλείας και προστατευτικού κράνους, καθώς και στην οδήγηση υπό την επήρεια αλκοόλ.
      * Η αστυνόμευση θα συνδυάζεται με εκστρατείες, ενημερώσεις- ευαισθητοποιήσεις των πολιτών σε θέματα οδικής ασφάλειας με σκοπό τη βελτίωση της κυκλοφοριακής συμπεριφοράς τους. Προτεραιότητα έχει δοθεί στην ενημέρωση των μαθητών όλων των βαθμίδων της εκπαίδευσης, με πραγματοποίηση διαλέξεων από αξιωματικούς της Τροχαίας.
      * Θα συνεχισθεί η προσπάθεια βελτίωσης των οργάνωσης των Υπηρεσιών Τροχαίας, η εκπαίδευση του προσωπικού και η ορθολογικότερη αξιοποίηση του προσωπικού και των μέσων τους.
      * Θα δοθεί ιδιαίτερη σημασία στην ενημέρωση των χρηστών των οδικών δικτύων μέσω των Μ.Μ.Ε. (έντυπα- ηλεκτρονικός τύπος- ραδιόφωνο), με ιδιαίτερη βαρύτητα στην προστασία των πεζών ειδικά των ηλικιωμένων και των ατόμων με ειδικές ανάγκες.
      Θα συνεχισθούν οι προσπάθειες που καταβάλλονται από τις Υπηρεσίες Τροχαίας για την ενημέρωση του κοινού σε θέματα οδικής ασφάλειας με την πραγματοποίηση σε κάθε Αστυνομική Διεύθυνση εκθέσεων τροχαίας, εβδομάδων οδικής ασφάλειας, ημερίδων και άλλων εκδηλώσεων κυκλοφοριακού ενδιαφέροντος και συγκεκριμένα με την:
      * Επιμόρφωση (κυκλοφοριακή διαπαιδαγώγηση) αλλοδαπών οδηγών.
      * Επανάληψη των προγραμμάτων ενημέρωσης των αγροτών.
      * Πραγματοποίηση διαλέξεων σε ομάδες ηλικιωμένων ατόμων (γηροκομεία, οίκοι ευγηρίας ΚΑΠΗ).
      * Πραγματοποίηση σεμιναρίων κυκλοφοριακής αγωγής σε επαγγελματικούς - εργασιακούς χώρους (μονάδες που απασχολούν ικανό αριθμό προσώπων, εργοστάσια, εταιρείες, κ.λπ.).
      Οι αρμόδιες Υπηρεσίες μας (Τμήματα Τροχαίας, Αστυνομικά Τμήματα γενικής αρμοδιότητας και Ομάδες Ελέγχου και Πρόληψης Τροχαίων Ατυχημάτων), με βάση τα ανωτέρω προγράμματα, αστυνομεύουν το οδικό δίκτυο, καθημερινά και σε 24ωρη βάση, με εποχούμενες περιπολίες, καθώς και πεζούς τροχονόμους, ενώ διενεργούνται τροχονομικοί έλεγχοι και από τα ειδικά συνεργεία, για τη βεβαίωση, κυρίως, των επικίνδυνων παραβάσεων. Κατά τις ημέρες που η κυκλοφορία είναι αυξημένη, λαμβάνονται πρόσθετα τροχονομικά μέτρα, ενώ σημαντική είναι και η δραστηριότητα των Ομάδων Ελέγχου και Πρόληψης Τροχαίων Ατυχημάτων. Ειδικότερα δε, κατά τις περιόδους των μεγάλων εορτών του έτους και τις μαζικές εξόδους των κατοίκων των πόλεων, ιδιαίτερα κατά τη θερινή περίοδο, οι ανωτέρω Υπηρεσίες μας, σύμφωνα με τις λεπτομερείς εντολές και οδηγίες που τους δίδονται, λαμβάνουν εντονότερα μέτρα τροχονομικής αστυνόμευσης. Παράλληλα, ύστερα από αξιολόγηση-επεξεργασία των στατιστικών δεδομένων που τηρούνται, εξάγονται χρήσιμα συμπεράσματα που αφορούν το χρονικό και τοπικό προσδιορισμό των τροχαίων ατυχημάτων, τα αίτια και τους παράγοντες που τα προκαλούν, έτσι ώστε οι διενεργούμενοι τροχονομικοί έλεγχοι να είναι στοχευμένοι σε σημεία του οδικού δικτύου, στα οποία υπάρχει αυξημένη συχνότητα πρόκλησης ατυχημάτων.
      Επίσης, πραγματοποιήθηκε πρόσφατα (02-12-2008) στο Υπουργείο μας, υπό την προεδρία του υπογράφοντος, η 7η ευρεία σύσκεψη για θέματα οδικής ασφάλειας στη συνέχεια των προηγούμενων που πραγματοποιήθηκαν από την αρχή του έτους. Στη σύσκεψη συμμετείχαν ο Γενικός Γραμματέας Δημόσιας Τάξης, η ηγεσία της Ελληνικής Αστυνομίας, εκπρόσωποι των Υπουργείων Μεταφορών και Επικοινωνιών, Εθνικής Παιδείας και Θρησκευμάτων, Υγείας και Κοινωνικής Αλληλεγγύης, καθώς και αξιωματικοί της Διεύθυνσης Τροχαίας του Αρχηγείου της Ελληνικής Αστυνομίας και της Διεύθυνσης Τροχαίας Αττικής.
      Κατά τη διάρκεια της σύσκεψης αξιολογήθηκαν τα αποτελέσματα του προγράμματος «Στρατηγικό Σχέδιο Βελτίωσης Οδικής Ασφάλειας 2006-2010», ενώ έγινε ανασκόπηση και ανάλυση της εξέλιξης των θεμάτων που τέθηκαν και αποφασίστηκαν στις έξι προηγούμενες συσκέψεις. Παράλληλα, αξιολογήθηκαν τα αποτελέσματά τους και αποφασίστηκαν συγκεκριμένες προτεραιότητες και περαιτέρω ενέργειες για τη βελτίωση των συνθηκών οδικής ασφάλειας στη χώρα μας.
      Η σύσκεψη αυτή, στη συνέχεια των προηγούμενων, πραγματοποιήθηκε σε μια στιγμή που η μάστιγα των τροχαίων ατυχημάτων και συνεπειών αυτού, αναδεικνύεται ως εθνικό πρόβλημα, για την αντιμετώπιση του οποίου απαιτείται ; α) αναζήτηση και θεραπεία των αιτιών και συνεπειών του τροχαίου ατυχήματος, β) διαλειτουργικότητα ήτοι, γενικευμένη συντονισμένη προσπάθεια όλων των συναρμοδίων φορέων με συγκεκριμένες προτεραιότητες και ενέργειες για τη βελτίωση των συνθηκών οδικής ασφάλειας στη χώρα μας και γ) παρακολούθηση και έλεγχος των δράσεων καθώς και αυστηρή τήρηση χρονοδιαγράμματος ανειλημμένων υποχρεώσεων των εμπλεκομένων φορέων.
      Μεταξύ άλλων, συζητήθηκαν διεξοδικά και διατυπώθηκαν απόψεις- προτάσεις για τα ακόλουθα επιμέρους ζητήματα:
      * Επισημάνθηκε ότι από τα 102 πάρκα κυκλοφοριακής αγωγής, τελούν σε λειτουργία 43 από αυτά και είναι αναγκαία η κινητοποίηση των αρμοδίων Ο.Τ.Α. για την ενεργοποίηση και των λοιπών.
      * Πραγματοποιήθηκε αξιολόγηση και ανάλυση των τροχαίων ατυχημάτων του 11μηνου 2008 (κατ΄ είδος οχημάτων, οδικού δικτύου, ημερών και ωρών τελέσεως αυτών, παθόντων προσώπων κατά ηλικία, συμμετοχής αλλοδαπών). Οι πρώτες εκτιμήσεις δείχνουν ότι:
      - Τα θανατηφόρα τροχαία ατυχήματα παρουσιάζουν μικρή μείωση σε σχέση με το αντίστοιχο περσινό διάστημα. (01/01 έως 02/12/2008).
      - Παρουσιάζεται διασπορά των ατυχημάτων σε όλο το οδικό δίκτυο της χώρας, ενώ μεγάλη συμμετοχή σε αυτά έχουν τα δίτροχα (μοτ/τα - μοτ/τες), οι παρασύρσεις πεζών και η οδήγηση χωρίς ζώνη ασφαλείας και κράνος (ποσοστά 26% και 17% αντίστοιχα).
      - Παραμένουν πάντα σε υψηλό ποσοστό οι εκτροπές, ανατροπές οχημάτων, στα δε αίτια η οδηγική συμπεριφορά του οδηγού αποτελεί κύριο λόγο ατυχημάτων σε ποσοστό 80%.
      - Στα εμπλεκόμενα οχήματα παρατηρείται αυξημένη συμμετοχή των μοτοσικλετών και των μοτοποδηλάτων αφού καταλαμβάνουν το 23% του ποσοστού με πρώτα τα I.X.E. (55%), ενώ η συμμετοχή των φορτηγών ανέρχεται στο 15%. Το υπόλοιπο ποσοστό 7%, καταλαμβάνουν τα αγροτικά μηχανήματα, μηχανήματα έργων, αμαξοστοιχίες, λεωφορεία και λοιπά οχήματα.
      - Ποσοστό 44,4% των νεκρών οδηγών ή επιβατών δεν έκανε χρήση ζώνης ασφαλείας ή κράνους, ενώ υπάρχει ποσοστό 17% των θανόντων που δεν διακριβώνεται αν έκανε χρήση προστατευτικών μέσων.
      - Οι ηλικίες των νεκρών είναι:
      - 54 ετών και άνω (32%)
      - 18 -23,24-29,30-35, μοιράζονται σχεδόν ισόποσα το 38%
      - 36 -41, 42-47, 48-53, μοιράζονται σχεδόν ισόποσα το 24% και τέλος 
      - οι παιδικές ηλικίες μέχρι 17 ετών το 6%.
      * Από τα στοιχεία διαφαίνεται ότι οι αυξημένες εκτροπές και συγκρούσεις οχημάτων σε κατοικημένες περιοχές, η μη χρήση προστατευτικών μέσων, καθώς και οι παρασύρσεις πεζών αντικατοπτρίζουν την έλλειψη κυκλοφοριακής αγωγής και συνείδησης των χρηστών των οδών, αλλά και την αρνητική τους προσέγγιση σε ζητήματα ασφαλείας.
      * Οι Υπηρεσίες Τροχαίας προβαίνουν σε καταγραφή των σημείων των οδών στα οποία θα πρέπει να απαγορευτεί η αδειοδότηση διαφημιστικών πινακίδων από τους οικείους ΟΤΑ και, αφού ταξινομηθούν τα στοιχεία, θα αποσταλούν συγκεντρωτικά στις αρμόδιες διευθύνσεις του Υπουργείου Εσωτερικών, προκειμένου να εξετασθεί η δυνατότητα έκδοσης σχετικής Υπουργικής Απόφασης.
      - Ειδικώς αποφασίστηκαν, μεταξύ άλλων, τα εξής:
      * Να επισπευσθεί η πρωτοβουλία του Αρχηγείου Ελληνικής Αστυνομίας για τη νομοτεχνική επεξεργασία διατάξεως προκειμένου για τροχαίες παραβάσεις μεγάλης βαρύτητας (παραβίαση ερυθρού σηματοδότη, μέθης, κίνησης στο αντίθετο ρεύμα κυκλοφορίας, αυτοσχέδιων αγώνων, επικίνδυνης οδήγησης) να μην παρέχεται η δυνατότητα στον παραβάτη άσκησης ενδικοφανούς προσφυγής.
      * Η εντατικοποίηση των ελέγχων για τη βεβαίωση παραβάσεων κίνησης των διτρόχων (μοτοσικλετών-μοτοποδηλάτων) στα πεζοδρόμια, παραβάσεις οι οποίες εγκυμονούν κινδύνους σοβαρού ατυχήματος για τους πεζούς και τα άτομα με αναπηρία.
      * Η υποχρέωση των Υπηρεσιών Τροχαίας για την εφαρμογή της νομοθεσίας περί διαφημίσεων και επιγραφών σε καθημερινή βάση και η ενημέρωση των ΟΤΑ για την απομάκρυνσή τους. Η αποκατάσταση των φθορών στις πινακίδες σήμανσης με παράλληλη εφαρμογή των ποινικών διατάξεων. Η εφαρμογή της νομοθεσίας για τους υπαίτιους που προβαίνουν σε φθορές πινακίδων σήμανσης ή απόκρυψης των σημάτων τροχαίας, εξαιτίας της επικόλλησης αυτοκόλλητων σημάτων επαγγελματιών ή οπαδών ομάδων ή αναγραφής συνθημάτων, καθώς και η ενημέρωση των αρμοδίων φορέων για την αποκατάσταση.
      * Η ιδιαίτερη ενεργοποίηση της Αστυνομίας, ως προς τον σχεδιασμό και την έγκαιρη εκδήλωση αστυνομικών μέτρων (ειδικά τροχαίας), ενόψει της εορταστικής περιόδου των Xριστoυγέννων, Νέου Έτους και Θεοφανείων. Τα μέτρα αυτά θα είναι προσαρμοσμένα στις αυξημένες ανάγκες που προκύπτουν κατά την περίοδο αυτή με σκοπό την αποτελεσματική αντιμετώπιση των ειδικότερων προβλημάτων που επιβάλλουν την αστυνομική παρέμβαση. Οι λόγοι που καθιστούν επιβεβλημένη τη λήψη των ειδικότερων μέτρων αστυνόμευσης κατά τις ημέρες αυτές, συνίστανται κυρίως:
      - Στις μαζικές μετακινήσεις κοινού από και προς τα αστικά κέντρα. 
      - Στις καιρικές συνθήκες (χιονοπτώσεις-παγετούς).
      * Στο πλαίσιο του Ειδικού Σχεδίου Τροχονομικής Αστυνόμευσης στην περίοδο των εορτών (αποφασίστηκε) να ενταθούν οι έλεγχοι των Υπηρεσιών Τροχαίας, στις οδούς πέριξ των δημοσίων κέντρων, με τη διενέργεια ελέγχων μέθης (αλκοτέστ), παράνομης στάθμευσης και κατάληψης κοινοχρήστων χώρων.
      * Αποφασίστηκε η πραγματοποίηση Κοινής Άσκησης των συναρμοδίων Σωμάτων-Φορέων και Υπηρεσιών (Ελληνικής Αστυνομίας - Π.Σ. - Ε.Κ.Α.Β. - Ε.Κ.ΕΠ.Υ - Γ.Γ.Π.Π.) και η έναρξη δοκιμαστικής λειτουργίας από 15/12/2008, διασύνδεσης της κυκλοφοριακής διαχείρισης, με Πρόγραμμα Στρατηγικής Ελέγχου του Οδικού Δικτύου και παροχής ηλεκτρονικής ειδοποίησης (Traffic Alert ).
      Κεντρικό ρόλο στο σχεδιασμό και στην ανάπτυξη της εφαρμογής θα έχουν οι Υπηρεσίες Τροχαίας, οι οποίες θα αποστέλλουν τα στοιχεία, για τις κυκλοφοριακές συνθήκες του οδικού δικτύου, σε ενιαίο Κέντρο, προκειμένου να επιτευχθεί η διαρκής παροχή στους πολίτες (μέσω των τηλεοπτικών και ραδιοφωνικών σταθμών, συστημάτων RDS , ή/και μηνυμάτων SMS , ιστοσελίδας Α.Ε.Α.) διαθέσιμων πληροφοριών για το οδικό δίκτυο.
      Η επόμενη σύσκεψη προγραμματίστηκε να πραγματοποιηθεί την 20/01/2009.
      Μετά το πέρας της εν λόγω σύσκεψης, όπως και κατά της προηγούμενες, εκδόθηκε σχετικό δελτίο τύπου, καθώς και στατιστικά στοιχεία και πίνακες τροχαίων ατυχημάτων. Ενόψει δε της σύσκεψης τα στατιστικά στοιχεία ήταν επικαιροποιημένα και στους σχετικούς πίνακες περιλαμβάνονται στοιχεία τροχαίων ατυχημάτων έως και 01-12-2008, δηλαδή έως και την παραμονή της εν λόγω σύσκεψης.
      Επισημαίνεται ότι οι εν λόγω πίνακες περιέχουν εκτός από τα στοιχεία που προκύπτουν από τις Υπηρεσίες Τροχαίας και στοιχεία της Ε.Σ.Υ.Ε., που όπως είναι γνωστό τα σχετικά στοιχεία της γίνονται οριστικά μετά την πάροδο ορισμένου χρόνου, ενώ σε αυτούς γίνεται με εμφανή τρόπο διαχωρισμός των στατιστικών στοιχείων της Ε.Σ.Υ.Ε. Ειδικότερα σε ό,τι αφορά τις αιτιάσεις των κ.κ. συναδέλφων σας ενημερώνουμε ότι στους εν λόγω πίνακες η φράση «οριστικά στοιχεία Ε.Σ.Υ.Ε.», αφορά το έτος 2007 και όχι το έτος 2008, που σύμφωνα με την Ε.Σ.Υ.Ε. οριστικά στοιχεία είναι αυτά του πρώτου 9μήνου. Η όλη μελέτη των πινάκων καταδεικνύει με σαφήνεια και σε δύο ακόμη στήλες τους νεκρούς 11μήνου 2007, που είναι 1.466 και σ΄ αυτούς προστέθηκαν οι νεκροί της επόμενης ημέρας (01-12-2007) που είναι επτά, άρα το σύνολο του 11μήνου και την 01-12-2007 είναι 1.473 (α΄ πίνακας). Οι καταγραφές ποσοστών είναι μεγέθη που αλλάζουν σύμφωνα με τους νεκρούς της κάθε μέρας και δεν υπάρχει καμία πρόθεση ωραιοποίησης των συνεπειών τροχαίων ατυχημάτων. Επισημαίνεται ότι στατιστικά στοιχεία τροχαίων ατυχημάτων αναρτώνται καθημερινά στην ιστοσελίδα του Υπουργείου μας και του Αρχηγείου Ελληνικής Αστυνομίας, με σκοπό την ενημέρωση της κοινής γνώμης και την ευαισθητοποίηση των πολιτών για τα τροχαία ατυχήματα και τις συνέπειές τους.
      Επίσης, για την ενημέρωση του αστυνομικού προσωπικού καταρτίστηκε εγκόλπιο με αποσπάσματα του Στρατηγικού Σχεδίου Βελτίωσης Οδικής Ασφάλειας 2006-2010, το οποίο διενεμήθη στις αστυνομικές Υπηρεσίες και στις αστυνομικές Σχολές, προκειμένου το αστυνομικό προσωπικό να συνεισφέρει στην αντιμετώπιση των τροχαίων ατυχημάτων και στη βελτίωση της οδικής ασφάλειας.
      Παράλληλα έχει επισημανθεί στους διοικούντες αξιωματικούς ότι, για την αποτελεσματική υλοποίηση των διατασσομένων, απαιτείται ο συνεχής έλεγχος, η εποπτεία, ο συντονισμός και οι κατάλληλες οδηγίες στο προσωπικό για τη μεγιστοποίηση απόδοσης της δράσης και αποφυγή φαινομένων τυπικής εκτέλεσης των καθηκόντων τους. Η δραστηριότητα των Υπηρεσιών στον τομέα αυτό και τα αποτελέσματά της παρακολουθούνται από το Αρχηγείο της Ελληνικής Αστυνομίας.
      Σε ό,τι αφορά το θέμα των διαφημιστικών πινακίδων και επιγραφών σε οδικούς άξονες, σας ενημερώνουμε ότι, σύμφωνα με τις διατάξεις του άρθρου 11 του ν. 2696/1999, μεταξύ άλλων, απαγορεύεται γενικά η τοποθέτηση επιγραφών ή διαφημίσεων ή η εγκατάσταση οποιασδήποτε πινακίδας, αφίσας, διαγράμμισης ή συσκευής σε θέση ή κατά τρόπο που μπορεί να έχει οποιεσδήποτε αρνητικές επιπτώσεις στους χρήστες της οδού ή να επηρεάσει με οποιονδήποτε τρόπο την κυκλοφορία. Ιδίως απαγορεύεται η τοποθέτηση ή εγκατάσταση των ανωτέρω σε τέτοιες θέσεις, ώστε να παρεμποδίζεται η θέα των πινακίδων κατακόρυφης σήμανσης ή φωτεινών σηματοδοτών ή να δημιουργείται σύγχυση με πινακίδες σήμανσης ή με κυκλοφοριακή διαγράμμιση ή με άλλη συσκευή ρύθμισης της κυκλοφορίας ή να τις καταστήσει λιγότερο ορατές ή αποτελεσματικές ή να προκαλέσει θάμβωση στους χρήστες της οδού και γενικά να αποσπάσουν την προσοχή τους κατά τρόπο που μπορεί να έχει δυσμενή επίδραση στην οδική ασφάλεια γενικά.
      Στο πλαίσιο αυτό, οι αρμόδιες Υπηρεσίες μας, σύμφωνα και με τις εντολές και οδηγίες που τους έχουν δοθεί, συνεχίζουν να διενεργούν με αμείωτο ενδιαφέρον ελέγχους τόσο κατά μήκος του εθνικού και επαρχιακού δικτύου όσο και εντός των κατοικημένων περιοχών και σε βάρος των παραβατών εφαρμόζουν με αυστηρότητα τις ισχύουσες ποινικές διατάξεις, με στόχο την εξάλειψη του ανωτέρω φαινομένου και την αύξηση του επιπέδου οδικής ασφάλειας. Επιπλέον ενημερώνουν τις αρμόδιες Υπηρεσίες (Ο.Τ.Α., Νομαρχιακές Αυτοδιοικήσεις κ.ο.κ.) για την επιβολή των διοικητικών κυρώσεων και την αφαίρεση των παράνομων διαφημιστικών πινακίδων και επιγραφών και παρέχουν συνδρομή στις Υπηρεσίες αυτές, οσάκις ζητηθεί για την αφαίρεσή τους.
      Παράλληλα, το Υπουργείο μας, στο πλαίσιο των αρμοδιοτήτων του, έχει επανειλημμένα επισημάνει στους Δήμους και στις Κοινότητες τη σοβαρότητα του συγκεκριμένου θέματος και έχει δώσει λεπτομερείς και αυστηρές οδηγίες για την πιστή εφαρμογή του θεσμικού πλαισίου που διέπει την υπαίθρια διαφήμιση. Επιπλέον έχει τονίσει την κρισιμότητα του θέματος στις Περιφέρειες, οι οποίες τόσο εκ του θεσμικού τους ρόλου όσο και εκ του νομοθετικού πλαισίου που διέπει την υπαίθρια διαφήμιση, έχουν σε τελικό επίπεδο την αρμοδιότητα διασφάλισης της εφαρμογής της σχετικής νομοθεσίας.
      Πέραν αυτών, βασικό συστατικό της επιτυχίας κάθε Στρατηγικού Σχεδίου Οδικής Ασφάλειας είναι η ενεργός συμμετοχή και συναίνεση των πολιτών και όλων των εμπλεκόμενων φορέων αναφορικά με τα προτεινόμενα μέτρα οδικής ασφάλειας. Τα παραδείγματα από επιτυχημένα Στρατηγικά Σχέδια σε ευρωπαϊκές χώρες καταδεικνύουν το γεγονός ότι η ευρεία συμμετοχή πολιτών και φορέων και η δέσμευσή τους στους στόχους και τα μέτρα του Στρατηγικού Σχεδίου προσδίδουν μεγάλη δυναμική στο Σχέδιο που μπορεί να επιφέρει εντυπωσιακά αποτελέσματα. Κατά συνέπεια, για την επιτυχία του Στρατηγικού Σχεδίου για τη βελτίωση της οδικής ασφάλειας στην Ελλάδα, είναι καθοριστικής σημασίας η εφαρμογή επικοινωνιακής πολιτικής με στόχο τη διασφάλιση της ενεργού συμμετοχής όλων των Υπηρεσιών της Πολιτείας (κεντρικές και περιφερειακές Υπηρεσίες, νομαρχιακή και τοπική αυτοδιοίκηση), των εμπλεκόμενων φορέων και των πολιτών. Στο πλαίσιο δε αυτό, από το Υπουργείο μας και το Αρχηγείο της Ελληνικής Αστυνομίας, εκδηλώνονται διαφορές δραστηριότητες, προκειμένου να ευαισθητοποιηθούν οι πολίτες-οδηγοί.
      Πάντως, επειδή το πρόβλημα των τροχαίων ατυχημάτων στη χώρα μας παραμένει οξύ, πολύπλοκο και με πολλές διαστάσεις πέραν της τροχονομικής και με δεδομένο ότι η αντιμετώπισή του και η αύξηση της οδικής ασφάλειας είναι κατ' εξοχήν υπόθεση της Πολιτείας, η συλλογική προσπάθεια των συναρμόδιων Υπουργείων, για μείωση των τροχαίων ατυχημάτων, συνεχίζεται με συνέπεια μέχρις ότου επιτευχθεί ο στρατηγικός στόχος μας. Με την εφαρμογή δε της πολιτικής δημόσιας τάξης και ασφάλειας και του τριετούς προγράμματος στρατηγικού και επιχειρησιακού σχεδιασμού δράσεων Ελληνικής Αστυνομίας 2008-2010 αναμένουμε θετικά αποτελέσματα και μείωση των τροχαίων ατυχημάτων σε όλη τη χώρα.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      4. Στην με αριθμό 11416/12-12-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. ΑΠΦ21/442/ΑΣ3651 δις/5-1-09 έγγραφο από την Υπουργό Εξωτερικών η ακόλουθη απάντηση:
      «Απάντηση στην υπ’ αριθμ. 11416/12.12.2008 ερώτηση του Βουλευτού κ. Κυριάκου Βελόπουλου.
      Το Υπουργείο Εξωτερικών παρακολουθεί πάντοτε με προσοχή όλες τις εξελίξεις που αφορούν ζητήματα ιδιαίτερου ενδιαφέροντος για τη χώρα μας, αλλά και για την ευρύτερη περιοχή, όπως στη συγκεκριμένη περίπτωση. Στο πλαίσιο αυτό έχει ήδη ληφθεί όπως γίνεται παγίως, μέριμνα για την έγκαιρη διενέργεια όλων των επιβεβλημένων και κατάλληλων διπλωματικών ενεργειών προς κάθε κατεύθυνση.
      Υπενθυμίζεται συναφώς ότι όσον αφορά το ζήτημα της υφαλοκρηπίδας, οι ελληνικές θέσεις, οι οποίες εδράζονται ασφαλώς στο διεθνές δίκαιο της θάλασσας, τόσο το συμβατικό όσο και το εθιμικό, υπογραμμίζονται με κάθε ευκαιρία στην Τουρκία αλλά και προς το σύνολο των συνομιλητών μας. Οι κανόνες του διεθνούς δικαίου της θάλασσας προσδιορίζουν σαφώς τις προϋποθέσεις νόμιμης διεξαγωγής πετρελαϊκών ερευνών, τις οποίες οφείλει να σέβεται κάθε ενδιαφερόμενος φορέας, κρατικός ή ιδιωτικός. Πρωταρχική μέριμνα της χώρας μας είναι η διασφάλιση των κυριαρχικών δικαιωμάτων της και όχι η παρεμπόδιση της διεξαγωγής νόμιμων, σύμφωνα με το διεθνές δίκαιο. ερευνών. Οι εν προκειμένω ελληνικές θέσεις έχουν ήδη υπενθυμισθεί και προς τη νορβηγική πλευρά, συμπεριλαμβανομένης και της ιδιωτικής νορβηγικής εταιρείας, με την οποία. σύμφωνα με τα αναφερόμενα δημοσιεύματα του τύπου. φαίνεται να έχει συμβληθεί η τουρκική κρατική εταιρεία πετρελαίου.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      5. Στην με αριθμό 11506/15-12-2008 ερώτηση των Βουλευτών κυρίων Μιλτιάδη Βέρρα, Απόστολου Κατσιφάρα, Κων/νου Σπηλιόπουλου, Γεωργίου Ντόλιου, Σοφίας Γιαννακά και Αθανασίου Μωραΐτη δόθηκε με το υπ’ αριθμ. 7017/4/9238/3-1-09 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης που κατέθεσαν οι Βουλευτές κύριοι Μ: Βέρρας, Α. Κατσιφάρας, Κ. Σπηλιόπουλος, Γ. Ντόλιος, Σ. Γιαννακά και Α. Μωραΐτης, σας γνωρίζουμε ότι πρόσφατα τροποποιήθηκε το Πειθαρχικό Δίκαιο των Αστυνομικών (π.δ. 22/1996) με τις διατάξεις του π.δ. 120/2008, το οποίο τέθηκε σε ισχύ από τις αρχές του Δεκεμβρίου 2008. Με το νέο προεδρικό διάταγμα αναδιατυπώνονται πλείστες διατάξεις του προϊσχύσαντος Πειθαρχικού Δικαίου, ώστε να είναι πληρέστερες και νομοτεχνικά αρτιότερες, κωδικοποιούνται σε ενιαίο κείμενο όλες οι πειθαρχικές διατάξεις που μέχρι σήμερα βρίσκονταν διάσπαρτες σε τρία νομοθετήματα (π.δ. 22/1996, 31/2004 και 3/2004), καλύπτονται νομοθετικά κενά τα οποία υπήρχαν και οδηγούσαν σε πλήθος ακυρώσεων πειθαρχικών αποφάσεων από τα αρμόδια διοικητικά δικαστήρια και θεσπίζονται νέες διατάξεις, οι οποίες θα συμβάλουν σημαντικά στην ταχύτερη απονομή της πειθαρχικής δικαιοσύνης.
      Ειδικότερα, σε ό,τι αφορά το θέμα της δημόσιας άσκησης κριτικής των πράξεων προϊσταμένης Υπηρεσίας ή οποιουδήποτε αστυνομικού με εκφράσεις ή λόγους που αποδεικνύουν έλλειψη σεβασμού και υπηρεσιακής αγωγής ή με σκόπιμη χρήση αβάσιμων επιχειρημάτων, καθώς και η ψευδής αναφορά-κατάθεση ή δήλωση ή οι κακόβουλοι υπαινιγμοί ή γνώμες κατά μέλους του Σώματος, σας ενημερώνουμε ότι και με το προϊσχύον νομοθετικό πλαίσιο οι εν λόγω πράξεις συνιστούσαν πειθαρχικά παραπτώματα που τιμωρούνταν με την ποινή του προστίμου (άρθρο 12 παρ. 8 και 18 του π.δ. 22/1996). Ωστόσο, επειδή η παραβατική αυτή συμπεριφορά συμπεριλαμβάνει και περιπτώσεις με ιδιαίτερη βαρύτητα, όπως η χρησιμοποίηση προσβλητικών ή υποτιμητικών εκφράσεων ή αναληθών επιχειρημάτων, που μέχρι σήμερα είτε παρέμεναν ανέλεγκτες είτε εντάσσονταν αυθαίρετα σε άλλη νομική διάταξη, ελλείψει ρητής νομοθετικής πρόβλεψης, η τυποποίηση των νέων παραπτωμάτων των άρθρων 10 παρ. 1 γ΄, 11 παρ. 1γ΄ και 13 παρ. 1ζ΄ έγινε ύστερα από προσεκτική μελέτη των προηγούμενων διατάξεων και της ακολουθούμενης πρακτικής, σε συνδυασμό με την αναγκαιότητα θέσπισης των νέων ρυθμίσεων που αναφέρονται σε παραβατική συμπεριφορά, η οποία εν τέλει δίδει αφορμή για δυσμενή σχόλια και πλήττει ανεπανόρθωτα το κύρος του Σώματος και των θεσμών. Αφορά δε όλους τους αστυνομικούς και σε καμιά περίπτωση τους συνδικαλιστές αστυνομικούς ή τους εκπροσώπους τους, τα δικαιώματα και οι υποχρεώσεις των οποίων άλλωστε οριοθετούνται και από τις διατάξεις του ν. 2265/1994.
      Σχετικά με τις αναφερόμενες στην ερώτηση υποθέσεις, σας ενημερώνουμε ότι για τη διερεύνησή τους, σε όλες τις περιπτώσεις εφαρμόστηκαν οι προβλεπόμενες διατάξεις του πειθαρχικού δικαίου. Επισημαίνεται δε ότι ο αντικειμενικός και αμερόληπτος πειθαρχικός έλεγχος των αστυνομικών, που ασκείται σύμφωνα με τις διατάξεις του πειθαρχικού δικαίου, αποτελεί στοιχείο απαραίτητο για την εύρυθμη και αποτελεσματική λειτουργία του Σώματος.
      Πέραν αυτών, αναφορικά με τη συνδικαλιστική δράση των αστυνομικών, πρέπει να επισημάνουμε ότι η συνδικαλιστική έκφραση και λειτουργία του αστυνομικού προσωπικού, καθώς και τα συνδικαλιστικά δικαιώματά του, εξασφαλίζονται πλήρως με τις διατάξεις του ν. 2265/1994, με τις οποίες καθιερώθηκε ο θεσμός του συνδικαλισμού στην Αστυνομία, στο πλαίσιο που επιβάλλει η αποστολή και ο ιδιαίτερος, εθνικός, κοινωνικός και υπερκομματικός χαρακτήρας της Ελληνικής Αστυνομίας. Εννοείται βεβαίως ότι η καλή πίστη και η αμοιβαία εμπιστοσύνη πρέπει να διέπει τις σχέσεις Διοίκησης και συνδικαλιστών. Οι ρόλοι είναι σαφείς, οριοθετημένοι και διακριτοί. Συνεπώς ο συνδικαλισμός είναι σεβαστός και οι συνδικαλιστές φροντίζουν, με την αυτορρύθμισή τους, τα όρια του περιεχομένου και της λειτουργίας του, ενώ σήμερα ουδεμία δίωξη συνδικαλιστή γίνεται για ενέργειες που άπτονται των συνδικαλιστικών δικαιωμάτων του, εφόσον αυτές δεν υπερβαίνουν τα όρια των ισχυουσών διατάξεων, τα οποία κρίνονται απαραίτητα για τη διατήρηση της πειθαρχίας και της ομαλής λειτουργίας του Σώματος.
      Τέλος, για το θέμα του Πειθαρχικού Δικαίου, ενημερώσαμε την Εθνική Αντιπροσωπεία την 09-10-2008 κατά τη συζήτηση της 92/ 06-10-2008 επίκαιρης ερώτησης, που κατέθεσε ο Βουλευτής κ. Α. Σκυλλάκος. Για την πληρέστερη ενημέρωσή σας, σας διαβιβάζουμε σε φωτοτυπία τα πρακτικά της Βουλής της ανωτέρω συζήτησης.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 11817/20-12-2008 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. ΑΣ01/2-1-2009 έγγραφο από τον Υφυπουργό Εξωτερικών η ακόλουθη απάντηση:
      «Όπως είναι γνωστό, η περιοχή της Αμπχαζίας, αποτελεί επισήμως έδαφος της Γεωργίας, πλην όμως, από το 1992 αποσχίσθηκε βιαίως από την Γεωργία και το 2008, μετά την κρίση του παρελθόντος Αυγούστου, αναγνωρίσθηκε από την Ρωσία και την Νικαράγουα. Εξακολουθεί όμως να αποτελεί μια αποσχιστική οντότητα, η οποία δεν αναγνωρίζεται από κανένα άλλο κράτος ή διεθνή οργανισμό.
      Η Ελλάδα, σύμφωνα με το Διεθνές Δίκαιο και τις αποφάσεις των Ηνωμένων Εθνών, υποστηρίζει την εδαφική ακεραιότητα της Γεωργίας και την ειρηνική επίλυση του προβλήματος μέσω διαπραγματεύσεων που διεξάγονται υπό την αιγίδα των Ηνωμένων Εθνών και κατά συνέπεια δεν αναγνωρίζει την εν λόγω αποσχιστική οντότητα και βεβαίως δεν πρόκειται να έχει οποιουδήποτε είδους «συνεργασία» μαζί της. Άλλωστε, η χώρα μας έχει ιδιαίτερη ευαισθησία επί του θέματος λόγω των αναλογιών που εμφανίζει με τα κατεχόμενα εδάφη της Κύπρου.
      Καθόσον αφορά, ειδικότερα, ενέργειες σχετικές με αγορά ή εκμετάλλευση υφαρπαγεισών ακινήτων περιουσιών προσφύγων και εν προκειμένω των ομογενών μας από την Αμπχαζία, υπενθυμίζεται ότι αυτές είναι παράνομες σύμφωνα με το διεθνές δίκαιο.
      Στο ανωτέρω πλαίσιο, η Διεθνής Συνομοσπονδία Ποντίων Ελλήνων με την διαρκή στήριξη της Γενικής Γραμματείας Απόδημου Ελληνισμού, ήδη πριν από την κρίση του Αυγούστου 2008, είχε προβεί σε ενδελεχή αναζήτηση, σε Ελλάδα και Κύπρο, ομογενών μας ιδιοκτητών ακινήτων περιουσιών, οι οποίες παρουσιάζουν προβλήματα στην Αμπχαζία και είχε καταγράψει περί τις 60 τέτοιες περιπτώσεις.
      Δεδομένου ότι η κατάσταση είναι εξαιρετικά ρευστή, το Υπουργείο Εξωτερικών παρακολουθεί προσεκτικά τις εξελίξεις και προωθεί το θέμα των ομογενειακών περιουσιών στην Αμπχαζία, με τον εκάστοτε λυσιτελέστερο νόμιμο τρόπο.
      Ο Υφυπουργός
      ΘΕΟΔΩΡΟΣ Π. ΚΑΣΣΙΜΗΣ»
      7. Στην με αριθμό 8761/24-10-2008 ερώτηση των Βουλευτών κυρίων Σπυρίδωνα-Άδωνι Γεωργιάδη, Αθανασίου Πλεύρη και Βαΐτση Αποστολάτου δόθηκε με το υπ’ αριθμ. 148829/20-11-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8761/24-10-2008 ερώτηση που κατατέθηκε στη Βουλή από τους Βουλευτές κ.κ. Σ.-Α. Γεωργιάδη, Α. Πλεύρη και Β. Αποστολάτο με θέμα «Νέα μέθοδος εγχειρήσεως του Καρκίνου του Προστάτη», σας γνωρίζουμε τα εξής:
      Από τέλος Ιουλίου 2008 έχει εγκατασταθεί στο ΓΝΑ «Λαϊκό» ένα υψηλής τεχνολογίας ολοκληρωμένο σύστημα ρομποτικής χειρουργικής, το πρώτο του είδους σε δημόσιο νοσοκομείο. Το σύστημα αυτό, πέρα από την απλή παροχή υπηρεσιών υψηλής ποιότητας στον Έλληνα ασφαλισμένο, διασφαλίζει τη συνέχεια της διάδοσης και της μετάδοσης της ειδικής τεχνογνωσίας της ρομποτικής χειρουργικής στη νέα γενεά γιατρών της χώρας, δεδομένου ότι υποστηρίζει και ειδικό για τον κλάδο αυτό Μεταπτυχιακό κύκλο σπουδών της Ιατρικής Σχολής Αθηνών, επιπέδου Μάστερ, το οποίο είναι από τα πρώτα που λειτούργησαν στην Ευρώπη.
      Το σύστημα αυτό έχει ήδη αρχίσει να λειτουργεί τόσο σε κλινικό, όσο και εκπαιδευτικό επίπεδο. Χαρακτηριστικό είναι ότι την επομένη των εγκαινίων του έγιναν οι πρώτες επεμβάσεις γενικής χειρουργικής. Από τότε έχει πραγματοποιηθεί σημαντικός αριθμός επεμβάσεων από τους ήδη εκπαιδευμένους στη μέθοδο αυτή χειρουργούς των δύο πανεπιστημιακών χειρουργικών κλινικών. Είναι προφανές επομένως, ότι δεν είναι σε «αχρησία».
      Η χρήση της ρομποτικής τεχνολογίας στην χειρουργική αντιμετώπιση ειδικών ουρολογικών προβλημάτων αποτελεί αναπόσπαστο στοιχείο της χρήσης του ρομποτικού συστήματος του ΓΝΑ «Λαϊκού Νοσοκομείου, στο οποίο άλλωστε στεγάζεται η πρώτη πανεπιστημιακή ουρολογική κλινική της χώρας μας και η οποία έχει μακρά παράδοση στην εισαγωγή νέων τεχνολογιών και μεθόδων στον τόπο μας. Η ομάδα των ακαδημαϊκών ουρολόγων του ΓΝΑ «Λαϊκό. συμμετέχει ενεργά στη διαμόρφωση του Μεταπτυχιακού Προγράμματος Ρομποτικής Χειρουργική ήδη από της καθιερώσεως αυτού του Προγράμματος.
      Η πολυπλοκότητα αυτού του συστήματος υψηλής τεχνολογίας και οι ιδιαιτερότητες της λειτουργίας του (για παράδειγμα η έλλειψη αίσθησης αφής), σε συνδυασμό με τις αντικειμενικές συνθήκες, ώστε αυτό να είναι χρήσιμο και κυρίως ασφαλές για τους ασθενείς, έχει οδηγήσει τη διεθνή κοινότητα των ειδικών του κλάδου στην καθιέρωση κανόνων λειτουργίας και ορθής πρακτικής εφαρμογής τους. Από τους κανόνες αυτούς προκύπτει ως απαραίτητο στοιχείο ασφαλούς χρήσης η πιστοποιημένη από τον κατασκευαστή εκπαίδευση του χρήστη. Η συγκεκριμένη αυτή εκπαίδευση και απαραίτητη πιστοποίηση παρέχεται μόνο από συγκεκριμένα και επίσημα εκπαιδευτικά κέντρα της κατασκευάστριας εταιρίας, που στον ευρωπαϊκό χώρο είναι μόνον δύο, στο ΙRCΑD-Στρασβούργο-Γαλλία και στο Misericordia HospitaI-Grosseto-Ιταλία.
      Στο Κέντρο του Στρασβούργου έχει ήδη προγραμματισθεί η εκπαίδευση της ουρολογικής ομάδας του ΓΝΑ «Λαϊκό» για την πρώτη εβδομάδα Δεκεμβρίου 2008. Με την ολοκλήρωση της εκπαίδευσης θα αρχίσουν τα πρώτα ουρολογικά ρομποτικά χειρουργεία σύμφωνα με το σχεδιασμό.
      Επομένως για το έργο της εκπαίδευσης ουρολόγων όπως και άλλων ομάδων, το ΓΝΑ «Λαϊκό» έχει ήδη μεριμνήσει σε συνεργασία με το Πανεπιστήμιο και την Ιατρική Σχολή.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      8. Στην με αριθμό 9864/8-4-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 1946 Β/2-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Με την υπ' αριθ. 85782/5435/24-7-1996 Υπουργική Απόφαση (ΦΕΚ 693/Β/19-8-1996) συστάθηκε το Γραφείο Ιστορικού Κέντρου της Αθήνας του Υ.ΠΕ.ΧΩ.Δ.Ε. για την παρακολούθηση της εφαρμογής των ειδικών Προεδρικών Διαταγμάτων για κάθε μια περιοχή του Ιστορικού Κέντρου, ανάλογα με τις ιδιαιτερότητές της και τις κατευθύνσεις του Γενικού Πολεοδομικού Σχεδίου (Γ.Π.Σ.).
      Αναλυτικότερα, τα ειδικά Π. Δ/γματα περί «καθορισμού χρήσεων γης» που εφαρμόζονται από τη συγκεκριμένη Υπηρεσία του Υ.ΠΕ.ΧΩ.Δ.Ε. αφορούν στις περιοχές:
      - Θησείου (ΦΕΚ 60/Δ/89)
      - Εξαρχείων (ΦΕΚ1075/Δ/93)
      - Μετς (ΦΕΚ 1150/Δ/93)
      - Πλάκας (ΦΕΚ 1329/Δ/93)
      - Εμπορικού Τριγώνου (ΦΕΚ704/Δ/94)
      - Ψυρρή - Κέντρου (ΦΕΚ 233/Δ/98)
      - Μεταξουργείου (ΦΕΚ 616/Δ/98).
      Το Γραφείο Ιστορικού Κέντρου Αθήνας αποτελεί συνέχεια του Γραφείου Περιοχής Πλάκας, που συστάθηκε το 1982 για την άμεση παρακολούθηση του από 30-9-1982 Πρ. Δ/γματος περί «Καθορισμού ειδικών χρήσεων γης περιοχής Πλάκας του ρυμοτομικού σχεδίου Αθηνών» (ΦΕΚ 561/Δ/82). Οι αρμοδιότητες του εν λόγω Γραφείου περιλαμβάνουν εγκρίσεις χρήσεων γης και κατάληψης κοινόχρηστων χώρων στο πλαίσιο των ισχυουσών διατάξεων, παρακολούθηση κυκλοφοριακών μελετών, εγκρίσεις μελετών παρεμβάσεων σε κοινόχρηστους χώρους, διαμορφώσεις κοινοχρήστων χώρων περιοχής Πλάκας, εκπόνηση μελετών θεσμικού πλαισίου κλπ..
      Το υπόψη Γραφείο υπάγεται στο Τμήμα Παραδοσιακών Οικισμών της Διεύθυνσης Πολεοδομικού Σχεδιασμού του Υ.ΠΕ.ΧΩ.Δ.Ε. και συνεχίζει τη δραστηριότητά του κανονικά, βάσει του υφιστάμενου θεσμικού πλαισίου.
      Όσον αφορά στην εφαρμογή των διατάξεων των ισχυόντων Πρ. Δ/γμάτων, στον έλεγχο των λειτουργιών και την επιβολή προστίμων ή κυρώσεων με σφράγιση των καταστημάτων σε περιπτώσεις υπερβάσεων, αρμόδιοι φορείς είναι οι Υπηρεσίες του Δήμου Αθηναίων, της Νομαρχίας και η Αστυνομία.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      9. Στην με αριθμό 9838/7-4-2008 ερώτηση του Βουλευτή κ. Μιχάλη Χρυσοχοΐδη δόθηκε με το υπ’ αριθμ. 1935Β/30-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σχετικά με το αναφερόμενο θέμα, σας ενημερώνουμε τα εξής:
      Στις 23 Ιανουαρίου, στην lντερνάσιοναλ Χέραλντ Τρίμπιουν δημοσιεύθηκε κατάταξη 133 χωρών με κριτήριο έναν πρόσφατο δείκτη περιβαλλοντικής επιδόσεως, τον οποίο έχουν αναπτύξει τα γνωστά αμερικάνικα πανεπιστήμια Γέιλ και Κολούμπια. Σε μία κλίμακα από 1 έως 100 η χώρα μας βαθμολογείται με 80,2 θέση καλύτερη από τη Γερμανία, τις ΗΠΑ, την Ιταλία, την Ισπανία, την Κύπρο κ.ά. και σχεδόν στο ίδιο επίπεδο με την Γαλλία και την Ιαπωνία.
      Για την έρευνα αυτή, σας επισημαίνουμε τα εξής:
      - Ο Γενικός Δείκτης αποτελείται σύμφωνα με τα αναγραφόμενα στο δια δίκτυο (http://epi.yaIe.edu), από 25 επιμέρους δείκτες-παραμέτρους μερικοί των οποίων δεν ανήκουν στην αρμοδιότητα του ΥΠΕΧΩΔΕ.
      - Δεν γνωρίζουμε τον τρόπο υπολογισμού των επί μέρους δεκτών και του γενικού δείκτη. 
      - Δεν γνωρίζουμε τα πρωτογενή στοιχεία που χρησιμοποιήθηκαν για τον υπολογισμό των δεικτών.
      - Δεν γνωρίζουμε την βεβαιότητα των πρωτογενών στοιχείων και του υπολογισμού των δεικτών.
      Κατόπιν των παραπάνω είναι αδύνατον να εκτιμηθεί η αντιπροσωπευτικότητα του δείκτη περιβαλλοντικής απόδοσης.
      Τα τελευταία χρόνια, έχουμε κάνει ένα πολύ σημαντικό έργο στον τομέα του περιβάλλοντος με στόχο την βελτίωση της ποιότητας ζωής των πολιτών, την προστασία του περιβάλλοντος και την δημιουργία των αναγκαίων υποδομών.
      Στην Δ΄ Προγραμματική Περίοδο, προβλέπουμε για δράσεις και έργα του ΥΠΕΧΩΔΕ για το Περιβάλλον 4,3 δισεκατομμύρια ευρώ, δηλαδή περίπου όσα προβλέπουμε και για τα δημόσια έργα. Ενώ στο Γ' ΚΠΣ, υπήρχε μεγάλη δυσαναλογία σε βάρος του περιβάλλοντος.
      Στον τομέα του Περιβάλλοντος σε 4 χρόνια έχουμε κάνει πολλά:
      - Ενσωματώσαμε στην ελληνική νομοθεσία 30 κοινοτικές οδηγίες κλείνοντας όλες τις παλιές εκκρεμότητες που υπήρχαν.
      - Αντιμετωπίσαμε σημαντικά θέματα που η χώρα μας είχε καταδικαστεί σε πρόστιμα όπως η Καρέτα-Καρέτα, ο Κουρουπητός κ.α. Παραλάβαμε 52 ανοικτές υποθέσεις εναντίον της χώρας μας, από την Ευρωπαϊκή Επιτροπή. Τις μειώσαμε σε 30, ενώ άλλες χώρες έχουν πολλαπλάσιες, όπως η Ισπανία με 87 και η lταλία με 82 ανοικτές υποθέσεις.
      - Στα τέσσερα χρόνια η Ελλάδα έχει μόνο μία καταδικαστική απόφαση, που δεν συνεπάγεται πρόστιμο.
      - Αντιμετωπίσαμε το τεράστιο περιβαλλοντικό πρόβλημα στην Ψυτάλλεια και κατασκευάσαμε το μεγαλύτερο εργοστάσιο ξήρανσης στην Ευρώπη!
      - Τετραπλασιάσαμε την ανακύκλωση στη χώρα μας. Από 6% που ήταν το 2004 το ποσοστό ανακύκλωσης των απορριμμάτων που ανακυκλώνονταν, σήμερα ξεπερνάει το 24%. Παράλληλα, σήμερα έχει δημιουργηθεί το θεσμικό πλαίσιο για να ανακυκλώνονται σχεδόν όλα τα είδη απορριμμάτων.
      - Ενισχύσαμε σημαντικά τις προστατευόμενες περιοχές, τις αυξήσαμε κατά 10 και έχουμε ετοιμάσει ειδικές περιβαλλοντικές μελέτες για τη θεσμοθέτηση άλλων 70 νέων προστατευμένων περιοχών.
      Τέλος, για πληρέστερη ενημέρωσή σας επί του συνόλου των δράσεων του ΥΠΕΧΩΔΕ κατά την τελευταία 4ετία, στον Τομέα του Περιβάλλοντος, σας παραπέμπουμε στις δηλώσεις του Υπουργού στην Βουλή, στις 28 Μαρτίου 2008, στην συζήτηση για την πρόταση δυσπιστίας κατά της Κυβέρνησης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Αναφορών και Ερωτήσεων της Τρίτης 20 Ιανουαρίου 2009. 
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 10176/18-11-2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τις διεκδικήσεις της Κτηματικής Εταιρείας του Δημοσίου από το «Θαλασσόκοσμο» του Ελληνικού Κέντρου Θαλάσσιων Ερευνών (ΕΛΚΕΘΕ).
      2. Η με αριθμό 8818/24-10-2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την επίλυση του κτηριακού προβλήματος στην πρωτοβάθμια και δευτεροβάθμια εκπαίδευση στη Νέα Ιωνία Αττικής. 
      3. Η με αριθμό 11351/11-12-2008 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Μεταφορών και Επικοινωνιών, σχετικά με τη χρήση υλικών από Τουρκία στις νέες γραμμές του Οργανισμού Σιδηροδρόμων Ελλάδος (ΟΣΕ) στο Νομό Έβρου. 
      Β. ΑΝΑΦΟΡΕΣ – ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7322/7-10-2008 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Οικονομίας και Οικονομικών, σχετικά με την αξιοποίηση των εγκαταστάσεων του πρώην ραδιοφωνικού σταθμού «Φωνή της Αμερικής» στην Ξάνθη. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση και λήψη απόφασης στην πρόταση που κατέθεσε ο Πρόεδρος του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γιώργος Παπανδρέου και εκατό Βουλευτές του κόμματός του για σύσταση Ειδικής Κοινοβουλευτικής Επιτροπής για τη διενέργεια προκαταρκτικής εξέτασης κατά το άρθρο 86 παρ. 3 του Συντάγματος, τα άρθρα 153 και επόμενα του Κ.τ.Β. και το άρθρο 5 του ν. 3126/2003 «Ποινική ευθύνη Υπουργών», α) για την ενδεχόμενη τέλεση του αδικήματος της απιστίας σε βάρος του δημοσίου σε βαθμό κακουργήματος κατά παράβαση του άρθρου 390 εδάφ. β΄ ΠΚ κατά συναυτουργία από τους τότε Υπουργούς και Υφυπουργούς: Ευάγγελο Μπασιάκο, Πέτρο Δούκα, Αλέξανδρο Κοντό και Γεώργιο Βουλγαράκη.
    β) για την ενδεχόμενη ηθική αυτουργία (άρθρο 46 ΠΚ) του τότε Υπουργού Επικρατείας Θεόδωρου Ρουσόπουλου στην τέλεση κατά συναυτουργία του αδικήματος του άρθρου 390 εδάφ. β΄ ΠΚ από τους τότε Υπουργούς και Υφυπουργούς Ευάγγελο Μπασιάκο, Πέτρο Δούκα, Αλέξανδρο Κοντό και Γεώργιο Βουλγαράκη.
    γ) για τυχόν συμμετοχή άλλων προσώπων ως συναυτουργών και συμμετόχων στις υπό στοιχεία α΄ και β΄ πράξεις (άρθρο 45 ΠΚ)
    δ) για την ενδεχόμενη ευθύνη των ως άνω τότε Υπουργών και Υφυπουργών για ηθική αυτουργία (άρθρο 46 1 α ΠΚ) στις πράξεις των εμπλεκομένων στην υπόθεση υπηρεσιακών παραγόντων και λοιπών συμπραττόντων, σύμφωνα με τα διαλαμβανόμενα στην πρόταση. 
    Σύμφωνα με το άρθρο 155 παράγραφος 3 του Κανονισμού της Βουλής, η συζήτηση περιορίζεται στη λήψη απόφασης για συγκρότηση ή όχι ειδικής κοινοβουλευτικής επιτροπής για τη διεξαγωγή προκαταρκτικής εξέτασης. Η ψηφοφορία είναι μυστική και θα διεξαχθεί, σύμφωνα με τις διατάξεις της παραγράφου 5 του άρθρου 155 του Κανονισμού της Βουλής. Η συζήτηση της πρότασης διεξάγεται με ανάλογη εφαρμογή του άρθρου 137 παράγραφος 2 του Κανονισμού της Βουλής και θα ολοκληρωθεί σε μία συνεδρίαση. 
    Έχω την τιμή να θέσω υπόψη του Σώματος τη διαδικασία που ακολουθήσαμε σε ανάλογες συζητήσεις. 
    Σύμφωνα με αυτήν, κατ’ εφαρμογή της διάταξης της παραγράφου 5 του άρθρου 65 του Κανονισμού της Βουλής, θα υπάρξει κατάλογος κατά προτεραιότητα ομιλητών, που θα ορισθούν από τα Κόμματα ως εξής: Τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τις άλλες τρεις κοινοβουλευτικές ομάδες. 
    Επίσης, τα Κόμματα, πέραν των ανωτέρω, εφόσον επιθυμούν, μπορούν να δώσουν κατάλογο ομιλητών. Εκτός από τους Προέδρους των κοινοβουλευτικών ομάδων και τους κοινοβουλευτικούς εκπροσώπους, όποιος άλλος συνάδελφος επιθυμεί να μιλήσει θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. 
    Οι τέσσερις πρώτοι ομιλητές, ένας από κάθε κόμμα, προτείνω να μιλήσουν μέχρι δεκαπέντε λεπτά και οι υπόλοιποι δύο μέχρι οκτώ λεπτά. Σύμφωνα με τον Κανονισμό, οι συνάδελφοι οι οποίοι θα εγγραφούν στον κατάλογο με το ηλεκτρονικό σύστημα θα μιλήσουν από πέντε λεπτά. Οι ομιλητές θα λάβουν το λόγο εναλλάξ και δεν θα  υπάρξουν δευτερολογίες. 
    Οι Πρόεδροι των κοινοβουλευτικών ομάδων θα μιλήσουν, σύμφωνα με το χρόνο που προβλέπεται στο άρθρο 97 παράγραφος 2 και 3 του Κανονισμού της Βουλής, δηλαδή η διάρκεια της αγόρευσης του Προέδρου του ΠΑΣΟΚ μέχρι είκοσι λεπτά, της Πρόεδρου της Κοινοβουλευτικής Ομάδας του Κομμουνιστικού Κόμματος Ελλάδας, του Προέδρου της Κοινοβουλευτικής Ομάδας του ΣΥΡΙΖΑ και του Προέδρου του Λαϊκού Ορθόδοξου Συναγερμού μέχρι δεκαπέντε λεπτά. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δώδεκα λεπτά. Εάν, όμως, προηγηθεί ομιλία Προέδρου Κοινοβουλευτικής Ομάδας, ο αναπληρωτής του θα λάβει το λόγο για πέντε λεπτά. 
      Κατά τα λοιπά θα εφαρμοστούν οι διατάξεις των άρθρων 97, 167 και 137 παράγραφος 2 του Κανονισμού της Βουλής.
      Εφόσον η Βουλή αποδεχθεί αυτή την πρόταση, σας ενημερώνω ότι τα κόμματα έχουν υποδείξει: Το ΠΑΣΟΚ τον κ. Μάρκο Μπόλαρη, τον κ. Μιχαήλ Καρχιμάκη και την κ. Θεοδώρα Τζάκρη. Το Κομμουνιστικό Κόμμα Ελλάδας τον κ. Αντώνιο Σκυλάκο. Ο Συνασπισμός της Ριζοσπαστικής Αριστεράς τον κ. Νικόλαο Τσούκαλη. Και ο Λαϊκός Ορθόδοξος Συναγερμός τον κ. Αθανάσιο Πλεύρη.
      Μετά την ολοκλήρωση της συζήτησης θα ακολουθήσει μυστική ψηφοφορία, σύμφωνα με τα άρθρα 73 και 155 παράγραφος 5 του Κανονισμού της Βουλής.
      Κυρίες και κύριοι συνάδελφοι, συμφωνείτε με την πρόταση; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο επί της προτάσεώς σας.
      ΠΡΟΕΔΡΟΣ (Δημήτριος Σιούφας): Έχει ζητήσει πριν το λόγο ο Πρόεδρος του Λαϊκού Ορθόδοξου Συναγερμού και ο κ. Βενιζέλος και αμέσως μετά θα μιλήσετε εσείς. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς.
      ΠΡΟΕΔΡΟΣ (Δημήτριος Σιούφας): Ευχαριστώ.
      Το λόγο έχει ο κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, η πρότασή σας είναι αυτή την οποία έχουμε ζήσει κάθε φορά που χρειάστηκε. Όμως, έχουμε ένα σοβαρό διαδικαστικό θέμα. Την προηγούμενη φορά ξαναζήσαμε το ίδιο σενάριο. Η επαναλαμβανόμενη πράξη μετατρέπεται σε φάρσα. 
      Εμείς δεν θέλουμε να συνδράμουμε σε αυτή τη γελοιοποίηση της υψίστης αυτής ημέρας για το Κοινοβούλιο, που παίρνουμε απόφαση για πέντε συναδέλφους.
      Το θέμα είναι ξεκάθαρο. Θα έρθει η Νέα Δημοκρατία; Κι αν δεν έρθει η Νέα Δημοκρατία, ας δώσει το δικαίωμα να μην πάνε αναπολόγητοι αυτοί οι πέντε οι οποίοι κατηγορούνται με σοβαρές ενδείξεις ότι είναι ένοχοι. Ας έρθουν, λοιπόν, οι άνθρωποι να μιλήσουν. Να έρθουν εδώ να υπερασπιστούν τον εαυτό τους και να ψηφίσουν, εάν θέλουν να πάνε στη δικαιοσύνη ή δεν θέλουν να πάνε στη δικαιοσύνη. Τους καταδικάζει η Νέα Δημοκρατία σε ισόβιο στίγμα. Είναι απαράδεκτο αυτό για να διασκεδάσει τις φοβίες του ο κύριος Πρωθυπουργός. Την προηγούμενη φορά φοβόταν τρεις ή τέσσερις διαρροές. Τώρα θα του φύγουν δεκαπέντε και το ξέρει. 
      Όμως, εάν δεν υπάρχει η δεδηλωμένη, εμείς δεν έχουμε σκοπό να μείνουμε εδώ. Είμαστε εκατόν σαράντα εννιά, όσο και να μετρήσουμε, μαζί με τον ανεξάρτητο Βουλευτή. Εδώ μέσα είναι το Προεδρείο. Το Προεδρείο θα μείνει ή θα είναι τυπικά για τη διαδικασία; Εάν μείνει το Προεδρείο να λάβει μέρος και να ψηφίσει και υπάρχει η δεδηλωμένη, τότε εμείς θα μείνουμε. Διαφορετικά, με εκατόν σαράντα εννιά δεν έχουμε κανένα λόγο να παίξουμε το παιχνίδι του Καραμανλή.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας):  Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, δυστυχώς το θλιβερό θέαμα που ζήσαμε πριν από λίγους μήνες, στις 24 Οκτωβρίου του 2008, επαναλαμβάνεται και σήμερα.
      Ο κ. Καραμανλής φυγομαχεί. Η δήθεν ανασχηματισμένη Κυβέρνησή του απουσιάζει. Προσβάλλει τη Βουλή και παραδέχεται ότι δεν διαθέτει στην πραγματικότητα την εμπιστοσύνη της δεδηλωμένης πλειοψηφίας του Κοινοβουλίου. 
      Η απουσία της Νέας Δημοκρατίας και της Κυβέρνησης, η απουσία του Πρωθυπουργού, η απουσία των πέντε πρώην Υπουργών που κατηγορούνται, συνιστά βαριά προσβολή σε βάρος του Κοινοβουλίου, συνιστά καταστρατήγηση της δημοκρατικής αρχής του αντιπροσωπευτικού συστήματος και της κοινοβουλευτικής αρχής.
      Ο ελληνικός λαός γνωρίζει πάρα πολύ καλά ότι η Κυβέρνηση δεν διαθέτει την εμπιστοσύνη της πλειοψηφίας του ελληνικού λαού.
      Σήμερα ο κ. Καραμανλής παραδέχεται ότι η Κυβέρνησή του δεν διαθέτει σε μυστική ψηφοφορία, με ελεύθερη και κατά συνείδηση ψήφο των Βουλευτών ούτε την εμπιστοσύνη της Βουλής. 
      Η χώρα στην πραγματικότητα δεν έχει Κυβέρνηση. Η Κυβέρνηση εγκατέλειψε τη θέση της και άφησε τον έλεγχο της Βουλής στην Αντιπολίτευση, στην Αξιωματική Αντιπολίτευση και τα άλλα Κόμματα της μειοψηφίας. Αυτό σημαίνει ότι οι εξελίξεις πρέπει να επιταχυνθούν. Η χώρα πρέπει να οδηγηθεί σε εκλογές. Πρέπει αυτό που αποτυπώνεται σήμερα στην Αίθουσα της Βουλής, δηλαδή η απουσία, η φυγή, η ήττα της Νέας Δημοκρατίας, να καταγραφεί και ως εκλογικό ποσοστό. Όμως, αυτή τη θεσμική προσβολή δεν μπορούμε να την αφήσουμε αναπάντητη ούτε καν σήμερα.
      Θέλουμε, κύριε Πρόεδρε, η διαδικασία να ξεκινήσει και να συνεχιστεί, γιατί θέλουμε να αφήσουμε λίγες ώρες περιθώριο στον κ. Καραμανλή και την Κυβέρνησή του, να αντιληφθεί πόσο βάναυσα προσβάλλει το Κοινοβούλιο και τους δημοκρατικούς θεσμούς. Θα περιμένουμε τον κ. Καραμανλή και τους Βουλευτές της Νέας Δημοκρατίας να έλθουν μέχρι το τέλος της συνεδρίασης. Θα περιμένουμε τους πέντε πρώην Υπουργούς και Υφυπουργούς που κατηγορούνται με βάση την πρόταση για Σύσταση Επιτροπής Προκαταρκτικής Εξέτασης να έλθουν και να εξηγήσουν τη στάση τους, μέχρι την τελευταία στιγμή. 
      Δεν θέλουμε να ποινικοποιήσουμε την πολιτική ζωή, δεν έχουμε καμία επιθετική διάθεση. Μιλάμε για την ανάγκη διερεύνησης ενδεχομένων ευθυνών. Θέλουμε να δούμε εάν υπάρχει ή δεν υπάρχει δόλος. Θέλουμε η Βουλή να αποφασίσει κατά συνείδηση εάν πρέπει να συσταθεί Προκαταρκτική Επιτροπή και αργότερα αν πρέπει να ασκηθεί ποινική δίωξη και να διεξαχθεί κύρια ανάκριση. Αλλά από την άλλη μεριά, οφείλουμε να προστατεύσουμε τους θεσμούς και να δώσουμε απάντηση στον πολίτη, που νιώθει ότι έχουν καταρρακωθεί όλοι οι κώδικες αξιών. 
      Η ελληνική κοινωνία διέρχεται μία βαθιά κρίση εμπιστοσύνης, μία βαθιά κρίση της δημόσιας ηθικής και αυτό είναι άμεσα συνδεδεμένο και την οικονομική κρίση και την κρίση ανασφάλειας, με την κρίση στην παιδεία, με την κρίση κοινωνικής συνοχής.
       Άρα, θέλουμε, κύριε Πρόεδρε, να στηλιτεύσουμε τη φυγομαχία του κ. Καραμανλή, θέλουμε να στηλιτεύσουμε τη στάση των Βουλευτών της Νέας Δημοκρατίας, που ηθικώς καθίστανται συνένοχοι, ο κάθε ένας ατομικά. Καλούμε τον κ. Καραμανλή να συνετιστεί και μέχρι το τέλος της συνεδρίασης να εμφανιστεί μαζί με τους Βουλευτές του κόμματός του. 
      Καλούμε τους κατηγορούμενους τέως Υπουργούς να έλθουν και να απολογηθούν και επιφυλασσόμαστε στο τέλος της συνεδρίασης, με βάση τα δεδομένα που θα έχουν δημιουργηθεί τότε, να κρίνουμε πώς θα αντιμετωπίσουμε με βάση το Σύνταγμα και τον Κανονισμό το μεγάλο θεσμικό πρόβλημα που έχει δημιουργηθεί. 
      Θέλω όμως να πω στον κύριο Πρόεδρο του Λαϊκού Ορθόδοξου Συναγερμού, ότι η δεδηλωμένη πλειοψηφία στα κοινοβουλευτικά συστήματα δεν συγκροτείται κατά περίπτωση και τυχαία. Δεδηλωμένη πλειοψηφία είναι αυτή που στηρίζει την Κυβέρνηση, είναι η πλειοψηφία των εκατόν πενήντα ενός Βουλευτών της Νέας Δημοκρατίας. Αυτή η δεδηλωμένη πλειοψηφία έχει γίνει τώρα αγνώριστη, απούσα, αδήλωτη. Αυτή η πλειοψηφία δεν υπάρχει και δεν υποκαθίσταται ούτε από την αντιπολίτευση ούτε από τον Πρόεδρο και τους Αντιπροέδρους της Βουλής που βρίσκονται εδώ με τη θεσμική τους ιδιότητα από το ύψος της έδρας του Κοινοβουλίου και όχι ως Βουλευτές της Νέας Δημοκρατίας, δηλαδή ως μικρή αντιπροσωπεία της Πλειοψηφίας της Βουλής. 
      Η δεδηλωμένη πλειοψηφία αυτοκαταργήθηκε, σήμερα δεν υπάρχει. Το Κοινοβούλιο λειτουργεί με την ευθύνη του Προεδρείου και υπό τον έλεγχο της Αντιπολίτευσης και έτσι πρέπει να λειτουργήσει και η χώρα, με άλλη κυβέρνηση, με άλλη πλειοψηφία, με άλλη προοπτική. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Δημήτριος Σιούφας): Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ζήτησα το λόγο επί της προτάσεώς σας. 
      Γνωρίζετε πολύ καλά, όπως κι εγώ και όλοι οι παρεβρισκόμενοι στην Αίθουσα, τον Κανονισμό της Βουλής. Το Προεδρείο είναι ουδέτερο και πρέπει να παραμένει ουδέτερο. Θέλω να το τονίσω αυτό ιδιαίτερα. Δώσατε το λόγο στον κ. Καρατζαφέρη, τον Πρόεδρο του Λαϊκού Ορθόδοξου Συναγερμού, που είχε ζητήσει πιο πριν να μιλήσει και μου δίνεται η ευκαιρία να τονίσω το ότι οφείλετε ως Πρόεδρος του Σώματος και ολόκληρο το Προεδρείο να είστε ουδέτεροι. 
      ΠΡΟΕΔΡΟΣ (Δημήτριος Σιούφας): Έχετε κάτι περί του αντιθέτου, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Αμέσως έρχομαι σε αυτό, κύριε Πρόεδρε. 
      Η πρότασή σας θεωρεί ως δεδομένο ότι εκατόν πενήντα ένα μέλη του Σώματος πλην ενός, του Πρωθυπουργού, που είναι και ο Αρχηγός του Κόμματος, δεν πρόκειται να έλθουν σε αυτήν την Αίθουσα. Έχετε από τους εκατόν πενήντα Βουλευτές της Νέας Δημοκρατίας κάποια έγγραφη διαβεβαίωση, ώστε να προτείνετε στο Σώμα ότι θα λάβουν το λόγο τρεις από το κόμμα της Αξιωματικής Αντιπολίτευσης και ανά ένας από τα τρία μικρότερα κόμματα; 
      Η πρότασή σας πρέπει να αναφέρει ότι θα λάβουν το λόγο Βουλευτές και από τα τέσσερα, όχι από τα τρία άλλα κόμματα, και εν συνεχεία κάθε Βουλευτής, συμπεριλαμβανομένων και των απόντων αυτήν τη στιγμή, που ελπίζω κάποια στιγμή να αισθανθούν ότι είναι εκπρόσωποι του ελληνικού λαού εδώ. Δεν είναι υπηρέτες των θελήσεων του κ. Καραμανλή, είναι Βουλευτές και οφείλουν να έλθουν εδώ. Εδώ τους έστειλε ο λαός, όχι οπουδήποτε τους οδηγεί κάνοντας αυτήν τη βαρύτατη προσβολή στο Κοινοβούλιο ο κ. Καραμανλής. 
	Εσείς, κύριε Πρόεδρε, όντας ουδέτερος, οφείλετε την πρότασή σας να την αναθεωρήσετε και να διαλάβετε σ’ αυτήν και όσους εκ των εκπροσώπων του λαού που ανήκουν στο κόμμα της Συμπολιτεύσεως θελήσουν να ομιλήσουν. Αυτό λέει ο Κανονισμός μας, αυτό λέει το Σύνταγμα.
	ΠΡΟΕΔΡΟΣ (Δημήτριος Σιούφας): Πριν δώσω το λόγο στον κ. Κουβέλη, θα αναφερθώ επί της τοποθέτησης, την οποία έκανε ο πρώην Πρόεδρος της Βουλής κ. Κακλαμάνης. 
      Πρώτον, κύριε Πρόεδρε, ενημερώθηκα και από τον Πρόεδρο της Νέας Δημοκρατίας και από το Γενικό της Γραμματέα ότι οι Βουλευτές της Νέας Δημοκρατίας δεν θα προσέλθουν. 
      Δεύτερον, γνωρίζετε και γνωρίζει το Σώμα την επίσημη τοποθέτηση περί μη συμμετοχής στη σημερινή συνεδρίαση για συζήτηση και για ψηφοφορία από τις δηλώσεις του Κοινοβουλευτικού Εκπροσώπου της Νέας Δημοκρατίας. 
	Το τρίτο, κύριε Πρόεδρε: Προσέρχομαι σήμερα στην Αίθουσα αυτή με την ίδια πρόταση την οποία έκανα και στην προηγούμενη συζήτηση, που έγινε τον Οκτώβριο επί της προτάσεως και επί αυτού του θέματος. Ούτε εσείς ούτε κανείς άλλος εκ των συναδέλφων έθεσε το θέμα το οποίο θέσατε για τυχόν μεροληπτική θέση του Προεδρείου απέναντι στο κόμμα της Πλειοψηφίας.
	Ο Πρόεδρος και οι τρεις Αντιπρόεδροι που βρισκόμαστε εδώ οφείλουμε εκ καθήκοντος και από το Σύνταγμα και από τον Κανονισμό της Βουλής να πάρουμε μέρος στη συνεδρίαση και όχι μόνο στη συνεδρίαση κατά τη διάρκεια της συζήτησης να διευθύνουμε τις εργασίες, αλλά και να ψηφίσουμε, εφόσον συμμετέχουμε στη συνεδρίαση. 
	Συνεπώς δεν δέχομαι, κύριε Πρόεδρε, την καταγγελία την οποία κάνατε ότι ο Πρόεδρος του Σώματος μεροληπτεί για τον τρόπο της πρότασης, την οποία έκανε προς τους συμμετέχοντες Βουλευτές από τα τέσσερα κόμματα.
	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, από πού συνάγετε εσείς, όταν λέω ότι οφείλετε να είστε ουδέτερος και να αναθεωρήσετε την πρότασή σας, ότι θα μεροληπτήσετε ή όχι; Αυτό θα προκύψει εν συνεχεία. Δεν σας απηύθυνα εγώ τέτοια κατηγορία. Αντίθετα, είπα κάτι άλλο, κύριε Πρόεδρε, και με πρόλαβε ο κ. Καρατζαφέρης και δυστυχώς τώρα το επιβεβαιώνετε και τώρα μου δίνετε τη δυνατότητα να σας επισημάνω ότι θα πρέπει να μην μεροληπτήσετε. 
      Επειδή αναφερθήκατε στο τι έγινε στην πρώτη συνεδρίαση, κύριε Πρόεδρε, τότε δεν είχαμε καν υποψία ότι συμμετέχετε εδώ και παρίστασθε εδώ προσχηματικώς, ώστε να επέλθει μία ακυρωτική απόφαση και μία απόφαση της Βουλής, με την οποία θα επιτύχει τελικώς ο κ. Καραμανλής την παραγραφή. Δηλαδή είστε εδώ για να πάρετε μέρος σε μία ψηφοφορία, για να επέλθει η παραγραφή.
	ΠΡΟΕΔΡΟΣ (Δημήτριος Σιούφας): Κύριε Πρόεδρε, βιάζεστε και βγάζετε συμπεράσματα και ειλικρινά λυπάμαι γι’ αυτό.
	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ακούστε. Θέλω να προφυλάξω απροσώπως…
	ΠΡΟΕΔΡΟΣ (Δημήτριος Σιούφας): Σας ευχαριστώ πολύ, μπορώ να προστατεύσω τον εαυτό μου, κύριε Πρόεδρε.
	ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, δεν είναι προσωπικό σας θέμα, είναι θέμα αυτού που προεδρεύει σ’ αυτήν την ιερή θέση που είστε. Την άλλη φορά ο κ. Καρατζαφέρης απήλθε και δεν χρειάστηκε να βεβαιώσετε ότι θα πάρετε μέρος σε ψηφοφορία. Δηλαδή τώρα είστε εδώ, για να πάρετε μέρος στην ψηφοφορία για να επέλθει παραγραφή; 
	ΠΡΟΕΔΡΟΣ (Δημήτριος Σιούφας): Με συγχωρείτε, κύριε Πρόεδρε…
	ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ. Ξέρετε ότι πάντοτε μένω στην ουσία.
	ΠΡΟΕΔΡΟΣ (Δημήτριος Σιούφας): Κι εγώ, κύριε Πρόεδρε.
	ΑΠΟΣΤΟΛΟΣ ΚΑΚΛΑΜΑΝΗΣ: Εδώ πέρα, κύριε Πρόεδρε, μου λέτε ότι πληροφορηθήκατε από τη δήλωση του Πρωθυπουργού, από τη δήλωση του Κοινοβουλευτικού Εκπροσώπου…
     ΠΡΟΕΔΡΟΣ (Δημήτριος Σιούφας): Όχι, με ενημέρωσε. Κύριε Πρόεδρε, δεν είπα ότι πληροφορήθηκα. Με ενημέρωσε. Σας παρακαλώ πολύ. 
     ΑΠΟΣΤΟΛΟΣ ΚΑΚΛΑΜΑΝΗΣ: Πληροφορηθήκατε διότι σας ενημέρωσε. 
    Σας λέω λοιπόν, κύριε Πρόεδρε, ότι αυτό είναι θεσμικά απαράδεκτο. Κανένας…
    ΠΡΟΕΔΡΟΣ (Δημήτριος Σιούφας): Έχετε την άποψή σας. Δεν συμφωνώ μαζί σας. 
    ΑΠΟΣΤΟΛΟΣ ΚΑΚΛΑΜΑΝΗΣ: Την άποψή μου εκθέτω. 
    ΠΡΟΕΔΡΟΣ (Δημήτριος Σιούφας): Δεν συμφωνώ μαζί σας. 
    ΑΠΟΣΤΟΛΟΣ ΚΑΚΛΑΜΑΝΗΣ: Την άποψή μου εκθέτω. Κανένας δεν μπορεί να προεξοφλήσει αν οι εκατόν πενήντα Βουλευτές της Νέας Δημοκρατίας θα πειθαρχήσουν στην εντολή του λαού ή στην εντολή του κομματάρχη αρχηγού τους. Αυτή είναι η ουσία που υπηρετούμε εδώ μέσα. 
    Λυπάμαι, διότι το Προεδρείο διολισθαίνει αυτή τη στιγμή. 
    ΠΡΟΕΔΡΟΣ (Δημήτριος Σιούφας): Δεν διολισθαίνει, κύριε Πρόεδρε. Είναι η άποψή σας. Και κάνετε λάθος και βιάζεστε. 
    ΑΠΟΣΤΟΛΟΣ ΚΑΚΛΑΜΑΝΗΣ: Η πρότασή σας να περιλάβει και την Νέα Δημοκρατία. Μέχρι το βράδυ μπορεί να έρθουν κάποιοι συνάδελφοι της Νέας Δημοκρατίας υπήκοντες στην εντολή του λαού. Ο λαός τους έστειλε εδώ. Ο κ. Καραμανλής είναι ένας εκ των εκατόν πενήντα ενός. 
    ΠΡΟΕΔΡΟΣ (Δημήτριος Σιούφας): Κύριε Πρόεδρε, σας άκουσα. Το είπατε, το άκουσα και σας ευχαριστώ πολύ. 
    Ο κ. Κουβέλης έχει το λόγο. 
    ΦΩΤΗΣ ΚΟΥΒΕΛΗΣ: Κύριε Πρόεδρε, οι θεσμοί ευτελίζονται και απαξιώνονται από την στιγμή που η κυβερνώσα παράταξη απουσιάζει από την Αίθουσα της Βουλής και μάλιστα για ένα ζήτημα που είναι κορυφαίο κατά την κοινοβουλευτική διαδικασία. Επιφυλάσσομαι, να εξηγήσω αναλυτικότερα κατά την ομιλία μου τι σημαίνει αυτή η απουσία της κυβερνώσας παράταξης από την Ολομέλεια της Βουλής, προκειμένου ενός ζητήματος εξαιρετικά σημαντικού, μεγάλου κοινωνικού και πολιτικού ενδιαφέροντος. Έτσι ευτελίζονται, επαναλαμβάνω, οι θεσμοί και προσβάλλεται ο κοινοβουλευτισμός σ’ αυτόν τον τόπο. 
    Θα ήθελα επίσης να επισημάνω, κύριε Πρόεδρε, ότι η έννοια της δεδηλωμένης δεν είναι αριθμητικό ζήτημα. Η δεδηλωμένη συγκροτείται και συνιστάται με την παρουσία της Κοινοβουλευτικής Ομάδας του κόμματος που στηρίζει την Κυβέρνηση. Δεν είναι δυνατόν, η δεδηλωμένη να προκύψει από την συνάθροιση των Βουλευτών της Μείζονος Αντιπολιτεύσεως με τον αριθμό των μελών του Προεδρείου, που ανήκαν στην κυβερνώσα παράταξη. Κατά συνέπεια, τίθεται επί της ουσίας ένα ζήτημα λειτουργίας του Κοινοβουλίου αναφορικά με την διαδικασία, η οποία είναι παρούσα και σε εξέλιξη. 
    Το δεύτερο. Επειδή δεν είναι δυνατόν να σπεύσω από τώρα να επικαλεστώ το άρθρο 73 του Κανονισμού της Βουλής αναφορικά με τα διαδικαστικά ζητήματα που επιβάλλει για την μυστική ψηφοφορία, είμαι όμως υποχρεωμένος να προαναγγείλω κατά τον Κανονισμό της Βουλής το διαδικαστικό ζήτημα που θα προκύψει από την ενδεχόμενη -με βεβαιότητα την πιθανολογώ- απουσία των συναδέλφων Βουλευτών της Νέας Δημοκρατίας. 
    Κύριε Πρόεδρε, η διαδικασία, αν δεν εξασφαλίσει την δεδηλωμένη κατά την λειτουργία του Κοινοβουλίου, δεν μπορεί να εξελιχθεί. 
    Και εδώ τίθεται ένα μείζον ζήτημα, ένα ζήτημα που έχει σχέση με την έρευνα μιας  υπόθεσης που αφορά το δημόσιο συμφέρον. 
    ΠΡΟΕΔΡΟΣ (Δημήτριος Σιούφας): Ο κ. Κανταρτζής έχει το λόγο. 
    ΑΧΙΛΛΕΑΣ ΚΑΝΤΑΡΤΖΗΣ: Είναι φανερό και είναι κατανοητό από όλους για ποιους λόγους για μια ακόμα φορά η κυβερνητική πλειοψηφία επέλεξε τον δρόμο της αποχής απ’ την συζήτηση και την ψήφιση της πρότασης για την προκαταρκτική εξέταση. 
    Επειδή πολλή συζήτηση έγινε όσον αφορά τους θεσμούς και όσον αφορά τις διάφορες ερμηνείες που μπορούν να δοθούν, νομίζω ότι εδώ γίνεται φανερό για μια ακόμα φορά πώς ερμηνεύονται όλα αυτά τα διαδικαστικά ζητήματα από την εκάστοτε πλειοψηφία ανάλογα με το πώς εξυπηρετούνται τα ιδιαίτερα εκάστοτε συμφέροντα του κυβερνώντος κόμματος. Άλλωστε, δεν είναι η πρώτη φορά που η έννοια των θεσμών γίνεται «λάστιχο». Απλώς περιορίζομαι να αναφέρω πόσες φορές δεν προκηρύχθηκαν με πρόσχημα το δήθεν εθνικό συμφέρον, ανύπαρκτους λόγους, που ουσιαστικά οδηγούνταν από το συμφέρον της κυβερνητικής πλειοψηφίας. 
      Όσον αφορά το Κομμουνιστικό Κόμμα Ελλάδας, εμείς παίρνουμε μέρος στη συζήτηση για να συμβάλουμε, όσο είναι δυνατόν, έτσι ώστε να αποδοθούν οι πολιτικές και οι ποινικές ευθύνες που υπάρχουν σε ένα τεράστιο σκάνδαλο, το οποίο εξελίχθηκε διαχρονικά όλα αυτά τα χρόνια και για το οποίο φέρουν βαρύτατες ευθύνες και η σημερινή Κυβέρνηση της Νέας Δημοκρατίας, καθώς και οι προηγούμενες Κυβερνήσεις  του ΠΑΣΟΚ.
      Όσον αφορά τη στάση μας, θα κάνουμε ό,τι μπορούμε για να ριχθεί φως στην υπόθεση αυτή.
      Σας ευχαριστώ.
      ΠΡΟΕΔΡΟΣ (Δημήτριος Σιούφας): Πριν απαντήσετε, κύριε  Πρόεδρε που έχετε ζητήσει πάλι το λόγο, να απαντήσω επί των ερωτημάτων που ετέθησαν και σε ό,τι αφορά τη θέση του Προεδρείου.
      ΕΥΑΓΓΕΛΟΣ ΒΕΝΙΖΕΛΟΣ: Κύριε  Πρόεδρε, να προσθέσω κάτι.
      ΠΡΟΕΔΡΟΣ (Δημήτριος Σιούφας): Μισό λεπτό, κύριε  Βενιζέλο, αν έχετε την καλοσύνη.
      Πρώτον, συμφωνώ με την ανάλυση, η οποία έγινε για την αρχή της δεδηλωμένης και συνεπώς η θέση μου βρίσκεται στον ίδιο άξονα της προηγούμενης συζήτησης, η οποία έγινε εδώ. 
      Επίσης, συμφωνώ, η συζήτηση περί την ψηφοφορία να γίνει μετά την ολοκλήρωση της συζήτησης, όπως έγινε και την προηγούμενη φορά. 
      Και απαντώ ευθέως στον Πρόεδρο του Λαϊκού Ορθόδοξου Συναγερμού για το ερώτημα το οποίο έβαλε. Δεν ετέθη τέτοιο θέμα την προηγούμενη φορά, κύριε  Πρόεδρε, γιατί αποχωρήσατε. Εμμέσως απαντώ και στον κ. Κακλαμάνη, για να πω ότι η συμμετοχή μας και την προηγούμενη φορά και τη σημερινή, εάν γίνει η ψηφοφορία, δεν είναι διακοσμητική, μόνο για τη διεύθυνση των εργασιών. Και οι τέσσερις, και ο Πρόεδρος και οι τρεις Αντιπρόεδροι που προέρχονται από το κόμμα της Πλειοψηφίας, θα ήμασταν κατώτεροι των περιστάσεων και θα προδίδαμε τη θεσμική μας ιδιότητα, εάν γινόταν η ψηφοφορία και δεν παίρναμε μέρος στην ψηφοφορία. Αυτό επιβάλλει η συνείδησή μας, αυτό επιβάλλει το Σύνταγμα και ο Κανονισμός της Βουλής, όπως τουλάχιστον τον ερμηνεύουμε εμείς.
      Δίνω την απάντηση αυτή, κύριε  Πρόεδρε, για να κανονίσετε τη θέση, την οποία είπατε ότι θέλετε να κανονίσετε για το τι θα κάνετε στη συνέχεια.
      Παρακαλώ, κύριε  Πρόεδρε, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε  Πρόεδρε, δεν αντιλαμβάνομαι γιατί κάποιοι χάνουν την ψυχραιμία τους. Εδώ είμαστε για να μπορέσουμε να λύσουμε ένα μείζον θέμα δημοκρατίας σε μια κορυφαία κοινοβουλευτική ημέρα. Δεν αντιλαμβάνομαι, λοιπόν, για ποιο λόγο πρέπει να χάσουμε την ψυχραιμία μας. Πρωτίστως το Προεδρείο είναι Βουλευτές και μετά Προεδρείο. Μην ξεχνάμε, λοιπόν, την πρωτεύουσα ιδιότητα.
      Δεύτερον, από τη στιγμή που το Προεδρείο αναλαμβάνει την ευθύνη να ψηφίσει, αναλαμβάνει και την ευθύνη ένας, έκαστος εξ αυτών, του αποτελέσματος της παραγραφής. Επομένως, λοιπόν, ο κ. Σιούφας ως Πρόεδρος του Σώματος και οι τρεις Αντιπρόεδροι αναλαμβάνουν μεγάλη ευθύνη για τη δημοκρατία.
      Εγώ κάνω έκκληση και την ύστατη στιγμή, κύριε  Πρόεδρε, να έλθουν εδώ οι πέντε κατηγορούμενοι. Δεν θα πάνε αναπολόγητοι. Ισοβίως θα φέρνουν το στίγμα ότι κάτι έκαναν ή κάτι έπραξαν, εν πάση περιπτώσει, στο Βατοπέδιο. Είναι αδιανόητο, ο κ. Καραμανλής, προκειμένου να σώσει την κοινοβουλευτική του αυτοδυναμία, να καταθέτει, να «δίδει» αυτή τη στιγμή με ψυχρό τρόπο όλους αυτούς εις τον Καιάδα της αξιοπρέπειάς τους. Πρέπει να έρθουν εδώ οι πέντε. Έχουμε μπροστά μας άλλες έξι ώρες. Ας έρθουν εδώ.
      Από την άλλη πλευρά, πιστεύω ότι αυτή τη στιγμή δεν είμαστε εδώ ως δήμιοι για να πάρουμε κεφάλια. Είμαστε για να υπηρετήσουμε μια διαδικασία. Δεν χρειάζεται ούτε  το χάσιμο της ψυχραιμίας ούτε κάποια ψήγματα εμπάθειας, ενδεχομένως. 
      Και βεβαίως, συμφωνώ με εσάς, κύριε  Κοινοβουλευτικέ Εκπρόσωπε του ΠΑΣΟΚ, ότι η χώρα δεν κυβερνιέται. Να πάμε σε εκλογές να καθαρίσει επιτέλους το τοπίο, γιατί στην Κυβέρνηση αυτή, με την οικονομική κρίση, με την κοινωνική κρίση δεν μπορούμε να βασιστούμε.
      Ελάτε, λοιπόν, να τελειώσουμε τη διαδικασία σήμερα με τον τρόπο που πρέπει, γιατί, κύριε  πρώην Πρόεδρε της Βουλής, παραγραφή θα επέλθει σήμερα ούτως ή άλλως, γίνει δεν γίνει η ψηφοφορία, γιατί αν δεν γίνει η ψηφοφορία…
      ΑΠΟΣΤΟΛΟΣ ΚΑΚΛΑΜΑΝΗΣ: Πώς, κύριε  Πρόεδρε;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ακούστε με, κύριε  Πρόεδρε. Εάν δεν γίνει η ψηφοφορία και πάμε σε εκλογές, παραγράφεται. Εάν πάλι ζητήσετε εκλογές, εάν πάλι δεν πάμε σε ψηφοφορία, τον Σεπτέμβριο, αρχή τρίτης κοινοβουλευτικής περιόδου, πάλι παραγράφεται. Επομένως, μην παίζουμε θέατρο. Αυτή τη στιγμή πρέπει τουλάχιστον οι πέντε να έλθουν εδώ, από τη στιγμή που ο Καραμανλής φοβάται να φέρει την Κοινοβουλευτική του Ομάδα.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε  Πρόεδρε, σας παρακαλώ μετά να λάβω το λόγο. Είναι προσωπικό θέμα.
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, με ικανοποίησε η θέση που πήρατε. Χαίρομαι, γιατί ο Πρόεδρος του Σώματος δήλωσε ότι συμφωνεί με τα όσα και ο κ. Κουβέλης και εγώ είπαμε, σε σχέση με την αρχή της δεδηλωμένης. Χαίρομαι, γιατί ομόφωνα η παρούσα Σύνθεση της Βουλής διαπιστώνει ότι σήμερα δεν υπάρχει δεδηλωμένη πλειοψηφία της Βουλής, που να στηρίζει την Κυβέρνηση της Νέας Δημοκρατίας. Η Κυβέρνηση της Νέας Δημοκρατίας δεν έχει την εμπιστοσύνη της Βουλής, δεν είναι η νόμιμη Κυβέρνηση της χώρας σήμερα. 
      Χαίρομαι, επίσης, γιατί επιβεβαιώσατε…
      ΠΡΟΕΔΡΟΣ (Δημήτριος Σιούφας): Δεν είπα κάτι τέτοιο εγώ, κύριε Βενιζέλο. Αυτό είναι δικό σας συμπέρασμα.
      ΕΥΑΓΓΕΛΟΣ ΒΕΝΙΖΕΛΟΣ: Αυτό, κύριε Πρόεδρε, δεν θα είχα την απαίτηση…
      ΠΡΟΕΔΡΟΣ (Δημήτριος Σιούφας): Αυτό είναι δικό σας συμπέρασμα.
      ΕΥΑΓΓΕΛΟΣ ΒΕΝΙΖΕΛΟΣ: Αυτό είναι ένα δικό μου πρόσθετο σχόλιο, είναι όμως η πολιτική ουσία του θέματος. 
      Χαίρομαι, επίσης, γιατί επιβεβαιώσατε τη στάση σας ως προς τα διαδικαστικά ζητήματα, που τηρήθηκε και την προηγούμενη φορά, στις 24 Οκτωβρίου. 
      Τι είχαμε πει τότε; Είχαμε πει ότι…
      ΠΡΟΕΔΡΟΣ (Δημήτριος Σιούφας): Κύριε Βενιζέλο, να μη μπούμε σ’ αυτό τώρα. Θα τα πούμε στην ώρα τους.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, εάν μου επιτρέπετε, κρατώ από αυτό ότι τα ζητήματα του Κανονισμού επιλύονται κατά το άρθρο 67 παράγραφος 7 του Κανονισμού με απόφαση του Σώματος, με βάση την παρούσα Πλειοψηφία του Σώματος, που συγκροτείται από την Αντιπολίτευση. Γιατί η πλασματική Πλειοψηφία της Νέας Δημοκρατίας σήμερα δεν υπάρχει και κανείς δεν μπορεί να την επικαλεστεί. 
      Με βάση, λοιπόν, αυτά τα δεδομένα, επαναλαμβάνοντας την πρότασή μου–πρόκλησή μου προς τον κ. Καραμανλή να έρθει μαζί με τους Βουλευτές του μέχρι το τέλος της συνεδρίασης, για να πάρει μέρος στην ψηφοφορία, ζητώ από εσάς να δώσετε το λόγο στον πρώτο ομιλητή για να αρχίσει η συζήτηση και όταν ολοκληρωθεί η συζήτηση, θα δούμε τα ζητήματα της ψηφοφορίας και των προϋποθέσεων διεξαγωγής της ψηφοφορίας με βάση το άρθρο 67 του Κανονισμού της Βουλής και με βάση την αρχή της δεδηλωμένης και την κοινοβουλευτική αρχή. 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, νομίζω ότι δεν πρέπει με κανέναν τρόπο –αθελήτως προφανώς- να συνεργούμε στο θεσμικό ατόπημα του Αρχηγού της Κοινοβουλευτικής Ομάδας της Πλειοψηφίας και Πρωθυπουργού.
      Μίλησε ο κ. Καρατζαφέρης πριν και έκανε μια αναφορά για «θέατρο». Δεν ξέρω ποιο είναι το «θέατρο», αλλά πραγματικά είτε μένοντας ο κ. Καρατζαφέρης εδώ και παίρνοντας μέρος εις την ψηφοφορία είτε με οποιονδήποτε άλλο τρόπο -διότι πολύ σωστά είπε ο Κοινοβουλευτικός Εκπρόσωπος του Κομμουνιστικού Κόμματος ότι πρέπει να επιμείνουμε στη διερεύνηση αυτής της υπόθεσης- θα επέλθει η παραγραφή και το ξέρουμε όλοι πολύ καλά. Και ξέρουμε, επίσης, την απουσία του κ. Καραμανλή και αυτό που επέβαλε στους Βουλευτές του. Εγώ θέλω να ελπίζω ότι μέχρι την τελευταία στιγμή θα ακούσουν τη φωνή της συνείδησής τους -όπως αναφερθήκατε εσείς, κύριε Πρόεδρε, στη συνείδηση τη δική σας και των συναδέλφων σας στο Προεδρείο- και θα έρθουν εδώ. 
      Σ’ αυτήν την περίπτωση, κύριε Πρόεδρε, δεν θα υπάρξει παραγραφή. Εάν έρθουν εδώ, θα πάρουν μέρος στη ψηφοφορία και θα δούμε τι θα προκύψει από την ψηφοφορία. Αλλά οτιδήποτε άλλο θα είναι πραγματικά «θέατρο», κύριε Πρόεδρε και αγαπητέ κύριε Πρόεδρε του ΛΑΟΣ. Θα είναι ένα «θέατρο» και εδώ εμείς πιστεύω ότι δεν πρέπει να συνεργήσουμε, «παίζοντας θέατρο» στο έργο το οποίο εδώ και πέντε χρόνια έχει θέσει σε εφαρμογή ο κ. Καραμανλής. Αρκετά! Αρκετά υπέστη η χώρα, τις συνέπειες ενός λάθους. Στη δημοκρατία ο λαός δικαιούται να κάνει λάθη, αλλά όχι και να φθάσουμε σ’ αυτήν την έκπτωση! Σε κανένα Κοινοβούλιο, πουθενά σε ολόκληρο τον κόσμο, δεν συμβαίνει να έρχεται η Πλειοψηφία -που έχει τη δυνατότητα να παίρνει αποφάσεις- και να καταργεί τη δυνατότητά του να πάρει αποφάσεις.
      ΠΡΟΕΔΡΟΣ (Δημήτριος Σιούφας): Κύριε Πρόεδρε, αυτά θα τα πείτε και στην ομιλία σας. Ευχαριστώ πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ επιμένω να επανέλθετε με την πρότασή σας σ’ αυτό που ορίζει ο θεσμικός σας ρόλος. Είστε ουδέτερος και αυτήν τη στιγμή ενδεχομένως να έρθει ένας Βουλευτής της Νέας Δημοκρατίας μέσα. Θα του απαγορεύσετε να μιλήσει; Θα έχουμε αποφασίσει εμείς πρώτα…
      ΠΡΟΕΔΡΟΣ (Δημήτριος Σιούφας): Είπα τέτοιο πράγμα εγώ, κύριε Πρόεδρε; Πώς το βγάζετε το συμπέρασμα; Σας παρακαλώ πάρα πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Η πρότασή σας αυτό λέει, ότι θα μιλήσουν τρεις από εδώ, ανά ένας από τα άλλα τρία κόμματα και ότι θα ακολουθήσουν οι άλλοι. Δεν προβλέπει αν θα υπάρξει ειδικός αγορητής από τη Νέα Δημοκρατία.
      ΠΡΟΕΔΡΟΣ (Δημήτριος Σιούφας): Με συγχωρείτε πάρα πολύ, κύριε Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν αναφερθήκατε καν στο δικαίωμα που έχουν εκ του Συντάγματος…
      ΠΡΟΕΔΡΟΣ (Δημήτριος Σιούφας): Κύριε Πρόεδρε, σας παρακαλώ πάρα  πολύ! Ξεκινήσαμε καλά και την προηγούμενη φορά και τώρα. 
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ, για να τελειώσουμε καλά, ακούστε με. Δεν δίνω συμβουλές, τη γνώμη μου σας διατυπώνω. 
      ΠΡΟΕΔΡΟΣ (Δημήτριος Σιούφας): Την ακούω, αλλά δεν συμφωνώ μαζί σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν την ακούσατε καν. Τώρα συμπληρώνω. Το Σύνταγμα προβλέπει το δικαίωμα των πέντε Βουλευτών, των οποίων ζητείται η δίωξη, εάν αποφασιστεί από τη Βουλή μετά την Επιτροπή Προκαταρκτικής Εξέτασης. Το δικαίωμά τους αυτό δεν το διαλαμβάνει καν η πρότασή σας. Θεωρείτε εκ προοιμίου βέβαιο ότι δεν θα μεταγνώσει έστω κάποιος εξ αυτών, να έρθει εδώ, να απευθυνθεί στο Σώμα και στον ελληνικό λαό. Δεν είναι σύμφωνα με τον Κανονισμό και το Σύνταγμα αυτά που διαλαμβάνει η πρότασή σας. 
      ΠΡΟΕΔΡΟΣ (Δημήτριος Σιούφας): Καλώς, κύριε Πρόεδρε, ευχαριστώ. Σας σημειώνω ότι στην Αίθουσα παρίσταται ο ανεξάρτητος Βουλευτής κ. Τατούλης, ο οποίος έχει δικαίωμα, και με τον Κανονισμό και με την εισήγηση την οποία έκανα, να λάβει το λόγο. Σας παρακαλώ, κύριε Πρόεδρε. 
      ΕΥΑΓΓΕΛΟΣ ΒΕΝΙΖΕΛΟΣ: Να προχωρήσουμε, κύριε Πρόεδρε, στον πρώτο ομιλητή. 
      ΠΡΟΕΔΡΟΣ (Δημήτριος Σιούφας): Ευχαριστώ, κύριε Βενιζέλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων είκοσι επτά μαθητές και μαθήτριες και τρεις συνοδοί-καθηγητές από το Γενικό Λύκειο Ανδραβίδας Ηλείας. 
      Καλωσορίζουμε τα παιδιά στη Βουλή των Ελλήνων και τους ευχόμαστε καλή πρόοδο και να είναι καλότυχα. 
      (Χειροκροτήματα)
      Κατόπιν και της εισήγησής μου και των όσων συζητήσαμε, το λόγο έχει, από την πλευρά του ΠΑΣΟΚ, ο πρώτος εκ των ομιλητών, κ. Μάρκος Μπόλαρης για δεκαπέντε λεπτά. 
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε. 
      Κυρίες και κύριοι Βουλευτές, συζητούμε σήμερα την πρόταση του ΠΑΣΟΚ για τη σύσταση ειδικής κοινοβουλευτικής επιτροπής που προβλέπεται στο άρθρο 86, παράγραφος 3 του Συντάγματος, προκειμένου να διερευνήσει αυτή, με διενέργεια προκαταρκτικής εξέτασης, τυχόν ποινικές ευθύνες Υπουργών στο σκάνδαλο του Βατοπεδίου. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Είναι μία πρόταση την οποία υπέβαλε το σύνολο της Κοινοβουλευτικής Ομάδας του ΠΑΣΟΚ και η πρόταση αυτή στηρίχθηκε πρώτον στην υπ’ αριθμόν 3511/2008 παραγγελία του Εισαγγελέα του Αρείου Πάγου, με την οποία παραγγέλθηκε προκαταρκτική εξέταση για τα θέματα που σχετίζονται με την αναγνώριση, εκ μέρους του ελληνικού δημοσίου, της κυριότητας της Ιεράς Μονής Βατοπεδίου του Αγίου Όρους στη Λίμνη Βιστωνίδα και τις παραλίμνιες εκτάσεις, στην εκτίμηση της αγοραίας αξίας της λίμνης και των παραλίμνιων εκτάσεων και την ανταλλαγή ποσοστών κυριότητας της Μονής Βατοπεδίου επί της λίμνης με σειρά αγροτικών και αστικών ακινήτων του ελληνικού δημοσίου. 
      Στο έγγραφο της παραγγελίας του Εισαγγελέα του Αρείου Πάγου περιγράφονται τα στοιχεία σειράς αξιοποίνων πράξεων που προσέλαβαν τη μορφή υπουργικών αποφάσεων ή κοινών υπουργικών αποφάσεων, με την έκδοση των οποίων τελέστηκε το έγκλημα της απιστίας σε βάρος του δημοσίου, σε βαθμό κακουργήματος, καθώς η ζημία υπερβαίνει καταφανώς το προσδιοριζόμενο από το νόμο ποσό. 
      Η πρότασή μας, επίσης, στηρίχθηκε στην από 14/10/2008 αίτηση παραίτησης των αντιεισαγγελέων εφετών Αθηνών, Ηλία Κολιούση και Ελένης Σωτηροπούλου-Στεργιούλη, προς το Υπουργείο Δικαιοσύνης, αφού στο έγγραφο αυτό αναφέρονται στοιχεία που προέκυψαν για την ποινική ευθύνη Υπουργών και υπογραμμιζόταν η ανάγκη διαβίβασης του σχετικού φακέλου στη Βουλή των Ελλήνων, μόνο αρμόδιο όργανο, κατά το άρθρο 86 του Συντάγματος. 
      Τρίτον, αναφέρεται στο σώμα των ίδιων, των κρίσιμων υπουργικών και κοινών υπουργικών αποφάσεων, η υπογραφή και έκδοση των οποίων συνιστά αδικήματα που εμπίπτουν στο πεδίο της ποινικής ευθύνης των Υπουργών, όπως ο σχετικός νόμος ορίζει. 
      Επισημαίνω ότι η διαδικασία ενώπιον της Ολομέλειας του Κοινοβουλίου δεν ολοκληρώθηκε την προηγούμενη φορά λόγω της μη συμμετοχής της κυβερνητικής Πλειοψηφίας στη συζήτηση της πρότασης και στη διεξαγωγή ψηφοφορίας στη συνεδρίαση που μνημονεύτηκε προηγουμένως, στις 24 Οκτωβρίου 2008. 
      Επομένως, κυρίες και κύριοι συνάδελφοι, σήμερα στη Βουλή συζητούμε για την τήρηση του θεμελιώδους νόμου του κράτους, του Συντάγματος, για την εφαρμογή ή την παραβίαση του άρθρου 86 σύμφωνα με το οποίο μόνο η Βουλή έχει αρμοδιότητα να ασκεί δίωξη εναντίον όσων διετέλεσαν ή διατελούν μέλη της Κυβέρνησης ή Υφυπουργοί. Θέμα εφαρμογής του Συντάγματος συζητούμε σήμερα στη Βουλή. Σήμερα στη Βουλή συζητούμε για την τιμή ή για τον ευτελισμό του πολιτικού προσωπικού της χώρας ή για τον ευτελισμό του πολιτικού μας συστήματος. Σήμερα στη Βουλή συζητούμε για τη χρηστή και αποτελεσματική διαχείριση του δημόσιου πλούτου, για τη διαφύλαξη και αξιοποίηση της δημόσιας περιουσίας με όρους βιώσιμης ανάπτυξης, σεβασμού της πολιτιστικής κληρονομιάς και διαφύλαξης του περιβαλλοντικού πλούτου. Αναφερόμαστε στα κοινόχρηστα και κοινόκτητα πράγματα, όπως η Λιμνοθάλασσα Βιστωνίδα, αρχαιολογικοί χώροι όπως η βυζαντινή πόλη Αναστασιούπολη ή ο αρχαιολογικός χώρος στην Ουρανούπολη. Αναφερόμαστε στην προστασία των δασών της πατρίδας. 
      Δηλαδή, κυρίες και κύριοι συνάδελφοι, συζητούμε σήμερα επιπλέον για την αξιοπιστία του ίδιου του Πρωθυπουργού, της ίδιας της κυβερνητικής Πλειοψηφίας, οι οποίοι πριν από δυο μήνες σε αυτήν την Αίθουσα καταθέτοντας το αίτημα για τη σύσταση εξεταστικής επιτροπής υπογράμμιζαν ότι λόγοι διαφάνειας και πλήρους εφαρμογής της αρχής της νομιμότητας επιβάλλουν την εκ μέρους της Βουλής έρευνα της όλης υπόθεσης. Ταυτόχρονα με τη συζήτηση σήμερα στην Ολομέλεια κρινόμαστε όλοι, Βουλευτές, Κυβέρνηση και κόμματα, για τη συνέπειά μας απέναντι στους θεσμούς διαφάνειας και  λογοδοσίας των πολιτικών ηγετών που η ίδια η Βουλή έχει θεσπίσει. Γιατί είναι σαφές ότι οι πολίτες σε όλη τη χώρα δεν ανέχονται πλέον λογικές ατιμωρησίας, λογικές συγκάλυψης, λογικές κουκουλώματος, ιδιαίτερα όταν η συγκάλυψη αυτή αφορά την περιουσία του ελληνικού δημοσίου. 
      Κυρίες και κύριοι συνάδελφοι, το νόημα της απουσίας από την Αίθουσα της κυβερνητικής Πλειοψηφίας υπογραμμίστηκε ιδιαιτέρως προηγουμένως απ’ όλους τους Κοινοβουλευτικούς Εκπροσώπους των κομμάτων της Πλειοψηφίας. Και είναι σαφές ότι αφορά στην καταφρόνηση της λειτουργίας του κυρίαρχου θεσμού λαϊκής έκφρασης του Κοινοβουλίου, στην άρνηση δηλαδή της λαϊκής ετυμηγορίας. Σήμερα οι Βουλευτές της Νέας Δημοκρατίας έχουν εντολή να αρνηθούν την εντολή που πήραν από τον ελληνικό λαό. Τους αρνείται ο Πρωθυπουργός το δικαίωμα να είναι βουληφόροι, αντιπρόσωποι του ελληνικού λαού. Σήμερα δεν έχουν δικαίωμα να εκφράσουν τη βουλή τους, να εκφράσουν τη βούλησή τους, να εκφράσουν τη θέληση για την οποία έχουν πάρει εντολή από τον ελληνικό λαό. Καταργούνται σήμερα και την ευθύνη γι’ αυτό το γεγονός τη χρεώνεται όχι μόνο πολιτικά αλλά ιστορικά ο Πρωθυπουργός της χώρας και έκαστος των απόντων Βουλευτών  προσωπικά εις το διηνεκές. 
      Κυρίες και κύριοι συνάδελφοι, η σημερινή απουσία της Πλειοψηφίας στοχεύει σαφώς στην παραγραφή των ευθυνών από το τεράστιο σκάνδαλο του Βατοπεδίου. Η σημερινή απουσία σημαίνει αποδοχή της ενοχής και των συγκεκριμένων προσώπων και της Κυβέρνησης συνολικά και βεβαίως του Πρωθυπουργού ο οποίος πριν από λίγες μέρες μας είπε το αυτονόητο, ότι αναλαμβάνει την πολιτική ευθύνη, ως εάν να μην είχαμε αντιληφθεί ότι την έχει εξ αντικειμένου. Η σημερινή απουσία σαφώς σημαίνει ομολογία απώλειας της δεδηλωμένης για την Κυβέρνηση. Η Κυβέρνηση παραδέχεται σήμερα ότι δεν έχει τη δεδηλωμένη και γι’ αυτό απουσιάζει. Και η σημερινή απουσία, κύριοι συνάδελφοι, σαφώς οδηγεί σε ευτελισμό των θεσμών της κοινοβουλευτικής λειτουργίας του δημοκρατικού μας πολιτεύματος. 
      Είναι δε επιπλέον –και θέλω να το υπογραμμίσω αυτό- κύριοι συνάδελφοι, συγχωροχάρτι και για τους υπόλοιπους για τους οποίους κινείται η ποινική διαδικασία στα δικαστήρια. 
      Τους δίνεται το πλεονέκτημα, ο ισχυρισμός για να απαλλαχτούν άπαντες και όσοι ήταν υπηρεσιακοί και όσοι ήταν ιδιώτες διότι θα επικαλούνται εντολές αυτών οι οποίοι σήμερα συγκαλύπτονται. Είναι ένα συγχωροχάρτι λοιπόν για όλους. Η απουσία της Νέας Δημοκρατίας  σήμερα από εδώ σημαίνει συνολική συγκάλυψη του σκανδάλου του Βατοπεδίου.
      Κυρίες και κύριοι συνάδελφοι, σήμερα με την πρότασή μας εδώ δεν επιχειρούμε να ποινικοποιήσουμε την πολιτική ζωή. Θέλω να αναφερθώ δια βραχέων στη διαδικασία που προβλέπει το Σύνταγμα και ο νόμος περί ευθύνης Υπουργών. Να δώσουμε το θεσμικό πλαίσιο γιατί οι πολίτες δεν γνωρίζουν ποια είναι η διαδικασία η οποία ακολουθείται. Το κανονιστικό πλαίσιο διερεύνησης και απόδοσης τυχόν ποινικών ευθυνών πολιτικών προσώπων Υπουργών και Υφυπουργών έχει προσδιοριστεί από το νόμο και προβλέπεται από το Σύνταγμα και τον Κανονισμό της Βουλής ως εξής: Η Ολομέλεια της Βουλής σήμερα καλείται με την απόλυτη πλειοψηφία των μελών της να αποφασίζει για τη σύσταση ειδικής κοινοβουλευτικής επιτροπής. Αυτή η επιτροπή πρέπει να συντάξει πόρισμα το οποίο θα πρέπει να δει τα πραγματικά γεγονότα να τα ταυτοποιήσει, να τα συσχετίσει με ποινικές διατάξεις και στη συνέχεια αυτό το πόρισμα θα επαναυποβληθεί στην Ολομέλεια της Βουλής. Και πρέπει να έχει καινούργια εντολή και καινούργια ψηφοφορία πάλι με εκατόν πενήντα έναν Βουλευτές.
      Τότε αυτό το πόρισμα που πρέπει να είναι τεκμηριωμένο και εγκεκριμένο από τη Βουλή θα αφορά για κάθε ένα από τα πρόσωπα με απόφαση που θα ληφθεί με απόλυτη πλειοψηφία για το κάθε ένα από αυτά την άσκηση ποινικής δίωξης. Τότε ανάμεσα στα μέλη του Αρείου Πάγου και στα μέλη του Συμβουλίου της Επικρατείας γίνεται κλήρωση και πρέπει να κληρωθούν οκτώ μέλη για να απαρτίσουν ένα δικαστικό συμβούλιο. Αυτά τα οκτώ μέλη θα επιλέξουν μεταξύ τους έναν ο οποίος θα είναι ανακριτής και θα διεξάγει τακτική ανάκριση. Αντίστοιχη κλήρωση γίνεται στην εισαγγελία του Άρειου Πάγου για να επιλεγεί ο Εισαγγελέας της υπόθεσης. 
      Εάν ο ανακριτής πειστεί για την ύπαρξη ευθυνών τότε θα δώσει εντολή για να παραπεμφθεί η υπόθεση περαιτέρω και να πάει σε ειδικό δικαστήριο. Βλέπετε ότι υπάρχουν δικλείδες οι οποίες εξασφαλίζουν τους υπό κατηγορίαν και σε τελευταίο βαθμό δεν εξαρτάται η παραπομπή τους από την ψήφο των Βουλευτών έτσι ώστε να φοβάται κάποιος ότι θα υπάρχει μια πλειοψηφία στη Βουλή που θα έχει πιθανόν τη βούληση ή την πρόθεση να ποινικοποιήσει την πολιτική ζωή. Η τελική απόφαση είναι στα χέρια δικαστών οι οποίοι θα κληρωθούν.
      Συνεπώς εκείνο που θα αποφασίσει σήμερα η Βουλή είναι αν πρέπει να απαντηθούν ερωτήματα. Εάν υπάρχουν ερωτήματα τα οποία αφορούν την υπόθεση του Βατοπεδίου, εάν υπάρχουν προκλητικά ερωτήματα τα οποία αφορούν την ελληνική κοινή γνώμη, εάν αυτά ανάγονται στο πρόσωπο Υπουργών και αν το ζήτημα χρίζει περαιτέρω διερεύνησης. Ξέρετε πολύ καλά ότι η Αντιπολίτευση στο σύνολό της, όλα τα κόμματα διατύπωσαν στο πόρισμα της εξεταστικής επιτροπής ότι ναι υπάρχει μια σειρά από ερωτήματα τα οποία θέλουν περαιτέρω διερεύνηση για να αναδειχθεί αν υπάρχουν τυχόν ποινικές ευθύνες ή όχι. 
      Το γεγονός ότι υπάρχει ζημία –γιατί από εδώ ξεκινούμε για να τεκμηριώσουμε μία απόφαση της Ολομέλειας- είναι αναμφισβήτητο. Το γεγονός ότι υπάρχει ζημιά του ελληνικού δημοσίου το αναφέρει ο Εισαγγελέας του Αρείου Πάγου. Αυτός προσδιορίζει και τη ζημία. Είναι κακουργηματικής τάξης η ζημία. 
      Το γεγονός ότι υπάρχει ζημία το έχει παραδεχθεί ο ίδιος ο Πρωθυπουργός, γι’ αυτό ανέλαβε πολιτική ευθύνη. Αν δεν υπήρχε ζημία, δεν υπήρχε λόγος να αναλάβει καμμία πολιτική ευθύνη. Ομολόγησε επομένως τη ζημία του ελληνικού δημοσίου. Το γεγονός ότι υπάρχει κακουργηματικής τάξεως ζημία το επισημαίνει η εξεταστική επιτροπή και έχει αποδειχθεί από τις διαδικασίες και με έγγραφα και με μάρτυρες.
      Το γεγονός ότι υπάρχει ζημία του ελληνικού δημοσίου το παραδέχθηκε και η ίδια η Κυβέρνηση με το Υπουργείο Οικονομικών, το οποίο επεχείρησε να ανακαλέσει υπουργικές αποφάσεις, βεβαίως μ’ έναν τελείως ατελέσφορο τρόπο, αφού ανακάλεσε μόνο τις υπουργικές αποφάσεις Δρυ- Φωτιάδη, χωρίς να περάσει στην ανάκληση των κρίσιμων αποφάσεων, των καίριων αποφάσεων που έχουν προκαλέσει τη ζημία. 
      Έτσι, όμως υπάρχει μια σειρά από ερωτήματα τα οποία πρέπει να απαντηθούν, πρέπει να διερευνηθούν. Θα μάθει δηλαδή ποτέ η ελληνική κοινή γνώμη, θα μάθουν οι Έλληνες πολίτες γιατί καταργήθηκε με υπουργική απόφαση η δυνατότητα δημοσίευσης της απόφασης του Πρωτοδικείου Ροδόπης που είχε εκδοθεί και ήταν υπέρ των συμφερόντων του ελληνικού δημοσίου;
      Θα μάθουν οι Έλληνες πολίτες γιατί εκδόθηκε αυτή η υπουργική απόφαση; Θα μάθουν οι Έλληνες πολίτες για την ύπαρξη μη ποινικών ευθυνών των αρμοδίων Υπουργών για τις ανταλλαγές; Θα μάθουν οι Έλληνες πολίτες με ποιανού εντολή υπερεκτιμήθηκαν και υποεκτιμήθηκαν οι εκτάσεις, έτσι ώστε το συνολικό αποτέλεσμα να είναι πάντοτε σε βάρος του δημοσίου; Θα μάθουν οι Έλληνες πολίτες ποιοι ήταν αυτοί -σε ποιο επίπεδο- που συμφώνησαν να γίνουν αυτές οι ανταλλαγές ακινήτων τεράστιας αξίας; 
      Οι εκτιμήσεις τις οποίες έχουμε κάνει εξωδίκως, προσπαθώντας να αναπληρώσουμε το κενό το οποίο άφησαν οι θεσμοθετημένες υπηρεσίες του Υπουργείου Οικονομικών, του Σ.Δ.Ο.Ε. και οι άλλες υπηρεσίες του κράτους, μας λένε ότι η ζημία αγγίζει τα 2.000.000.000 ευρώ, κύριοι συνάδελφοι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, την ανοχή σας θα ήθελα. 
      Τι σημαίνει αυτό; Σημαίνει ότι κάθε ελληνική οικογένεια έχει ζημία, στο ποσοστό που της αντιστοιχεί στη δημόσια περιουσία, 1.000 ευρώ. Σημαίνει ότι η ζημία που έχει  υποστεί η περιουσία του ελληνικού δημοσίου είναι ίση με το ποσό το οποίο μοιράζεται σ’ όλους τους Έλληνες αγρότες κάθε χρονιά. 
      Οι αγρότες το ξέρετε ότι βρίσκονται σε αδιέξοδο. Οι αγρότες είναι στα μπλόκα και εμείς ερχόμαστε και λέμε ότι ο κύριος Υπουργός Αγροτικής Ανάπτυξης αντί να ασχολείται με το πώς θα λύσει τα προβλήματα των αγροτών, συμμετείχε σε πράξεις με τις οποίες ζημιώθηκε το ελληνικό δημόσιο στο ισόποσο των καλλιεργητικών δικαιωμάτων των Ελλήνων αγροτών για ένα χρόνο, για να καταλάβουμε τι σημαίνει η υπόθεση Βατοπεδίου. Γιατί κάποιες φορές, όταν μιλούμε αόριστα, μερικοί νομίζουν ότι αναφερόμαστε σε υποθέσεις που αφορούν καλογέρους. 
      Κύριοι συνάδελφοι, θα μάθει η ελληνική κοινή γνώμη, θα μάθουν οι Έλληνες πολίτες, όπως έχουν δικαίωμα και αξίωση πού πήγαν τα χρήματα τα οποία από ένα νομικό πρόσωπο δημοσίου δικαίου, όπως είναι η Μονή Βατοπεδίου, διοχετεύθηκαν σε off shore εταιρείες; 
      Θα μάθει ποτέ ο Έλληνας πολίτης γιατί ένα νομικό πρόσωπο δημοσίου δικαίου αναγκάστηκε να χρησιμοποιήσει τέτοιες μεθοδεύσεις, να κάνει off shore εταιρείες και εκεί μέσα να βάλει –όπως αρχικά μας είπαν, δεν ξέρουμε αν είναι αλήθεια- 130.000.000 ευρώ, δηλαδή πολλά δισεκατομμύρια δραχμές; Θα μάθει ποτέ ο Έλληνας πολίτης αν, από τα χρήματα που μπήκαν σε αυτούς τους λογαριασμούς και διακινήθηκαν με όρους απόλυτης αδιαφάνειας, υπήρξε μαύρο πολιτικό χρήμα;
      Αν λοιπόν, κυρίες και κύριοι συνάδελφοι, η Νέα Δημοκρατία εμμείνει στη γραμμή αυτή, αν ο κύριος Πρωθυπουργός εμμείνει στη γραμμή των άδειων εδράνων, είναι σαφές ότι για όλα αυτά τα ζητήματα η ελληνική κοινή γνώμη μόνο θετικές απαντήσεις δεν μπορεί να έχει, ούτε για τον Πρωθυπουργό ούτε για το πολιτικό προσωπικό, το οποίο ενέχεται και θα είχε κάθε λόγο να είναι εδώ σήμερα για να παράσχει εξηγήσεις. 
	Και το σημαντικό είναι ότι δεν θα έχει απλά το πολιτικό κόστος της σημερινής ημέρας ή το πολιτικό κόστος το οποίο θα της χρεωθεί στις επόμενες εκλογές. Είναι ένα κόστος για τη δημοκρατία μας, το οποίο καταγράφεται ιστορικά. Ο κ. Καραμανλής σήμερα χρεώνεται ιστορικές ευθύνες. Διότι τον Οκτώβριο είχε την πρόφαση πως απέχει από την ψηφοφορία γιατί ζητά την εξεταστική. Σήμερα δεν έχει αυτήν την πρόφαση. Έχει λήξει το θέμα. Είναι μόνος του ενώπιον των πολιτικών και των ιστορικών ευθυνών του. 
	Κυρίες και κύριοι συνάδελφοι, όπως είπε χθες στα Τρίκαλα ο Γιώργος Παπανδρέου, αυτή η Κυβέρνηση είναι σε φυγή μπροστά στην απαίτηση του ελληνικού λαού να υπάρξει διαφάνεια για τα μεγάλα σκάνδαλα –το Βατοπέδι δεν είναι το μόνο- για τα οποία ευθύνονται.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Και αν πάλι θα επιχειρήσουν να τα συγκαλύψουν, εάν θα παραγράψουν αυτά τα πολιτικά και οικονομικά εγκλήματα στη διαχείριση του μεγάλου θέματος του Βατοπεδίου –τελειώνω, κύριε Πρόεδρε- αλλά και τόσων άλλων, μέσα απ’ αυτά λεηλατούν το δημόσιο πλούτο. 
	Κλείνω με το εξής. Η χώρα χρειάζεται νέα κυβέρνηση, νέα πολιτική, και τη λύση τη δίνουν οι κάλπες, ο λαός. Και θα τη δώσει πολύ σύντομα, καθώς το ΠΑΣΟΚ είναι έτοιμο να αναλάβει την ιστορική ευθύνη για μια νέα μεγάλη αλλαγή και απαλλαγή. 
	Σας ευχαριστώ πολύ. 
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπόλαρη. 
	Το λόγο έχει ο κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Το κόμμα μας από την αρχή είπε ότι θα κάνει ό,τι μπορεί ώστε να ερευνηθεί σε βάθος η υπόθεση, γι’ αυτό και πήραμε μέρος στην εξεταστική επιτροπή, γι’ αυτό είπαμε και παλιότερα και επαναλαμβάνουμε και σήμερα, ότι λέμε «ναι» στην ειδική επιτροπή που θα μπορούσε να προχωρήσει σε προκαταρκτική εξέταση, αν και γενικά είμαστε απαισιόδοξοι ότι αυτές οι επιτροπές καταλήγουν κάπου. Εν πάση περιπτώσει, θα μπορούσε να έχει γίνει αυτή η προσπάθεια. 
	Εμείς έχουμε ήδη καταλογίσει πολιτικές ευθύνες και για την περίοδο που κυβερνούσε το ΠΑΣΟΚ και για την περίοδο που κυβερνούσε η Νέα Δημοκρατία. Επί ΠΑΣΟΚ δημιουργήθηκε από τους τότε Υπουργούς, με τις γνωμοδοτήσεις κ.λπ., το νομικό υπόβαθρο, η νομική βάση, ώστε τουλάχιστον από διοικητικής άποψης να θεωρείται ότι η κυριότητα ανήκει στη Μονή Βατοπεδίου. Από διοικητικής άποψης, διότι θα μπορούσαν τα δικαστήρια να την αλλάξουν αυτήν την απόφαση της διοίκησης. Οι γνωμοδοτήσεις και η υπογραφή των Υπουργών είναι το διοικητικό μέρος της υπόθεσης.
      Η Νέα Δημοκρατία τι έκανε; Συμπλήρωσε κι αυτή, υπογράφοντας ο αρμόδιος Υπουργός την τέταρτη γνωμοδότηση, συνήργησε στο να ολοκληρωθεί το νομικό υπόβαθρο και μετά προχώρησε στις ανταλλαγές, για τις οποίες έγινε μάλιστα πολλή κουβέντα, με υπερτιμολογήσεις, υποτιμολογήσεις και πολλά ερωτηματικά για τον τρόπο που έγιναν οι ανταλλαγές γης του δημοσίου με τη λίμνη και τα παραλίμνια της Βιστωνίδας. 
	Δεν είμαστε όμως μόνο εμείς οι οποίοι έχουμε καταλογίσει πολιτικές ευθύνες, αλλά κι όλα τα κόμματα της Αντιπολίτευσης. Το κυριότερο όμως δεν είναι το τι γίνεται σ’ αυτήν την Αίθουσα. Έξω στην κοινωνία –κι έχω προσωπική πείρα πηγαίνοντας και σε χωριά και σε συνοικίες και σε χώρους εργασίας- η γενική πεποίθηση είναι ότι υπάρχουν ευθύνες και των δύο κομμάτων για την υπόθεση του Βατοπεδίου. Αυτή είναι η γενική πεποίθηση. 
      Μπροστά σ’ αυτήν την κατάσταση το κάθε κόμμα χάραξε και συνεχίζει να χαράζει την τακτική του. Στην αρχή το ένα κόμμα προσπαθούσε να ρίξει τα βάρη στο άλλο. Κι αυτό συνεχίζεται. 
      Έλεγε η Νέα Δημοκρατία: «Τι να κάνουμε; Αφού το ΠΑΣΟΚ δημιούργησε το νομικό καθεστώς». 
      Το ΠΑΣΟΚ έλεγε: «Εμείς κάναμε μια προσπάθεια να το πάρουμε πίσω, με τον τότε Υπουργό. Δεν προλάβαμε. Φταίει αποκλειστικά η Νέα Δημοκρατία». 
      Η Νέα Δημοκρατία κάνει την εξής κίνηση με τον Αρχηγό της, με την  ηγεσία της. Εμφανίζεται κατά κάποιον τρόπο –εντός εισαγωγικών- «αυτοκριτικά», λέγοντας ότι δεν έπεσε στην αντίληψή του όσο θα έπρεπε, του ξέφυγε –εν πάση περιπτώσει- η βαρύτητα αυτής της υπόθεσης, δεν έδωσε την πρέπουσα σημασία. 
      Το ΠΑΣΟΚ μέχρι σήμερα δεν έχει κάνει καμμία προσπάθεια αυτοκριτικής. Εάν υποθέσουμε ότι δεν υπάρχουν ποινικές ευθύνες, ότι δεν υπήρξε χρηματισμός, ότι δεν υπήρξαν υπόγειες συναλλαγές και δεχτούμε καλόπιστα ότι και οι ηγεσίες και οι Υπουργοί που αναμείχθηκαν στην όλη υπόθεση και έβαλαν τις υπογραφές τους ή συναίνεσαν στις ανταλλαγές δεν έχουν τίποτα το επιλήψιμο, αλλά έχουν μονάχα πολιτικές ευθύνες –πείτε ότι το δεχόμαστε-, γιατί δεν έδωσαν την πρέπουσα σημασία για να προστατεύσουν το δημόσιο; Τόσος κόσμος! Γιατί θεωρούσαν τις υποθέσεις αυτές υποθέσεις ρουτίνας; 
      Βέβαια, η δική μου γνώμη από τα όσα παρακολούθησα είναι ότι και το ένα κόμμα και το άλλο ήθελε να βοηθήσει τη Μονή Βατοπεδίου και δεν ξέρω για αιτήσεις που βρίσκονται –ή δεν βρίσκονται- και στα δικαστήρια, αιτήσεις μονών ή της Εκκλησίας για γη ή για άλλες διευκολύνσεις –όλοι δεν τις γνωρίζουμε, γιατί δεν έχουν βγει και στην επιφάνεια ως σκάνδαλα- τη στάση των εκάστοτε κυβερνήσεων. 
      Μπαίνει το εξής ερώτημα: Γιατί να τη θεωρήσουν σαν υπόθεση ρουτίνας, αν δεν υπήρχε πονηρός λόγος –παρανομία δηλαδή- και από το ΠΑΣΟΚ και από τη Νέα Δημοκρατία, από τις ηγεσίες και από τους αρμόδιους Υπουργούς; Διότι θεωρούν και τα δύο κόμματα ότι είναι φυσιολογικό μοναστήρια, εκκλησίες, ακόμα και ιδιώτες να χρησιμοποιούν τίτλους που ήταν πριν από τη γένεση του ελληνικού κράτους είτε λέγονται φιρμάνια, είτε λέγονται πατριαρχικά σιγίλια, είτε λέγονται ταπιά για τους ιδιώτες, είτε λέγονται χρυσόβουλα από τους αυτοκράτορες. 
      Από τη στιγμή, λοιπόν, που τα δέχονται αυτά, ο κάθε καλόπιστος θα δεχθεί το εξής: Τι να κάνουμε; Θα το δώσουμε στο μοναστήρι, θα το δώσουμε στην Εκκλησία, θα το δώσουμε στον ιδιώτη –αυτό μπορεί να το πει και το δικαστήριο- διότι αυτοί είναι τίτλοι! Εμείς δεν το δεχόμαστε αυτό το πράγμα και ζητάμε να αλλάξει. 
      Δεύτερον, οι εκτάσεις που διεκδικούνται είναι πολλές, ιδιαίτερα στη Χαλκιδική, όπου η γη έχει μεγάλη αξία. Ήδη, μαζί με τις διεκδικήσεις, μας είπαν μάρτυρες ότι στο δεύτερο πόδι της Χαλκιδικής, στη Σιθωνία, αν γίνουν δεκτές οι διεκδικήσεις, το 80% θα ανήκει στα μοναστήρια του Αγίου Όρους, η μισή Χαλκιδική –να το πω καθαρά. 
      Από τη στιγμή, λοιπόν, που, πρώτον, δέχεσαι τους τίτλους και δεύτερον, δέχεσαι πως δάση, ορεινοί όγκοι και ακρογιαλιές και γενικά εκτάσεις που η κοινή λογική λέει ότι είναι κοινόχρηστες εκτάσεις, ότι είναι περιουσία του λαού, μπορεί να ανήκουν σε ιδιώτες, στην Εκκλησία, σε μοναστήρια και μπορεί να γίνει εκμετάλλευση, τότε είναι ζήτημα ρουτίνας! Βάζεις την υπογραφή σου και δεν ψάχνεις να δεις τι γίνεται εδώ πέρα. 
      Δεν θέλω να υποστηρίξω ότι δεν υπήρχαν και κακές προθέσεις. Αυτό θα προέκυπτε, αν μπορούσαμε να προχωρήσουμε στην έρευνα της εξεταστικής επιτροπής, αν μπορούσαμε να ανοίξουμε τους λογαριασμούς οπουδήποτε στη γη και όπου υπάρχουν off shore εταιρείες, που δεν μπορούν σε ορισμένα κράτη να ανοίξουν λογαριασμοί. Τότε θα μπορούσαμε να βρούμε άκρη και για το ποινικό μέρος της υπόθεσης. 
      Γι’ αυτό σαν ΚΚΕ λέμε ότι τουλάχιστον απ’ αυτήν την υπόθεση –διότι πάει σε εκφυλισμό μετά τη σημερινή συζήτηση και τη δεύτερη απουσία της Νέας Δημοκρατίας- να μείνει το συμπέρασμα ότι κάτι πρέπει να αλλάξουμε για τους ορεινούς όγκους, για τα δάση, για τις δασικές εκτάσεις, για τον αιγιαλό και για τους τίτλους που υπήρχαν πριν γίνει το ελληνικό κράτος. 
      Θα συνεχίσουμε έτσι; Εκατομμύρια στρέμματα να τα έχουν οι μονές, η Εκκλησία και οι ιδιώτες και να εκμεταλλεύονται; Θα χωρίσουμε την Εκκλησία από το Κράτος; Τουλάχιστον, να βγουν τέτοια συμπεράσματα απ’ αυτήν τη συζήτηση. 
      Τώρα, σχετικά με την πρόταση που έχουμε στα χέρια μας, αυτή είναι μία πρόταση για τη σύσταση ειδικής επιτροπής. Δεν περίμενα ότι θα γίνει αυτοκριτική από την πλευρά του ΠΑΣΟΚ σε ένα τέτοιο κείμενο, αλλά είναι ορισμένα πράγματα που σου χτυπάνε στο μάτι. 
    Να σας πω το εξής: Στη σελίδα 4 καταλογίζονται ευθύνες γιατί επί Νέας Δημοκρατίας έγινε δεκτή από τον αρμόδιο Υπουργό η γνωμοδότηση του Δ΄ Τμήματος του Νομικού Συμβουλίου του Κράτους, με ημερομηνία 9-12-2004 –επί Νέας Δημοκρατίας, δηλαδή- σε αντίθεση με τη γνωμοδότηση 111/2000, μία γνωμοδότηση που έμμεσα αλλά σαφώς έλεγε ότι η κυριότητα ανήκει στο δημόσιο. Αυτό έλεγε εκείνη η γνωμοδότηση του Νομικού Συμβουλίου του Κράτους.
    Εντάξει, φταίει ο Υπουργός της Νέας Δημοκρατίας που δέχεται την καινούργια γνωμοδότηση και δεν παίρνει τη παλιότερη του 2000. Αλλά το 2000 κυβερνούσε το ΠΑΣΟΚ και ο κ. Φωτιάδης την ήξερε ή  έπρεπε να την ξέρει την 111/2000. Λοιπόν, με την πρότασή σας εφαρμόζετε δύο μέτρα και δύο σταθμά: Ότι έπρεπε να το ξέρει το ένα κόμμα και το άλλο κόμμα απαλλάσσεται.
    Δεύτερη παρατήρηση ίδιου χαρακτήρα. Λέει στη σελίδα 8: «Οι Δούκας, Μπασιάκος, Κοντός αναγνώρισαν με υπουργικές αποφάσεις παρανόμως την κυριότητα της Μονής Βατοπεδίου στο σύνολο των επίδικων εκτάσεων». 
    Μα, η αναγνώριση ξεκίνησε εμμέσως από τον Δρυ ολοκληρωμένα με τη Φωτιάδη, δηλαδή στα χρόνια του ΠΑΣΟΚ. Βεβαίως ξέρουμε ότι παραγράφτηκαν. Δεν μπορούν, αν γίνονταν εξεταστική επιτροπή, να παραπεμφθούν οι δύο Υπουργοί του ΠΑΣΟΚ. Αλλά τουλάχιστον γράψτε εδώ πέρα στο κείμενο ότι υπάρχουν ευθύνες, ότι δεν τα κατάλαβαν ή δεν τα πρόσεξαν. Πείτε μία δικαιολογία. Όχι να τα φορτώνετε όλα στη μία πλευρά. Λοιπόν, δεν βλάπτει και λίγο αυτοκριτική. 
    Το τρίτο που έχω να παρατηρήσω και υπάρχει ένα ερώτημα και πιστεύω ότι κάποιος από την πλευρά του ΠΑΣΟΚ να μας εξηγήσει.
    Η κύρια αιχμή της πολιτικής που ακολούθησε το ΠΑΣΟΚ πριν από την εξεταστική επιτροπή, στην εξεταστική επιτροπή, μετά την εξεταστική επιτροπή και ο φιλικός προς το ΠΑΣΟΚ Τύπος ήταν όχι η αναγνώριση της κυριότητας ή μη –στο οποίο υπάρχει συνευθύνη και των δύο κομμάτων- αλλά ότι έγιναν ανταλλαγές κατά τις οποίες υπήρξαν υπερτιμολογήσεις και υποτιμολογήσεις. Υπερτιμολόγηση της λίμνης –υπέρ της Μονής, δηλαδή- και υποτιμόλογηση των εκτάσεων που δόθηκαν σαν αντάλλαγμα για να πάρουν νερό. Να πάρουν τίποτα, δηλαδή. Να πάρει το δημόσιο ένα τίποτα, τη λίμνη. 
    Λοιπόν, γιατί δεν υπάρχει μέσα στο κείμενο του ΠΑΣΟΚ τίποτα; Δεν κατηγορείται κανείς απ’ αυτούς που λέμε ότι θα πρέπει να παραπεμφθούν για προκαταρτική εξέταση; Τι σημαίνει αυτό; Δεν μπορούμε να το καταλάβουμε. 
    Η κύρια αιχμή του δόρατος ήταν οι ανταλλαγές. «Πού πήγαν τα λεφτά;» ρωτούσαν κάποιοι συνάδελφοι από το ΠΑΣΟΚ μέσα στην εξεταστική επιτροπή εννοώντας ότι από τις ανταλλαγές κάποια πολιτικά πρόσωπα κέρδισαν, πήραν χρήματα και εδώ δεν το αναφέρετε καθόλου. Εμείς θέλουμε μία εξήγηση. Για ποιο λόγο δεν υπάρχει αυτό το πράγμα, δεν πρέπει να ερευνηθεί στην πιθανή ειδική επιτροπή; 
    Και η τέταρτη παρατήρηση και διαφοροποίηση δικιά μας είναι όσον αφορά το πρόσωπο του κ. Βουλγαράκη. 
    Ο κ. Βουλγαράκης έχει εκτεθεί, μπορώ να πω, με εκείνη την υπόθεση που αφορούσε την περιουσία του, τις off shore εταιρείες κ.λπ. Δεν είναι της στιγμής, όμως, να μιλήσω γι’ αυτό. Στη συγκεκριμένη, όμως, υπόθεση από τα στοιχεία που είχαμε από το φάκελο, από τη δικογραφία, από τους μάρτυρες –από όσους εξετάσαμε- σε συνδυασμό με το τι λέει η αρχαιολογική νομοθεσία, που μέρος της αρχαιολογικής νομοθεσίας έγινε στα χρόνια του ΠΑΣΟΚ, δεν μπορούμε να καταλήξουμε ότι συντρέχει λόγος να παραπεμφθεί. Και το λέμε με αίσθημα ευθύνης. Είναι η μοναδική διαφοροποίηση σε σχέση με τα πρόσωπα. Και για τα υπόλοιπα εμείς λέμε ότι πρέπει να πάνε στη συγκεκριμένη επιτροπή για προκαταρκτική εξέταση.
    Τελειώνω με το εξής ερώτημα: Τι θα γίνει από εδώ και πέρα; Ο εκφυλισμός είναι ορατός, είναι φανερός. Θα συνεχιστεί αυτή η κατάσταση μέχρι το τέλος αυτής της Συνόδου; Ο καθένας αναλαμβάνει τις ευθύνες του. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
    Το λόγο έχει ο συνάδελφος κ. Τσούκαλης.
      ΝΙΚΟΛΑΟΣ ΤΣΟΥΚΑΛΗΣ: Κυρίες και κύριοι συνάδελφοι, η εικόνα της Αίθουσας σήμερα φανερώνει ότι για ορισμένους πέφτει σήμερα η αυλαία για το σκάνδαλο του Βατοπεδίου ή μάλλον, έτσι πιστεύουν ότι συμβαίνει. Έτσι κρίνει η Κυβέρνηση. Η απούσα Κυβέρνηση και η Κοινοβουλευτική της Ομάδα θεωρεί ότι παίζεται η τελευταία πράξη του δράματος, ότι σύντομα το τεράστιο αυτό σκάνδαλο θα περιπέσει στη λήθη των πολιτών, γιατί πιστεύει ότι έτσι ακριβώς έχουν διαπαιδαγωγηθεί οι πολίτες, να έχουν βραχεία μνήμη.
      Η Κυβέρνηση και ο κύριος Πρωθυπουργός θεωρούν ότι με ένα ανώδυνο «mea culpa» και με μερικές αποπομπές κυβερνητικών στελεχών θα κριθεί αθώα του αίματος. Ξεχάστηκε, όμως, το σκάνδαλο με την απόσυρσή του από τα πρωτοσέλιδα των εφημερίδων, από τις ιεραρχήσεις των ΜΜΕ και τα θηριώδη ποσοστά των δημοσκοπήσεων, το 90% περί ύπαρξης πολιτικών ευθυνών ή το 75% περί ύπαρξης και ποινικών ευθυνών ή το αντίστοιχο ποσοστό της άποψης περί συγκάλυψης του σκανδάλου;
      (Στο σημείο αυτό την Προεδρική Έδρα  καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Η τακτική της στρουθοκαμήλου, κυρίες και κύριοι συνάδελφοι, δεν είναι συνήθως αποτελεσματική. Ο μιθριδατισμός των πολιτών στη σκανδαλολογία έχει και σημείο κορεσμού. Η θεσμοθετημένη διαφθορά, διαπλοκή και ατιμωρησία συσσωρεύεται προσθετικά στο αξιολογικό υπόβαθρο του πολίτη. Ως θανατηφόρος τοξίνη, αποθηκεύεται, εναποτίθεται στους ιστούς του πολιτικού συστήματος, μια διεργασία που έχει εμφανίσει ήδη μη αντιμετωπίσιμα, μη ιάσιμα καρκινώματα.
      Κυρίες και κύριοι συνάδελφοι, όπως και στην ανάλογη συνεδρίαση της 24ης Οκτωβρίου 2008, το Κοινοβούλιο πλέον φαίνεται ότι διαθέτει δύο ειδών Βουλευτές, τους αυτόπτες, αυτήκοους και τους τηλεθεατές. Στους τελευταίους περιλαμβάνονται όλοι της Νέας Δημοκρατίας. Αυτήν τη στιγμή, παρακολουθούν τη συνεδρίαση της Βουλής, αν και Πλειοψηφία, από το εσωτερικό κύκλωμα της Βουλής.
      Η τακτική της Νέας Δημοκρατίας να αποφεύγει συνταγματικές υποχρεώσεις της τείνει να γίνει θεσμός -για να μην πω ότι ήδη έγινε- να δημιουργεί βιβλιογραφία, να δημιουργεί νομολογία και έτσι να εξετάζεται ως πρωτότυπη ενέργεια, πρακτική από επιστήμονες και από άλλους αναλυτές.
      Μέχρι σήμερα, η αποχώρηση από την Αίθουσα αυτή ήταν επιλογή των κομμάτων της Αντιπολίτευσης ως ακραία εκδήλωση απαρέσκειας και αντίδρασης σε κυβερνητικές εκτροπές και εμμονές, αν θέλετε, προκειμένου να επιδιωχθεί η μεταστροφή ειλημμένων κυβερνητικών επιλογών.
      Σήμερα, όμως, καλούμαστε να εξηγήσουμε τους λόγους αποχώρησης ενός κυβερνητικού κόμματος, μιας Κυβέρνησης, της απόλυτης πλειοψηφίας των Βουλευτών. Γιατί απέχει, άραγε; Τι επιδιώκει να μεταστρέψει; Μόνο μια σαφώς εκπεφρασμένη βούληση και πεποίθηση της συντριπτικής πλειοψηφίας των πολιτών και δι’ αυτής, των Βουλευτών της. Πρωτοφανές!
      Κυρίες και κύριοι συνάδελφοι, η Νέα Δημοκρατία κατηγορεί την Αντιπολίτευση ότι επιδιώκει ποινικοποίηση της δημόσιας ζωής. Το θεωρεί, λέει, αδιανόητο, το θεωρεί ανεπίτρεπτο. Γι’ αυτό απέχει. Υπονοεί, δηλαδή, εμμέσως, πλην σαφέστατα, ότι καμμία περίπτωση καταλογισμού ποινικών ευθυνών σε πολιτικά πρόσωπα δεν υφίσταται και ούτε θα μπορέσει να υπάρξει στο μέλλον, ότι ο ν. 3126/2003 περί ευθύνης Υπουργών είναι ένας κενός νόμος, κενός περιεχομένου, ένα θεσμικό πλαίσιο που θεσπίστηκε απλώς και μόνο για το θεαθήναι.
     Εμείς εντοπίσαμε εγκαίρως τα ελλείμματα και τις συγχύσεις του νόμου που μετατρέπει έναν κορυφαίο πολιτικό θεσμό σε προκαταρκτική εισαγγελική αρχή που ορίζει απαράδεκτες προνομιακές διαφοροποιήσεις ως προς τα πολιτικά πρόσωπα και ζητήσαμε την τροποποίησή του. Περιλάβαμε στην πρότασή μας τις πραγματικές μας θέσεις. Ποιες είναι αλήθεια οι θέσεις των άλλων κομμάτων και της Νέας Δημοκρατίας και του ΠΑΣΟΚ; Περιμένουμε ακόμα και μέχρι σήμερα να τις ακούσουμε.
     Κυρίες και κύριοι συνάδελφοι, παράλληλα με τη δική μας διαδικασία συνεχίζεται και βαίνει προς ολοκλήρωση η προκαταρτική διερεύνηση του σκανδάλου εκ μέρους της δικαιοσύνης. Μέχρι αυτήν τη στιγμή θεωρούνται ως ύποπτα πενήντα πέντε πρόσωπα. Σε πολλά απ’ αυτά θα απαγγελθούν κακουργηματικές κατηγορίες. Ίσως πολλά από αυτά, διψήφιος αριθμός φυσικών προσώπων, συμμετόχων, θα παραπεμφθούν σε δίκη, θα κάτσουν στο εδώλιο του κατηγορουμένου. Θα κάτσουν στο εδώλιο του κατηγορουμένου υπάλληλοι, παράγοντες, σύμβουλοι, τραπεζιτικοί, μεσάζοντες, πρόσωπα που αν και υπηρετούσαν σε διαφορετικά Υπουργεία και διευθύνσεις συντονίστηκαν, συναποφάσισαν και συνέπραξαν αυτόβουλα και αυτόνομα, σύμφωνα με την άποψη της Νέας Δημοκρατίας. 
     Από τη διαδικασία αυτή θα απουσιάζουν οι ηθικοί αυτουργοί. Φανταστείτε τους κατηγορούμενους αυτούς σε μια μακροχρόνια δίκη, τα φυσικά πρόσωπα και οι ηθικοί αυτουργοί, τα πολιτικά πρόσωπα να είναι έξω από το κάδρο αυτό. Οι πολιτικοί προϊστάμενοι θα λείπουν. Θα πρόκειται για την εξαφάνιση και του τελευταίου ίχνους αξιοπιστίας του πολιτικού κόσμου, κυρίες και κύριοι συνάδελφοι και γι’ αυτό κυρίως υπεύθυνη είναι η Κυβέρνηση της Νέας Δημοκρατίας.
     Εμείς, κυρίες και κύριοι συνάδελφοι, με το πόρισμά μας και σύμφωνα με τη διαδικασία ενώπιον της Εξεταστικής Επιτροπής, οδηγηθήκαμε σε ασφαλή και βάσιμα συμπεράσματα, όσον αφορά τα ισχυρά στοιχεία διάπραξης πιθανών ποινικών ευθυνών, συμπεράσματα που σαφέστατα καταδεικνύουν την ανάγκη περαιτέρω διερεύνησης για ποινική ευθύνη των εμπλεκόμενων πολιτικών προσώπων. Δεν γίνεται εν κενώ η σημερινή συζήτηση. Έχουμε επιχειρήματα. 
     Αναγκαία προϋπόθεση, κυρίες και κύριοι συνάδελφοι, για την κάθαρση είναι η ανάδειξη όλων των παραμέτρων του συγκεκριμένου σκανδάλου, όλων των  κρίκων της αλυσίδας. Όποιος προσπαθεί να αφαιρέσει, έστω και κάποιον κρίκο από την αλυσίδα αυτή που ξεκινάει από το 1999 και φθάνει μέχρι σήμερα, υποκρίνεται επικίνδυνα. Δεν επιθυμεί πραγματική κάθαρση. Και όταν λέμε κάθαρση, εννοούμε κάθαρση όπως την εννοεί ο απλός Έλληνας πολίτης και όχι κάθαρση, όπως τη νοιώθει ο καθένας από εμάς, ανάλογα με το κόμμα στο οποίο είναι τοποθετημένος.
     Τι διαβάσαμε και τι ακούσαμε στην εξεταστική επιτροπή; Τα εκθέσαμε επανειλημμένως. Ένα απίστευτο αλισβερίσι, μια απίστευτη μεθόδευση, ανεπάρκεια μηχανισμών, υπηρεσιών, ελεγκτικών οργάνων, ανικανότητα, ελαστικότητα συνειδήσεων.
     Κυρίες και κύριοι συνάδελφοι, το ανέφερα και στην πρώτη μου ομιλία ενώπιόν σας. Υπάρχουν για όλη αυτή τη συγκεκριμένη ιστορία δύο σαφώς διαχωρισμένες περίοδοι. Η περίοδος από το 1920 μέχρι το 1998 και από το 1998 μέχρι σήμερα.  Η πρώτη περίοδος χαρακτηρίζεται, όσον αφορά την πλευρά αυτή, από τις απίστευτες πιέσεις και μεθοδεύσεις της Ιεράς Μονής να αποκτήσει και να κατοχυρώσει ιδιοκτησιακά δικαιώματα επί της λίμνης και από την άλλη πλευρά, παρακολουθούμε μια σθεναρή αντίδραση εκ μέρους όλων των υπηρεσιακών παραγόντων, κυβερνήσεων, κρατικών υπαλλήλων, υπηρεσιών, ακόμα και πολιτικών προσώπων έως και Πρωθυπουργών, σθεναρή αντίσταση στο να μην κάνουν δεκτά τα αιτήματα, τις απαιτήσεις της μονής.
      Ακόμα και δικτατορικές κυβερνήσεις δεν καταδέχθηκαν ούτε καν να δεχτούν τις απαιτήσεις της μονής. Και αναφέρουμε τις κυβερνήσεις Κονδύλη, Πάγκαλου, Μεταξά, Παπαδόπουλου. Και έχουμε και την περίοδο από το 1998 μέχρι σήμερα. Ως υπηρεσίες, όλοι οι φορείς, οι πάντες λειτουργούσαν σαν άψογα προγραμματισμένα ρομπότ. Υπήρχαν «εγκέφαλοι» –γιατί μόνο έτσι μπορεί να εξηγηθεί- και στις δύο περιόδους, και στην περίοδο μέχρι το 2004 και στην περίοδο από το 2004 μέχρι σήμερα. Είναι αδύνατον να υπήρχε τέτοιος συντονισμός χωρίς «εγκέφαλο»!
      Έτσι, λοιπόν, εδώ οφείλουμε να κάνουμε ένα σαφή διαχωρισμό της εξεταστικής από την προανακριτική επιτροπή. Η προκαταρκτική επιτροπή, κυρίες και κύριοι συνάδελφοι, θα έπρεπε να διερευνά αυτήν την υπόθεση, όπως είπαμε και στην προηγούμενη συζήτηση, in rem. Θα έπρεπε, δηλαδή, όσον αφορά τις ποινικές ευθύνες προσώπων, να εξετάζει την υπόθεση εν τοις πράγμασι και όχι βεβαίως να καταλογίζουμε εκ των προτέρων συγκεκριμένες πράξεις σε συγκεκριμένα πρόσωπα και να προσδίδουμε έτσι, έστω και επιφανειακά, τη μομφή κάποιων ποινικών αδικημάτων σε κάποια πρόσωπα.
      Εδώ, θέλαμε, λοιπόν, να επαναλάβουμε και να τονίσουμε την ανεπάρκεια όσον αφορά το θεσμικό πλαίσιο για την ευθύνη των Υπουργών. Το διαπιστώνουμε ακριβώς στον τρόπο που λειτουργεί η προκαταρκτική επιτροπή. Θα έπρεπε να εξετάζονται τα στοιχεία ανεξαρτήτως των προσώπων και στο τέλος της λειτουργίας της να οδηγηθούμε σε ασφαλή συμπεράσματα για τα συγκεκριμένα πρόσωπα και τότε να καταλογίζονται οι ευθύνες στα πρόσωπα αυτά.
      Όμως, αυτή τη διαφοροποίηση, όσον αφορά την προκαταρκτική επιτροπή, παραπλανητικά –και σκόπιμα, θεωρούμε- τη χρησιμοποιεί η Νέα Δημοκρατία ονομάζοντάς την «προανακριτική», προκειμένου να θολώσει τα νερά και να πείσει τους πολίτες ότι εδώ πρόκειται για ποινικοποίηση της πολιτικής ζωής, κάτι το οποίο δεν ισχύει.
      Αντίθετα, είμαστε υποχρεωμένοι να ξεκινήσουμε αυτήν την πρότασή μας συγκεκριμενοποιώντας πρόσωπα, όπως είπα προηγουμένως, στα οποία καταλογίζουμε κάποιες ευθύνες προς περαιτέρω διερεύνηση. 
      Αυτά, λοιπόν, τα πρόσωπα, κυρίες και κύριοι συνάδελφοι, σύμφωνα με τις προγραμματικές μας θέσεις, έχουν προσδιοριστεί. Τα δύο πρώτα είναι οι κύριοι Δρυς και Φωτιάδης, για τους οποίους δυστυχώς οι οποιεσδήποτε πιθανές ποινικές ευθύνες είναι παραγεγραμμένες και δεν μπορούν να διερευνηθούν, σύμφωνα με τη διαδικασία της προκαταρκτικής επιτροπής. Σε αντίθετη περίπτωση θα προτείναμε και την παραπομπή και των δύο αυτών πολιτικών προσώπων στην προκαταρκτική επιτροπή, προς περαιτέρω διερεύνηση.
      Τα άλλα τρία πρόσωπα είναι αυτά που έχουν αφήσει αποτυπώματα σ’ όλη τη διαδικασία με την υπογραφή τους σε διάφορες αποφάσεις ή γνωμοδοτήσεις ή άλλα έγγραφα και είναι οι κύριοι Δούκας, Κοντός και Μπασιάκος.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Και είναι και οι δύο τελευταίοι, οι οποίοι ναι μεν δεν έχουν αφήσει αποτυπώματα στην όλη αυτή διαδικασία, πλην όμως τα κενά τα οποία είχαμε –και εξακολουθούμε μέχρι και σήμερα να έχουμε- ως μέλη της προηγούμενης Επιτροπής, αλλά και ως μέλη του Κοινοβουλίου, δεν μπορούν να μας οδηγήσουν σε ασφαλή κρίση για το βαθμό εμπλοκής τους στην όλη υπόθεση. Πλην όμως τα στοιχεία είναι ικανά, επαρκή, ισχυρά, αν θέλετε, όπως προβλέπει και ο νόμος. Και αναφέρομαι στους κυρίους Ρουσόπουλο και Βουλγαράκη, οι οποίοι άφησαν και με τις καταθέσεις τους, αλλά και με το αποδεικτικό υλικό που έχουμε στα χέρια μας, μεγάλα κενά όσον αφορά το βαθμό εμπλοκής τους στην όλη υπόθεση.
      Δηλώνουμε, επίσης, ότι όσο περνά από το χέρι μας, όσο μας αφορά, με τις μικρές δυνάμεις που έχουμε, σε καμμία περίπτωση δεν θα επιτρέψουμε να υπάρξει παραγραφή και συγκάλυψη του συγκεκριμένου σκανδάλου.
      Το ίδιο απαιτεί, κυρίες και κύριοι συνάδελφοι, και ελληνικός λαός. Επ’ αυτού θα πρέπει να είμαστε σαφείς και κάθε κόμμα να αναλάβει τις ευθύνες του. Εμείς τις αναλάβαμε όσο μπορέσαμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Δεν θα δεχθούμε οποιαδήποτε μεθόδευση. Η μεθόδευση της Κυβέρνησης δεν θα περάσει. Αυτή η υπόθεση πρέπει να έρθει σε κάθαρση. Εάν και αυτή η υπόθεση κουκουλωθεί, τότε δυστυχώς κάποιοι θα εισπράξουν πολύ σοβαρά τα επίχαιρα των μεθοδεύσεων τους. Και το γεγονός ότι τα εισπράττουν και αυτήν τη στιγμή, προκύπτει αβίαστα από τα δημοσκοπικά ευρήματα. 
      Κυρίες και κύριοι συνάδελφοι, κλείνοντας λέμε ως κόμμα ότι τα ικανά εκείνα στοιχεία προκειμένου να συγκροτηθεί η ειδική κοινοβουλευτική επιτροπή για την προκαταρκτική έρευνα της συγκεκριμένης υπόθεσης, τα έχει αποτυπώσει ο κ. Σανιδάς στην πλήρη παραγγελία του, όπου περιγράφει επακριβώς την αντικειμενική υπόσταση τέλεσης των ποινικών αδικημάτων. Πλην όμως, όλες οι προηγούμενες σελίδες αναφέρονται στην τελευταία του σελίδα, το γνωστό «περί πεπλανημένων, περί πλανηθέντων Υπουργών». 
      Όμως, όσοι από εδώ είναι νομικοί, γνωρίζουν πάρα πολύ καλά ότι η διερεύνηση του δόλου, δηλαδή η διερεύνηση της υποκειμενικής υπόστασης του εγκλήματος, δεν είναι αρμοδιότητα των εισαγγελικών αρχών ούτε αρμοδιότητα της δικής μας προκαταρτικής επιτροπής, αλλά αρμοδιότητα του ακροατηρίου, αρμοδιότητα του τακτικού δικαστηρίου. 
      Κατόπιν αυτού και απ’ ό,τι προκύπτει, ταυτιζόμαστε πλήρως στα πέντε πρόσωπα για τα οποία ζητείται η περαιτέρω διερεύνηση, κρατώντας την επιφύλαξη βεβαίως, κύριοι του ΠΑΣΟΚ, ότι θα θέλαμε ακόμα και σήμερα να επιμείνετε στην πρόταση του Αρχηγού σας να διερευνηθεί η υπόθεση όσον αφορά την ποινική διάσταση και για τους δύο δικούς σας Υπουργούς, αν και είναι παραγεγραμμένες οι πράξεις ως προς αυτούς. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει εκ μέρους του Λαϊκού Ορθόδοξου Συναγερμού ο κ. Αθανάσιος Πλεύρης, τον οποίο συνοδεύουν και οι ευχές μας γιατί χθες ενυμφέφθη. Του ευχόμαστε να είναι ευτυχισμένος. 
      ΑΘΑΝΑΣΙΟΣ ΠΛΕΥΡΗΣ: Ευχαριστώ πολύ, κύριε Πρόεδρε. 
      Βέβαια, η αλήθεια είναι ότι δεν περίμενα την πρώτη μέρα του γάμου μου να βρίσκομαι εδώ. Όμως, και αυτά είναι μέσα στις υποχρεώσεις μου, κύριε Πρόεδρε.  
      Κύριοι συνάδελφοι, κατ’ αρχήν θα θέλαμε να αναφερθούμε στην απουσία της Νέας Δημοκρατίας από αυτή τη συζήτηση. Πραγματικά είναι οικτρό το γεγονός να συνεδριάζει η Βουλή και να απουσιάζει η Κυβέρνηση μαζί και η κυβερνητική Πλειοψηφία. Στην προηγούμενη συζήτηση που είχε γίνει, υπήρχε ένα κατά την άποψή μας αβάσιμο -αλλά τέλος πάντων ήταν ένα επιχείρημα- επιχείρημα ότι επειδή έχουμε Εξεταστική, να περιμένουμε να τελειώσει η Εξεταστική για να δούμε την πρόταση για προκαταρκτική. 
      Τώρα πια τι έχει η Νέα Δημοκρατία και φοβάται να μπει μέσα; Αυτή τη στιγμή δεν έχουμε εμπαιγμό με τους θεσμούς, όταν δεν δέχεται η Κυβέρνηση της Νέας Δημοκρατίας να συζητήσει μία πρόταση που πληροί τους όρους που θέτει ο Κανονισμός της Βουλής για να συζητηθεί; 
      Βλέπουμε, λοιπόν, ότι τα δύο μεγάλα κόμματα όποτε θέλουν θυμούνται τους θεσμούς και όποτε θέλουν κάνουν ουσιαστικά τους θεσμούς ένα παιχνίδι μεταξύ τους για μικροκομματικά οφέλη. 
      Έτσι, λοιπόν, και εσείς συνάδελφοι του ΠΑΣΟΚ, δεν σέβεστε τον Πρόεδρο της Δημοκρατίας και κάνετε μία συνεχή κουβέντα για το αν θα πάτε ή όχι τη χώρα σε εκλογές το 2010. Εκεί πέρα δεν σέβεστε τους θεσμούς και τώρα κόπτεστε για τη σημερινή κατάσταση της Νέας Δημοκρατίας. Αυτό είναι το πρόβλημα που είναι και το βάθος της υπόθεσης της Μονής Βατοπεδίου, ότι ουσιαστικά δεν υπάρχει σεβασμός στους θεσμούς από τα δύο μεγάλα κόμματα. 
      Η υπόθεση της Μονής Βατοπεδίου πρέπει να ερευνηθεί αυτομάτως και για να καταλάβουμε τις συνέπειες της σημερινής συζήτησης με το νόμο περί ευθύνης Υπουργών που ουσιαστικά είναι η Συνταγματική Αναθεώρηση την οποία εσείς ψηφίσατε, εσείς με τη Νέα Δημοκρατία! 
      Γιατί έχουμε σήμερα αυτό το κενό; Για ποιο λόγο κλέφτες Υπουργοί του Χρηματιστηρίου δεν πήγαν στο Ειδικό Δικαστήριο; Για ποιο λόγο κλέφτες Υπουργοί της «SIEMENS» δεν θα βρεθούν στο Ειδικό Δικαστήριο; Γιατί φτιάξατε ένα νόμο, φτιάξατε μια συνταγματική επιταγή που επιτρέπει σε Υπουργούς να κλέβουν, χωρίς να έχουν συνέπειες. Αυτή είναι η βάση του προβλήματος, ότι θα παραγραφούν τα αδικήματα, γιατί απουσιάζει η Νέα Δημοκρατία, αλλά και γιατί εσείς μαζί με τη Νέα Δημοκρατία φροντίσατε να έχετε ένα τέτοιο νομικό πλαίσιο που να μη μπορεί ποτέ Υπουργός να φυλακιστεί. Και το κάνατε το 2001 στην Αναθεώρηση και εν συνεχεία με το νόμο περί ευθύνης Υπουργών. Βλέπετε τώρα τις συνέπειες; Ότι ουσιαστικά μία κυβερνητική Πλειοψηφία μπορεί να προστατεύει τους Υπουργούς της και ποτέ να μην φθάσουμε στην κάθαρση ενός σκανδάλου.
      Βέβαια θα μου πείτε, αυτά τα λέω απευθυνόμενος στο ΠΑΣΟΚ που βάσει αυτού του νόμου σώθηκε από το Χρηματιστήριο και σώζεται τώρα από τη «SIEMENS». Τουλάχιστον περίμενα από το ΠΑΣΟΚ στην υπόθεση του Βατοπεδίου που έχει παρουσιαστεί να βγαίνει μπροστά να είχε μία μεγαλύτερη ευαισθησία, διότι η υπόθεση της Μονής Βατοπεδίου «βρωμάει» από το 1998. 
      Ογδόντα χρόνια το ελληνικό δημόσιο με διαφορετικές κυβερνήσεις κρατούσε σθεναρή αντίσταση και δεν δέχθηκε ποτέ ότι η Λίμνη Βιστωνίδα ανήκει στη μονή. Της είχε παραχωρήσει μία χρήση, της είχε παραχωρήσει κάποια δικαιώματα, ποτέ όμως δεν συζήτησε θέμα κυριότητας. Το 1998 έχουμε την πρώτη πρόταση της μονής στο Γνωμοδοτικό Συμβούλιο, προκειμένου να αναγνωρισθεί η Λίμνη Βιστωνίδα και οι νησίδες που βρίσκονται στη Λίμνη Βιστωνίδα και συγκεκριμένα η Άντα Μπούρου και το 1999 ο κ. Δρυς αποδέχεται τη γνωμοδότηση. Εδώ πέρα υπήρχε σαφέστατη ευθύνη του κ. Δρυ που το είχαμε πει από αυτό εδώ το έδρανο, όχι τόσο γιατί αποδέχθηκε τη νησίδα ότι ανήκει στη μονή, γιατί άλλωστε και το δικαστήριο αυτό απεφάνθη, ότι η νησίδα ανήκει στη μονή, αλλά ότι άνοιξε το δρόμο αναγνώρισης κυριότητας μέσω της διοικητικής διαδικασίας. Έδωσε το έναυσμα για όλες τις αναγνωρίσεις που έγιναν μετά. 
      Στη συνέχεια, όμως, κύριοι συνάδελφοι του ΠΑΣΟΚ -και εδώ πέρα θα το πω ευθέως, ο κ. Φωτιάδης σας κρατάει με κάτι, δεν εξηγείται διαφορετικά- είναι δυνατόν να βλέπετε ποινικές ευθύνες λόγου χάριν του κ. Ρουσόπουλου, επειδή έκανε δύο συναντήσεις και να μην βλέπετε ποινικές ευθύνες του κ. Φωτιάδη; Για μένα δύο πρόσωπα που υπάρχει σαφέστατη ευθύνη τους και δεν έπρεπε να τεθεί καθόλου θεωρητικά σε συζήτηση, είναι του κ. Δούκα για τις αποδοχές που έχει κάνει και του κ. Φωτιάδη. Σας λέω συγκεκριμένα τι έκανε ο κ. Φωτιάδης, τον οποίο καλύψατε και με μάσκα έρχεστε εδώ πέρα να μας πείτε ότι ενδιαφέρεστε για την κάθαρση του τόπου. Δεν είχατε το σθένος να πείτε ότι έχει πολιτική ευθύνη.
      Τι έκανε, λοιπόν, ο κ. Φωτιάδης; Ο κ. Φωτιάδης με δύο αποδοχές γνωμοδοτήσεων δίνει τις παραλίμνιες εκτάσεις και τη λίμνη στη μονή. Θα μου πείτε, μπορεί να έχει παραπλανηθεί; Να το εξετάσουμε αυτό. Δεν έχει όμως παραπλανηθεί. Για ποιο λόγο; Διότι ενώ εκκρεμούσε μία δίκη στη Ροδόπη, όσο το Νομικό Συμβούλιο του Κράτους είχε απόφαση ότι θα πάει ο Νομικός Σύμβουλος του Κράτους στη δίκη και θα συνομολογήσει το περιεχόμενο της μονής, θα πει δηλαδή ότι σε ό,τι λέει η μονή έχει δίκιο και δώστε τους τις παραλίμνιες εκτάσεις. Ως τότε ο κ. Φωτιάδης δεν είχε αποδεχθεί τη γνωμοδότηση. Άφηνε να πάει στο δικαστήριο το θέμα για να υπάρχει δικαστική απόφαση. Όταν όμως στις 3 Ιουνίου 2003 έρχεται το Νομικό Συμβούλιο του Κράτους και λέει πηγαίνετε στο δικαστήριο, για να υπερασπιστείτε τα συμφέροντα του δημοσίου έναντι της μονής, ξέρετε τι έκανε ο κ. Φωτιάδης; Την αμέσως επόμενη μέρα στις 4 Ιουνίου 2003, αποδέχεται την τρίτη γνωμοδότηση που δίνει τη λίμνη στη μονή και αδειάζει ουσιαστικά τη νομική επιχειρηματολογία του δημοσίου.
      Θέλετε να μου πείτε ότι από σύμπτωση ο κ. Φωτιάδης οκτώ μήνες δεν αποδεχόταν τη γνωμοδότηση; Και πότε την αποδέχθηκε; Όταν ξαφνικά έγινε μεταστροφή της απόφασης του Νομικού Συμβουλίου του Κράτους και είπε πηγαίνετε να υπερασπιστείτε την υπόθεση. 
      Θα μου πείτε, μα, ο κ. Φωτιάδης έκανε και αίτηση για επανεξέταση του θέματος. Και μένα αυτό που προβλημάτισε πολύ στην Εξεταστική Επιτροπή, είναι όμως προσχηματική αυτή η αίτηση και το λέω ξεκάθαρα, διότι αίτηση γίνεται στις 30 Οκτωβρίου 2003 και ώσπου να πέσει η κυβέρνηση του ΠΑΣΟΚ δεν έχει γίνει ποτέ αυτή η επανεξέταση. Δηλαδή επειδή ο κ. Φωτιάδης γνώριζε πώς λειτουργούν τα πράγματα, λέει ας κάνω μία αίτηση επανεξέτασης, να φυλάμε το πρόσωπό μας μην τυχόν μας πουν κάτι μετά, και βλέπουμε πώς θα πάει το πράγμα. Πώς πήγε όμως το πράγμα; Έπεσε η κυβέρνηση του ΠΑΣΟΚ, πέρασαν έξι-επτά μήνες και δεν είχε συζητηθεί αυτή η αίτηση για επανεξέταση. Σ’ αυτόν, λοιπόν, τον άνθρωπο εσείς δεν βλέπετε την παραμικρή πολιτική ευθύνη; Δεν βλέπετε την παραμικρή πιθανότητα να διερευνηθεί το θέμα ποινικώς; Έρχεται εδώ πέρα ο Πρόεδρος της Αξιωματικής Αντιπολίτευσης και κοροϊδεύει τον ελληνικό λαό, λέγοντας ότι θα προτείνει και τον κ. Δρυ και τον κ. Φωτιάδη για προκαταρκτική εξέταση, ενώ αυτό δεν γίνεται; Και γιατί δεν γίνεται; Γιατί εσείς μαζί με τη Νέα Δημοκρατία ψηφίσατε ένα νόμο που δεν μπορεί να γίνει. Δεν κοροϊδεύει τον ελληνικό λαό, όταν του λέει ότι θα κάνει κάτι που συνταγματικά δεν μπορεί να γίνει; 
      Ερχόμαστε τώρα στην καθ’ αυτήν πρόταση. Ήθελα όμως να κάνω αυτήν την έντονη εισαγωγή, διότι πρέπει να καταλάβουμε εδώ πέρα ποιοι πραγματικά ενδιαφέρονται για την κάθαρση και ποιοι ουσιαστικά ενδιαφέρονται για μικροκομματικά οφέλη και εκμεταλλεύονται τα σκάνδαλα της μιας ή της άλλης πλευράς.
      Η πρόταση την  οποία φέρνετε πραγματικά κινείται προς τα πρόσωπα που όλοι εξετάσαμε ότι υπάρχει δυνατότητα περαιτέρω ποινικής διερεύνησης.
      Ο κ. Δούκας πράγματι έχει συμμετοχή σε τρία θέματα, τα οποία για μας δεν γίνεται να μη διερευνηθούν ποινικά. 
      Πρώτον, ότι αποδέχεται τη γνωμοδότηση του Συμβουλίου που λέει ότι δεν συντρέχουν λόγοι για επανεξέταση της αίτησης αναπομπής του κ. Φωτιάδη. Συνεπώς αυτό είναι κάτι που πρέπει να διερευνηθεί. 
      Δεύτερον, πολύ σημαντικότερο για μένα και σε μεγάλο βαθμό αξεπέραστο είναι το γεγονός ότι είναι ο μοναδικός Υπουργός από σύστασης ελληνικού κράτους που συναινεί στη μη έκδοση απόφασης. Πρέπει να μπει στο βιβλίο Γκίνες ο κ. Δούκας! Είναι η μοναδική περίπτωση που Υπουργός συναινεί στη μη έκδοση απόφασης. Και όλως τυχαίως αυτή η απόφαση είναι υπέρ του δημοσίου. Αυτό, λοιπόν, το γεγονός για εμάς πραγματικά δεν μπορούμε να καταλάβουμε πώς μπορεί να ξεπεραστεί. Το τρίτο βέβαια είναι ότι έχει μία συμμετοχή στην κοινή υπουργική απόφαση για τις περαιτέρω ανταλλαγές. 
      Συνεπώς, για τον κ. Δούκα πράγματι όπως έρχεται η πρόταση από το ΠΑΣΟΚ, θεωρούμε ότι είναι προς τη σωστή κατεύθυνση. Είναι ουσιαστικά σύμφωνη με το δικό μας πόρισμα, ότι πραγματικά συντρέχουν οι λόγοι της περαιτέρω ποινικής διερεύνησης.
      Για τον κ. Μπασιάκο η αλήθεια είναι ότι υπάρχουν πολύ λιγότερα στοιχεία, αλλά η υπογραφή του σε μία συγκεκριμένη υπουργική απόφαση ουσιαστικά μας αναγκάζει να πούμε ότι πραγματικά και μόνο αυτή η υπογραφή πρέπει να διερευνηθεί με μία προκαταρκτική εξέταση. Και σε μεγάλο βαθμό ευθυνόμαστε και εμείς εδώ πέρα, κύριοι συνάδελφοι, γιατί δεν έχουμε δώσει στον ελληνικό λαό να καταλάβει ότι όταν λέμε προκαταρκτική εξέταση δεν έχουμε κατηγορούμενο, αλλά είναι η διαδικασία που θα διερευνήσει, εάν συντρέχουν οι προϋποθέσεις να υπάρξει κατηγορούμενος. Γιατί σκόπιμα κάποιοι και άλλοι από άγνοια αναφέρονται σε προανάκριση, ενώ ουσιαστικά δεν έχουμε το στάδιο της προανάκρισης, αλλά έχουμε το στάδιο της προκαταρκτικής εξέτασης που δεν χρειάζεται να έχουμε κατηγορούμενο. 
      Συνεπώς και για τον κ. Μπασιάκο το αποτύπωμά του, η υπογραφή του δηλαδή που υπάρχει σε μία υπουργική απόφαση όπου έχει ζημιώσει το ελληνικό δημόσιο με όλα αυτά που ακολούθησαν, μας αναγκάζει να πούμε ότι πρέπει να ζητήσουμε και τη δική του ποινική διερεύνηση.
      Για τον κ. Κοντό υπάρχει πάλι η συμμετοχή του σε υπουργική απόφαση, οπότε υπάρχει το αποτύπωμα, αλλά κατά την άποψή μας, υπάρχει και μια επιβαρυντική περίπτωση, ότι ο κ. Κοντός ήταν από την περιοχή και ως Βουλευτής της αντιπολίτευσης, όταν η Νέα Δημοκρατία ήταν στα έδρανα της Αντιπολίτευσης, είχε κάνει ένα πολύ μεγάλο αγώνα, για το θέμα της Λίμνης της Βιστωνίδας. Συνεπώς δεν μπορεί να επικαλεστεί, κατά την άποψή μας, μία άγνοια. Ήξερε τέλεια το θέμα. Βρέθηκε σε θέση που θα μπορούσε να επηρεάσει αυτήν την εξέλιξη, γιατί ήταν Υφυπουργός Αγροτικής Ανάπτυξης και Τροφίμων. Συνεπώς θεωρούμε ότι και εδώ πέρα συντρέχουν οι όροι της περαιτέρω ποινικής διερεύνησης.
      Για τον κ. Βουλγαράκη υπάρχουν κάποια στοιχεία, που μπορεί να μην είναι το αποτύπωμα το οποίο λέμε, είναι όμως κάποια πολύ σημαντικά και ισχυρά στοιχεία. Δεν θα αναφερθώ στην εμπλοκή της συζύγου του στα συμβόλαια, γιατί εδώ δεν είμαστε για θέματα οικογενειακής ευθύνης ή οτιδήποτε άλλο. Όμως υπάρχει ένας κοινός λογαριασμός Πελέκη Αικατερίνη Βουλγαράκη και Βουλγαράκης, δηλαδή και Υπουργός της Κυβέρνησης, όπου σ’ αυτό το λογαριασμό έχουμε συγκεκριμένες καταθέσεις μεγάλων ποσών. Και σ’ αυτό το λογαριασμό κατά δήλωση αυτού που διεξήγαγε την έρευνα, του ορκωτού εκτιμητή της Τραπέζης της Ελλάδος, του ξέφυγε ουσιαστικά και διαγράφη από τα Πρακτικά ότι διακινήθηκαν 5,5 εκατομμύρια ευρώ κατά τη διάρκεια των ανταλλαγών, όπως λέει, όχι βέβαια από την Ιερά Μονή Βατοπεδίου. Και γι’ αυτό το λόγο η Πλειοψηφία της Νέας Δημοκρατίας αποφάσισε να μη μπει αυτό στα Πρακτικά, αλλά ήταν κάτι το οποίο ακούστηκε και δεν μπορούμε να το αγνοήσουμε. Και στο βαθμό που ο κ. Βουλγαράκης ενώ αρχικά είπε ότι θα μας δώσει τις διευκρινήσεις που θέλουμε, δεν μας έχει δώσει κάποιες διευκρινήσεις, θα έπρεπε να πει σήμερα εδώ που γίνεται η συζήτηση: «Ναι, απ’ αυτή τη δραστηριότητα είναι τα 5,5 εκατομμύρια».
      Από τη στιγμή που υπάρχει κίνηση πολύ μεγάλων χρηματικών ποσών και παράλληλα ότι ως Υπουργός Πολιτισμού γίνεται συμβόλαιο στην Ουρανούπολη που έχει αρχαιολογικές εκτάσεις και δικές του υπηρεσίες –κοιτάτε το οξύμωρο- και το συμβόλαιο το κάνει ο αδελφός της γυναίκας του, συμβολαιογράφος η γυναίκα του και τις βεβαιώσεις τις δίνουν οι υπηρεσίες που ελέγχονται από τον Υπουργό κ. Βουλγαράκη, αυτά, λοιπόν, τα στοιχεία για μας είναι επαρκέστατα για να πούμε ευθέως ότι συντρέχουν οι λόγοι για την περαιτέρω ποινική διερεύνηση. 
      Για το θέμα του κ. Ρουσόπουλου εμείς είχαμε τοποθετηθεί εδώ από την αρχή. Εάν θέλετε την προσωπική μου θέση, που διεξήγαγα όλη αυτή τη διαδικασία με εντολή του Προέδρου του Λαϊκού Ορθόδοξου Συναγερμού κ. Καρατζαφέρη στην εξεταστική επιτροπή, πράγματι μέσα μου υπάρχει η πεποίθηση ότι αυτός ο κεντρικός εγκέφαλος που συντόνιζε την όλη κατάσταση, μπορεί να είναι ο κ. Ρουσόπουλος. Εδώ, όμως, δεν είμαστε για να μιλήσουμε γι’ αυτούς που συμπαθούμε ή γι’ αυτούς που αντιπαθούμε ή γι’ αυτά που φανταζόμαστε. Είναι επικίνδυνο να πούμε ότι μόνο το γεγονός ότι κάποιος γνωρίζεται στενά με τον κ. Εφραίμ και αποδεδειγμένα τον συνάντησε μόνο μία φορά, γιατί αυτή την απόδειξη έχουμε και σ’ αυτή τη φορά, οι φορείς που βρίσκονταν μέσα ήρθαν και είπαν ότι το μόνο που έκανε ήταν να τους δηλώσει αναρμόδιος. Θεωρώ ότι είναι σχετικά πολύ δύσκολο να πούμε εάν πραγματικά συντρέχουν αυτές οι προϋποθέσεις που ουσιαστικά θα «εκτελέσουμε» πολιτικά κάποιον και θα τον στείλουμε στην προκαταρκτική εξέταση. 
      Εάν, ενδεχομένως, μπαίναμε σε μια διαδικασία ότι η προκαταρκτική εξέταση στο απλό Ποινικό Δίκαιο ουσιαστικά συντελείται με το παραμικρό, θα μπορούσαμε να πούμε ότι κάνουμε μια προκαταρκτική εξέταση για το παραμικρό. Όμως, εδώ γνωρίζουμε ότι στέλνοντας στην προκαταρκτική εξέταση κάποιους πολιτικούς και επειδή αύριο μπορεί να κρίνεται και κάποιου εξ ημών η πιθανότητα να βρεθεί σε μια προκαταρκτική εξέταση, δεν μπορούμε εκεί να αποφασίζουμε απλώς με συμπάθειες και αντιπάθειες.
      Εμείς, λοιπόν, έχουμε έναν έντονο προβληματισμό που βέβαια αυτός θα διατηρηθεί μέχρι την τελική ψηφοφορία, για το εάν μια απλή συνάντηση και μια ισχυρή γνωριμία μπορεί να συνιστά ότι πληρούνται όλοι αυτοί οι όροι που χρειάζονται για να πούμε ότι έχουμε τις ενδείξεις που θέλουμε, προκειμένου να οδηγηθεί ο κ. Ρουσόπουλος σε προκαταρκτική εξέταση.
      Συνοψίζοντας για τα τέσσερα πρόσωπα όπως ακριβώς αναφέρονται και στην πρόταση του ΠΑΣΟΚ, διαφωνώντας σε κάποια θέματα νομοτεχνικά, δηλαδή εμείς θεωρούμε ότι δεν είναι η προκαταρκτική επιτροπή που θα ερευνήσει το δόλο. Αυτό είναι ένα θέμα επιπέδου δικαστηρίων. Αλλά για τα τέσσερα πρόσωπα πλην του κ. Ρουσόπουλου, θεωρούμε ότι υπάρχει όλο το πεδίο για να πάμε σε μια περαιτέρω προκαταρκτική εξέταση, για το δε κ. Ρουσόπουλο από τη συζήτηση και από τα στοιχεία ενδεχομένως που θα ακουστούν, θα επαναπροσδιορίσουμε τη θέση μας στο τέλος της συζήτησης.
      Σας ευχαριστώ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα ένα μαθητές και μαθήτριες και τρεις συνοδοί-καθηγητές από το 1ο Γυμνάσιο Περαίας Θεσσαλονίκης.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ζητήσει και ο κ. Βενιζέλος, ως Κοινοβουλευτικός Εκπρόσωπος του ΠΑΣΟΚ και η Γενική Γραμματέας του Κομμουνιστικού Κόμματος Ελλάδος και Πρόεδρος της Κοινοβουλευτικής Ομάδας κ. Παπαρήγα. 
      ΕΥΑΓΓΕΛΟΣ ΒΕΝΙΖΕΛΟΣ: Ας μιλήσει η κ. Παπαρήγα, πρώτα.
      ΠΡΟΕΔΡΕΥΩΝ (Φίλιππος Πετσάλνικος): Και ο κ. Βενιζέλος παραχωρεί τη θέση του, επειδή έχει προηγηθεί κατά τη δήλωση χρονικά, στην κ. Παπαρήγα. 
      Ορίστε, κυρία Παπαρήγα, έχετε το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Τίθεται ένα ερώτημα. Η Εξεταστική Επιτροπή προσέφερε καινούργια ισχυρά στοιχεία ούτως ώστε το Κομμουνιστικό Κόμμα Ελλάδος να επιμείνει στην αρχική του θέση, ότι πρέπει να συγκροτηθεί η προκαταρκτική επιτροπή; Εμείς απαντάμε κατηγορηματικά «ΝΑΙ». Μπορεί να μην προστέθηκαν άγνωστα στοιχεία, ενισχύθηκαν όμως, όλα όσα είχαμε, εδραιώθηκε η πεποίθησή μας. 
      Θα ήθελα να προσθέσω και το εξής πράγμα. Η ίδια η Εξεταστική Επιτροπή αποκάλυψε και ορισμένα πράγματα για το ποιοι άνθρωποι ήταν μπερδεμένοι γύρω από αυτήν την ιστορία των ανταλλαγών. Γνωρίζουμε τι έγινε, παρακολουθήσεις, εξαγορές, εκβιασμοί, απειλές, άνθρωποι της νύκτας, άνθρωποι που εν πάση περιπτώσει, λογικά δεν θα έπρεπε να εμπλέκονται σε μια τέτοια αγοραπωλησία, έστω και εάν αυτή η αγοραπωλησία δικαιολογεί κατά κάποιο τρόπο ένα ευρύτερο αριθμό ανθρώπων να εμπλέκονται πέρα από τους πολιτικούς.
      (Στο σημείο αυτό, την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Δεν μπορούμε, βεβαίως, να αποδείξουμε διασυνδέσεις ανάμεσα στους πολιτικούς και αυτά τα συγκεκριμένα πρόσωπα, αλλά μπαίνει ένα ερώτημα. Η διαδικασία των ανταλλαγών κινείται ή πραγματοποιείται με πολιτικές αποφάσεις. Τίποτα δεν πέφτει στην αντίληψη των συγκεκριμένων Υπουργών ή των συγκεκριμένων παραγόντων που εν πάση περιπτώσει διενεργούν αυτές τις ανταλλαγές ή έχουν σχέση με τα προκαταρκτικά των ανταλλαγών; 
      Για άλλη μια φορά επιβεβαιώνεται ότι όταν πρόκειται να πουληθεί γη –γιατί εδώ τώρα μιλάμε για γη και η γη όπως ξέρουμε διατηρεί την αξία της, η γη ειδικά ακόμη και στις περιπτώσεις της κρίσης, όταν έγιναν βεβαίως αυτά δεν είχε κτυπήσει η κρίση, αλλά η γη όπως λένε πολλοί πάντα διατηρεί την αξία της, χάνει λιγότερο- και μάλιστα γη που ανήκει στο δημόσιο ουσιαστικά, τότε εσμός ανθρώπων και ποιος ξέρει τι, εμπλέκονται. Και εδώ αυτό που λέμε, δεν υπάρχει καμμία συγκράτηση. Μίζες υπάρχουν και εξαγορές και εκβιασμοί και κασέτες. Τώρα είναι και η καινούργια αυτή μόδα, η παρακολούθηση των ανθρώπων με διάφορα μέσα. Εν πάση περιπτώσει, φαίνεται ακριβώς ότι όταν πρόκειται να υπάρξει μεγάλη κερδοσκοπία, τότε δεν υπάρχουν ούτε αρχές ούτε ηθική ακόμη και σε ανθρώπους που ως εκείνη τη στιγμή, ενδεχομένως, να είχαν κρατήσει μια ηθική στάση σ’ αυτά τα ζητήματα. Και μ’ αυτήν την ευκαιρία, να συμφωνήσω μ’ αυτό που έθεσε βεβαίως και ο Αντώνης Σκυλλάκος, αν είναι κάτι που βγαίνει από όλη αυτή την ιστορία, είναι η επιτακτική ανάγκη να περάσει στο δημόσιο η εκκλησιαστική και η μοναστική να το πω περιουσία που ανήκει στο λαό. Και δεν μας ενδιαφέρουν, τουλάχιστον εμάς, ούτε τα χρυσόβουλα ούτε τίποτα ούτε δεχόμαστε εκείνα τα επιχειρήματα που λένε: «Μη θίγεις το θέμα των χρυσοβούλων, γιατί έτσι ενδεχομένως να δημιουργηθούν προβλήματα στα πατριαρχεία» και δεν ξέρω τι. Ούτε τα πατριαρχεία ούτε οι εκκλησίες κάνουν εξωτερική πολιτική. Έχουν μια συμβολή στον πολιτισμό, ακόμη και στην ιστορία, αλλά εξωτερική πολιτική δεν μπορεί να ασκήσει ούτε η Εκκλησία ούτε το Πατριαρχείο ούτε κανένας άλλος, πέρα από την εκάστοτε κυβέρνηση που εκλέγεται από το λαό, όπως εκλέγεται. Γνώμη βεβαίως μπορούν να έχουν οι πολιτικοί φορείς, οι κομματικοί φορείς που μετέχουν εν πάση περιπτώσει στο Κοινοβούλιο ή και δε μετέχουν και όχι οι εκκλησιαστικοί ή άλλοι παράγοντες. Εμείς θα προσθέσουμε ακόμη και με δήμευση, αν χρειαστεί, πολύ περισσότερο μπορεί να υπάρξει ένα κανονικό θεσμικό πλαίσιο. Ο διαχωρισμός της Εκκλησίας από το Κράτος, όχι ότι λύνει το πρόβλημα της εκκλησιαστικής περιουσίας, δεν το λύνει. Πρέπει να λυθεί το ζήτημα αυτό, πρέπει να λυθεί το ζήτημα της απόδοσης της περιουσίας στο λαό και όχι βεβαίως απλώς να γίνει μια κοσμική περιουσία που μπορεί να πουληθεί σε επιχειρηματίες. Πρέπει να αλλάξει και το θεσμικό πλαίσιο για το νόμο περί ευθύνης Υπουργών. 
      Είναι ένα υπερώριμο ζήτημα. Δεν θα ήθελα να επεκταθώ και να πω πως πρέπει να είναι. Αλλά τουλάχιστον αυτά τα ζητήματα έχουν υπερωριμάσει και τουλάχιστον αν μπορούσε να κατακτηθεί κάτι γύρω από αυτά τα ζητήματα, ακόμα και αν για κάποιο λόγο δεν συσταθεί τελικά η προκαταρκτική επιτροπή ή πάμε σε αυτό που εμείς δεν πρόκειται να συνηγορήσουμε, δηλαδή να πάμε στην παραγραφή, τουλάχιστον να έχουμε κερδίσει σε ζητήματα εντελώς ουσιαστικά. 
      Μπαίνει ένα ερώτημα. Γιατί η Νέα Δημοκρατία επέλεξε για δεύτερη φορά να μην έλθει; Όχι ότι πειστήκαμε για το επιχείρημα που έφερε την πρώτη φορά, δεν πειστήκαμε καθόλου, αλλά εν πάση περιπτώσει μπορούσε να πει κάποιος ότι τυπικά θα μπορούσε να σταθεί. Ήθελε πρώτα την εξεταστική επιτροπή. Εμείς πιστεύουμε και έχουμε κάθε δικαίωμα να βγάλουμε συμπέρασμα ότι φοβάται. Τι φοβάται, εκείνη ξέρει. 
      Δεύτερον, ας πάρουμε την πιο αθώα εκδοχή, το πείσμα. Δεν στέκει, πεισμάτωσε. Εκτιμούμε ότι πέρα από το φόβο θέλει να διατηρήσει το δικαίωμα να μιλά για σκευωρία. Διότι ποιο είναι το επιχείρημά της; ‘Ότι πρόκειται για σκευωρία. Απαντώντας εκ μέρους του ΚΚΕ λέμε ότι την σκευωρία βέβαια την απευθύνει γενικά, δεν μας έχει πει για ένα-ένα κόμμα, αλλά εν πάση περιπτώσει απαντάμε στο εξής γεγονός: ότι δεν έχουμε καμμία ανάγκη να τεκμηριώσουμε την κριτική μας, την πολεμική μας απέναντι στη Νέα Δημοκρατία με όρους σκευωρίας. 
      Να σας πω και κάτι άλλο; Και το πιο καραμπινάτο σκάνδαλο να αναδειχθεί το Βατοπέδιο, που κατά τη γνώμη μας καραμπινάτο είναι, μοναδικό δεν είναι, εμείς απέναντι στη Νέα Δημοκρατία δεν πρόκειται να χρησιμοποιήσουμε ούτε τώρα ούτε προεκλογικά αποκλειστικά το επιχείρημα του σκανδάλου. Όχι γιατί τα σκάνδαλα είναι ήσσονος σημασίας, αλλά γιατί έχουμε τόσα «ράμματα για τη γούνα της», για τη νομιμοποιημένη και θεσμοθετημένη πολιτική της, που δεν πρόκειται να ασχοληθούμε ειδικά και αποκλειστικά με το σκάνδαλο. Έχουμε πολύ περισσότερες επιλογές της Νέας Δημοκρατίας να επιστρατεύσουμε, για να καταδείξουμε τον πραγματικό χαρακτήρα της πολιτικής της και δεν έχουμε ανάγκη να προσφύγουμε σε σκευωρίες. 
      Αλλά θέλουμε να θυμίσουμε και κάτι άλλο. Η σκευωρία είναι ένα προσφιλές επιχείρημα. Και εν πάση περιπτώσει και η ίδια η Νέα Δημοκρατία χρησιμοποίησε το επιχείρημα της σκευωρίας όταν ήταν αντιπολίτευση απέναντι στο ΠΑΣΟΚ και το ΠΑΣΟΚ ανάλογα. Εν πάση περιπτώσει, είναι ένα επιχείρημα, ένας καυγάς ανάμεσα σε δύο κόμματα που έχουν την ίδια γενική γραμμή πλεύσης ανεξαρτήτως των διάφορων ελιγμών και των διάφορων φραστικών διαφορών και αυτό το επιχείρημα ας το βρουν μεταξύ τους, ποιος είναι ο σκευωρός και ποιος δεν είναι. Εμείς τουλάχιστον δεν δεχόμαστε και απορρίπτουμε τη λογική της σκευωρίας. 
      Τουλάχιστον και η Εξεταστική Επιτροπή και η όλη πορεία απέδειξε το εξής πράγμα. Ότι και τα δύο κόμματα δεν ήθελαν να κόψουν τον ομφάλιο λώρο των αγιορειτών της Μονής Βατοπεδίου -και δεν νομίζω ότι αφορά μόνο μία συγκεκριμένη μονή- τον ομφάλιο λώρο που έδενε τη μονή με ιδιοκτησία γης. Το μεν ΠΑΣΟΚ κρύφτηκε πίσω από την γνωμοδότηση του Νομικού Συμβουλίου του Κράτους, η δε Νέα Δημοκρατία κρύφτηκε πίσω από την υπογραφή των κ.κ. Δρυ και Φωτιάδη. Θέλω κι εγώ να σημειώσω ότι ο κ. Φωτιάδης δεν έκανε καμμία αναπομπή -δεν θέλω να μιλήσω αναλυτικά, έχει αποδειχθεί- αλλά έκανε μία τυπική κίνηση. Εκείνο που έπρεπε να κάνει είναι να πάρει πίσω την υπογραφή του. Και όχι μόνο αυτό, αλλά θα μπορούσαν και οι Υπουργοί της Νέας Δημοκρατίας και προηγουμένως του ΠΑΣΟΚ να πουν το εξής πράγμα. Ναι, υπάρχει εν πάση περιπτώσει κάποια γνώμη νομική, υπάρχει εκείνο και το άλλο, υπάρχουν κάποια νομικά τεκμήρια που ανοίγουν το δρόμο στη Μονή Βατοπεδίου να ζητήσει τη λίμνη ή να γίνει η ανταλλαγή. 
	Εμείς προχωράμε σε μία λύση τομής. Νέο θεσμικό πλαίσιο. Έχεις δικαίωμα να επαναπροσδιορίσεις και θέματα ιδιοκτησίας, πολύ περισσότερο που δεν μπορούν να δεσμεύσουν κανέναν τα βυζαντινά χρυσόβουλα ή τα σιγγίλια ή ό,τι άλλο είχε σχέση με παλιότερες διεκδικήσεις της μονής και όταν ήξεραν και τα δύο κόμματα ότι η μονή ζητάει τη μισή Χαλκιδική και όταν ξέρουν ότι μοναστήρια διεκδικούν εκτάσεις χιλιάδων στρεμμάτων και ότι η Εκκλησία αρνείται να δώσει επανειλημμένα μικρά κομμάτια γης για να γίνει ένας παιδικός σταθμός. Δεν τα δίνει και ξέρετε πάρα πολύ καλά τι διαφωνίες υπάρχουν ανάμεσα σε δημάρχους και στην τοπική μητρόπολη και γενικότερα στην Εκκλησία. Δεν δίνει ένα κομμάτι γης για να γίνει ένας παιδικός σταθμός, για να γίνει μία παιδική χαρά. Αρνούνται! Επομένως και τα δύο κόμματα έχουν πελώριες πολιτικές ευθύνες και πρόκειται για πολιτικές ευθύνες που ζημιώνουν το λαό. Εδώ στο κάτω-κάτω ούτε η Ευρωπαϊκή Ένωση μπαίνει στη μέση -ούτε τίποτα- αλλά ακόμα και αν έμπαινε μπορούσαν έστω στο συγκεκριμένο ζήτημα να κάνουν μία γενναία πράξη. 
	Τελειώνοντας θα ήθελα να προσθέσω και κάτι άλλο. Ξέρω ότι μόλις φύγουμε από τη σημερινή συνεδρίαση όλοι επί μέρες θα συζητάμε για το Βατοπέδι ξανά και ξανά. Είναι σκάνδαλο; Είναι και πάρα πολύ θα θέλαμε να βγουν στην επιφάνεια και οι ποινικές ευθύνες και να υπάρξει εν πάση περιπτώσει και κάποια πράξη και κάποιος να τιμωρηθεί, αλλά κάπου πρέπει αυτή η ιστορία όχι να σταματήσει και να κουκουλωθεί –σε καμμία περίπτωση- αλλά να πάρει τη θέση της μέσα στο σύνολο των μεγάλων προβλημάτων που αντιμετωπίζουμε. Αν θεωρείται σκάνδαλο ή σκευωρία όπως λέει η Νέα Δημοκρατία, εμείς έχουμε πολλά άλλα να βάλουμε μπροστά στην επικαιρότητα. 
      Ακριβώς επειδή ζούμε μια περίοδο -όχι συγκυρίας- αλλά μια περίοδο που γεννήθηκε από τη συγκεκριμένη πολιτική που ακολουθείται για χρόνια και που είναι επιπλέον σύμφυτη με το σύστημα κατά την περίοδο της οικονομικής κρίσης, πρέπει να σας πω ότι συμβαίνουν τεράστια σκάνδαλα τα οποία δεν έρχονται καν στη δημοσιότητα, για τα οποία δεν υπάρχει ευαισθησία από τα Μέσα Ενημέρωσης -εδώ ας μην τα φορτώνουμε στα Μέσα Ενημέρωσης- εξαρτάται τι υλικό δίνουμε κι εμείς ως κόμματα. Όταν μας καλούν στα διάφορα τραπέζια, είτε «σαλονάτα» είτε τραπέζια ουσίας –γίνονται και μερικά τέτοια- όταν μας ρωτάνε για το Βατοπέδιο, άμα τροφοδοτήσουμε με ιστορίες, θα ξεχαστεί παραδείγματος χάριν ότι στη ζώνη των Οινοφύτων ήδη η εργοδοσία εκβιάζει τους εργαζόμενους με απολύσεις και τους βάζει και συμφωνούν σε τετραήμερη απασχόληση την εβδομάδα βεβαίως με μείωση μισθού. Γίνονται απολύσεις ανθρώπων οι οποίοι θέλουν δύο χρόνια για να βγουν στη σύνταξη και απολύονται για να πάνε στο ταμείο ανεργίας. Θα παίρνουν βέβαια και μια αποζημίωση, αλλά ξέρουμε πάρα πολύ καλά ότι όταν θέλεις δύο χρόνια για να πάρεις σύνταξη, όταν πάρεις μία μειωμένη σύνταξη δεν σε βοηθάει η αποζημίωση, δεν σου λύνει τα προβλήματα και δεν είμαστε βέβαιοι αν η αποζημίωση που θα πάρεις είναι αυτή που θα έπρεπε να πάρεις ή αν κλείνονται τα στόματα με διάφορους τρόπους.
	Η κατάσταση είναι τραγική. Μιλάμε για τη ζώνη των Οινοφύτων όπου εκεί πέρα σε μεγάλο βαθμό –όχι 100%- υπάρχουν βιομηχανίες οι οποίες βρίσκονται σε άνθηση, δεν τις έχει χτυπήσει η κρίση και πιθανόν και να μην τις χτυπήσει. Δεν θα τις χτυπήσει όλες, θα χτυπήσει ένα μέρος των επιχειρήσεων, θα χτυπήσει τους μικρομεσαίους και βεβαίως τους εργάτες. 
	Η κατάσταση είναι τραγική μέσα στα εργοστάσια και φυσικά όχι μόνο των Οινοφύτων. Απλώς είχαμε μία αναλυτική συζήτηση γύρω από τα Οινόφυτα και τα έχω πιο πρόσφατα, αλλά και σε όλη την Ελλάδα η κατάσταση μέσα στους τόπους δουλειάς έχει γίνει «Νταχάου» για τους εργαζόμενους. Αυτό δεν ξέρω αν απασχολεί κανέναν. 
      Βεβαίως η περίπτωση της δολοφονικής απόπειρας εναντίον της Κούνεβα, της προέδρου των ανθρώπων που δουλεύουν σ’ αυτό το ειδικό επάγγελμα με τους εργολάβους, είναι μία εξοργιστική αλλά θα έλεγα ακραία περίπτωση που δυστυχώς μπορεί να πάψει να θεωρείται ακραία το επόμενο διάστημα. Απ’ ό,τι φαίνεται η γυναίκα αντιστάθηκε, αλλά υπάρχει ένα θέμα. Αντιστέκεσαι και ενδεχομένως να το πληρώσεις με τη ζωή σου όταν μάλιστα είσαι και οικονομικός μετανάστης, δεν αντιστέκεσαι και το πληρώνεις επίσης με την ποιότητα ζωής που ζεις εσύ και η οικογένειά σου. 
    Ένα «Νταχάου» έχουν γίνει οι τόποι δουλειάς. Έχουν «ξεσαλώσει» η εργοδοσία, οι διευθυντές, οι πουλημένοι -να το πω- στην εργοδοσία. Για να δούμε αυτή την ιστορία με την ευκαιρία. Εργαζόμενος στο «JUMBO» συνδικαλιστής δέχεται την εξής πρόταση: «Παραιτήσου και παίρνεις 50.000 ευρώ». Τα αρνείται και τον διώχνει τον συνδικαλιστή του «JUMBO». Βεβαίως γι’ αυτή τη στάση ενός απλού υπαλλήλου του «JUMBO» επικρατεί άκρα του τάφου σιωπή. Δεν ακούγεται τίποτα. Δεν αποτελεί αντικείμενο συζήτησης για τα Μέσα Ενημέρωσης. Ούτε μεταφοράς αυτού του παραδείγματος –και χωρίς όνομα αν θέλετε- στα Μέσα Ενημέρωσης. Αυτά είναι τυχαία; Αυτά δεν δείχνουν σαπίλα κυριολεκτικά; Ή πρέπει να χάσεις τη ζωή σου ή πρέπει να φας ξύλο για να γίνει θέμα μπροστά στα κανάλια! Και δεν είναι ένας. 
    Αυτός είναι ηρωισμός. Να σου προσφέρουν 50.000 ευρώ και να πεις όχι. Και δεν είναι λίγα για έναν υπάλληλο 50.000 ευρώ. Είναι λίγα; Καθόλου λίγα. Αυτό το παράδειγμα έπρεπε να γίνει κεντρικό θέμα και μέσα στη Βουλή. Γιατί όχι, να μην το φωνάξει και το Προεδρείο της Βουλής; Ή η σχετική επιτροπή να ρωτήσει να μάθει πόσοι άλλοι σκύβουν το κεφάλι και αναγκάζονται να δεχθούν μια τέτοια συναλλαγή. Και αν σκύψουν το κεφάλι, δεχθούν τη συναλλαγή και πάνε σπίτι τους δεν είναι μικρό πράγμα. Σε μερικές περιπτώσεις δεν το σκύβουν το κεφάλι. Παίρνουν και τα χρήματα και γίνονται και φερέφωνα της εργοδοσίας. Αυτά πού πάνε;  Πού εντάσσονται; 
    Σκάνδαλο βεβαίως και το Βατοπέδιο, σκάνδαλο και η στάση της Νέας Δημοκρατίας. Αλλά κατά τη γνώμη μας το καθένα να πάρει τη θέση του. Εμείς τουλάχιστον δεν πρόκειται να παίξουμε με τα σκάνδαλα. Υπάρχουν πάρα πολλά παραδείγματα που αφορούν δεκάδες χιλιάδες εργαζόμενους που, κατά την γνώμη μας, είναι τα στοιχεία αυτά που, τουλάχιστον εμείς, θα επιστρατεύσουμε στην πολιτική αντιπαράθεση που έχουμε με την Νέα Δημοκρατία και με το ΠΑΣΟΚ και αν θέλετε με την πολιτική αντιπαράθεση, με την εργοδοσία. Γιατί εύκολα μπορείς να πυροβολήσεις τα κόμματα. Αλλά οι «πυροβολισμοί» πρέπει να στραφούν και σ’ αυτούς που κάνουν το κουμάντο και έχουν την ιδιοκτησία στους χώρους δουλειάς. 
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Βενιζέλος.
     ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, είναι θλιβερό το θέαμα που παρουσιάζει σήμερα η Βουλή των Ελλήνων και ακέραιη την ευθύνη τη φέρει ο κ. Καραμανλής προσωπικά και οι Βουλευτές του που με την στάση τους, με την αποδοχή των εντολών της κομματικής τους ηγεσίας, καθίστανται βουβοί συνένοχοι σ΄ αυτήν την επιχείρηση προσβολής των κοινοβουλευτικών θεσμών. 
     Δεν υπάρχει καμμία αμφιβολία ότι ο κ. Καραμανλής φοβάται την ελεύθερη και κατά συνείδηση έκφραση των Βουλευτών του κόμματός του. Γνωρίζει ότι σε  μια μυστική ψηφοφορία δεν θα συγκεντρώσει την οριακή πλειοψηφία των εκατόν πενήντα ένα Βουλευτών, θα διαπιστωθεί η απώλεια της Πλειοψηφίας της Βουλής, η ανατροπή της αρχής της δεδηλωμένης, η πτώση της Κυβέρνησης. Η στάση του κ. Καραμανλή είναι η ομολογία της ανασφάλειας που νιώθει. Η Κυβέρνηση «κρέμεται» από μια κλωστή. Η χώρα δυστυχώς «κρέμεται» σε μια κλωστή. 
     Έχουμε πλήρη συνείδηση του γεγονότος ότι η πολιτική ατζέντα έχει αλλάξει ριζικά σε σχέση με την προηγούμενη συζήτηση για την σύσταση προκαταρκτικής επιτροπής, στις 24 Οκτωβρίου 2008. 
     Γνωρίζουμε πάρα πολύ καλά ποιες είναι οι αγωνίες, οι ανάγκες και οι προτεραιότητες των πολιτών. Οι πολίτες θεωρούν κορυφαίο, υπαρξιακό πρόβλημα για τη χώρα και τον εαυτό τους την κρίση στην οικονομία, την κρίση ρευστότητας, τη δημοσιονομική κρίση, την κρίση του παραγωγικού μοντέλου της χώρας. 
Βλέπουν τους κινδύνους που υπάρχουν, βλέπουν τη διεθνή κατάσταση, νιώθουν ανασφάλεια. Το αίσθημα της ανασφάλειας κυριαρχεί, ανασφάλεια σε όλα τα επίπεδα, στη δημόσια τάξη, στην οικονομία, στην κοινωνική ζωή. 
      Η κοινωνία έχει χάσει τους κώδικες αξιών. Έχει διαρραγεί η κοινωνική συνοχή. Δεν λειτουργούν βασικοί θεσμοί. Δεν λειτουργούν οι θεσμοί του κράτους δικαίου, οι θεσμοί της Κοινοβουλευτικής Δημοκρατίας. Δεν λειτουργούν οι εκπαιδευτικοί θεσμοί. Δεν λειτουργούν τα μεγάλα συστήματα που μπορούν να εγγυηθούν την κοινωνική αναδιανομή και δικαιοσύνη, η δημόσια υγεία, η δημόσια παιδεία, το κοινωνικοασφαλιστικό σύστημα.
      Δεν θέλουμε με τη σημερινή μας πρόταση να τραβήξουμε αλλού την προσοχή των πολιτών. Οι πολίτες θέλουμε να έχουν την προσοχή τους στραμμένη εκεί που χτυπάει η καρδιά της κοινωνίας, στο οικονομικό πρόβλημα, στο πρόβλημα της εκπαίδευσης, στο πρόβλημα της ασφάλειας. 
      Υπάρχει, όμως, ένας κοινός παρονομαστής. Ο κοινός παρανομαστής είναι η βαθιά κρίση εμπιστοσύνης, η βαθιά κρίση νομιμοποίησης του πολιτικού συστήματος, βαθιά κρίση της δημόσιας ηθικής. 
      Οι πολίτες γνωρίζουν ότι χρειάζεται ένα πλεόνασμα πολιτικής εμπιστοσύνης, προκειμένου η χώρα να ανασάνει, να αναπνεύσει. Μόνο μέσα από ένα πλεόνασμα πολιτικής εμπιστοσύνης μπορείς να δώσεις στην οικονομία μία ώθηση, να καλύψεις το τεράστιο έλλειμμα οικονομικής εμπιστοσύνης που υπάρχει, να διαμορφώσεις τις αναγκαίες κοινωνικές και εθνικές συναινέσεις. Και αυτό είναι ένα έργο που μόνο μια άλλη κυβέρνηση, μια νέα πλειοψηφία, μια προοδευτική πλειοψηφία μπορεί να εγγυηθεί και να πραγματώσει.
      Γιατί, λοιπόν, εισάγεται και πάλι η ολοκληρωμένη και τεκμηριωμένη πρόταση του ΠΑΣΟΚ για τη σύσταση προκαταρκτικής επιτροπής σε σχέση με το Βατοπέδι; Μήπως γιατί έχουμε κάποια ανθρωποφαγική διάθεση σε σχέση με στελέχη της Νέας Δημοκρατίας, πρώην Υπουργούς και Υφυπουργούς; Μήπως γιατί θέλουμε να ποινικοποιήσουμε την πολιτική ζωή της χώρας; Μήπως γιατί θέλουμε να γυρίσουμε ξανά τη συζήτηση πίσω στα σκάνδαλα, γιατί αυτό τροφοδοτεί το ΠΑΣΟΚ πολιτικά; 
      Όχι, βεβαίως. Εμείς υποβάλαμε την πρόταση αυτή, επειδή έχουμε θεσμική υποχρέωση, επειδή για εμάς είναι μια άσκηση αξιοπιστίας το να ολοκληρώσουμε τις διαδικασίες σε σχέση με τη διερεύνηση του μεγάλου σκανδάλου του Βατοπεδίου. Εάν δεν ολοκληρωθούν οι διαδικασίες, εάν η Αντιπολίτευση δεν εξαντλήσει τις θεσμικές δυνατότητες που το Σύνταγμα και ο Κανονισμός της Βουλής της παρέχουν, τότε οι πολίτες θα έχουν κάθε λόγο να δυσπιστούν. Δεν θα πειστεί ο πολίτης ότι έχουμε κατανοήσει τα μηνύματά του και τις ανάγκες του, εάν δεν ολοκληρώσουμε όλες αυτές τις επαχθείς θεσμικές διαδικασίες σε σχέση με τις ενδεχόμενες ευθύνες για το σκάνδαλο του Βατοπεδίου. 
      Πολιτική ευθύνη σημαίνει πως αναγνωρίζω την ανάγκη διερεύνησης και ενδεχόμενης ποινικής ευθύνης. Πολιτική ευθύνη σημαίνει ότι αποδέχομαι το ενδεχόμενο να υποστώ κύρωση.
      Δεν αρκεί, συνεπώς, κυρίες και κύριοι Βουλευτές, η όψιμη και υποκριτική αυτοκριτική του κ. Καραμανλή, που δηλώνει με καθυστέρηση ετών ότι δεν είχε καταλάβει, δεν είχε μάθει, δεν είχε δει, δεν είχε ακούσει. Δεν αρκεί η αναγκαστική αποπομπή των «βατοπεδινών» Υπουργών από το ανασχηματισμένο δήθεν κυβερνητικό σχήμα. Υπάρχουν ανοικτά μεγάλα ζητήματα. Υπάρχουν χρηματιστηριακές συναλλαγές. Υπάρχουν αδιευκρίνιστες κινήσεις «μαύρου» χρήματος. Υπάρχουν τρέχουσες ευθύνες, γιατί και τώρα που μιλάμε, στην παρούσα Κοινοβουλευτική Περίοδο, έχουν γίνει συμπληρωματικές ανταλλαγές των ανταλλαγών και κυρίως επιδεικνύει η Κυβέρνηση και με τη νέα σύνθεσή της εντυπωσιακή και προκλητική αδράνεια σε σχέση με την υπεράσπιση των δημοσίων συμφερόντων και της δημόσιας περιουσίας.
      Τι γίνεται με την ακίνητη περιουσία του δημοσίου; Πού ανήκουν τα ακίνητα αυτά; Τι γίνεται με τις δικαστικές και διοικητικές διαδικασίες; 
      Γιατί η Κυβέρνηση δεν εισάγει αυτή τις αναγκαίες ρυθμίσεις, αφού απέρριψε την ολοκληρωμένη και συγκεκριμένη πρόταση νόμου του ΠΑΣΟΚ; Πού ανήκουν τα ακίνητα; Ποιος έχει σήμερα την κυριότητα, τη νομή και την κατοχή της Βιστωνίδας και των παραλιμνίων εκτάσεων; Τι γίνεται με τα ανταλλαγέντα ακίνητα; Ποιος τα έχει αυτή τη στιγμή στη νομή, την κατοχή και την κυριότητά του; Τι γίνεται με τα ένδικα μέσα; Τι γίνεται με τις εκκρεμείς δίκες; Καμμία απάντηση! Προκλητική σιωπή. 
      Άρα, υπάρχει υποχρέωση της Βουλής να ολοκληρωθεί η διερεύνηση στο επίπεδο της επιτροπής προκαταρκτικής εξέτασης, η οποία –όπως ορθά ειπώθηκε- δεν είναι προανακριτική επιτροπή του παλαιού καθεστώτος. Είναι μια επιτροπή προκαταρκτικής εξέτασης που θα εξετάσει και θα εισηγηθεί το ενδεχόμενο άσκησης ποινικής δίωξης, ώστε μετά να μεσολαβήσει κύρια ανάκριση από αρεοπαγίτη και βούλευμα δικαστικού συμβουλίου για το αν πρέπει να γίνει ή όχι παραπομπή ενώπιον του Ειδικού Δικαστηρίου. 
      Άρα, μιλάμε για ενδεχόμενες ποινικές ευθύνες, για ενδεχόμενη ύπαρξη δόλου, για ενδεχόμενη άσκηση ποινικής δίωξης. Όμως, ο Έλληνας πολίτης θέλει απαντήσεις και θέλει να ξέρει ότι όλοι έχουμε προσλάβει το μήνυμα της υπόθεσης αυτής. Γιατί η υπόθεση αυτή είναι διδακτική για όλους μας. 
      Το ότι είναι διδακτική για όλους μας και όλοι έχουμε υποχρέωση να θωρακίσουμε τη διαφάνεια στο δημόσιο βίο και να αποκαταστήσουμε τη δημόσια ηθική, δεν σημαίνει ότι πρέπει να γίνουμε και θύματα ενός τεχνητού συμψηφισμού στο όνομα του δικομματισμού που δήθεν κυβερνά τη χώρα. 
      Έχω εισηγηθεί πολλές φορές στις εσωκομματικές διαδικασίες του ΠΑΣΟΚ την ανάγκη να συγκροτηθούν όργανα αυστηρού εσωτερικού ελέγχου των στελεχών μας, αξιολόγησης, ελέγχου του πόθεν έσχες, ώστε να υπάρχει ένα διαφανές μητρώο στελεχών. 
      Και θα ήμουν κι εγώ έτοιμος, εξ ονόματος του ΠΑΣΟΚ, να ασκήσω αυστηρή κριτική στα στελέχη μας που ως Υφυπουργοί είχαν ασχοληθεί παλαιότερα με τις υποθέσεις της Μονής Βατοπεδίου, εαν δεν είχαμε προβεί στο δικό μας αυστηρό εσωτερικό έλεγχο. 
      Ο κ. Δρυς δικαιώθηκε με την απόφαση του Πολυμελούς Πρωτοδικείου Ροδόπης που με πέντε χρόνια καθυστέρηση δημοσιεύθηκε, διότι αναγνώρισε με την πράξη του την κυριότητα της μονής στη μικρή νησίδα, στην Εκκλησία και το μετόχι και αυτό το είπε και το πρωτοδικείο, το οποίο απέρριψε –κατά τα λοιπά- πανηγυρικά την αγωγή της Μονής Βατοπεδίου. 
      ΑΝΤΩΝΗΣ ΣΚΥΛΛΑΚΟΣ: Το σκεπτικό όμως;
      ΕΥΑΓΓΕΛΟΣ ΒΕΝΙΖΕΛΟΣ: Και ο κ. Φωτιάδης θα είχε πράγματι ευθύνες, αν δεν είχε προβεί στην αναπομπή και τον αδικούμε, όταν λέμε ότι απλώς έκανε ένα υποκριτικό, προσχηματικό αίτημα αναπομπής στο Γνωμοδοτικό Συμβούλιο.
      Δεν έκανε μόνο αυτό. Στις 30 Οκτωβρίου του 2003 ανέπεμψε την υπόθεση και στις 5 Νοεμβρίου του 2003 έδωσε εντολή να διεξαχθεί σφοδρή αντιδικία ενώπιον του Πολυμελούς Πρωτοδικείου Ροδόπης και να προβληθούν τα δικαιώματα κυριότητος του ελληνικού δημοσίου. 
      Η προηγούμενη πράξη που είχε υπογράψει είχε ως μόνη έννομη συνέπεια να μην προβάλει ενώπιον του δικαστηρίου το δημόσιο την ένσταση της δικής του κυριότητας και το δημόσιο πήγε, εκπροσωπούμενο από τον Υπουργό Οικονομίας και Οικονομικών, και προέβαλε την ένσταση της δικής του κυριότητας. 
      Άρα, δεν μπορεί να μιλάμε μόνο για την έναρξη της διαδικασίας ανάκλησης μέσω της αναπομπής. Μιλάμε και για το πρακτικό, συγκεκριμένο, απτό αποτέλεσμα που ήταν η επιτυχής διεξαγωγής της δίκης που κατέληξε στη δικαίωση του ελληνικού δημοσίου με την απόφαση που δημοσιεύθηκε μόλις φέτος με τόσο μεγάλη καθυστέρηση.
      Άρα, κυρίες και κύριοι Βουλευτές, το ΠΑΣΟΚ με υψηλή συνείδηση ευθύνης, με αυστηρότητα, χωρίς να χαρίζεται σε κανέναν, έχει ελέγξει πολλές φορές όλα τα δεδομένα, όχι υποδυόμενο τον εισαγγελέα και το δικαστή –άλλοι έχουν παίξει τους ρόλους αυτούς- αλλά έχοντας την υποχρέωση έναντι της κοινωνίας να εγγυηθεί τη δημοκρατία, να εγγυηθεί το κράτος δικαίου, να αποκαταστήσει την αξιοπιστία. 
      Γιατί το ζητούμενο, κυρίες και κύριοι συνάδελφοι, είναι σε τελική να ανορθωθεί ο τόπος. Γι’ αυτό ο κ. Καραμανλής σήμερα ουσιαστικά έρχεται και αναλαμβάνει την ευθύνη της υποχώρησης της χώρας.
      Ο κ. Καραμανλής συνομιλεί με το παρελθόν, αμύνεται. Αυτό που κάνει είναι μία ομολογία ήττας και ηττοπάθειας, διότι αναλαμβάνει την ευθύνη σήμερα της ουσιαστικής παραγραφής των ενδεχόμενων ποινικών ευθυνών για το σκάνδαλο του Βατοπεδίου. 
      Ας είμαστε πρακτικοί και ειλικρινείς. Ανεξάρτητα από το τι θα γίνει σήμερα, είτε ληφθεί απόφαση είτε δεν ληφθεί -που κατά τη γνώμη μου δεν μπορεί να ληφθεί η απόφαση, γιατί δεν συντρέχουν οι προϋποθέσεις του Συντάγματος και του Κανονισμού της Βουλής- η αλήθεια είναι ότι εάν διαλυθεί η Βουλή και οδηγηθούμε σε πρόωρες εκλογές ή έστω εάν λήξει η τρέχουσα Σύνοδος της Βουλής, που είναι η Β΄, θα έχουμε οδηγηθεί εξ αποτελέσματος σε παραγραφή των ποινικών ευθυνών. Αυτό κάνει σήμερα ο κ. Καραμανλής με την αποχώρηση και τη φυγομαχία του. Συγκαλύπτει και παραγράφει τις ευθύνες. Είναι ο Πρωθυπουργός της παραγραφής, της συγκάλυψης και της αδιαφάνειας.
      Το ΠΑΣΟΚ αναδεικνύει την ευθύνη αυτή. Όμως, πρέπει να δώσουμε και μία λύση. Δεν μπορούμε να μένουμε καθηλωμένοι σε αυτήν τη συζήτηση. Πρέπει να δώσουμε την προοπτική, να κάνουμε το επόμενο βήμα. Και το επόμενο βήμα είναι το καθαρό και απερίφραστο αίτημα για όσο γίνεται γρηγορότερη προσφυγή σε εκλογές. Πρέπει να οδηγηθούμε σε εκλογές, πρέπει να αλλάξει η κυβέρνηση, πρέπει να καταγραφεί η νέα πλειοψηφία… 
      (Χειροκροτήματα από την πτέρυγα του ΠΑΣΟΚ)
      …πρέπει ο λαός να νιώσει ότι με τη νέα κυβέρνηση του ΠΑΣΟΚ μπορεί να βρει μία προοπτική, ότι μπορεί να υπάρξει ένα στιβαρό χέρι διαχείρισης και υπέρβασης της κρίσης. 
      Και ξέρετε ότι το ΠΑΣΟΚ, όπως και κάθε κόμμα στη θέση του, διεκδικεί φυσικά τη μεγαλύτερη δυνατή πλειοψηφία, την αυτοδύναμη πλειοψηφία, όχι όμως αυτοδύναμη πλειοψηφία παλαιού τύπου, πλειοψηφία αυταρέσκειας και μονοκομματικής νοοτροπίας. Τελείωσαν αυτά. Ο τόπος δεν κυβερνιέται με ποσοστά 40%, 41% ή 42%, ούτε με εκατόν πενήντα έναν ή εκατόν εξήντα Βουλευτές, ο τόπος θέλει μεγάλες συναινέσεις, μεγάλες υπερβάσεις, γενναιόδωρες στάσεις και συμπεριφορές. Χρειάζεται, όμως, μία εγγύηση θεσμικής σταθερότητας, πολιτικής σοβαρότητας, προγραμματικής αξιοπιστίας. 
      Η νέα αυτοδύναμη πλειοψηφία του ΠΑΣΟΚ αυτά εγγυάται και θα πάρει την πρωτοβουλία να διαμορφώσει τις μεγάλες προοδευτικές συνεργασίες και σε κοινοβουλευτικό και σε κυβερνητικό επίπεδο και τις ακόμη ευρύτερες κοινωνικές συναινέσεις, ώστε να συμφωνήσουμε όλοι στον τόπο αυτόν σε ένα εθνικό σχέδιο ανάτασης της χώρας, σε ένα εθνικό σχέδιο υπέρβασης της κρίσης, που αφορά τους θεσμούς, το παραγωγικό μοντέλο της χώρας, την παιδεία, την ίδια τη δημοκρατία. 
      Και στο πλαίσιο αυτό, βεβαίως, πρέπει να είμαστε σε θέση να δώσουμε απαντήσεις και σε επί μέρους θεσμικά ζητήματα. Ο χωρισμός Κράτους και Εκκλησίας είναι ένα ώριμο ζήτημα. Η ολοκλήρωση της θρησκευτικής ελευθερίας είναι ένα ώριμο ζήτημα. Η ανάγκη να διαχωρίσουμε τις πραγματικά κοινωφελείς και ιδρυματικές δραστηριότητες των εκκλησιαστικών νομικών προσώπων από τις επιχειρηματικές και εμπορικές δραστηριότητες είναι απολύτως αναγκαία. Δεν μπορεί να υπάρχουν έμμεσα καθεστώτα φορολογικών παραδείσων στην ελληνική έννομη τάξη. 
      Είναι, επίσης, αναγκαίο –θέλω προσωπικά να το προσθέσω αυτό και ως δάσκαλος του Συνταγματικού Δικαίου- να πείσουμε τους πολίτες ότι αντιλαμβανόμαστε τα κενά που έχει η διαδικασία της πολιτικής και της ποινικής ευθύνης των Υπουργών. Είναι προφανές ότι πρέπει να σκεφτούμε στην επόμενη αναθεώρηση του Συντάγματος ένα άλλο όργανο το οποίο θα αποφαίνεται για την ανάγκη διενέργειας προκαταρκτικής εξέτασης και άσκησης ποινικής δίωξης σε βάρος Υπουργών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε Βενιζέλο. 
      ΕΥΑΓΓΕΛΟΣ ΒΕΝΙΖΕΛΟΣ: Πιστεύω ότι αυτό το όργανο πρέπει να είναι δικαστικής σύνθεσης, αλλά με επιλογή από την Ολομέλεια της Βουλής με αυξημένη πλειοψηφία 2/3, ώστε να συγκροτείται από δικαστικούς λειτουργούς υψηλού κύρους, μεγάλης ευαισθησίας και ευρύτατης αποδοχής, που δεν θα παίζουν πολιτικά παιχνίδια, αλλά θα λειτουργούν ως θεματοφύλακες των θεσμών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Συνοψίζω και τελειώνω, κυρία Πρόεδρε, λέγοντας τις απλές και καθαρές θέσεις του ΠΑΣΟΚ. Ο κ. Καραμανλής σήμερα φάνηκε για μία ακόμη φορά κατώτερος των περιστάσεων, ένας Πρωθυπουργός που δεν έχει συνείδηση των προκλήσεων της συγκυρίας και της ιστορίας. Φυγομαχεί, γιατί νιώθει την ήττα. Προσβάλλει το Κοινοβούλιο, φιμώνει τους Βουλευτές του, δηλώνει ότι έχει χάσει την εμπιστοσύνη της πλειοψηφίας της Βουλής, όπως έχει χάσει προ πολλού την εμπιστοσύνη της ελληνικής κοινωνίας. 
      Το ΠΑΣΟΚ ζητά εκλογές εδώ και τώρα, διεκδικεί τη νίκη και την αυτοδύναμη πλειοψηφία, αλλά εγγυάται τις μεγάλες προοδευτικές συνεργασίες και τις μεγάλες εθνικές συναινέσεις. Είναι η ευκαιρία να φύγουμε από το βούρκο, από τα σκάνδαλα και να αποκτήσουμε ελπίδα, αισιοδοξία και προοπτική ως τόπος. Το οφείλουμε στην πατρίδα, το οφείλουμε στα νέα παιδιά της Ελλάδας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Βέρα Νικολαΐδου):  Το λόγο έχει ο Αρχηγός του Λαϊκού Ορθόδοξου Συναγερμού κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Θυμάμαι ότι πριν από την πτώση του υπαρκτού σοσιαλισμού το πιο σύντομο  ανέκδοτο ήταν «Αλβανός τουρίστας». Στην εποχή μας το πιο σύντομο ανέκδοτο έχει μία λέξη: «αυτοδυναμία». Αν θέλετε με δύο λέξεις, είναι «αυτοδυναμία του ΠΑΣΟΚ». Δεν λέω αυτοδυναμία της Νέας Δημοκρατίας γιατί είναι τρεις οι λέξεις. Μη περιμένετε, λοιπόν, αυτοδυναμίες. Αυτά τα γνωρίζετε. Εν πάση περιπτώσει, τα λέτε για να δημιουργήσετε πρόσθετες εντυπώσεις. 
      Βέβαια μπαίνω στον πειρασμό να πω το «δάσκαλε που δίδασκες». Δάσκαλε, κύριε Βενιζέλο, εσείς ο ίδιος το 2001 ήσασταν ο εισηγητής του Συντάγματος, εσείς ο άνθρωπος  που δένει και λύνει. Εσείς μας φέρατε αυτόν τον τραγέλαφο, εσείς μας φέρατε αυτόν τον περιορισμό, να μην μπορούμε σήμερα να στείλουμε στο δικαστήριο εκείνους οι οποίοι έκλεψαν. 
      ΕΥΑΓΓΕΛΟΣ ΒΕΝΙΖΕΛΟΣ : Κυρία Πρόεδρε, με συγχωρείτε, μπορώ να έχω το λόγο;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αφήστε τα, κύριε Βενιζέλο. Μετά. 
      ΠΡΟΕΔΡΕΥΟΥΣΑ (Βέρα Νικολαΐδου): Να ολοκληρώσει πρώτα ο κ. Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εσείς φέρατε στο Σύνταγμα το άρθρο 86 περί ευθύνης Υπουργών, εσείς και η Νέα Δημοκρατία. 
      Και να σας πω και κάτι; Έχω την αίσθηση ότι το ψήφισαν όλες οι πτέρυγες τότε. Το μόνο «όχι» είναι το δικό μου, ένα στρογγυλό «όχι». Ο καθένας, λοιπόν, ας αναλάβει τις ευθύνες του γι’ αυτά τα οποία έχει κάνει, γιατί όπως στρώνει κανείς, έτσι κοιμάται. Σήμερα, λοιπόν, ήμαστε εδώ και δεν μπορούμε να δώσουμε και να παραδώσουμε στη δικαιοσύνη Υπουργούς μακρυχέρηδες, γιατί εσείς είχατε φροντίσει προηγουμένως να είναι πολύ δύσκολος ο τρόπος. Δύο Συνόδους και τελείωσε. 
      (Χειροκροτήματα από την πτέρυγα του ΛΑΟΣ)
       Άρα λοιπόν, πρέπει, κύριε Βενιζέλο, να θυμόσαστε αυτό, ότι το Σύνταγμα έγινε από εσάς, το περιοριστικό  Σύνταγμα. 
      Βλέπω μέσα στην Αίθουσα πολλούς καλούς φίλους αγωνιστές, που στα μαύρα χρόνια της δικτατορίας είχαν συλληφθεί, είχαν φυλακιστεί και είχαν εξοριστεί για τη δημοκρατία, για ένα κοινοβούλιο. Επειδή είμαι ανάμεσα σε αυτούς που συνελήφθησαν, σκέφτομαι: Όταν είχαμε στο νου μας να λειτουργήσει πάλι το Κοινοβούλιο, είχαμε ένα τέτοιο Κοινοβούλιο στο μυαλό μας; Θα μου πείτε βέβαια ότι είναι εξαιρετικό προνόμιο, έστω και ένα τέτοιο Κοινοβούλιο. Μας πάει όμως, μας ταιριάζει σε όλους εμάς αυτού του είδους το Κοινοβούλιο; Μας ταιριάζει αυτός ο ευτελισμός του Κοινοβουλίου; Πιστεύω ότι όλες και όλοι είμαστε άξιοι για κάτι καλύτερο, κάτι ευρύτερο και στη δημοκρατία, αλλά και στον τρόπο λειτουργίας του Κοινοβουλίου. 
      Όταν σήμερα για δεύτερη φορά μέσα σε τρεις μήνες έρχεται το κόμμα της Πλειοψηφίας και αρνείται να συμμετέχει στη  διαδικασία, περιφρονεί το Κοινοβούλιο, αυτό είναι μία ασθένεια, ένα τραύμα για τους θεσμούς. Και έχω την αίσθηση πριν από οτιδήποτε άλλο ότι όλες και όλοι πρέπει να υπηρετούμε τους θεσμούς που επιβάλλει η δημοκρατία. 
      Πολύ φοβούμαι λοιπόν, ότι σήμερα ο κ. Καραμανλής καθόλου  δεν συμβάλλει στην αξιοποίηση και στην ανέλιξη των θεσμών. Είναι αντικοινοβουλευτικός ο κ. Καραμανλής; Όχι φυσικά. Δεν μπορεί να το ισχυριστεί κανείς αυτό. Άρα, λοιπόν, μπαίνει κυρίαρχο το ερώτημα: εφόσον ο Πρωθυπουργός δεν είναι αντικοινοβουλευτικός, γιατί έρχεται και καταπατά έτσι  την ίδια τη διαδικασία του Κοινοβουλίου; Για έναν λόγο. Ο κ. Καραμανλής είχε μια αγωνία στις λίγες ημέρες που κράτησε η εξεταστική των πραγμάτων επιτροπή, λίγες ημέρες, γιατί συνηγορήσατε και εσείς. 
      Θυμάστε που φώναζα και έλεγα «δώστε ευρύτητα στη διαδικασία, κρατήστε την ανοικτή, να αιμορραγεί ο κ. Καραμανλής και το περιβάλλον του, για ό,τι έκαναν στο Βατοπέδι»; Εσείς όμως συμφωνήσατε στη γρήγορη διαδικασία. Έτσι, λοιπόν, ο κ. Καραμανλής αισθάνεται καλά, αισθάνεται ότι δεν τον έβαλαν στο κάδρο. 
      Για μένα, κυρίες και κύριοι –και δεν θα μου το βγάλει από το μυαλό- ο κ. Καραμανλής φοβάται μήπως μπει στο κάδρο, από τους πρωταγωνιστές Υπουργούς. Περί αυτού πρόκειται.
      Εμείς ζητήσαμε να έρθει ο κ. Καραμανλής στην εξεταστική των πραγμάτων επιτροπή και δεν μας βοηθήσατε, γιατί είχε φροντίσει ο Ψωμιάδης, ο Νομάρχης Θεσσαλονίκης, να τον βάλει λέγοντας ότι είχε δώσει επιστολή. Και ο κ. Καραμανλής δεν ήρθε να μας πει τι έκανε με την επιστολή στα χέρια, ότι κυοφορείται σκάνδαλο. Το άφησε να συνεχιστεί; Έδωσε οδηγίες να σταματήσει; Βεβαίως αντιλαμβάνεστε όλοι ότι αν ο κ. Καραμανλής είχε μεριμνήσει να σταματήσει, θα έβγαινε, θα φώναζε και θα το έλεγε ο ίδιος και οι άνθρωποί του μέσα στην Αίθουσα. 
      Άρα, λοιπόν, ο κ. Καραμανλής το κάνει αυτό γιατί φοβάται τα χειρότερα που μπορούν να ακουμπάνε τον ίδιο. Περί αυτού πρόκειται. Έτσι, λοιπόν, κάτω από αυτό το φοβικό σύνδρομο δεν έρχεται στη Βουλή. Τι τον ενοχλούσε να γίνει η προανακριτική; Θα πήγαιναν σε μια διαδικασία, εν πάση περιπτώσει, οι κακοί θα απομονώνονταν και γιατί να έχει ευθύνη εκείνος; Φοβάται όμως μήπως από τη διαδικασία ακούμπαγαν και εκείνον. Περί αυτού πρόκειται. Γι΄ αυτό λοιπόν θυσιάζει και τη φήμη του και τη σοβαρότητά του και την κοινοβουλευτική του διάσταση, γιατί φοβάται τα χειρότερα. 
      Συμφωνώ και εγώ με τους προλαλήσαντες ότι σήμερα η χώρα δεν κυβερνάται. Έχουμε σαφώς ένα έλλειμμα διακυβέρνησης της χώρας. Δεν έχει τη δύναμη να μπορέσει να αναμετρηθεί με ό,τι συμβαίνει σήμερα στον τόπο. 
      Στα εθνικά θέματα τα ξέρετε, δεν χρειάζεται να τα επαναλάβουμε. Όπου, όπως και όποτε θέλουν οι Τούρκοι διασχίζουν το Αιγαίο. Περνάνε πάνω από κατοικημένες περιοχές και κανείς από τους κυβερνώντες δεν μπορεί να αντισταθεί.
      Σήμερα έστειλα μια επιστολή στον κ. Μπαρόζο, τον οποίο γνωρίζω ιδιαίτερα καλά από τη θητεία μου στο Ευρωπαϊκό Κοινοβούλιο. Μάλιστα, την πρώτη ημέρα που πήγα εκεί κατέθεσα πρόταση μομφής εναντίον του, γιατί λίγο πριν έρθει να αναλάβει έκανε τσάρκες με το κότερο του Λάτση. Και του είπα: «Πώς συμβιβάζεται να γίνεσαι Πρόεδρος της Ευρώπης και να κάνεις βόλτες με ενός κεφαλαιοκράτη τα χρήματα, ο οποίος έχει δανειοδοτηθεί από την Ευρωπαϊκή Τράπεζα;». 
      Εν πάση περιπτώσει, τον ξέρω πολύ καλά τον κύριο, αλλά εφόσον θεσμικά έχει έναν ρόλο, του έστειλα μια επιστολή σήμερα και του λέω: Βρισκόμαστε σε μια δεινή οικονομική κατάσταση. Πιο δεινή και από ό,τι μας είπαν. Και αυτό το ξέρει καλά η Νέα Δημοκρατία και το ξέρουν όλοι όσοι έχουν θητεύσει στην Ευρώπη. Η κατάσταση είναι δεινή. Δεν θα μπορούσε να είναι και καλύτερη, σε σχετικά βέβαια νούμερα, από τη στιγμή που η Ελλάδα εξαντλείται σε εξοπλισμούς. Εξαντλούμεθα σε εξοπλισμούς και έχουμε τους περισσότερους εξοπλισμούς από κάθε άλλη χώρα της Ευρώπης, γιατί εσείς δεν αναλαμβάνετε τις ευθύνες σας. Είναι δική σας ευθύνη να υπερασπιστείτε τον ευρωπαϊκό χώρο. Και επειδή εσείς δεν το κάνετε για τους δικούς σας λογαριασμούς, αναγκάζεται η Ελλάδα να κάνει τέτοιους εξοπλισμούς για να υπερασπιστεί τη δική της εδαφική ακεραιότητα.
      Επιπλέον, έχουμε ένα θλιβερό προνόμιο. Είμαστε η πλέον απομακρυσμένη χώρα της ΟΝΕ. Τα προϊόντα μας έχουν κόστος μεταφοράς και ασφάλιστρα μεταφοράς. Δεν υπάρχει τρόπος η Ελλάδα, κανένας, όποιος και αν κυβερνήσει, να βάλει το έλλειμμα μέσα στο 3% και να ελέγξει αποτελεσματικά τον πληθωρισμό στο 3%.
      Εάν, λοιπόν, η Ελλάδα δεν ζητήσει ισχυρά και με μια φωνή και να ενώσουμε και εμείς, οι της Αντιπολιτεύσεως, τη δική μας φωνή, ελαστικοποίηση του Μάαστριχτ, που κάποιοι εδώ μέσα το ψήφισαν μη βλέποντας την εξέλιξη των πραγμάτων και την επιδείνωση της οικονομίας που ήταν τουλάχιστον ορατή, γιατί κάποιοι από εμάς εδώ δεν το ψήφισαν -και εννοώ το Κομμουνιστικό Κόμμα της Ελλάδας και όσο εγώ ήμουν εκεί που ήμουν- εάν δεν ελαστικοποιηθεί το Μάαστριχτ δεν έχουμε καμμία απολύτως ελπίδα.
      Αφήστε δε ότι είναι σχήμα οξύμωρο και αντιφατικό και οι γνωρίζοντες ευρωπαϊκά το καταλαβαίνουν, ότι το Μάαστριχτ λέει αντίθετα πράγματα απ’ αυτά που λέει το Σύμφωνο της Λισαβόνας. Λέει αντικρουόμενα πράγματα. Αν εφαρμόσεις τα μεν, δεν μπορείς να μπεις στους δείκτες του δε. Και επιπλέον, η Ευρώπη και η Ελλάδα που ψήφισαν το Πρωτόκολλο του Κιότο έπρεπε να ξέρουν ότι αυτό έχει κόστος τεράστιο. Γι’ αυτό, η Αμερική και η Κίνα και άλλες υπερδυνάμεις δεν μπήκαν στο Κιότο. Δεν είναι ότι δεν θέλουν καθαρή ατμόσφαιρα. Δεν μπορούν να παρακολουθήσουν οικονομικά το Κιότο. Έτσι, λοιπόν, έχουμε εγκλωβιστεί σε ένα μονόδρομο ιδιαίτερα σοβαρό. 
      Και ενώ τα πράγματα είναι έτσι, δεν μπορώ να διανοηθώ πώς κάποιοι Υπουργοί βάζουν το χέρι στο ταμείο του ασθενικού κράτους. Και βάζουν το χέρι στο ταμείο και εμείς δεν μπορούμε να τους διώξουμε. Όλοι ξέρουμε ότι κάτι έχει γίνει. Εάν, λοιπόν, ο δικός σας κ. Φωτιάδης έρθει και πει «Κύριοι, θέλω να δικαστώ, αισθάνομαι ερινύες, δεν κοιμάμαι το βράδυ, θέλω να δικαστώ», ξέρετε ότι δεν μπορεί να δικαστεί, βάσει της συνταγματικής προβλέψεως. Έρχεται και λέει, δεν κοιμάμαι το βράδυ, έκανα έγκλημα κατά του δημοσίου, παρακαλώ πολύ να δικαστώ, να πάρω μια απόφαση, να ησυχάσω. Δεν μπορεί. Εκεί τα έχετε φέρει τα πράγματα. Και να θέλει αύριο ο Δούκας να πάει, δεν θα μπορεί. Και νομίζετε ότι αυτό είναι προαγωγή της δημοκρατίας και του πολιτικού κόσμου; 
      Μεθαύριο, σε δυο-τρεις εβδομάδες, όπως ξέρετε καλά, μία σειρά ανθρώπων ίσως και δεκαπέντε, θα πάνε στη φυλακή, θα προφυλακιστούν. Θα προφυλακιστούν οι από κάτω και θα είναι απ’ έξω οι από πάνω. Και κάποιοι εξ αυτών των από πάνω, θα μετράνε και τα βιβλιάριά τους. Γιατί μόνο σε ένα βιβλιάριο βρήκαμε κάπου 5.500.000 ευρώ. Και οι άλλοι θα είναι στον Κορυδαλλό. Και θα είναι τμηματάρχες, διευθυντές, οι φουκαράδες και οι πολιτικοί θα είναι απ’ έξω. Και θα είμαστε υπερήφανοι γι’ αυτήν τη δημοκρατία, γι’ αυτήν τη δημοκρατία που κλωσήσαμε! 
      Έχω την αίσθηση ότι πρέπει να αναθεωρήσουμε πολλά πράγματα. Άκουσα τον λαλίστατο κ. Βενιζέλο να λέει ότι πρέπει να αλλάξουμε το Σύνταγμα. Ναι, αλλά πότε; Μετά από δέκα χρόνια. Ζήσε Μάη μου, να φας τριφύλλι! Χάσαμε και αυτήν την ευκαιρία πέρυσι, μόνο και μόνο για να ψηφίσουμε άρθρα επουσιώδη του Συντάγματος, να μπορούμε να έχουμε μία γρήγορη αναθεώρηση και να συμπεριλάβουμε και αυτά που σήμερα βλέπουμε ότι μολύνουν το έδαφος της δημοκρατίας. Χάσαμε και αυτήν την ευκαιρία. 
      Πράγματι, σήμερα είναι μια κορυφαία ημέρα. Διάβασα με προσοχή τα πορίσματα όλων των κομμάτων, ως είχα εξάλλου υποχρέωση. Εμείς στο Λαϊκό Ορθόδοξο Συναγερμό, θα ψηφίσουμε ακριβώς ό,τι λέει το πόρισμα του δικού μας εισηγητή. Όσον αφορά τα πρόσωπα τα οποία δεν συμπεριλαμβάνονται μέσα, κάνοντας μία έκκληση για περισσότερη δημοκρατία, εγώ θα δώσω την οδηγία στην Κοινοβουλευτική Ομάδα για ψήφο κατά συνείδηση. Θα τιμήσουμε τα ευρήματα του Βουλευτή μας και θα είμαστε μονομπλόκ. Αλλά εκεί που εμείς δεν βρήκαμε ευρήματα και πιθανώς βρήκατε εσείς, εμείς έχουμε τη δύναμη να πούμε, κατά συνείδηση ψήφος, γιατί βεβαίως και αυτό το έχουμε καταργήσει. Μήπως και εδώ δεν έχουμε μία καταπάτηση του Συντάγματος; Πού είναι η κατά συνείδηση ψήφος; Ερχόμαστε εδώ παθητικά και ό,τι πει ο Πρόεδρος. Και ψηφίζουμε όλοι και παριστάμεθα μόνο για να δικαιολογήσουμε το ρόλο που θέλει ο Πρόεδρος. Σε κορυφαίες στιγμές μόνο θα βρούμε τη δύναμη και θα παραμερίσουμε, θα εξοβελίσουμε αυτήν τη δήθεν κομματική πειθαρχία, και να πούμε «ναι, κατά συνείδηση ψήφος».
      Χρειάζεται κάποια στιγμή να λάβουμε πρωτοβουλίες και αποφάσεις. Να προχωρήσουμε σε μία εθνική συνεννόηση για την οποία φωνάζω τρεις μήνες εδώ μέσα. Ο κόσμος βλέπει έξω την κοινωνική και οικονομική κρίση να δεσπόζει. Και εμείς εδώ δεν μπορούμε να συνεννοηθούμε μεταξύ μας. 
      Έχουμε φτάσει στο επίπεδο να μη μιλάμε μεταξύ μας οι πολιτικοί Αρχηγοί. Τόσο δύσκολο είναι επιτέλους να υπάρξει μια εθνική συνεννόηση; Και ποιος λέει ότι τα καλύτερα μυαλά είναι εις την απούσα Νέα Δημοκρατία; Και ποιος λέει ότι δεν υπάρχουν εξαιρετικά μυαλά και στα άλλα κόμματα; Και ποιος λέει ότι δεν υπάρχουν και εξαιρετικά μυαλά εκτός κομμάτων;
      Να συμβάλλουν όλοι με ιδέες πώς θα βγάλουμε τον τόπο από την κρίση. Πεινάει και ο Κώστας και ο Πέτρος και ο Μήτσος και η Ελένη και ας είναι Νέα Δημοκρατία, ας είναι ΛΑΟΣ, ας είναι ΚΚΕ, ας είναι ΣΥΡΙΖΑ. Ο λαός μας πεινάει. Βάλλεται και προσβάλλεται ευθέως και εμείς δεν μπορούμε να ομονοήσουμε και να πούμε πέντε πράγματα, πέντε ιδέες και να καλέσουμε τον Καραμανλή, που έχει την ευθύνη ακόμη –όσο την έχει αυτήν την ευθύνη, για ένα, δυο μήνες- να πάρει κάποια πρωτοβουλία, να είναι ελαφρότερο το φορτίο το οποίο κουβαλάει; Χρειάζεται να αναλάβουμε ευθύνες. 
      Θα κλείσω με τούτο. Αφού ο κ. Ρουσόπουλος και τα golden boys βεβήλωσαν το Άγιο Όρος και δημιούργησαν τριγμούς στην πίστη προς την Εκκλησία, έρχονται τώρα να βεβηλώσουν και το ποδόσφαιρο και μεθοδεύουν ένα golden boy να αναλάβει τις τύχες του ποδοσφαίρου το Σάββατο. Θέλω να πιστέψω ότι θα υπάρξει περισσότερη κρίση εις τους ποδοσφαιρόφιλους από ό,τι υπήρξε στους μοναχούς. 
      Σας ευχαριστώ πολύ. 
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, θα ήθελα το λόγο. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Βενιζέλο, το ξέρετε ότι δεν έχετε το δικαίωμα να δευτερολογήσετε. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, επί προσωπικού θέλω να μιλήσω. 
      ΠΡΟΕΔΡΕΥΟΥΣΑ (Βέρα Νικολαΐδου): Έχετε το λόγο, επί προσωπικού για ένα λεπτό. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, ο κ. Καρατζαφέρης με τίμησε με διάφορες παρατηρήσεις σε σχέση με την ισχύουσα συνταγματική ρύθμιση για την ποινική ευθύνη των Υπουργών. 
      Θέλω, λοιπόν, να θυμίσω στο Σώμα ότι προκειμένου να συντελεστεί η Αναθεώρηση του Συντάγματος απαιτούνται τουλάχιστον εκατόν ογδόντα ψήφοι, άρα συμφωνία των κομμάτων. Οι λύσεις που αποτυπώνονται στο Σύνταγμα είναι συναινετικές, γιατί αλλιώς το Σύνταγμα θα μείνει αλώβητο, άρα θα είχαμε ακόμη τη ρύθμιση του 1975. 
      Μου θύμισε όμως ο κ. Καρατζαφέρης ότι αυτός θέλησε να μείνουμε στη ρύθμιση του 1975. Καταψήφισε τη συμβιβαστική συναινετική πρόταση που υπερψήφισαν τα δυο μεγάλα κόμματα το 2001. Άρα, ήθελε ο κ. Καρατζαφέρης, καταψηφίζοντας τη σημερινή ρύθμιση, να παραγράφονται οι ευθύνες στην πρώτη Σύνοδο, ενώ τώρα παραγράφονται στη δεύτερη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ήθελε να διατηρηθεί το καθεστώς της απευθείας ποινικής δίωξης χωρίς να μεσολαβεί προκαταρκτική εξέταση, ανάκληση από αρεοπαγίτη και βούλευμα του δικαστικού συμβουλίου από πέντε ανώτατους δικαστές. Ήθελε να μη διατυπώνει την κατηγορία ο εισαγγελέας του Αρείου Πάγου αλλά πολιτικοί αντίπαλοι, κατήγοροι Βουλευτές, όπως τους ζήσαμε το 1989. 
      Πράγματι, κύριε Πρόεδρε του Λαϊκού Ορθόδοξου Συναγερμού, θέλατε να μείνουμε στην απελπιστικά συντηρητική ρύθμιση του 1975. Κάναμε ένα βήμα, ανεπαρκές. Σας λέω λοιπόν τώρα ότι η πρότασή μου να συσταθεί ένα δικαστικό όργανο υψηλού κύρους, αλλά συναινετικά, με πλειοψηφία 2/3 της Ολομέλειας της Βουλής…
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Βενιζέλο, πρέπει να ολοκληρώσετε. 
      ΕΥΑΓΓΕΛΟΣ ΒΕΝΙΖΕΛΟΣ: Τελειώνω, κυρία Πρόεδρε. 
      …μικροκομματικά παιχνίδια, δεν χρειάζεται να περιβληθεί με το κύρος συνταγματικής διάταξης. Μπορεί να ισχύσει και ωσότου φτάσουμε σε αναθεώρηση, αν τροποποιηθεί ο Κανονισμός της Βουλής και ο νόμος περί ευθύνης Υπουργών να παραπέμπονται τα ζητήματα στο όργανο αυτό. Η απόφασή του δεν θα είναι τυπικά υποχρεωτική, αλλά θα είναι ουσιαστικά και ηθικά δεσμευτική για την πλειοψηφία της Βουλής. 
      Εμείς διατυπώνουμε λύσεις, κάνουμε βήματα. Εσείς θέλατε να μείνουμε στο φαύλο καθεστώς του 1975. Πράγματι υπάρχει μια διαφορά. 
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κυρία Πρόεδρε, θα ήθελα το λόγο. 
       ΠΡΟΕΔΡΕΥΟΥΣΑ (Βέρα Νικολαΐδου): Κύριε Καρατζαφέρη, θα απαντήσετε και εσείς για ένα λεπτό. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Βενιζέλο, είπαμε εμείς να μείνουμε στο 1975; Αυτό που λέτε τώρα να κάνετε αύριο, δεν το κάνατε χθες. Δεν το κάνατε χθες γιατί θέλατε να καλύψετε τους ανθρώπους σας. 
      Σας παραπέμπω σε αυτό που είπε ο Γιαννόπουλος: Ψηφίσατε τη συνέχεια μην πάνε οι μισοί φυλακή. Αυτό θέλατε να κάνετε, κύριε Βενιζέλο, γιατί πιστεύατε ότι θα είσαστε ισόβια επάνω και θέλατε να προστατεύσετε τους δικούς σας ανθρώπους. Πράγματι μερικοί δεν είναι στη Βουλή, γιατί μπόρεσαν και γλίτωσαν μετά από το έγκλημα του Χρηματιστηρίου. 
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα ένα μαθητές και μαθήτριες και δυο συνοδοί-καθηγητές από το Α΄ Γυμνάσιο Περαία Θεσσαλονίκης, το Β΄ Τμήμα. 
      Η Βουλή τους καλωσορίζει και τους εύχεται καλή πρόοδο. 
      (Χειροκροτήματα από όλες τις πτέρυγες της Βουλής)
      Το λόγο έχει ο Βουλευτής του ΠΑΣΟΚ κ. Καρχιμάκης για οκτώ λεπτά. 
	ΜΙΧΑΛΗΣ ΚΑΡΧΙΜΑΚΗΣ: Κυρία Πρόεδρε, κυρίες και κύριοι συνάδελφοι, μέσα από τις πτυχές του σκανδάλου του Βατοπεδίου αναδεικνύεται για μια ακόμη φορά ότι η Κυβέρνηση Καραμανλή παράγει αδικία και διαφθορά, συστηματικά και ηθελημένα, στο πλαίσιο ενός στρατηγικού σχεδίου υπηρέτησης συμφερόντων ολίγων μέσα από την ιδιοποίηση του κράτους και τη λεηλασία των πόρων του αλλά και των κόπων των Ελλήνων πολιτών. Το σκάνδαλο του Βατοπεδίου μέσα και απ’ αυτές τις παρεμποδιζόμενες από την Κυβέρνηση Καραμανλή διαδικασίες διερεύνησης αποδεικνύεται υπερπολλαπλάσιο απ’ ό,τι αρχικά είχε αναδειχθεί. Αποτελεί επιχειρησιακά την επιτομή των κυβερνητικών μεθόδων διαφθοράς, παραγωγής παράνομου πλουτισμού, συγκάλυψης και ατιμωρησίας. Και αυτό γιατί οι συντονισμένες ενέργειες των Υπουργών και Υφυπουργών της Κυβέρνησης Καραμανλή από το 2004 και μετά ήταν αχρείαστες και αδικαιολόγητες.
      Η αχρείαστη, λοιπόν, το 2004 κυβερνητική επέμβαση στο ήδη λυμένο ιδιοκτησιακό της Βιστωνίδας σήμερα εκ του αποτελέσματος αποδεικνύεται ύποπτη και παράνομη, γιατί το αποτέλεσμα των μεθοδεύσεων κατάργησης της ήδη κερδισμένης δίκης ήταν οι ανταλλαγές και το αποτέλεσμα των παράνομων ανταλλαγών ήταν η παραγωγή και η διακίνηση ασύλληπτων ποσών «μαύρου χρήματος». Πάνω από 1.000.000.000 ευρώ, λοιπόν, ήταν η ζημία του δημοσίου και οι κυβερνητικές μεθοδεύσεις ασύλληπτες: Η ιστορική πρωτοτυπία μιας κοινόχρηστης λίμνης που ξαφνικά γίνεται ανταλλάξιμη και το δημόσιο καταβάλλει σε είδος εκατοντάδες εκατομμύρια ευρώ για να αποκτήσει νοερά οικόπεδα στην επιφάνεια του νερού της, του νερού που κατά νόμον ανήκει ούτως ή άλλως στο δημόσιο. Η τύφλωση με προφανείς άνωθεν οδηγίες και η κάλυψη μιας ολόκληρης κρατικής μηχανής μπροστά στην έλλειψη των νόμιμων προϋποθέσεων για τις ανταλλαγές, η σύμπραξη δικηγόρων, ΚΕΔ, υμετέρων συμβολαιογράφων στη σύνταξη προφανώς άκυρων και παράνομων συμβολαίων αλλά και η όλη διαδικασία των ανταλλαγών βάσει αδημοσίευτων, κρυφών και παράνομων υπουργικών αποφάσεων επιβεβαιώνουν την ύπαρξη κεντρικού κυβερνητικού συντονισμού. 
      Τα κέρδη των εμπλεκομένων είναι επίσης ασύλληπτα. Η σύμπραξη μοναχών, Κυβέρνησης και εποπτευόμενης από αυτήν κρατικής μηχανής παρήγαγε βαλίτσες με δεκάδες εκατομμύρια ευρώ που έφθαναν από μοναχούς σε τραπεζικούς λογαριασμούς. Εξήντα εκατομμύρια ευρώ καταθέσεις μόνο σ’ έναν λογαριασμό μεγάλης τράπεζας σε μετρητά, ζεστό χρήμα, 110.000.000 ευρώ που προέρχονται από υπέρογκα δάνεια, που εύκολα παίρνει η Μονή, είναι οι μέχρι σήμερα αποκαλυφθείσες επενδύσεις της Μονής μέσω εξωχώριων εταιρειών. Αναλήψεις εκατομμυρίων ευρώ σε βαλίτσες και επιταγές, με άγνωστους τελικούς αποδέκτες, αδιερεύνητα χρηματιστηριακά παιχνίδια! Μέχρι και μετοχές του ΟΤΕ 30.000.000 ευρώ «παίχθηκαν» λίγο πριν τις εκλογές και πωλήθηκαν αμέσως μετά απ’ αυτές. Οργιώδες real estate πάνω από τη δημόσια ακίνητη περιουσία, σε δάση και αρχαιολογικούς χώρους, από κατασκευαστικές των εξωχώριων εταιρειών και των αφανών μετόχων! Κι εδώ υπάρχει το τεράστιο ερώτημα που η εξεταστική παρεμποδίστηκε με διάφορα τερτίπια της κυβερνώσας παράταξης να διαλευκάνει: Ποιοι καρπώθηκαν τα ανυπολόγιστα ποσά που παρήχθησαν από τις αμέτρητες αδιαφανείς συναλλαγές των ανταλλαγών, από τα ύποπτα δάνεια, από την εμπλοκή εξωχώριων εταιρειών, από τα σκόπιμα αδιερεύνητα χρηματιστηριακά παιχνίδια; Ποιοι πραγματικά είναι πίσω από αυτές τις χρηματικές ροές και τις επενδύσεις; 
      Μόνο αν μάθουμε πού πήγε το μαύρο χρήμα, θα μάθουμε αν η ύποπτα ανεξέλεγκτη παραγωγή και διακίνησή του, εκτός από αποτέλεσμα ήταν και το κίνητρο και η αιτία των κυβερνητικών μεθοδεύσεων. Να, λοιπόν, γιατί χρειάζεται η παραπέρα διερεύνηση.
      Όμως, με τις μέχρι σήμερα μεθοδεύσεις, είναι προφανές ότι η Κυβέρνηση Καραμανλή που εποπτεύει το ΣΔΟΕ, την επιτροπή για το μαύρο χρήμα, την Επιτροπή Κεφαλαιαγοράς και την Τράπεζα Ελλάδος, ακόμα και με τις παρεμβάσεις της στη δικαιοσύνη, επιδιώκει να δημιουργεί σύγχυση και να αποτρέπει τη διαλεύκανση, για λόγους που γνωρίζει και προφανώς, για τους ίδιους λόγους αρνείται και τη σύσταση της ειδικής επιτροπής για προκαταρτική έρευνα.
      Είναι, λοιπόν, προκλητική, μετά από τόσες αποκαλύψεις, η εμμονή της Κυβέρνησης Καραμανλή στη συγκάλυψη και τη διασφάλιση της αδράνειας κάθε ελεγκτικού μηχανισμού στο θέμα των ύποπτων τραπεζικών και χρηματιστηριακών συναλλαγών.
      Αλήθεια, ποια άλλα υψηλόβαθμα στελέχη του κρατικού μηχανισμού, διορισμένοι εκλεκτοί της Κυβέρνησης, εμπλέκονται σε αυτήν την επιχείρηση συγκάλυψης και γιατί δεν διερευνά κανείς το ρόλο τους; Γιατί, λόγου χάριν, δεν ελέγχεται ο ρόλος του κ. Προβόπουλου, του Διοικητή της Τράπεζας της Ελλάδος, επισκέπτη του Αγίου Όρους με το μισό Υπουργικό Συμβούλιο, όταν αυτός ο κύριος δεν είδε και δεν άκουσε τίποτα, κατά το πρότυπο Καραμανλή, όταν τα εκατοντάδες εκατομμύρια ευρώ του σκανδάλου έρχονταν και έφευγαν από τις τράπεζες με βαλίτσες; Γιατί δεν ελέγχεται ως προς την ευνοϊκή δανειοδότηση που έδωσε, ως Διοικητής της Εμπορικής Τράπεζας, στον Εφραίμ το 2005, για να αγοράσει η Μονή ακίνητο της Τράπεζας και μετά να το πουλήσει σε τρίτους ακριβότερα; Ουσιαστικά, με λεφτά της τράπεζας, που διοικούσε ο κ. Προβόπουλος, η Μονή αγόρασε ακίνητο της ίδιας τράπεζας και έκανε αντ’ αυτής, επικερδές real estate, με ξένα κόλλυβα, εισπράττοντας τα κέρδη. Να, λοιπόν, γιατί δεν εστάλησαν στη Βουλή οι δανειακές συμβάσεις που κατ’ επανάληψη πιέζαμε να έρθουν.
      Ο ελληνικός λαός έχει πια καταλάβει ότι με κρυφές, ύποπτες και παράνομες υπογραφές και κεντρικό κυβερνητικό συντονισμό, η Κυβέρνηση προχώρησε σε αχρείαστες και παράνομες ανταλλαγές, με αδιαφανείς μεθοδεύσεις διακίνησης υπεραξιών και σύμπραξη μιας σωρείας κρατικών λειτουργών και οργάνων.
      Με αυτές, λοιπόν, τις αποφάσεις είχαμε παραγωγή μαύρου χρήματος και διακινήθηκε με την ύποπτη αδράνεια των ελεγκτικών μηχανισμών. Και η Κυβέρνηση, ακόμα και μετά την αποκάλυψη των συντονιστών, των αυτουργών και των μεθοδεύσεων, αγωνίζεται να συγκαλύψει τους αποδέκτες, απλώνοντας την ομπρέλα προστασίας της σε παράνομες ενέργειες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κυρία Πρόεδρε.
      Με αυτά τα δεδομένα και με προφανείς τις ενδείξεις τυχόν ποινικών ευθυνών Υπουργών και Υφυπουργών της Κυβέρνησης Καραμανλή, το Σύνταγμα προβλέπει τη σύσταση ειδικής επιτροπής για προκαταρτική έρευνα.
      Απέναντι, λοιπόν, σε μια κοινωνία οργισμένη, σε αξιακή αμφισβήτηση και σε οικονομικό αδιέξοδο, είναι προκλητικό αυτή η Κυβέρνηση, για να καλύψει την πολιτική δειλία της αποχώρησής της από τη Βουλή, να καταφεύγει σε ρητορείες περί ποινικοποίησης της πολιτικής ζωής, γιατί την πολιτική ζωή έχουμε χρέος όλοι μας να την απενοχοποιήσουμε.
      Να την απενοχοποιήσουμε, συνάδελφοι, από την ταύτισή της με την ανομία και την αυθαιρεσία της εξουσίας που η Κυβέρνηση Καραμανλή εγκαθίδρυσε ως γενικευμένη κοινωνική και πολιτική αντίληψη. Να απενοχοποιήσουμε την πολιτική ζωή μέσα από τη διαλεύκανση και την απόδοση ευθυνών, δίκαια και καθαρά και να την παραδώσουμε στον ελληνικό λαό ως καθαρό δημοκρατικό εργαλείο συλλογικής διεκδίκησης και επίλυσης των πραγματικών προβλημάτων του και των αδιεξόδων που αυτή η Κυβέρνηση δημιούργησε.
      Ανεξάρτητα, λοιπόν, από τη σημερινή εκ νέου κακοποίηση του θεσμού του Κοινοβουλίου από την Κυβέρνηση, εμείς θα επιμείνουμε και θα φθάσουμε στην τελική αποκάλυψη αυτών που οργάνωσαν, συντόνισαν, υλοποίησαν και πλούτισαν με αυτό το σκάνδαλο.
      Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
	Το λόγο έχει η Βουλευτής του ΠΑΣΟΚ κ. Τζάκρη.
	ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, συζητούμε σήμερα την πρόταση του ΠΑΣΟΚ για σύσταση ειδικής κοινοβουλευτικής επιτροπής που θα κληθεί να διενεργήσει προκαταρκτική εξέταση για τη διερεύνηση ποινικών ευθυνών στην πρωτοφανή υπόθεση ανταλλαγής ακινήτων του δημοσίου, τεράστιας αξίας, με τη λίμνη Βιστωνίδα και τις παραλίμνιες εκτάσεις, εκτάσεις που οι Υπουργοί της Κυβέρνησης φρόντισαν σκανδαλωδώς να παραχωρήσουν στην Ιερά Μονή Βατοπεδίου με την απενεργοποίηση μιας κορυφαίας δίκης, αναγνωριστικής της κυριότητας, από την οποία το ελληνικό δημόσιο παραιτήθηκε, ενώ γνώριζε ότι είχε ήδη κερδίσει.
	(Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
	Έκπληκτος ο ελληνικός λαός παρακολούθησε σε όλη τη διάρκεια των τελευταίων μηνών τα όσα αποκαλύπτονταν από τις καταθέσεις των μαρτύρων που παρήλασαν και τα έγγραφα που προσκόμισαν ενώπιον της εξεταστικής επιτροπής της Βουλής.
      Όσο το νήμα της υπόθεσης ξετυλίγονταν, τόσο διαλύονταν κάθε αμφιβολία για το ότι εν προκειμένω έχουμε να κάνουμε με ένα σκάνδαλο τεραστίων οικονομικών και πολιτικών διαστάσεων που ζημίωσε πολλαπλά την ελληνική κοινωνία και προκάλεσε τεράστια ζημία, σχεδόν 2.000.000.000 ευρώ, στην περιουσία του ελληνικού δημοσίου και του ελληνικού λαού γενικότερα, χαρίζοντας ακίνητα τεράστιας οικονομικής αξίας σε μια Μονή που αποδείχτηκε πολύ καλύτερος οικονομικός διαχειριστής των συμφερόντων της, απ’ ό,τι ο επί πενταετία Υπουργός Οικονομικών της δικής σας Κυβέρνησης για την εθνική μας οικονομία!
	Τι ακριβώς είδαμε στη διάρκεια των εργασιών της εξεταστικής επιτροπής; Είδαμε το ελληνικό δημόσιο να ενεργεί με εκπληκτική ταχύτητα και μετά τη δικαστική συζήτηση της υπόθεσης στο Πολυμελές Πρωτοδικείο Ροδόπης, να ενεργοποιεί το Γνωμοδοτικό Συμβούλιο Δημοσίων Κτημάτων του ΥΠΕΘΟ και να στέλνει οριστικά στις καλένδες την αναπομπή που είχε ασκήσει ο πρώην Υπουργός Φωτιάδης κατά των προηγούμενων γνωμοδοτήσεων του ιδίου Συμβουλίου, εν όψει των νέων στοιχείων που κατατέθηκαν, στοιχεία στα οποία άλλωστε στηρίχτηκε και το Πολυμελές Πρωτοδικείο Ροδόπης και αναγνώρισε την αποκλειστική κυριότητα του ελληνικού δημοσίου στις παραλίμνιες εκτάσεις.
	Είδαμε αμέσως μετά την επίμαχη ύποπτη γνωμοδότηση τον κ. Δούκα, τον αρμόδιο Υφυπουργό Οικονομικών, να αποδέχεται τη γνωμοδότηση αυτή και να δίνει εντολή παραίτησης του δημοσίου από την κερδισμένη δίκη για να μην κινδυνεύει η Ιερά Μονή από τη δικαιοσύνη!
	Είδαμε τον Υπουργό Αγροτικής Ανάπτυξης, τον κ. Μπασιάκο, να ζητά και να λαμβάνει την έγκριση του Νομικού Συμβουλίου του Κράτους, ώστε να μπορέσει να προβεί σε ανταλλαγές της λιμνοθάλασσας και των παραλίμνιων εκτάσεων με άλλες ιδιοκτησίες του δημοσίου με απλές υπουργικές αποφάσεις και χωρίς καν νομοθετική διάταξη. Και στη συνέχεια τον είδαμε να εκδίδει μια υπουργική απόφαση που δεν δημοσιεύτηκε ούτε στο ΦΕΚ ούτε προσυπογράφηκε από την αρμόδια Διεύθυνση Πολιτικής Γης και με βάση αυτή, μέσα σε πενήντα έξι ημέρες, να υπογράφεται σωρεία συμβολαίων.
	Είδαμε ακίνητα τεράστιας τουριστικής και οικονομικής αξίας να ανταλλάσσονται με το υπερτιμημένο νερό της λίμνης και να χάνει το δημόσιο τεράστια ποσά για χάρη των σκοπών του μεσιτικού γραφείου που ονομάζεται Ιερά Μονή Βατοπεδίου. Και μείναμε με την απορία για τους αποδέκτες των τεράστιων ποσών που διακινήθηκαν εν προκειμένω! 
	Είδαμε δάση της πατρίδας μας να αποχαρακτηρίζονται με γνωμοδοτήσεις και προσωπικές γνώμες αναρμοδίων επιτροπών που εκφράζονταν κατόπιν αιτήματος των Υπουργών της Νέας Δημοκρατίας, ώστε να μπορέσει η Κυβέρνηση να τα παραχωρήσει στην Ιερά Μονή.
	Και όλως τυχαίως αυτές οι εκτάσεις, αμέσως μετά τον αποχαρακτηρισμό τους, αποκαλύπτεται ότι είναι παραθαλάσσιες και αποκτούν τεράστια αξία!
	Είδαμε τα ολυμπιακά ακίνητα που πλήρωσε ο ελληνικός λαός και αποτελούν περιουσία του και προορίζονταν για στέγαση της κεντρικής υπηρεσίας του Υπουργείου Απασχόλησης να ανταλλάσσονται με τα νερά της λίμνης που τελικά ανήκαν από πάντα στο ελληνικό δημόσιο!
	Κυρίες και κύριοι συνάδελφοι, η εξεταστική επιτροπή της Βουλής εργάστηκε με μεγάλη υπευθυνότητα ατέλειωτες ώρες επί ενάμιση μήνα, έβγαλε τα συμπεράσματά της και το κάθε κόμμα κατέθεσε, αντιλαμβανόμενο με το δικό του τρόπο την ευθύνη του απέναντι στους πολίτες και την ιστορία, τη δική του άποψη. Η Νέα Δημοκρατία προσπάθησε, όμως, να συγκαλύψει τις ευθύνες των Βουλευτών και Υπουργών της, ενώ το ΠΑΣΟΚ και τα άλλα κόμματα της Αντιπολίτευσης συμφωνούν ότι πρέπει να συνεχιστεί η διερεύνηση για την αναζήτηση τυχόν ποινικών ευθυνών Υπουργών, επειδή ακριβώς όλα τα κόμματα, όσο και αν η Νέα Δημοκρατία  προσπάθησε να κρυφτεί από την πραγματικότητα, κατέληξαν στο συμπέρασμα ότι εδώ έχουμε να κάνουμε με ένα τεράστιο οικονομικό και κοινωνικό σκάνδαλο που ζημιώνει υπέρογκα την ελληνική οικονομία και καταρρακώνει το αίσθημα δικαίου της ελληνικής κοινωνίας. Και ο ελληνικός λαός αναρωτιέται πλέον, τι θα γίνει από δω και πέρα.
	Τελείωσε πολιτικά για σας, κυρίες και κύριοι συνάδελφοι της Συμπολίτευσης, που δεν βρίσκεστε σήμερα σ’ αυτήν την Αίθουσα, το σκάνδαλο του Βατοπεδίου; Τελείωσε με μια δήλωση του Πρωθυπουργού ότι δεν είχε σωστή ενημέρωση εξ αρχής και ότι τώρα που ενημερώθηκε αναλαμβάνει ο ίδιος την ευθύνη;
     Ποια ευθύνη ανέλαβε ο Πρωθυπουργός αυτής της χώρας εκτός από τον επικοινωνιακό χειρισμό αυτής της υπόθεσης; Αυτή είναι μία προκλητικά απαράδεκτη συμπεριφορά, κύριοι της Κυβέρνησης. Απαντήστε μου, λοιπόν, κύριοι συνάδελφοι, με βάση τα όσα διαβάσατε και έχετε ήδη ενώπιόν σας την υπό συζήτηση πρόταση για τον κάθε ένα από τους εμπλεκόμενους Υπουργούς και τα οποία ασφαλώς δεν χρειάζεται να επαναλάβω. 
     Υπάρχει έστω και ένας Βουλευτής του συνόλου του ελληνικού Κοινοβουλίου, πλην ίσως των εμπλεκομένων στο σκάνδαλο, που να μην αναγνωρίζει ότι προέκυψαν σοβαρές ενδείξεις ενοχής του αδικήματος της απιστίας γι’ αυτούς τους Υπουργούς που μεθόδευσαν την παραίτηση του ελληνικού δημοσίου από τα δικαιώματά του στη λίμνη Βιστωνίδα και τις παραλίμνιες εκτάσεις; 
     Υπάρχει έστω και ένας από εσάς που να μην αναγνωρίζει ότι προέκυψαν ενδείξεις ενοχής του αδικήματος της απιστίας σ’ αυτούς τους Υπουργούς που άρον-άρον απαίτησαν γνωμοδοτήσεις υπέρ της κυριότητας της Ιεράς Μονής στην παραπάνω λίμνη και υπέρ της δυνατότητας του δημοσίου να επαναποκτήσει τη λίμνη αυτή που στην πραγματικότητα του ανήκε παραχωρώντας στη Μονή ακίνητα-φιλέτα του ελληνικού δημοσίου που αντί να παραχωρηθούν στους ακτήμονες ή να αξιοποιηθούν από το ίδιο το ελληνικό δημόσιο, χαρίστηκαν στην Ιερά Μονή «για την ευχή της Παναγιάς»;
     Υπάρχει έστω και ένας Βουλευτής του ελληνικού Κοινοβουλίου που να μην αναγνωρίζει ότι προέκυψαν ενδείξεις γι’ αυτούς τους Υπουργούς που υπέγραψαν κρυφές υπουργικές αποφάσεις που δεν δημοσιεύτηκαν ποτέ και προχώρησαν σε διάστημα μόλις πενήντα έξι ημερών στο σύνολο των ανταλλαγών των ακινήτων, τη στιγμή που για μια απλή αγοραπωλησία ο Έλληνας πολίτης χρειάζεται πάνω από τέσσερις μήνες για την ολοκλήρωση των συμβολαίων;
     Υπάρχει έστω και ένας Βουλευτής του συνόλου του Κοινοβουλίου που να μην  αναγνωρίζει ότι προέκυψαν ενδείξεις γι’ αυτούς τους Υπουργούς που δέχτηκαν εκτιμήσεις, που έβγαζαν το νερό της λιμνοθάλασσας τεράστιας αξίας για να την ισοσταθμίσουν με τα τεράστιας οικονομικής αξίας ακίνητα που δώρισαν για να την ξανααποκτήσουν;
     Υπάρχει έστω και ένας Βουλευτής του ελληνικού Κοινοβουλίου που να πιστεύει ότι τόσοι Υπουργοί παραπλανήθηκαν από τους υφιστάμενούς τους υπηρεσιακούς παράγοντες και από τον ηγούμενο Εφραίμ και δεν αντιλήφθηκαν το σχέδιο που οι ίδιοι εξύφαιναν και μεθόδευαν; 
     Υπάρχει έστω και ένας από εσάς που να πιστεύει ότι ο Πρωθυπουργός απλώς δεν αντιλήφθηκε από την αρχή το μέγεθος του σκανδάλου και αφού βούιξε ο τόπος και το κατάλαβε, σκέφθηκε να το λύσει με έναν κυβερνητικό ανασχηματισμό-παρωδία, συγκαλύπτοντας τις ευθύνες των Υπουργών του;
     Ακριβώς, λοιπόν, επειδή δεν υπάρχει κανένας ούτε καν από τη Συμπολίτευση που να μην αντιλαμβάνεται την ύπαρξη ευθύνης των συγκεκριμένων Υπουργών, γι’ αυτό η Συμπολίτευση δεν βρίσκεται σήμερα εδώ, για δεύτερη φορά στην ιστορία του ελληνικού Κοινοβουλίου και σε παγκόσμια πρωτοτυπία, επειδή ακριβώς φοβάται η ηγεσία της ότι ούτε οι Βουλευτές της θα αντέξουν να συγκαλύψουν αυτό το σκάνδαλο.
     Γιατί, κυρίες και κύριοι συνάδελφοι, σήμερα πρέπει να καταλήξουμε στο συμπέρασμα ότι για τους εμπλεκόμενους Υπουργούς προέκυψαν ενδείξεις ενοχής και πρέπει να συσταθεί η προανακριτική επιτροπή, ώστε να μην παραγραφούν οι ευθύνες των Υπουργών και να γίνουμε έτσι και εμείς συνεργοί σε αυτό το έγκλημα κατά του ελληνικού λαού, που δεν ζημιώνει μόνο την τσέπη του, αλλά ζημιώνει περισσότερο το αίσθημα δικαίου και την αξιοπρέπειά του και μαζί και την αξιοπρέπεια όλων μας;
     Κυρίες και κύριοι συνάδελφοι, ανάληψη ευθύνης σημαίνει πράξεις. Σημαίνει ενέργειες που δείχνουν διάθεση απόλυτης εξιχνίασης της υπόθεσης και τιμωρίας των όποιων ενόχων. Σημαίνει πράξεις που να επαναφέρουν το καθεστώς στην προτέρα κατάσταση. Δεν είναι ανάληψη ευθύνης ένας καθυστερημένος ανασχηματισμός και μάλιστα όταν με αυτόν επιβραβεύετε τον Πρόεδρο της Επιτροπής για την «καλή δουλειά» που έκανε στην Εξεταστική Επιτροπή, αφήνετε στην ίδια θέση Υφυπουργούς που έκαναν αποδεκτές γνωμοδοτήσεις που ομολογουμένως έβλαψαν το ελληνικό δημόσιο και βεβαίως, αποπέμπετε μόνο δύο Υπουργούς, επειδή ξέρατε πλέον ότι στη συνείδηση όλων των πολιτών, ακόμα και αυτών που στηρίζουν τη Νέα Δημοκρατία, οι Υπουργοί αυτοί δεν είχαν καμμία θέση στην Κυβέρνηση.
     Η ευθύνη των εμπλεκομένων Υπουργών σας, πέραν πάσης αμφιβολίας, έχει καταγραφεί στη συνείδηση του ελληνικού λαού. Και τα επικοινωνιακά «τρικ» περί αντικειμενικής ευθύνης δεν πείθουν κανένα. Τι θα πει, αλήθεια, αντικειμενική ευθύνη για ατομικές πράξεις Υπουργών; Η ευθύνη για πράξεις που δημιουργούν συνέπειες και μάλιστα βλαπτικές για το ελληνικό δημόσιο μπορεί να είναι ατομική, αλλά μπορεί να είναι και συλλογική. Αντικειμενική, όμως, ομολογουμένως δεν αντιλαμβάνομαι τι σημαίνει. 
     Κυρίες και κύριοι συνάδελφοι, επειδή το ΠΑΣΟΚ πιστεύει ότι ανάληψη πολιτικής ευθύνης είναι να φροντίσει η Κυβέρνηση με όλους τους δυνατούς τρόπους να διερευνηθεί περαιτέρω και να εξιχνιαστεί το σκάνδαλο της Μονής Βατοπεδίου, ούτως ώστε να μάθει ο ελληνικός λαός τι ακριβώς συνέβη, πού πήγαν όλα αυτά τα χρήματα που εισέπραξε η Μονή, ποιοι και πόσο ευθύνονται για το αδίκημα της απιστίας, ζητά τη σύσταση ειδικής κοινοβουλευτικής επιτροπής που θα διενεργήσει προκαταρκτική εξέταση.
     Εμείς στο ΠΑΣΟΚ πιστεύουμε ότι δεν μπορούμε και δεν επιτρέπεται να αφήσουμε να αιωρούνται αμφιβολίες για μία τόσο σοβαρή υπόθεση. Αυτό αποτελεί πλήγμα της αξιοπιστίας των εκπροσώπων του λαού, της αξιοπιστίας των θεσμών, αλλά και της αξιοπιστίας της ίδιας της Δημοκρατίας. Ο ελληνικός λαός περιμένει την πλήρη αποκάλυψη της αλήθειας και την τιμωρία των τυχόν καταχραστών της δημόσιας περιουσίας, όσο ψηλά και αν βρίσκονται, όσο ισχυροί και αν είναι.
      Η αλήθεια είναι ότι η Νέα Δημοκρατία…
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Τζάκρη, σας παρακαλώ πολύ! 
      ΘΕΟΔΩΡΑ ΤΖΑΚΡΗ: Κυρία Πρόεδρε, τελειώνω. 
      ΠΡΟΕΔΡΕΥΟΥΣΑ (Έλσα Παπαδημητρίου): Έχουν γραφτεί σαράντα δύο Βουλευτές για να μιλήσουν! 
      ΘΕΟΔΩΡΑ ΤΖΑΚΡΗ: Κλείνω, κυρία Πρόεδρε, λέγοντας ότι αν η Νέα Δημοκρατία δεν είχε πραγματικά τίποτα να φοβηθεί, αν ήθελε την αλήθεια, θα ψήφιζε σήμερα για τη σύσταση ειδικής κοινοβουλευτικής επιτροπής με το παραπάνω αντικείμενο. Θα βοηθούσε να έρθουν όλα τα στοιχεία στο φως και να συνέβαλε στην εξυγίανση της πολιτικής ζωής της χώρας. 
      Για να παραφράσω δε και μία γνωστή ελληνική παροιμία «εδώ ήταν η Βουλή, εδώ βεβαίως θα υπήρχε και η διαφάνεια». Δυστυχώς, όμως, η Νέα Δημοκρατία επέλεξε σήμερα να μην έρθει…
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Τζάκρη, παρακαλώ τελειώνετε.
      ΘΕΟΔΩΡΑ ΤΖΑΚΡΗ: …και θα την κρίνει γι’ αυτό η ιστορία και είναι βέβαιο ότι θα την κατακρίνει, όπως επίσης θα την κρίνει πολύ σύντομα ο ελληνικός λαός, όποτε κι αν γίνουν οι εκλογές. 
      Σας ευχαριστώ, κυρία Πρόεδρε. 
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Κεγκέρογλου. 
      Τηρουμένου του χρόνου, κύριοι συνάδελφοι, θα τελειώσουμε γύρω στις 2.00΄, συν την ψηφοφορία. Δεν έχει κανένα νόημα να ξεπερνάμε την ώρα που μας δίνει ο Κανονισμός και η απόφαση της Διάσκεψης των Προέδρων. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, πολύ πριν την έλευση της διεθνούς χρηματοπιστωτικής κρίσης, η Κυβέρνηση της Νέας Δημοκρατίας είχε οδηγήσει τον τόπο σε μία πολύπλευρη και οξεία κρίση. Με την οικονομική πολιτική που εφάρμοσε προκάλεσε τη μεγαλύτερη συγκέντρωση του πλούτου σε λίγα χέρια. Η φορολογική πολιτική, η κυριαρχία των καρτέλ, οι χαριστικές ρυθμίσεις ωφέλησαν διακόσιες επιχειρήσεις και χίλιες οικογένειες στον τόπο μας. Και όλα αυτά εις βάρος της μεγάλης πλειοψηφίας των πολιτών. Για τους αγρότες, τους εργαζόμενους, τους συνταξιούχους, αλλά και τη μεγάλη πλειοψηφία των μικρομεσαίων, η Κυβέρνηση επεφύλαξε μία δραματική μείωση του εισοδήματος και μία πρωτοφανή οικονομική κρίση. 
      Με την έλευση της διεθνούς χρηματοπιστωτικής κρίσης, την οποία επικαλείται συνεχώς η Κυβέρνηση, συνεχίστηκε η ίδια ακριβώς πολιτική. Διετέθησαν εν λευκώ 28.000.000.000 στις τράπεζες και τους ισχυρούς και σήμερα πέντε μήνες μετά το Σεπτέμβρη, μετά τις αρχικές εξαγγελίες ούτε ένα ευρώ δεν έχει φτάσει στους μικρομεσαίους, στους δανειολήπτες, στους αγρότες, στους κτηνοτρόφους, προκειμένου να αντιμετωπιστεί η ύφεση. 
      Κυρίες και κύριοι συνάδελφοι, η Νέα Δημοκρατία δεν σταμάτησε όμως εκεί. Με την αδιαφανή διαχείριση της εξουσίας και την επιλογή για τη λαφυραγώγηση του κράτους, για την καταλήστευση του δημόσιου πλούτου, εξέθρεψε ουσιαστικά τη σήψη και τη διαφθορά. Προκάλεσε στον τόπο μία πρωτοφανή αξιακή κρίση. 
      Όλα τα σκάνδαλα, αλλά ιδιαίτερα αυτό των ομολόγων και του Βατοπεδίου, αποδεικνύουν ότι η διαφθορά ξεκινά από την Κυβέρνηση. Αφορά τους διαχειριστές της κυβερνητικής εξουσίας. Δεν αφορά την κοινωνία. Η κοινωνία και το σύνολο των πολιτών μόνο τις επιπτώσεις από αυτή την αδιαφανή διαχείριση καλούνται να πληρώσουν. 
      Κυρίες και κύριοι συνάδελφοι, η Νέα Δημοκρατία και ο κ. Καραμανλής κάνουν μία συστηματική μεν, αλλά όχι επιτυχημένη προσπάθεια για να χρεώσουν τις δικές του ευθύνες –τις δικές του ευθύνες ως Πρωθυπουργός ο κ. Καραμανλής- στη Βουλή, στο σύνολο των Βουλευτών και στο σύνολο του πολιτικού συστήματος, στην ίδια την πολιτική. Αδιαφορεί για τη ζημιά που προκαλεί έτσι στον τόπο, στους θεσμούς, στην ίδια τη δημοκρατία. 
      Όμως, εμείς σήμερα στεκόμαστε υπεύθυνα. Με την κατάθεση της πρότασης για τη σύσταση της επιτροπής για προκαταρκτική εξέταση λέμε ένα μεγάλο «όχι» σ’ αυτήν την προσπάθεια εξίσωσης των πάντων και απαξίωσης της πολιτικής. Ως εδώ! Καταθέτουμε την πρόταση και ζητάμε να ψηφιστεί για να προασπιστεί η δημοκρατία και η ίδια η πολιτική. Να πληρώσουν οι επίορκοι, να πληρώσουν οι ένοχοι. Η ατιμωρησία και η συγκάλυψη αποθρασύνουν ορισμένοι από τους κάθε φορά κατέχοντες της εξουσία να συνεχίσουν να λειτουργούν εις βάρος του λαού. 
      Κυρίες και κύριοι συνάδελφοι, η μεγάλη πλειοψηφία των πολιτών απαιτεί την πλήρη διαλεύκανση του μεγάλου σκανδάλου του Βατοπεδίου. Το ίδιο ζητούν και όλα τα κόμματα της Αντιπολίτευσης. Μόνο ο κ. Καραμανλής το αρνείται. Γιατί; Γιατί δεν δέχεται ο κ. Καραμανλής τη σύσταση της επιτροπής για την περαιτέρω διερεύνηση του θέματος, από τη στιγμή που όλα τα στοιχεία δείχνουν ότι χρειάζεται μία τέτοια διερεύνηση για την ύπαρξη ενδεχόμενων ποινικών ευθυνών και δόλου;
	Είναι γνωστό ότι στην επιτροπή, εφόσον συσταθεί, πλειοψηφία θα έχει η Νέα Δημοκρατία. 
	Είναι επίσης γνωστό ότι το όποιο πόρισμα της επιτροπής θα έρθει στην Ολομέλεια της Βουλής προκειμένου να αποφασιστεί αν θα συνεχιστεί η διαδικασία και παραπεμφθούν κάποιοι σε ειδικό δικαστήριο, και πάλι την πλειοψηφία έχει η Νέα Δημοκρατία. Τι φοβάται, λοιπόν; Το καπέλωμα; Φοβάται ότι η μειοψηφία θα πείσει χωρίς στοιχεία την πλειοψηφία; 
	Η αλήθεια είναι ότι φοβάται κάθε συζήτηση που αφορά αυτό το μεγάλο σκάνδαλο, κάθε συζήτηση που αποκαλύπτει τη σήψη και τη διαφθορά που προκάλεσε. Τα στοιχεία είναι τρανταχτά.
	Η απόφαση του κ. Καραμανλή για την αποχώρηση της κοινοβουλευτικής του ομάδας από τη διαδικασία είναι ομολογία της απώλειας της δεδηλωμένης. Είναι ομολογία της απόφασής του για παραγραφή, μιας απόφασης η οποία αφορά τον ίδιο. Δεν φταίει μόνο η ατέλεια του νόμου ή του Συντάγματος, κύριε Πρόεδρε του ΛΑΟΣ για την παραγραφή, αλλά η στάση της Νέας Δημοκρατίας να αξιοποιήσει την όποια ατέλεια, προκειμένου να οδηγήσει στην παραγραφή. 
	Κλείνω, λέγοντας ότι αυτή η απουσία δείχνει την πρόθεση για συγκάλυψη και είναι μία ομολογία ενοχής, μία ενοχή, που τελικά θα την κρίνει ο ελληνικός λαός στις εκλογές που έρχονται με την ψήφο του. 
(Χειροκροτήματα από την πτέρυγα του ΠΑΣΟΚ)
    	ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Νικητιάδης. 
    	ΓΕΩΡΓΙΟΣ ΝΙΚΗΤΙΑΔΗΣ: Κυρία Πρόεδρε, κυρίες και κύριοι συνάδελφοι, η Κυβέρνηση απόψε για άλλη μία φορά αποδεικνύει ότι δεν είναι τίποτα άλλο παρά «η εν πολλαίς αμαρτίαις περιπεσούσα παράταξη», αμαρτίες πολιτικές, αλλά όχι μόνο. 
    Θα αναδείξω τρία από τα αμαρτήματά της. Το πρώτο είναι αυτό που συμβαίνει απόψε εδώ και για να μην υπερβάλω και πω ότι καταλύεται η δημοκρατία, θα πω ότι τουλάχιστον αναστέλλονται οι δημοκρατικοί θεσμοί, η δημοκρατική λειτουργία, αφού, αν θέλουμε να δούμε τα πράγματα κατάματα, αν δεν έρθει εδώ σήμερα η κυβερνητική παράταξη ουσιαστικά δεν μπορεί να πραγματοποιηθεί η ψηφοφορία και κατά συνέπεια η Νέα Δημοκρατία επιλέγει συνειδητά να μη λειτουργήσει το πολίτευμα, να μη λειτουργήσει το Κοινοβούλιο. 
    Το δεύτερο «αμάρτημα» είναι ότι δεν συμμετέχει στην αποκάλυψη του μεγαλυτέρου σκανδάλου που έχει λάβει χώραν στη σύγχρονη πολιτική ζωή του τόπου. 
    Το τρίτο αμάρτημα είναι ότι δεν έρχεται να συμβάλει σε ένα σκάνδαλο, όπου φορείς είναι κυρίως κυβερνητικά στελέχη. 
    Θα αναφερθώ στο δεύτερο μεγάλο αμάρτημα, γιατί αυτό είναι το μεγαλύτερο σκάνδαλο που έχει γίνει ποτέ στη σύγχρονη πολιτική ιστορία της χώρας μας. Διότι, κατ’ αρχάς, το ελληνικό δημόσιο ζημιώθηκε με ποσό που υπερβαίνει το 1.000.000.000, αν υπολογιστούν σωστά τα χρήματα. 
    Ξέρετε τι σημαίνουν αυτά τα χρήματα; Σημαίνουν, κυρίες και κύριοι συνάδελφοι, εκατό ΧΥΤΑ σε πόλεις πενήντα χιλιάδων κατοίκων, συν εκατό βιολογικοί καθαρισμοί σε πόλεις πενήντα χιλιάδων κατοίκων. Σημαίνει δηλαδή ότι ένα εκατομμύριο κάτοικοι αυτής της χώρας θα μπορούσαν να απολαύσουν υποδομές που σήμερα τις στερούνται, επειδή η Νέα Δημοκρατία δεν είναι ικανή να τις παράσχει. 
    Τι άλλο σημαίνει το 1.000.000.000; Δύο περιφέρειες θα πάρουν τόσα χρήματα, ίσως και τρεις, από το ΕΣΠΑ το 2013. 
    Τι άλλο σημαίνουν αυτά τα χρήματα; Σχολεία, νοσοκομεία. 
    Τι άλλο σημαίνουν αυτά τα χρήματα; Το 20% του ποσού με το οποίο θα συμμετάσχει σε μετρητά η χώρα μας στα περίφημα «28.000.000.000», για να ξεφύγουμε από την τραπεζική κρίση, είναι αυτά τα χρήματα. Διότι η πολιτεία επί της ουσίας θα βάλει 5.000.000.000 σε μετρητά σε αυτήν την ιστορία. Το 1.000.000.000, λοιπόν, είναι το 20%. 
(Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
	Κυρίες και κύριοι συνάδελφοι, αυτό το σκάνδαλο, όμως, και το μέγεθός του δεν αποδεικνύεται μόνο από το ποσό. Αποδεικνύεται από το γεγονός ότι για πρώτη φορά ένα σκάνδαλο είχε τέτοια διαστρωμάτωση σε ολόκληρο το δημόσιο βίο. 
      Ευτελίστηκε η Εκκλησία, η χριστιανοσύνη, η ορθοδοξία, το Άγιον Όρος. Οff shore, MADEUS. Πού ξανακούστηκαν όλα αυτά; 
	Τι άλλο ευτελίστηκε; Η δικαιοσύνη. Εισαγγελείς που παραιτούνται. Πρωτοδίκες που δεν βγάζουν αποφάσεις, που τις καθυστερούν και που ειδοποιούν τον Εφραίμ ότι επίκειται η έκδοση απόφασης. 
      Τι άλλο ευτελίστηκε; Το τραπεζικό σύστημα. Πού ξανακούστηκε να πηγαίνουν με βαλίτσες και να καταθέτουν 1.000.000 ευρώ μαύρο μετρητό χρήμα και να μην το ελέγχει η τράπεζα; Είναι τραπεζικό σύστημα αυτό; 
      Τι άλλο ευτελίστηκε; Η ίδια η Δημόσια Διοίκηση. Αποκαλύφθηκε ότι όταν πρόκειται για κομπίνα η δουλειά γίνεται σε πέντε μέρες. Όταν όμως πρόκειται για κάποιο νόμιμο αίτημα μπορεί να περιμένει και πέντε μήνες, ο πολίτης.
      Κυρίες και κύριοι συνάδελφοι, ευτελίστηκε και η συνταγματική τάξη, ευτελίστηκε και η κοινοβουλευτική τάξη. Κοιτάξτε αυτό το αίσχος σήμερα. Αυτό το αίσχος είναι μία συνειδητή επιλογή της Νέας Δημοκρατίας. Διότι δεν είναι δυνατόν ο Έλληνας πολίτης να μην μάθει ποτέ που πήγαν τα χρήματα. Δεν είναι δυνατόν ο Έλληνας πολίτης να μην μάθει ποιοι «οικονομήσανε». Δεν είναι δυνατόν ο Έλληνας πολίτης να μην μάθει ποιοι έκαναν αυτές τις χοντρές μπάζες του 1.000.000.000 ευρώ, που κανείς δεν γνωρίζει πού πήγαν. Δεν είναι δυνατόν να μην έχουν επιτρέψει να ανοίξουν οι λογαριασμοί, να μπλοκάρουν τη διαδικασία ανοίγματος των λογαριασμών. Και φοβάμαι πολύ ότι αυτοί οι λογαριασμοί, αν κάποτε και όποτε ανοιχθούν, θα οδηγήσουν σε πολιτικά πρόσωπα και προφανώς, αυτό είναι που φοβάται ο Πρωθυπουργός και δεν επιτρέπει στην κοινοβουλευτική πλειοψηφία να είναι εδώ απόψε.
      Τι άλλο, κυρίες και κύριοι συνάδελφοι, ευτελίστηκε; 
      ΠΡΟΕΔΡΟΣ (Δημήτριος Σιούφας):  Ολοκληρώστε, κύριε συνάδελφε.
      ΓΕΩΡΓΙΟΣ ΝΙΚΗΤΙΑΔΗΣ: Τελειώνω, κύριε Πρόεδρε, έχω ένα λεπτό ακόμη.
      Ανακάλυψαν την αντικειμενική πολιτική ευθύνη. Προσέξτε, δεν έχει υπάρξει ξανά στα ιστορικά. Ούτε στην πολιτική ιστορία, ούτε στο νομικό μας πολιτισμό, γνωρίζει κάποιος αντικειμενική πολιτική ευθύνη. Δηλαδή, αντικειμενική πολιτική ευθύνη για 1.000.000.000 ευρώ που φαγώθηκε και δεν θα μάθουμε ποτέ ποιος το πήρε; Δεν το πήραν κάποιοι συγκεκριμένοι, το πήραν γενικά και αφηρημένα κάποιοι;
      Κυρίες και κύριοι συνάδελφοι, ολοκληρώνω λέγοντας ότι η Νέα Δημοκρατία το μόνο που μπορεί να προσφέρει σ’ αυτόν τον τόπο είναι να οδηγήσει τη χώρα σε εκλογές, όσο ταχύτερα γίνεται. Κάθε μέρα που μένει αυτή η Κυβέρνηση στην εξουσία, προσθέτει προβλήματα, πολλαπλασιάζει τα προβλήματα που έχει η χώρα και πρέπει να φύγει όσο πιο γρήγορα γίνεται.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, όπως είχαμε συμφωνήσει στην αρχή της συνεδρίασης, να ορίσουμε την ώρα κατά την οποία θα ολοκληρωθεί η συζήτηση της πρότασης.
      Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, βλέποντας τη ροή της συζήτησης και την έκθεση του καταλόγου, προτείνω στις 12.00΄ η ώρα να ολοκληρωθεί η συζήτηση. 
      ΠΡΟΕΔΡΟΣ (Δημήτριος Σιούφας):  Συμφωνούν τα άλλα κόμματα;
      Ο κ. Κουβέλης;
      ΦΩΤΗΣ ΚΟΥΒΕΛΗΣ: Δεν έχουμε αντίρρηση, κύριε Πρόεδρε.
      ΠΡΟΕΔΡΟΣ (Δημήτριος Σιούφας):  Από την πλευρά του Κομμουνιστικού Κόμματος.
      ΣΠΥΡΙΔΩΝ ΧΑΛΒΑΤΖΗΣ: Δεν έχουμε καμία αντίρρηση.
      ΠΡΟΕΔΡΟΣ (Δημήτριος Σιούφας): Από την πλευρά του Λαϊκού Ορθόδοξου Συναγερμού;
      ΑΣΤΕΡΙΟΣ ΡΟΝΤΟΥΛΗΣ: Συμφωνούμε, κύριε Πρόεδρε.
      ΠΡΟΕΔΡΟΣ (Δημήτριος Σιούφας):  Κύριε Ροντούλη, θα μιλήσει τώρα ο κ. Γκατζής και αμέσως μετά θα πάρετε το λόγο εσείς, όπως έχετε ζητήσει.
      Ορίστε, κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριοι Βουλευτές, θα τονίσουμε για μία ακόμη φορά ότι είμαστε υπέρ της διερεύνησης αυτού του σκανδάλου σε βάθος, χωρίς χρονικούς αποκλεισμούς και διαγραφές και την απονομή ευθυνών είτε είναι αυτές πολιτικές είτε είναι ποινικές, όπου προκύψουν. 
      (Στο σημείο αυτό την Προεδρική Έδρα καταλαμβάνει Β΄ Αντιπρόεδρος της Βουλής κ.  ΕΛΣΑ ΠΑΠΑΔΗΜΗΤΡΙΟΥ)
      Η Νέα Δημοκρατία, όπως ειπώθηκε, δεν βρίσκεται σήμερα στην Αίθουσα. Το θεωρούμε ένα από τα σκάνδαλα και αυτό, εν ονόματι δήθεν της μη ποινικοποίησης της πολιτικής ζωής. Και εμείς ερωτάμε:  Υπάρχουν πολιτικές ευθύνες; Κανένας δεν μπορεί να το αρνηθεί –έμμεσα το έχουν παραδεχθεί- ότι υπάρχουν. Υπάρχει δόλος; Αυτό είναι που ψάχνουμε. Και δεν πρέπει να ψαχτεί αυτό; Θα το αφήσουμε έτσι; 
      Κύριοι Βουλευτές, υπάρχει ευρεία εκτίμηση από τον ελληνικό λαό ότι υπάρχουν και πολιτικές ευθύνες και ποινικές ευθύνες, αλλά υπάρχουν και ηθικές ευθύνες σ’ αυτήν την υπόθεση και απ’ αυτήν την άποψη εμείς επιμένουμε ότι θα πρέπει να διερευνηθούν σε βάθος. 
      Έχουμε υπερτιμολογήσεις, σφετερισμό της δημόσιας έκτασης, της δημόσιας περιουσίας, έχουμε υπερτιμολογήσεις και υποτιμήσεις. Εκατοντάδες εκατομμύρια ευρώ να κινούνται από ανταλλαγές ολυμπιακών ακινήτων με αποφάσεις Υπουργών, δημόσιων λειτουργών και θεσμικά όργανα.  
      Όλα αυτά έγιναν χωρίς υπόγειες συναλλαγές; Δεν υπήρχε δόλος; Δεν υπήρχε χρηματισμός; Έχουμε off shore εταιρείες, έχουμε από την άλλη μεριά δώρα που δίνονται, 9.000.000 ευρώ σε μία πώληση επιπλέον του τιμήματος ολυμπιακού ακινήτου. Κυκλοφορούν όλα αυτά τα εκατοντάδες εκατομμύρια, που είναι καρπός απ’ αυτό το σκάνδαλο. Για όλα αυτά, δεν υπάρχουν ευθύνες, δεν υπάρχουν ίσως και ποινικές ευθύνες, που πρέπει να ψαχτούν; Εμείς λέμε «ναι» και γι’ αυτό επιμένουμε.
       Από την άλλη, το ΠΑΣΟΚ κρύβεται από γνωμοδοτήσεις θεσμικών οργάνων για τις ευθύνες που έχουν οι Υπουργοί του. 
      Κοιτάξτε, στις αρχές του περασμένου αιώνα χαρακτηρίζεται η περιοχή δημόσια. Δεν το ήξερε κανένας αυτό; Κανένας Υπουργός, κανένας λειτουργός; Υπάρχει χαρακτηρισμός της περιοχής «NATURA». Δεν το ήξεραν αυτό; Υπάρχει η Συνθήκη RAMSAR που ανακηρύσσει την περιοχή προστατευόμενη. Ούτε κι αυτό το ήξεραν; 
      Αλλά οι ευθύνες και τα σκάνδαλα σε βάρος του δημοσίου είναι συνεχείς και διαχρονικές. Το μεγαλύτερο σκάνδαλο δεν είναι μόνο αυτό. Είναι τα σκάνδαλα που γίνονται με το θεσμικό πλαίσιο γύρω από το ιδιοκτησιακό καθεστώς, όπου εκεί ενάμιση εκατομμύριο περίπου στρέμματα δημόσιας γης βρίσκονται ή διεκδικούνται από μοναστήρια και εκκλησιές. Στην περιοχή μας έχουμε και εκτάσεις, νησιά ολόκληρα, δημόσιες εκτάσεις χιλιάδων στρεμμάτων, που κατέχουν σήμερα μονές και εκκλησιές. Αυτά δεν θα πρέπει να ψαχτούν; Και πώς έχουν δοθεί; Θα μείνουμε τελικά σ’ αυτήν τη νομική διαδικασία που αποδέχεται τα τούρκικα κιτάπια, τα χρυσόβουλα τα πατριαρχικά και τα άλλα εκεί που έχουν σχέση με τα αυτοκρατορικά χρυσόβουλα, πώς διάολο τα λένε, κ.λπ.; 
      Να αλλάξει, όπως είπε ο κ. Βενιζέλος –εμείς δεν έχουμε καμμία αντίρρηση- ο νόμος περί ευθύνης υπουργών. Αλλά θα μείνει αυτό το θεσμικό πλαίσιο με τα «κιτάπια» αυτά όταν ξέρουμε ότι η Ελλάδα με επαναστατικό δίκαιο απελευθερώθηκε; Θα αναγνωρίσουμε τελικά αποφάσεις των κατακτητών που δίνονται στο τάδε μοναστήρι ή στην τάδε εκκλησιά ή στον τάδε μεγαλοσχήμονα που έχει καταπατήσει δημόσιες εκτάσεις;
      Εμείς λέμε «όχι». Και γι’ αυτό ακριβώς δεν δεχόμαστε ούτε αυτές τις διαδικασίες που γίνονται. Γι’ αυτό και η πρότασή μας, πέρα τελικά από το διαχωρισμό Κράτους – Εκκλησίας, είναι αυτό που ειπώθηκε από τον εισηγητή μας και στην προηγούμενη συζήτηση που είχαμε κάνει γι’ αυτό το θέμα και από τη Γραμματέα του Κόμματός μας, τη συντρόφισσα Παπαρήγα, ότι πρέπει κάθε έκταση, η οποία είναι δασική, αιγιαλός, παραλία, λίμνη, ποτάμι κ.λπ., να ανήκει στο δημόσιο. Ακόμη και έκταση από ιδιώτη θα πρέπει να παραχωρηθεί και να γίνει δημόσια περιουσία, γιατί μόνο η δημόσια περιουσία είναι αυτή που θα κατοχυρώσει τα δικαιώματα του ελληνικού λαού. 
      Γι’ αυτό λέμε ότι οι ευθύνες είναι και των δύο και ο λαός ας κρίνει κι ας βγάλει τα συμπεράσματά του και να αποδώσει τις ευθύνες που η σημερινή Κυβέρνηση δεν θέλει να αποδώσει, αλλά και το ΠΑΣΟΚ θέλει να πει ότι δεν έχει κανένα ρόλο σ’ αυτό το μεγάλο σκάνδαλο.
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος του ΛΑΟΣ έχει το λόγο για πέντε λεπτά.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
      Θα αρχίσω την τοποθέτησή μου αναφερόμενος σ’ αυτό που είπε ο κ. Γκαντζής, σχετικά μ’ αυτά που έστειλε στο διάολο δηλαδή, τα χρυσόβουλα και τα συναφή, με απαξιωτικό εντελώς τρόπο. Να θυμίσω μόνο τούτο, γιατί είναι άλλο το θέμα της σημερινής συζητήσεως. Θα πρέπει να είμαστε ιδιαιτέρως προσεκτικοί ως Εκπρόσωποι του Ελληνικού Κοινοβουλίου, όταν αναφερόμαστε σ’ αυτό ακριβώς το αντικείμενο, διότι η περιουσία του Πατριαρχείου Κωνσταντινουπόλεως, αλλά και των άλλων Πατριαρχείων, και η ύπαρξή τους και τα δικαιώματά τους στηρίζονται ακριβώς πάνω σ’ αυτά τα «σιγίλια» και τα «αυτοκρατορικά χρυσόβουλα», που τόσο απαξίωσε ο εκλεκτός συνάδελφος του Κομμουνιστικού Κόμματος Ελλάδος. 
      Να είμαστε  ιδιαιτέρως προσεκτικοί και σταματάω εδώ. Γιατί αδικούμε την μακραίωνη, τη χιλιόχρονη ιστορία της Ορθοδοξίας, ενώ θα πρέπει να την προστατεύουμε. 
      Έρχομαι τώρα στο βασικό θέμα της συζήτησης. Με μία λέξη, αν θέλαμε να χαρακτηρίσουμε, κύριε Κεγκέρογλου, –γιατί άκουσα με μεγάλη προσοχή την τοποθέτησή σας και θα αναφερθώ σ' αυτό που είπατε- τη στάση της Νέας Δημοκρατίας, θα λέγαμε, «συσκότιση». Η Νέα Δημοκρατία προσπάθησε να συσκοτίσει τα πράγματα πριν τη σύσταση της εξεταστικής επιτροπής, κατά τη λειτουργία της εξεταστικής επιτροπής και γι’ αυτό βεβαίως βλέπετε και τα άδεια έδρανα της Πλειοψηφίας. Άρα, «στρατηγική συσκοτίσεως», προκειμένου να μην αντιληφθεί ο ελληνικός λαός τι έγινε, πράγμα που θα μπορούσε να δώσει η διαδικασία διερεύνησης της Ειδικής Κοινοβουλευτικής Επιτροπής Προκαταρκτικής Εξέτασης, της  Προανακριτικής, όπως λέμε, με μία λέξη.
      Όμως, κύριε Κεγκέρολγου, θα μπορούσε κάποιος να χαρακτηρίσει με μία λέξη, την πολιτική που ακολούθησε το ΠΑΣΟΚ, ως πολιτική υποκρισίας. Να σας πω γιατί. Δεν θα πω τη μομφή που συνήθως σας αποδίδουν κάποιοι, ότι δηλαδή θέλετε τη σύσταση της προανακριτικής επιτροπής, αφού τα δικά σας στελέχη βρίσκονται υπό το μανδύα και υπό το κάλυμμα της παραγραφής. Δεν θα το πω αυτό, έγινε. Εγώ θα αναφερθώ στο σήμερα και θα πω  ένα ακλόνητο επιχείρημα που δείχνει την υποκριτική στάση του ΠΑΣΟΚ και ότι όλα αυτά που κάνετε, τα κάνετε για ψηφοθηρικούς λόγους. Μείζων αντιπολίτευση είστε, θέλετε να φέρετε την Κυβέρνηση σε δύσκολη θέση. Βεβαίως, καλά κάνετε. Αλλά η υποκρισία η δική σας είναι κραυγαλέα και να σας πω γιατί. Πριν από λίγες μέρες εκπρόσωποι του κόμματος της Αξιωματικής Αντιπολίτευσης, ο ίδιος ο Πρόεδρος του ΠΑΣΟΚ ο Γιώργος Παπανδρέου έλεγε το εξής: «Δεν θα έχω  κανένα απολύτως πρόβλημα να διερευνηθούν και οι ευθύνες του κ. Δρυ και του κ. Φωτιάδη». 
      Εγώ, λοιπόν, θα ανέμενα στην πρόταση που καταθέσατε και καλά κάνατε και ορθώς την καταθέσατε, να συμπεριληφθεί το όνομα του κ. Δρυ και το όνομα του κ. Φωτιάδη. Γιατί, λοιπόν, ενώ συνεχώς λέγατε και διατυμπανίζατε ότι «θα τους συμπεριλάβουμε, δεν έχουμε κανένα πρόβλημα να προχωρήσει η διερεύνηση», όταν φθάσαμε στο «δια ταύτα», όταν φθάσαμε επί του πρακτέου, ως δια μαγείας συνέβη αυτό  που όλοι  περιμέναμε; Τι δηλαδή;  Τα ονόματα του κ. Δρυ και  του κ. Φωτιάδη, λείπουν από την πρόταση του ΠΑΣΟΚ, ενώ θα έπρεπε κατά δήλωση του Προέδρου σας, του ιδίου, να συμπεριληφθούν. 
      Και βεβαίως, κύριε Κεγκέρογλου, επειδή αναφερθήκατε στα λεχθέντα υπό του Προέδρου του Λαϊκού Ορθόδοξου Συναγερμού, να σας πω το εξής: Όλοι εδώ μέσα στην Αίθουσα και οι ανά την επικράτεια καφενέδες συνομολογούν για ένα πράγμα, αυτό που είπε ο Πρόεδρος του Λαϊκού Ορθόδοξου Συναγερμού και το δεχόμαστε όλοι. Το δέχθηκε και ο Κοινοβουλευτικός Εκπρόσωπος ο κ. Βενιζέλος, όταν μίλησε για ανεπάρκεια του άρθρου 86 του Συντάγματος. Άρα, λοιπόν, μία είναι η αλήθεια που τη συνομολογούμε όλοι ότι η μήτρα του κακού, οι στρεβλώσεις στο πολιτικό μας σύστημα, όσον αφορά την  απονομή δικαιοσύνης στο νόμο περί ευθύνης Υπουργών -διότι αυτός ο νόμος περί ευθύνης Υπουργών προσομοιάζει στο πανεπιστημιακό άσυλο, που κατήντησε άσυλο κακούργων- εδώ έχουμε ένα πολιτικό άσυλο στο νόμο περί ευθύνης Υπουργών που ερείδεται στο άρθρο 86 του Συντάγματος. 
      Άρα, λοιπόν,  το ερώτημα είναι αμείλικτο. Γιατί όταν το Μάιο του 2008 ήλθε η διαδικασία της Αναθεώρησης του Συντάγματος από την πλευρά του ΠΑΣΟΚ δεν προτάθηκε προς αναθεώρηση το άρθρου 86; Είχατε την κοινοβουλευτική πλειοψηφία να το κάνετε. Άρα, λοιπόν, «συσκότιση» από τη μία πλευρά, «υποκρισία» από την άλλη πλευρά. Γι’ αυτό θα πάρετε τα επίχειρα των  πράξεών σας και της πολιτικής σας αυτής, όταν θα έλθει η ώρα της ψήφου και της κάλπης από τον ελληνικό λαό. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Ροντούλη.
      Ο κ. Χαλβατζής έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, θα ήθελα το λόγο επί προσωπικού θέματος.
      ΑΣΤΕΡΙΟΣ ΡΟΝΤΟΥΛΗΣ: Εγώ πολιτικά μίλησα. Τι προσωπικό θέμα;
      ΠΡΟΕΔΡΕΥΟΥΣΑ (Έλσα Παπαδημητρίου): Ποιο είναι το προσωπικό σας θέμα, κύριε Κεγκέρογλου;
      ΒΑΣΙΛΕΙΟΣ ΚΕΓΚΕΡΟΓΛΟΥ: Αναφέρθηκε ο αγαπητός συνάδελφος εκ Λαρίσης ο κ. Ροντούλης και ιδιαιτέρως από τον Τίρναβο όπως πληροφορούμαι τώρα, στο θέμα της υποκρισίας, αναφερόμενος στο πρόσωπό μου.
      ΑΣΤΕΡΙΟΣ ΡΟΝΤΟΥΛΗΣ: Δεν αναφέρθηκα στο πρόσωπό σας.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν υπάρχει προσωπικό θέμα, κύριε συνάδελφε. Ουδείς το κατάλαβε έτσι. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Μία κουβέντα θέλω να πω.
      ΠΡΟΕΔΡΕΥΟΥΣΑ (Έλσα Παπαδημητρίου): Καμμία κουβέντα, κύριε συνάδελφε.
      Παρακαλώ τον κ. Χαλβατζή να έλθει στο Βήμα.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, δεν μπορούμε να πούμε ούτε μία κουβέντα;
      ΠΡΟΕΔΡΕΥΟΥΣΑ (Έλσα Παπαδημητρίου): Δεν έχετε προσωπικό θέμα, κύριε συνάδελφε. 
      Μην γράφεται τίποτα σας παρακαλώ στα Πρακτικά.
      ΒΑΣΙΛΕΙΟΣ ΚΕΓΚΕΡΟΓΛΟΥ: …
      ΠΡΟΕΔΡΕΥΟΥΣΑ (Έλσα Παπαδημητρίου): Σας παρακαλώ, κύριε συνάδελφε!
      Ορίστε, κύριε Χαλβατζή, έχετε το λόγο.
      ΣΠΥΡΙΔΩΝ ΧΑΛΒΑΤΖΗΣ: Κυρίες και κύριοι Βουλευτές, η Νέα Δημοκρατία αναλαμβάνει την ευθύνη των πράξεών της και της σημερινής στάσης της και συμπεριφοράς απέναντι στη συζήτηση. Και επαναλαμβάνει την ίδια στάση που κράτησε και στην προηγούμενη διαδικασία. Οι λόγοι είναι δικοί της. Φαίνεται ότι φοβάται. Ίσως φοβάται το αποτέλεσμα της ψηφοφορίας. Θα κριθεί και γι’ αυτό και επί της ουσίας και επί της διαδικασίας. 
      Από καιρό ως ΚΚΕ ταχθήκαμε επί της συγκρότησης ειδικής επιτροπής για την προκαταρκτική εξέταση, για να διερευνηθούν πιθανές ποινικές ευθύνες σε πολιτικά πρόσωπα τα οποία έπαιξαν ρόλο, αναμείχθηκαν με τον ένα ή με τον άλλο τρόπο στο σκάνδαλο. Το Βατοπέδι είναι σκάλδαλο. 
      Μιλήσαμε επίσης έγκαιρα για την ανάγκη που υπήρχε να περιληφθούν στην έρευνα εκτός από τους πρώην Υπουργούς της Νέας Δημοκρατίας και οι δύο πρώην Υπουργοί του ΠΑΣΟΚ και αυτό γιατί είχαν εμπλοκή στην υπόθεση. Αλλά είναι γνωστό ότι γι’ αυτούς υπήρξε παραγραφή. Και φυσικά κατά καιρούς ζητήσαμε την αλλαγή του νόμου περί ευθύνης Υπουργών, στον οποίο νόμο η Κοινοβουλευτική Ομάδα του ΚΚΕ δεν συμφώνησε, όταν ψηφίστηκε. Η Γενική Γραμματέας της Επιτροπής του κόμματός μας, η συντρόφισσα Αλέκα Παπαρήγα και πριν από λόγο έθεσε ξανά αυτό το θέμα της αλλαγής του νόμου. 
      Κύριοι Βουλευτές, πολύ μελάνι χύθηκε μέχρι σήμερα για το θέμα, πολλές συζητήσεις έγιναν για το σκάνδαλο του Βατοπαιδίου. Πάρα πολλές ώρες διατέθηκαν, πάρα πολλές «κορώνες» ακούστηκαν. Έγινε τεράστια προσπάθεια από τη Νέα Δημοκρατία, αλλά και από το ΠΑ.ΣΟ.Κ., όχι να ριχτεί φως στην υπόθεση, αλλά κυρίως να διασκεδαστούν οι εντυπώσεις, για να διαφανεί μέσα από έναν δαίδαλο τυπικών διαδικαστικών νομότυπων ή όχι διαδικασιών ότι δεν υπήρξαν ευθύνες, αλλά ότι Υπουργοί, Υφυπουργοί και από τη Νέα Δημοκρατία και από το ΠΑΣΟΚ τήρησαν τις τυπικές διαδικασίες. Ποια είναι η ουσία; Δάση, λίμνες, παραλίμνιες περιοχές χαρίστηκαν στη Μονή. Υπάρχουν σοβαρές ευθύνες στα δύο κόμματα. Το ένα κόμμα άνοιξε το δρόμο, το άλλο κόμμα προχώρησε πιο δραστήρια με πρακτικούς τρόπους και πιο αποτελεσματικά μέτρα, με υπογραφές, με εκχωρήσεις προχώρησε στο χάρισμα δημόσιας λαϊκής περιουσίας στη Μονή. 
      Θέλουμε για άλλη μία φορά να υπογραμμίσουμε ότι η εργατική τάξη, τα λαϊκά στρώματα, η νεολαία, οι μισθοσυντήρητοι και κυρίως οι άνεργοι που βιώνουν με τραγικό τρόπο τις οξυμένες συνέπειες της καπιταλιστικής κρίσης οργίζονται. 
	Σήμερα γίνονται απολύσεις σε εργοστάσια και σε άλλους τόπους δουλειάς. Αλλάζουν άρδην οι εργασιακές σχέσεις σε βάρος των εργαζομένων. Παλιότερα η αστική τάξη χρησιμοποιούσε και το «μαστίγιο και το καρότο». Σήμερα το «καρότο» έχει εξαφανιστεί. Αυτό που εμφανίζεται και ανεμίζει είναι το μαστίγιο. Κυριαρχεί το μαστίγιο και αυτό πέφτει σκληρά στις πλάτες των εργαζομένων. 
      Ενώ υπάρχει αυτή η κατάσταση, συζητάμε ξανά και ξανά για το έγκλημα του Βατοπεδίου. Ποιος θεωρεί αφελείς τους εργαζόμενους; Έγινε μία προσπάθεια –το ξανατονίζουμε- να εμφανιστούν ως υπεύθυνοι δυο έξυπνοι, ικανοί καλόγεροι που οργάνωναν τα πάντα, που οργάνωσαν εταιρείες off shore. Μπροστά είναι οι καλόγεροι. Πίσω από τους καλόγερους υπάρχουν μεγάλες κατασκευαστικές εταιρείες με τζίρο εκατοντάδων μέχρι και δισεκατομμυρίων ευρώ. Παραπίσω όμως υπάρχουν πολιτικά πρόσωπα τα οποία διευκόλυναν με συγκεκριμένο τρόπο όλη την υπόθεση της λεηλασίας του δημόσιου πλούτου.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κυρία Πρόεδρε, τελειώνω με τα δευτερόλεπτα που χάθηκαν. 
      Είναι πράγματι μέγα σκάνδαλο οι ανταλλαγές-μεταβιβάσεις στο Βατοπέδι. Ωστόσο υπάρχουν πολλά, πάρα πολλά σκάνδαλα. Αναφέρθηκε προηγουμένως από τον σύντροφό μου κύριο Γκατζή ότι ένα εκατομμύριο στρέμματα γης και δασών είτε «φαγώθηκαν» είτε διεκδικούνται από μοναστήρια σε όλη την Ελλάδα. Ένας συνάδελφος είπε ότι είναι το μεγαλύτερο σκάνδαλο, ότι δεν υπάρχει κανένα άλλο. Για πείτε μου: H ιδιωτικοποίηση-εκποίηση του ΟΤΕ, της ΔΕΗ, των τσιμέντων, της Ολυμπιακής, όλα όσα προετοιμάζονται για τον ΟΣΕ, η πώληση των λιμανιών, τι είναι; Δεν είναι τεράστια σκάνδαλα; Η τρομοκρατία στα εργοστάσια, στους τόπους δουλειάς δεν είναι μέγα σκάνδαλο; Οι εκατοντάδες χιλιάδες των ανέργων που δεν έχουν «πού την κεφαλή κλίναι» δεν είναι μέγα σκάνδαλο; 
	Εμείς ζητήσαμε και ξαναζητάμε να ακυρωθούν όλες οι πράξεις, οι ανταλλαγές, οι μεταβιβάσεις που έγιναν τα τελευταία χρόνια. Κάτι ακούστηκε από κάποιους Υπουργούς, αλλά στην πράξη δεν έχει «περπατήσει» τίποτα.
	Τέλος, να διευκρινίσουμε ότι τα δικαιώματα του Πατριαρχείου δεν έχουν ουδεμία σχέση με το Βυζάντιο. Τα δικαιώματα του Πατριαρχείου κατοχυρώθηκαν από τον Μωάμεθ Β΄ τον Πορθητή αμέσως μετά την κατάληψη της Κωνσταντινούπολης. Αυτά τα λέω για να αποκατασταθεί και η ιστορική πραγματικότητα.
	Σας ευχαριστώ.
	ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Κοινοβουλευτικός Εκπρόσωπος του ΣΥΡΙΖΑ κ. Κουβέλης, για δώδεκα λεπτά.
	ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
	Κυρίες και κύριοι συνάδελφοι, για σκεφθείτε: Μας παρακολουθεί η ελληνική κοινωνία η οποία χειμάζεται από την ανεργία, από την ανέχεια, μια κοινωνία η οποία έχει τεράστιες ανισότητες οι οποίες πλήττουν και βάλλουν εναντίον της κοινωνικής συνοχής. Μας παρακολουθεί μία κοινωνία η οποία έχει μεγάλα και έντονα προβλήματα τα οποία θα πολλαπλασιαστούν από την επελαύνουσα οικονομική κρίση. Ταυτόχρονα αυτή η κοινωνία που μας παρακολουθεί διαπιστώνει ότι το κατ’ εξοχήν αντιπροσωπευτικό όργανο της λαϊκής κυριαρχίας, η Βουλή των Ελλήνων, δεν μπορεί να αντιμετωπίσει, δεν μπορεί να κρίνει για μία υπόθεση η οποία αφορά στη λεηλασία, στην προσβολή του δημοσίου συμφέροντος, όπως στην προκειμένη περίπτωση είναι η υπόθεση της Μονής Βατοπεδίου. Αυτό συνιστά απαξία μπροστά στα μάτια των πολιτών, οι οποίοι δικαιολογημένα εγείρουν την αμφισβήτησή τους για την ασκούμενη πολιτική στις ποικιλώνυμες και πολυεπίπεδες εκφάνσεις της.
	Κυρίες και κύριοι συνάδελφοι, γι’ αυτό το θέμα έχει συζητήσει η Ολομέλεια της Βουλής άλλη μία φορά. Για πολλοστή φορά συζητά σήμερα την υπόθεση της Μονής Βατοπεδίου.
    Το ερώτημα που εγείρεται για τον πολίτη οπουδήποτε και αν αυτός ανήκει πολιτικά, είναι γιατί αυτό το Σώμα δεν μπορεί να αντιμετωπίσει μία υπόθεση η οποία αφορά στο δημόσιο αγαθό και στην προστασία, κυρία Πρόεδρε, του δημοσίου αγαθού. Μέσα από πολιτικές διελκυστίνδες, οι οποίες δεν υπηρετούν την ουσία της πολιτικής αντιπαράθεσης, αλλά τις κομματικές σκοπιμότητες, απέχει με ευθύνη της κυβερνώσας παράταξης η Βουλή των Ελλήνων από την αντιμετώπιση ενός κρίσιμου ζητήματος, το οποίο πέρα από την διάστασή του ως υπόθεση Μονής Βατοπεδίου αναφέρεται προφανέστατα στη χρηστή διαχείριση και στη διαφάνεια διαχείρισης του  δημοσίου συμφέροντος. 
    Και το ζητούμενο είναι, γιατί η Βουλή των Ελλήνων, η ασκούμενη πολιτική δεν βγάζει τα αναγκαία συμπεράσματα για θεσμικές τομές που πρέπει να κάνει αναφορικά, κυρία Πρόεδρε, και με την προστασία του δημόσιου αγαθού, αλλά και με την λειτουργία της πολιτικής, η οποία πρέπει να βρίσκεται σε απόσταση από την βραχυπρόθεσμη πολιτική σκοπιμότητα. 
    Είναι ακριβές, κυρία Πρόεδρε, ότι το άρθρο 86 του Συντάγματος με ευθύνη των δύο μεγάλων κομμάτων, του ΠΑΣΟΚ και της Νέας Δημοκρατίας, της Νέας Δημοκρατίας και του ΠΑΣΟΚ δεν θέλησε να διαμορφωθεί μία ρύθμιση για την ποινική ευθύνη των μελών της όποιας κυβέρνησης, με τρόπο που θα υπηρετούσε την ισονομία και την ισοπολιτεία. Ασφυκτική η προθεσμία της παραγραφής. Εξαιρετικά μικρή προθεσμία παραγραφής για τα ποινικά δικαιώματα των λεγομένων, πολιτικών προσώπων, των μελών της κυβέρνησης ακριβέστερα, μεγάλης διάρκειας το χρονικό διάστημα παραγραφής για τα μη πολιτικά πρόσωπα. Ε, αυτή η ρύθμιση δεν υποσκάπτει την οποιαδήποτε συναίνεση η οποία πρέπει να εξασφαλίζεται από τους πολίτες, αναφορικά με τις θεσμικές ρυθμίσεις; 
    Δεν έχει διδαχθεί τίποτα η Κυβέρνηση σε σχέση με το δημοκρατικό αίτημα και το αναγκαίο μέτρο που πρέπει να ληφθεί για την διακριτότητα των ρόλων Εκκλησίας και Πολιτείας. Δεν έχει διδαχθεί η Κυβέρνηση και δεν βγάζει τα αναγκαία συμπεράσματα για την διάκριση της εκκλησιαστικής περιουσίας ως μία περιουσία η οποία πρέπει να ελέγχεται, να φορολογείται. Και κυρίως, να ελεγχθεί σε σχέση με τα επικαλούμενα ιδιοκτησιακά δικαιώματα για τα οποία διεξοδικά έχω αναφερθεί στην Βουλή σε άλλες περιπτώσεις. 
    Αντιλαμβάνομαι το ερώτημα: Είναι μόνο θεσμικό το ζήτημα  της χώρας; Όχι. Είναι και θεσμικό και πολιτικό και είναι προφανές ότι η αντιμετώπιση του ζητήματος πρέπει να γίνει και στα δύο αυτά επίπεδα. Και στο επίπεδο των θεσμών διαφάνειας που πρέπει να υπάρξουν, αλλά και στο πολιτικό επίπεδο. Και η πολιτική αντιμετώπιση, κυρίες και κύριοι συνάδελφοι, δεν μπορεί να είναι άλλη παρά ο ανακαθορισμός των πολιτικών συσχετισμών που είναι δυνατόν να διαμορφώσει μία άλλη πολιτική, η οποία θα απέχει από την ιδιοτέλεια, θα απέχει από την διαφθορά και θα υπηρετεί το συλλογικό συμφέρον.
    Κυρίες και κύριοι συνάδελφοι, η Νέα Δημοκρατία επέλεξε για άλλη μία φορά η Κοινοβουλευτική της Ομάδα να απέχει από την διαδικασία που αναπτύσσεται σήμερα στο Ελληνικό Κοινοβούλιο σε σχέση με το αν θα πρέπει ή δεν θα πρέπει να συσταθεί επιτροπή για την διενέργεια προκαταρκτικής εξέτασης. Και η απουσία της κυβερνητικής παράταξης από την διαδικασία αυτή συνιστά μείζον πολιτικό ζήτημα. Συνιστά εκτροπή της λειτουργίας του Κοινοβουλίου. Προσβάλλεται η έννοια της δεδηλωμένης, η οποία δεν υφίσταται. Και έτσι ευτελίζονται οι θεσμοί, έτσι απαξιώνεται η πολιτική όταν για τους δικούς της λόγους η κυβερνητική παράταξη επιλέγει να μην εμφανιστούν οι Βουλευτές της Νέας Δημοκρατίας στην Αίθουσα, να ακούσουν την βάσανο της υπόθεσης και ως Βουλευτές του ελληνικού λαού, ως αντιπρόσωποι της ελληνικής κοινωνίας να τοποθετηθούν και να πάρουν υπεύθυνη θέση απέναντι σε ένα ζήτημα που σχετίζεται αναπόδραστα με το δημόσιο συμφέρον. 
      Εγώ θα απομακρυνθώ από τις λογικές της φυγομαχίας ή όσα άλλα σχετικά έχουν ειπωθεί για το θέμα αυτό και θα επιμείνω ότι η Νέα Δημοκρατία έχει βαρύτατη πολιτική ευθύνη για τον ευτελισμό στον οποίο περιπίπτει το Κοινοβούλιο, περιπίπτει η πολιτική διαδικασία αναφορικά με τον έλεγχο μιας σημαντικής υπόθεσης, που αναμφισβήτητα -θα συμφωνήσω με τον κ. Χαλβατζή- δεν είναι η μόνη, αλλά είναι μία σημαντική υπόθεση, η οποία πρέπει να ερευνηθεί, σύμφωνα με τα όσα αυτοί οι ανεπαρκείς θεσμοί του Συντάγματος και του Κανονισμού της Βουλής προβλέπουν.
      Κυρίες και κύριοι συνάδελφοι, δεν πρόκειται για την άσκηση ποινικής δίωξης. Δεν συζητάμε αυτό σήμερα. Εκείνο το οποίο συζητάμε και για το οποίο θα έπρεπε να έχουμε αποφασίσει όλοι μαζί, είναι να συνεχιστεί περαιτέρω η έρευνα η οποία διεξήχθη στο πλαίσιο της εξεταστικής επιτροπής, προκειμένου να διαγνωστούν και στο βαθμό που θα υπάρχουν ποινικές ευθύνες με χειρισμούς, με αδιαφάνειες, με ιδιοτέλειες, οι οποίες είναι πρόδηλες σε πάρα πολλές περιπτώσεις αυτής της ερευνώμενης υπόθεσης. 
      Αλλά αυτό δεν συνιστά μία πολιτική η οποία μπορεί να πείθει. Δεν συνιστά μία πολιτική η οποία ανταποκρίνεται στο αίτημα του ελληνικού λαού, των Ελλήνων πολιτών, όπου και αν αυτοί ανήκουν πολιτικά. Και εδώ βρίσκεται η τεράστια ευθύνη της Νέας Δημοκρατίας. Περιφρονεί το δίκαιο αίτημα των πολιτών να ερευνηθεί η υπόθεση στο βάθος της, επί της ουσίας της, προκειμένου επιτέλους όπου είναι αναγκαίο να υπάρξει τιμωρία, γιατί πρέπει να υπάρξει. Και όπου είναι αναγκαίο επίσης, να μην επιβληθεί η οποιαδήποτε ποινή και να μην αποδοθεί η οποιαδήποτε ευθύνη. 
      Εδώ, κυρία Πρόεδρε, βρίσκεται η τεράστια πολιτική ευθύνη της Νέας Δημοκρατίας, που πέρα από βραχυπρόθεσμους χειρισμούς και κομματικές ρυθμίσεις που επιλέγει, έχει βαρύτατη την ευθύνη απέναντι σ’ αυτό που λέμε «εξέλιξη της πολιτικής σε αυτόν τον τόπο».
      Κυρίες και κύριοι συνάδελφοι, η απουσία της Νέας Δημοκρατίας από τη σημερινή διαδικασία είναι πράξη τεράστιας πολιτικής ευθύνης, για την οποία θα έχει και το αντίστοιχο τίμημα μαζί με άλλες συμπεριφορές ευθύνης από τον ελληνικό λαό.
      Και βεβαίως, αναφερόμενος στην πορισματική έκθεση η οποία συντίθεται από τα επιμέρους πορίσματα των κομμάτων της Βουλής, οφείλω να είμαι, αγαπητοί συνάδελφοι, σαφής σε σχέση με εκείνο το οποίο βαρύνει σε συνάφεια και σχέση με την ερευνώμενη υπόθεση και ανεξάρτητα από την παραγραφή η οποία έχει συντελεστεί. Οφείλατε να αναφερθείτε και στις ευθύνες Υπουργών των Κυβερνήσεων ΠΑΣΟΚ, που απετέλεσαν οι δικές τους πράξεις αφετηρία για τις ρυθμίσεις που σήμερα ελέγχουμε και τις θεωρούμε –εγώ προσωπικά- παράνομες, διαβλητές και εξαιρετικά μεροληπτικές και ιδιοτελείς, προσβλητικές του δημοσίου συμφέροντος. 
      Έτσι, εάν αντιμετωπίζατε το ζήτημα θα είχατε εξασφαλίσει την αναγκαία πολιτική αντικειμενικότητα απέναντι στον ελληνικό λαό, ο οποίος διεκδικεί, επαναλαμβάνω, κυρία Πρόεδρε, όπου και αν ανήκει, αυτήν την πολιτική αντικειμενικότητα, διότι η πολιτική αντικειμενικότητα είναι συνεκτικό στοιχείο μιας πολιτικής που μπορεί να πείθει ότι δεν διεκπεραιώνει απλώς τα πράγματα, αλλά υπηρετεί το συλλογικό συμφέρον. 
      Από εκεί και πέρα, κυρία Πρόεδρε, η ευθύνη της Νέας Δημοκρατίας είναι τεράστια. Δεν επιχειρώ συμψηφισμούς, δεν επιχειρώ οτιδήποτε έχει σχέση με ένα καταμερισμό ευθυνών, προκειμένου να μην αποδοθεί σε κανέναν η ευθύνη. Η ευθύνη της Νέας Δημοκρατίας είναι τεράστια και κανένας ανασχηματισμός δεν μπορεί να θεραπεύσει την έμμεση, πλην σαφή ομολογία της Κυβέρνησης ότι δικά της κυβερνητικά στελέχη προσέβαλαν το δημόσιο συμφέρον και το δημόσιο αγαθό.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Κουβέλη.
      Το λόγο έχει ο Πρόεδρος κ. Κακλαμάνης για δέκα λεπτά. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, έχω τη γνώμη ότι είναι λάθος να αναφερόμαστε γενικώς και αορίστως στα κόμματα είτε αυτής είτε προηγουμένων συνθέσεων της Βουλής. Στα ζητήματα ήθους, νομιμότητας, σεβασμού του δημοσίου χρήματος είναι λάθος, πιστεύω, να μιλάμε με γενικότητες και λυπούμαι, γιατί διαπιστώνω ότι και τα τρία μικρότερα κόμματα της Αντιπολιτεύσεως κάνουν αυτό το  λάθος.
      Σέβομαι τις απόψεις όλων. Όμως, το ζήτημα δεν είναι μεταξύ ΠΑΣΟΚ και Νέας Δημοκρατίας, ώστε να προσπαθούμε, πολλές φορές θυμίζοντας και τον ποδοσφαιρικό όρο, αυτόν της μπάλας που ρίχνεται έξω από το γήπεδο, να βάζουμε μαζί πρόσωπα και πράξεις που δεν ταιριάζουν μεταξύ τους σε ένα θέμα για το οποίο βοά το πανελλήνιο. Ο ελληνικός λαός, πέρα από τα προγράμματα των κομμάτων που αποδέχεται και ψηφίζει, επιλέγει και πρόσωπα. Και εγώ δεν εννοώ, κυρία Πρόεδρε, κανένας αντιπρόσωπος του ελληνικού λαού εδώ να χάνει την προσωπικότητά του, να επιμερίζεται ευθύνες άλλων -αυτό συμβαίνει απόψε με την πρωτοβουλία του κ. Καραμανλή σε βάρος εκατόν πενήντα εκπροσώπων του ελληνικού λαού- και να μην δέχεται τον έπαινο, όταν αυτός του αξίζει. Αυτή είναι η φασιστική αρχή της συλλογικής ευθύνης και κάποτε πρέπει να διδαχθούμε εμείς εδώ, για να μάθει και ο λαός ότι ο καθένας έχει τη διαδρομή του, την προσωπικότητά του, έχει και τις ιδέες του στο πλαίσιο ενός προγράμματος του κομματικού σχηματισμού στον οποίο ανήκει. 
      Έτσι, λοιπόν, για να μην ικανοποιηθεί το περί δικαίου και ηθικής αίσθημα του ελληνικού λαού, ψάχνουμε στο παρελθόν για ανύπαρκτες ευθύνες, όταν γνωρίζουμε ότι ο τότε Υφυπουργός, ο κ. Φωτιάδης, με δική του πρωτοβουλία επέσπευσε μια διαδικασία με την οποία κατέρρευσε στο στάδιο εκείνο η προσπάθεια της συναλλαγής της Μονής Βατοπεδίου με οποιουσδήποτε παράγοντες, είτε πολιτικούς, είτε κοινωνικούς, είτε οποιουσδήποτε άλλους και ξέρουμε -και ξέρουν οι συνάδελφοι και των τριών κομμάτων της ελάσσονος Αντιπολιτεύσεως- ότι εν ριπή χρονικού οφθαλμού –επιτρέψτε μου αυτήν την παράδοξη έκφραση- ταχύτατα ανετράπησαν αυτά τα αποτελέσματα της πρωτοβουλίας του κ. Φωτιάδη και επεσπεύθησαν όλες οι άλλες διαδικασίες, ώστε μέσα σε ελάχιστους μήνες να πραγματωθεί αυτό το πολλαπλό έγκλημα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Για μένα, εδώ δεν είναι θέμα καταδίκης της Νέας Δημοκρατίας ή δικαίωσης του ΠΑΣΟΚ ή των άλλων κομμάτων, αλλά είναι θέμα πολύ πιο σημαντικό από αυτό, είναι θέμα εάν αυτή η κοινοβουλευτική δημοκρατία, οι θεσμοί που τη συγκροτούν μπορούν να έχουν μέλλον, κύριε Πρόεδρε, την ώρα που η δικαστική εξουσία γνωρίζουμε σε ποια κατάσταση έχει περιέλθει. Και το γνωρίζουμε όλοι σε αυτήν την Αίθουσα, όχι μόνο εγώ που το λέω, αλλά και οι προλαλήσαντες συνάδελφοι, ιδιαίτερα οι νομικοί, γνωρίζουμε σε ποια κατάσταση βρίσκεται σήμερα η ελληνική δικαιοσύνη.
    Όπως γνωρίζουμε ότι το Κοινοβούλιο, η πρώτη εξουσία του πολιτεύματος, δεν μπορεί να πάρει αποφάσεις. Υπάρχει ο Ποινικός Κώδικας, το άρθρο 158, που προβλέπει και τιμωρεί όποιον με οποιοδήποτε τρόπο με πρόθεση εμποδίζει τη Βουλή να πάρει γνήσια απόφαση, προκαλεί μη γνήσιο αποτέλεσμα σε ψηφοφορία της. Αυτό ισοδυναμεί με το ότι αδυνατεί η Βουλή να λάβει απόφαση. Αυτό είναι πρόβλημα τεράστιας σημασίας και απορώ πώς εκπρόσωποι του ελληνικού λαού σε αυτήν την Αίθουσα δεν το συνειδητοποιούν, ώστε να πουν ότι εδώ υπάρχει το Σύνταγμα, η ελευθερία της συνείδησής μας, η ελευθερία γνώμης και ψήφου. Δεν νοείται κομματική πειθαρχία.
    Κυρίες και κύριοι συνάδελφοι, κάτω από τις σημερινές δραματικές -και πρέπει να προσπαθήσουμε όσο μπορούμε να μην καταστούν τραγικές για τον τόπο- συνθήκες, έχει ανάγκη η χώρα από μια έντιμη -αν θέλετε με τις αστικές εκείνες, που πολλοί τις καταφρονούν, αξίες και αρχές του ατομικού ήθους, της προσωπικής εντιμότητας- σοβαρή και υπεύθυνη ηγεσία και στην Κυβέρνηση και στα κόμματα, παντού. 
    Δεν νοούνται παιχνίδια από εκείνο το Βήμα, κυρίες και κύριοι συνάδελφοι. Δεν νοείται θέατρο σε αυτόν το χώρο, όπως ελέχθη και μάλιστα για ζητήματα ζωής αυτού του τόπου. 
    Τι θα λέμε στις εκλογές που έρχονται, στις συνοικίες και στα χωριά, στον ελληνικό λαό; Θα λέει καθένας μας ότι «εγώ δεν είμαι κλέφτης, είναι κάποιοι άλλοι»; Σε αυτή τη διάχυση ευθυνών, έχουν συμφέρον, μόνον όσοι μέσα από αυτήν καλύπτονται, οι δικές τους ευθύνες, όχι μόνον πολιτικές, ενδεχομένως και ποινικές. Διότι εγώ, αν δεν δημοσιευθεί η κίνηση των λογαριασμών των off shore εταιρειών, δεν πρόκειται να δεχθώ ότι δεν υπάρχει προσωπικό συμφέρον αυτών που έλαβαν την απόφαση να καταργηθεί έστω και για μία ημέρα η Βουλή των Ελλήνων. Δεν δικαιολογείται αλλιώς μια τέτοια πράξη πρωτοφανής στα ελληνικά, στα ευρωπαϊκά -δεν ξέρω στα αφρικανικά τι γίνεται- κοινοβουλευτικά χρονικά. 
    Κύριε Πρόεδρε, έχουμε καθήκον, διότι ο λαός μας έκανε αυτήν, τη μεγάλη τιμή, δεν υπάρχει άλλη τιμή μεγαλύτερης ηθικής αξίας από την άμεση εκπροσώπηση του λαού στο Εθνικό Κοινοβούλιο. Δεν μπορούμε, λοιπόν, εν ονόματι οποιωνδήποτε κομματικών λογικών «τσουβαλιάσματος» προσώπων και ευθυνών να ανεχθούμε αυτήν την κατάπτωση του δημόσιου βίου της χώρας.
    Και φέρει τεράστιες ευθύνες ο αρχηγός της πλειοψηφίας. Δυστυχώς, ένα κόμμα που κυβερνά τον τόπο λειτουργεί με «ενός ανδρός αρχή» στην κορυφή. Δεν ξέρουμε αν υπάρχουν όργανα που αποφασίζουν ένα τέτοιο πολιτειακό έγκλημα, αγαπητοί συνάδελφοι. Αποφασίζει, λοιπόν, μόνος ο κ. Καραμανλής ό,τι αποφάσισε και για το οποίο είμαι βέβαιος ότι μέσα τους θα καταθλίβονται συνάδελφοι που είναι χρόνια εδώ μέσα. Τους έχω ζήσει και δεν είναι δυνατόν η συνείδησή τους να μην εξεγείρεται, όταν αντιμετωπίζονται εκβιαστικά, διότι πολιτικό εκβιασμό ασκεί ο αρχηγός της πλειοψηφίας στους Βουλευτές του, τους υβρίζει, τους λέει ότι δεν τους εμπιστεύεται, τους θέλει ενεργούς σε βάρος της αλήθειας. Και επειδή να πάρουν μέρος σε μια μυστική ψηφοφορία, παίρνει όλα τα μέτρα ώστε ούτε αυτοί να εκφραστούν κατά συνείδηση, ούτε η Βουλή να λειτουργήσει. 
      Δεν υπάρχει μεγαλύτερη κατολίσθηση του Κοινοβουλίου. Έγινε ο «πρωτοκολλητής» των αποφάσεων του κυρίου Καραμανλή και του περιβάλλοντός του, συχνά αγνώστων προσώπων –το τονίζω- στον ελληνικό λαό. Και φυσικά είναι και η μοίρα της εκτελεστικής εξουσίας, της οποίας είναι επικεφαλής ο Πρωθυπουργός. Η διαφθορά οργιάζει. Και πώς να μην οργιάζει, όταν αυτά τα δείγματα, αυτά τα μηνύματα στέλνονται από την κορυφή μέσα στην κρατική μηχανή, στην ίδια την κοινωνία; 
      Ποιο είναι το μήνυμα, κύριε Πρόεδρε, σε εκατομμύρια ή εκατοντάδες έστω χιλιάδων νέων ανθρώπων, ανέργων, δυστυχισμένων, ανθρώπων που ψάχνουν στα σκουπίδια των λαϊκών αγορών, στα σκουπίδια των σούπερ μάρκετ; Ποια είναι η διδαχή που εκπέμπεται από εδώ μέσα ή από τον κρατικό τηλεοπτικό φορέα; Επί μία βδομάδα διδάσκονται όλοι αυτοί οι άνθρωποι πώς γίνονται απαγωγές, πώς γίνονται εκβιασμοί, πώς πραγματοποιούνται ληστείες. Ε, λοιπόν, ποια μοίρα νομίζετε ότι περιμένει αυτόν τον τόπο; 
      Γι’ αυτό είπα ότι στις σημερινές δραματικές συνθήκες έχουμε χρέος συνειδησιακό, όχι απλώς πολιτικό ή κομματικό, να σταθούμε μπροστά, για να μην γίνουν τραγικές. Να μην βγω αληθινός. Κάθεται όλο το πολιτικό σύστημα, όλες οι ελίτ πολιτικές, κοινωνικές, πνευματικές, οικονομικές, αυτοί οι χρυσοκάνθαροι, καμιά δεκαριά επιχειρηματίες που νομίζουν και κυβερνούν πράγματι τον τόπο –αλλά ως πότε;- σε ένα ηφαίστειο. Βράζει αυτό το ηφαίστειο. Γίνονται διεργασίες που αυτοί δεν τις υποπτεύονται καν. Νομίζουν ότι επειδή έχει εκατό χρόνια να ενεργοποιηθεί, δεν πρόκειται να συμβεί στο μέλλον, ακόμη και αύριο, κύριε Πρόεδρε. Πώς νομίζετε ότι στρατολογούνται όλοι αυτοί οι εγκληματίες; Ηθικοί αυτουργοί αυτής της στρατολόγησης και των πράξεων που συντελούνται είναι όσοι συμβάλλουν θετικά ή αρνητικά απέχοντας από το καθήκον τους σ’ αυτήν τη γενική διάλυση της κοινωνίας, του κράτους, των θεσμών, κάθε αξίας και αρχής που μπορεί να οδηγεί αυτόν τον τόπο σε ένα καλύτερο, επιτέλους, αύριο. 
      Στα νιάτα τους τόσοι άνθρωποι που είναι εδώ, έδωσαν και δίνουν αγώνες για το μέλλον αυτού του τόπου. Γιατί πρέπει να πάνε στράφι όλοι αυτοί οι αγώνες, κύριε Πρόεδρε; Για τον κ. Καραμανλή; Επιτέλους! Στη δημοκρατία δικαιούται ο λαός να κάνει λάθος. Το έκανε. Το υπέστη. Είναι ανάγκη να συνθλιβούν οι πάντες και τα πάντα σε αυτόν τον τόπο, διότι έτσι ο κ. Καραμανλής και το περιβάλλον του θέλουν; Απεύχονται ότι μπορεί να οδηγήσει σε προσωπικές πολιτικές ή και ποινικές –το τονίζω- ευθύνες τους; Αφού στο χέρι τους είναι να δούμε πού πήγαν τα εκατομμύρια αυτά των off shore εταιρειών, πώς κινήθηκαν οι τραπεζικοί λογαριασμοί, τότε μόνο θα μπορούν τα συγκεκριμένα πρόσωπα, τα οποία ίσως αδικούνται μέσα σ’ αυτήν τη χοάνη των συλλογικών ευθυνών, και πρώτος ο κ. Καραμανλής να πουν στον ελληνικό λαό «έχουμε καθαρό μέτωπο και άδεια την τσέπη». 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης):  Το λόγο έχει ο Βουλευτής του ΠΑΣΟΚ στο Νομό Ιωαννίνων κ. Μιχάλης Παντούλας για πέντε λεπτά. 
      Υπάρχουν πάρα πολλοί εγγεγραμμένοι. Παρακαλώ  πολύ να είμαστε μέσα στους χρόνους.
       Ορίστε, κύριε Παντούλα.
	ΜΙΧΑΗΛ ΠΑΝΤΟΥΛΑΣ: Κυρίες και κύριοι συνάδελφοι, παρόντες και απόντες. Η άτακτη φυγή -για δεύτερη φορά- της Νέας Δημοκρατίας από τη συζήτηση και ψηφοφορία στη Βουλή για τη σύσταση ειδικής κοινοβουλευτικής επιτροπής διενέργειας προκαταρκτικής εξέτασης του σκανδάλου του Βατοπεδίου μπορεί να ερμηνευτεί ως τρόμος μπροστά στο ενδεχόμενο Βουλευτές της Συμπολίτευσης να δώσουν θετική ψήφο στην πρόταση του ΠΑ.ΣΟ.Κ. 
      Η καθ’ υποτροπήν απόφαση του κ. Καραμανλή για αποχή από την προβλεπόμενη συνταγματική διαδικασία προσλαμβάνει τα χαρακτηριστικά της αναιδούς περιφρόνησης της ύβρεως και της προσβολής των κοινοβουλευτικών θεσμών και στοχεύει στην αναζήτηση «άλλοθι» ώστε το μέγα οικονομικό, ηθικό, πολιτικό και ποινικό σκάνδαλο να τεθεί στο αρχείο και οι υπεύθυνοι να μείνουν ατιμώρητοι. 
	Είναι ενδιαφέρον να θυμηθούμε τα γεγονότα που μας οδήγησαν στη σημερινή ημέρα. Προηγήθηκε η παραπλανητική δήλωση του κυρίου Πρωθυπουργού, «όλα στο φως για να λάμψει η αλήθεια» και ακολούθησαν η υβριστική συμπεριφορά του ίδιου και των στελεχών του στη Θεσσαλονίκη που προκάλεσε τους πολίτες, η εκ Βρυξελλών, λόγω της παραίτησης των εισαγγελέων, αναγκαστική ανακοίνωση συγκρότησης εξεταστικής επιτροπής, η πρώτη αποχώρηση της Νέας Δημοκρατίας από την αντίστοιχη με τη σημερινή συνεδρίαση της Βουλής, η υποκριτική συγγνώμη και η εξ ίσου υποκριτική ανάληψη πολιτικών ευθυνών από τον ίδιο και τέλος η επιβράβευση των Βουλευτών-μελών της εξεταστικής επιτροπής για το «θεάρεστο» έργο της συγκάλυψης του σκανδάλου με την συνακόλουθη προαγωγή τους σε υπουργικές θέσεις. 
	Η Κυβέρνηση που ανασχηματίστηκε ήταν αυτή που ετέλεσε το σκάνδαλο, η δε ανασχηματισμένη Κυβέρνηση αυτή που επιχειρεί τη συγκάλυψή του. Βατοπεδινή η πρώτη Κυβέρνηση, βατοπεδινή και η δεύτερη. Και στην πρώτη και στη δεύτερη Κυβέρνηση Πρωθυπουργός είναι ο κ. Καραμανλής. 
      Η περίοδος που μεσολάβησε ήταν αρκετή για να αντιληφθεί ο κ. Καραμανλής ότι η εποχή της αθωότητάς του στη συνείδηση των πολιτών πέρασε ανεπιστρεπτί. Και μόνο το γεγονός ότι έφθασε στο σημείο να καταρρακώσει τη σοβαρότητα του πρωθυπουργικού του αξιώματος δηλώνοντας ότι δεν είχε αντιληφθεί τίποτε για το συντελούμενο σκάνδαλο από το 2004 έως το 2008 και ότι τις αθλιότητες και τις εγκληματικές πράξεις λεηλασίας της δημόσιας περιουσίας τις αντιλήφθηκε παρακολουθώντας τις εκπομπές της τηλεόρασης, αποδεικνύει τη σύγχυση την προσωπική του τραγωδία. Νομίζει ότι έτσι εμπαίζει το λαό.
	Το σκάνδαλο του Βατοπεδίου αποτελεί τον τελευταίο κρίκο στη μακρά αλυσίδα της ατιμωρησίας Υπουργών, ατόμων του πρωθυπουργικού περιβάλλοντος και κομματικών στελεχών της Ν.Δ. και της παραγραφής σειράς πιθανών εγκλημάτων, από τη λεηλασία των ασφαλιστικών ταμείων μέχρι τη λεηλασία της δημόσιας γης από «πονηρούς καλόγερους», «παραπλανηθέντες από δημόσιους λειτουργούς Υπουργούς» και «παραπλανηθέντα από Υπουργούς, Πρωθυπουργό». 
	Η Νέα Δημοκρατία  μέσα σε πέντε χρόνια κατάφερε να ανατρέψει πλήρως την εικόνα της χώρας, την Ελλάδα που ήταν μέλος του οικονομικού και πολιτικού πυρήνα της Ευρωπαϊκής Ένωσης, με υψηλό διεθνές κύρος και παγκόσμια ακτινοβολία λόγω των Ολυμπιακών Αγώνων και με πολίτες έμπλεους  εμπιστοσύνης και αυτοπεποίθησης για το μέλλον τους, η Νέα Δημοκρατία  κατάφερε να τη διασύρει παγκοσμίως. 
	Η συζήτηση που διεξάγεται απόψε καθιστά εμφανές ότι η ηθική χρεοκοπία ισοζυγιάζεται με την οικονομική χρεοκοπία της χώρας, αν δεν είναι οδυνηρότερη. Το χάσμα ανάμεσα στην πολιτική και την ηθική, σε συνδυασμό με το αίσθημα ατιμωρησίας που επικρατεί στους πολίτες για τους πολιτικούς και άλλους επώνυμους της δημόσιας ζωής της χώρας προκαλεί κρίση αξιοπιστίας απέναντι στους θεσμούς της δημοκρατίας. Η γενικευμένη κρίση εμπιστοσύνης προς τους θεσμούς αποκαλύπτει την ένταση της πολιτικής κρίσης στην οποία έχει βυθίσει τη χώρα η Νέα Δημοκρατία. Ο κ. Καραμανλής και η Κυβέρνησή του στη συνείδηση του ελληνικού λαού δεν είναι μόνο ανύπαρκτοι και ανίκανοι, καθίστανται πλέον και επικίνδυνοι για τον τόπο. Ο Πρωθυπουργός φοβάται τους πάντες ακόμα και τους Βουλευτές του, που όλες τις προηγούμενες ημέρες -έως και αυτή τη στιγμή που διεξάγεται η συζήτηση- δέχονται, κατά τη δική τους ομολογία, αφόρητες πιέσεις για να μην παραστούν στο φυσικό τους χώρο, που είναι η Βουλή. Ο κ. Καραμανλής θέλει ευτελισμένους και εκβιαζόμενους πολιτικά Βουλευτές για να τους συμπαρασύρει εύκολα στην παραγραφή ενός μείζονος σκανδάλου, την κύρια πολιτική ευθύνη του οποίου, ως συντονιστής του κυβερνητικού έργου, φέρει ο ίδιος προσωπικά.
     Ο κ. Καραμανλής και η Νέα Δημοκρατία δεν έχουν να προσφέρουν τίποτα στον τόπο, μόνον παραγραφές πιθανών ή μη εγκληματικών πράξεων των στελεχών της. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κλείνω, κύριε Πρόεδρε. 
     Τη λυτρωτική για τη χώρα διαδικασία της κάθαρσης θα την αναλάβει ο ίδιος ο ελληνικός λαός. Το αίτημα της πολιτικής αλλαγής είναι πλέον καθαρό, έντονο και επίκαιρο όσο ποτέ άλλοτε. Το ΠΑΣΟΚ ως νέα πλειοψηφία είναι έτοιμο να αναλάβει τις ευθύνες του, τόσο απέναντι στον ελληνικό λαό όσο πρωτίστως απέναντι στη νεολαία, τη νέα γενιά της πατρίδας μας.
     Σας ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Παντούλα.
     Ο Βουλευτής του ΠΑ.ΣΟ.Κ. στο Νομό Ηρακλείου κ. Σκουλάς έχει το λόγο για πέντε λεπτά.
     ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, σε οποιαδήποτε κοινοβουλευτική δημοκρατία ένα σκάνδαλο, όπως του Βατοπεδίου, θα είχε ρίξει την Κυβέρνηση. Ένα τέτοιο σκάνδαλο θα είχε υποχρεώσει αμέσως τους Υπουργούς σε παραίτηση και θα τους είχε καταστήσει παρίες της πολιτικής ζωής. 
     Όμως, στη χώρα της «φαιδράς πορτοκαλέας» αφ’ ενός το ΠΑΣΟΚ κατηγορείται ότι ποινικοποιεί την πολιτική ζωή και α’φετέρου οι εμπλεκόμενοι Υπουργοί –όχι πλέον Υπουργοί- κυκλοφορούν με άνεση μεταξύ μας χωρίς αιδώ, δίνοντας συνεντεύξεις για να δικαιολογήσουν τα αδικαιολόγητα, προκαλώντας τη νοημοσύνη των Ελλήνων πολιτών.
     Σήμερα συζητάμε για την τιμή του πολιτικού κόσμου. Συζητάμε για το δημόσιο συμφέρον, για την ηθική της πολιτικής και η συζήτηση αυτή δυστυχώς είναι λειψή με απόλυτη ευθύνη της Κυβέρνησης της Νέας Δημοκρατίας, η οποία ξανά εμφανίζεται εδώ κατώτερη των περιστάσεων.
     Έχει ειπωθεί ότι τα γεγονότα αναδεικνύουν τον πολιτικό ηγέτη και τα γεγονότα των τελευταίων μηνών αναδεικνύουν δυστυχώς το έλλειμμα πολιτικής ηγεσίας εκ μέρους της Κυβέρνησης της Νέας Δημοκρατίας. Και, όμως, η σημερινή συνεδρίαση θα αποτελούσε μοναδική ευκαιρία για να δοθεί μία σθεναρή και σαφής απάντηση στην υποβάθμιση των δημοκρατικών μας θεσμών. 
     Αποτελεί μια ευκαιρία να νιώσουν και πάλι οι πολίτες ότι ζουν και δρουν μέσα σε μία ευνομούμενη πολιτεία, μία πολιτεία που λειτουργεί με όρους και κανόνες που ισχύουν για όλους το ίδιο. Αποτελεί, όμως, ευκαιρία και για το κυβερνόν κόμμα να σταματήσει να εθελοτυφλεί και να κοιτάξει κατάματα την πραγματικότητα, μία πραγματικότητα που είναι πιο σκοτεινή και πιο απαισιόδοξη από ποτέ. 
     Η εικόνα των κενών εδράνων είναι εικόνα απαξίωσης, είναι εικόνα περιφρόνησης, είναι εικόνα εξευτελισμού και ευτελισμού του Κοινοβουλίου και της ίδιας της δημοκρατίας. Καλά θα κάνουν οι συνάδελφοι της Νέας Δημοκρατίας να διαβάσουν αύριο την ομιλία του πρώην Προέδρου της Βουλής κ. Κακλαμάνη που πιστεύω ότι τα λέει όλα. 
     Όλα αυτά θα πρέπει να λάβει υπ’ όψιν η Νέα Δημοκρατία και με παρρησία να παραδεχθεί ότι το μείζον σκάνδαλο του Βατοπεδίου, το μεγαλύτερο σκάνδαλο που προέκυψε μεταπολεμικά στη χώρα έχει πολιτικές ευθύνες, ηθικούς αυτουργούς, έχει κεντρικό και συντονισμένο σχεδιασμό και εκτέλεση. Γιατί σε κάθε άλλη περίπτωση η Νέα Δημοκρατία απλώς λοξοκοιτάει και παραμένει για μια ακόμη φορά κατώτερη των περιστάσεων. 
     Εξάλλου τα στοιχεία που προέκυψαν από τις εργασίες της εξεταστικής επιτροπής ελάχιστα περιθώρια αφήνουν για να λαθέψουμε σχετικά με το ποιος δημιούργησε και υλοποίησε την εκποίηση της δημόσιας περιουσίας στη Μονή Βατοπεδίου στερώντας από το δημόσιο -και κατ’ επέκταση από τους Έλληνες πολίτες- σημαντικούς οικονομικούς πόρους σε μία δύσκολη οικονομική συγκυρία. 
 	Αυτά τα στοιχεία που προέκυψαν, λοιπόν, από τις εργασίες της επιτροπής πέρα από κάθε αμφιβολία δείχνουν ότι υπήρχε κεντρικό κυβερνητικό σχέδιο, κεντρικός συντονισμός Υπουργείων και υπηρεσιακών φορέων, κεντρικός συντονιστής, οργανωμένη και μεθοδική δράση και πίεση για την έκδοση και την εκτέλεση αποφάσεων που έβλαψαν άνευ προηγουμένου το δημόσιο. 
      Γι’ αυτούς τους λόγους, λοιπόν, και έχοντας στο πλευρό μας τα εκατομμύρια των Ελλήνων πολιτών που επιζητούν την κάθαρση των δημοκρατικών θεσμών και που επλήγησαν από το σκάνδαλο της μονής, ζητάμε τη σύσταση προανακριτικής επιτροπής. 
Και κανείς δεν μπορεί να παραβλέψει –κανείς που είναι εδώ πέρα- ότι η  Κυβέρνηση της Νέας Δημοκρατίας είναι απολύτως υπεύθυνη γι’ αυτό. Είναι απολύτως υπεύθυνη και δεν εξηγεί για τις off shore εταιρίες, για τα 5,5 εκατομμύρια που βρίσκονται σε λογαριασμούς που δεν ανοίγουν.
      Η σημερινή συζήτηση θα ήταν μια ευκαιρία να δώσουμε ένα τέλος στην καταρράκωση των δημοκρατικών θεσμών. Η σύσταση, κατά συνέπεια, της προανακριτικής επιτροπής είναι αδήριτος ανάγκη, όχι γιατί θέλουμε να ποινικοποιήσουμε –το ξαναλέω- την πολιτική ζωή της χώρας, όπως υποστηρίζουν οι συνάδελφοι της Νέας Δημοκρατίας. Άλλωστε το ΠΑ.ΣΟ.Κ. και η χώρα έχουν πικρή εμπειρία από το 1989 και δεν θέλουμε να προκαλέσουμε την επανάληψη μετά από είκοσι χρόνια. Ζητάμε τη σύσταση της προανακριτικής επιτροπής γιατί πρέπει επιτέλους να σταματήσει αυτός ο κατήφορος της πολιτικής ζωής στη χώρα, γιατί πρέπει να καταλάβουμε ότι κανένας δεν είναι υπεράνω του νόμου και ιδιαίτερα όσοι βρίσκονται εδώ, σ’ αυτήν την Αίθουσα, και εκλεγμένοι υπηρετούν τα συμφέροντα της Ελλάδας και του ελληνικού λαού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Σε μισό λεπτό τελειώνω, κύριε Πρόεδρε. 
	Τώρα είναι η ώρα των μεγάλων αποφάσεων και των επιλογών, γιατί αν διαλυθεί η παρούσα Βουλή τότε θα διαγραφούν και οι όποιες αξιόποινες πράξεις και η εμπιστοσύνη των Ελλήνων πολιτών απέναντι στο πολιτικό σύστημα και στους πολιτικούς και στη Δημοκρατία την ίδια θα κλονιστεί ανεπανόρθωτα.
      Σε κάθε περίπτωση, η σημερινή εικόνα δείχνει ότι η χώρα έχει ανάγκη μιας άλλης κυβέρνησης. Έχει ανάγκη από εκλογές, λοιπόν, για να αποδοθούν τουλάχιστον οι πολιτικές ευθύνες του σκανδάλου του Βατοπεδίου, ενός σκανδάλου με ονοματεπώνυμο «Νέα Δημοκρατία»!
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Σκουλά. 
	Το λόγο έχει ο Βουλευτής του ΠΑ.ΣΟ.Κ. κ. Χρήστος Χάϊδος για πέντε λεπτά. 
	ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε. 
	Κύριοι συνάδελφοι, το ενδιαφέρον στην πολιτική δραστηριότητα βρίσκεται στη διαλεκτική σχέση μεταξύ διακήρυξης και πράξης. Κι όταν τα έργα των πολιτικών απέχουν από τις εξαγγελίες τους τότε η πολιτική απαξιώνεται και οι ένοχοι προσπαθούν να συγκαλύψουν τις ευθύνες τους με φθηνές δικαιολογίες και με εξωθεσμικά τερτίπια παραπλάνησης των πολιτών. Αυτό κάνει τώρα η Κυβέρνηση της Νέας Δημοκρατίας. Όμως, τα μάτια πιστεύουν ευκολότερα από τα αυτιά, μας διδάσκει ο Ηρόδοτος. Γι’ αυτό αυτή η επαναλαμβανόμενη εικόνα με τις άδειες καρέκλες των Υπουργών και τα κενά έδρανα των Βουλευτών της Συμπολίτευσης, που αξίζει όσο χιλιάδες λέξεις, δεν αφήνει σε κανέναν καμμία αμφιβολία για τις τεράστιες ευθύνες της Κυβέρνησης στην πρωτοφανή υπόθεση του Βατοπεδίου αλλά και τα άλλα σκάνδαλα που συγκλονίζουν την κοινή γνώμη το τελευταίο διάστημα.
      Ισχυρίζονται οι κυβερνώντες ότι τους συκοφαντούμε, ότι τους δυσφημούμε. Όμως, όπως μας επισημαίνει ο Όσκαρ Ουάιλντ, «κανείς δεν δυσφημίστηκε με τα λόγια εκτός κι αν ήταν τα δικά του». Ποιοι, λοιπόν, ήταν αυτοί που παλιότερα μιλούσαν ως αρχάγγελοι της κάθαρσης και σήμερα μετατράπηκαν σε δαίμονες της αδιαφάνειας; Δεν είναι παράγοντες της Νέας Δημοκρατίας; Ποιος είναι αυτός που μιλούσε για τη σεμνότητα και την ταπεινότητα και σήμερα μετακινήθηκε στη νομιμότητα και τη φοροαπαλλαξιμότητα; Δεν είναι ο ίδιος ο Πρωθυπουργός της χώρας; Ποιοι είναι αυτοί που μιλούσαν για μηδενική ανοχή στη διαφθορά και αργότερα επέδειξαν μηδενική ανοχή στον πειρασμό; Δεν ήταν στελέχη της Κυβέρνησης; 
      Όμως, η ανίερη υπόθεση του Βατοπεδίου δεν έχει προηγούμενο. Και η Κυβέρνηση ισχυρίζεται ότι δεν υπάρχουν αποχρώσες ενδείξεις ενοχής. Δεν απαντά, όμως, γιατί παραιτήθηκε το Δημόσιο από κερδισμένη για την κυριότητα της λίμνης δίκη, γιατί έγινε υποκοστολόγηση ακινήτων και οικοπέδων του Δημοσίου και υπερκοστολόγηση της λίμνης και του νερού. Δεν απαντά πώς και γιατί χάθηκαν 2.000.000.000 ευρώ από το Ελληνικό Δημόσιο. Πολλά τα «γιατί», καμμία η απάντηση! 
      Λένε οι κυβερνώντες ότι υπάρχουν αντικειμενικές ευθύνες Υπουργών και τελειώνει εδώ το θέμα. Ποιος τις ανέλαβε, όμως, ουσιαστικά και έμπρακτα; Μήπως ο κύριος Πρωθυπουργός με την αυτοκριτική και την έκφραση συγγνώμης από μέρους του; Μήπως πρέπει όλοι να διαβάσουν, με πρώτο τον Πρωθυπουργό, το πόνημα του Ουμπέρτο Έκο με τίτλο «Η αναίδεια της συγγνώμης»;
      Λένε από την Κυβέρνηση ότι εμείς, το ΠΑΣΟΚ, θέλουμε να ποινικοποιήσουμε την πολιτική ζωή του τόπου. Ψέματα. Γιατί με την προανακριτική επιτροπή απλώς θα διερευνηθεί περισσότερο και σε βάθος το ζήτημα και οι ενδεχόμενες ευθύνες των εγκαλουμένων και μόνον εάν υπάρξουν συγκεκριμένα στοιχεία ενοχής θα παραπεμφθούν στη δικαιοσύνη αργότερα. 
      Όμως, οι πολίτες από αυτήν την εξέλιξη θα μάθουν περισσότερα για το σκάνδαλο και τις ευθύνες. Μήπως αυτό είναι που δεν θέλει η Κυβέρνηση να συμβεί;
      Η Νέα Δημοκρατία δεν κατάλαβε ότι είναι Κυβέρνηση για την άσκηση της εξουσίας και όχι για τη νομή της. Οι Υπουργοί της δεν κατάλαβαν ότι πρέπει να θεωρούν το αξίωμα ως διακονία και όχι ως εξουσία. Δεν κατάλαβαν ότι είναι Υπουργοί για το καλύτερο μέλλον των πολιτών και όχι για να εξασφαλίζουν το δικό τους μέλλον.
      Δεν κατανοεί η Κυβέρνηση και η Νέα Δημοκρατία ότι πρέπει να σέβεται τους θεσμούς και γι’ αυτό το λόγο, δεν βρίσκεται εδώ σήμερα -για δεύτερη φορά- για να εκφράσει τις διαφωνίες της για την πρόταση προανακριτικής επιτροπής. Την πρώτη φορά, χρησιμοποίησε την πρόφαση της εξεταστικής επιτροπής. Τώρα, πλέον δεν έχει καμμία δικαιολογία.
      Θα ήθελα να ήσουν εδώ κι εσύ, συνάδελφε της Νέας Δημοκρατίας, για να ψηφίσεις. Όμως, το Κόμμα σου αποχωρεί, απουσιάζει και σου απαγορεύει την άσκηση αυτού του δικαιώματός σου. Παραγνωρίζεις ότι οι συνέπειες αυτής της τυφλής υποταγής και του φανατισμού σχηματίζουν έναν κύκλο χαμένων ευθυνών για κάποιους.
      Φυγομαχεί, λοιπόν, η Νέα Δημοκρατία και καλύπτει τους εγκαλούμενους Υπουργούς στην άρνησή τους να συμμορφωθούν με το Σύνταγμα και τον Κανονισμό της Βουλής, σύμφωνα με τα οποία έγινε η πρόταση προανακριτικής επιτροπής που συζητούμε τώρα. Για πρώτη φορά, παγκόσμια στην ιστορία του κοινοβουλευτισμού, απουσιάζει η Συμπολίτευση και δεν βρίσκεται η Κυβέρνηση, ούτε καν ο αρμόδιος Υπουργός, στα έδρανα. Ή μήπως δεν είναι πλειοψηφία στη Βουλή η Νέα Δημοκρατία, όπως αποδέχεται εμμέσως σήμερα;
      Τι παράδειγμα δίνετε με αυτόν τον τρόπο στην κοινωνία; Της ασέβειας στους θεσμούς και στους κανόνες; Ποιος πολίτης έχει το δικαίωμα να αρνηθεί την προσέλευση και την απολογία στη δικαιοσύνη, όταν υπάρχουν υπόνοιες ευθύνης και εγκαλείται; Γιατί, λοιπόν, εισάγει η Νέα Δημοκρατία την παραδοξότητα της ατιμωρησίας Υπουργών με την πρωτοφανή ενέργειά της;
      Η απόφασή σας δεν πείθει κανέναν. Μοιάζει με το φως εξαντλημένης ηλεκτρικής λυχνίας, όπως είπε και ο αείμνηστος Εισαγγελέας Δελαπόρτας, για ανάλογη ενέργεια της πολιτικής μήτρας της Νέας Δημοκρατίας, της τότε ΕΡΕ, στην υπόθεση Λαμπράκη.
      Είναι προφανές ότι η Νέα Δημοκρατία φοβάται και θέλει να συγκαλύψει την υπόθεση. Φοβάται τη μυστική ψηφοφορία, γιατί δεν εμπιστεύεται τους Βουλευτές της. Γι’ αυτό κρύβεται από τη Βουλή, κρύβεται από τους θεσμούς, κρύβεται από τις υποχρεώσεις της.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Όμως, δεν μπορεί να κρυφτεί από τον ελληνικό λαό, που την πήρε χαμπάρι και της γυρίζει την πλάτη. Έτσι, η Νέα Δημοκρατία μένει πλέον μόνη της, με τις σκιές της ενοχής να πλανώνται πάνω από τη Νέα Δεξιά για χρόνια.
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κύριο Χάϊδο.
      Ο Βουλευτής του ΠΑ.ΣΟ.Κ. στο Νομό Ηρακλείου κ. Μανώλης Στρατάκης έχει το λόγο.
      Ελάτε, κύριε Στρατάκη, για πέντε λεπτά.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, βιώνουμε ως χώρα τη μεγαλύτερη, ίσως, κυβερνητική, οικονομική και πολιτική κρίση, με ευθύνη, βέβαια, της Κυβέρνησης της Νέας Δημοκρατίας και του κ. Καραμανλή.
      Και είναι κυβερνητική η κρίση, γιατί στην ουσία, από ό,τι διαπιστώνουμε για άλλη μία φορά, δεν υπάρχει Κυβέρνηση. Οικονομική δε, γιατί έχει δημιουργήσει μία κρίση οικονομική, πριν έρθει η διεθνής κρίση. Και βέβαια, αυτό το γνωρίζουν πολύ καλύτερα παντός άλλου οι Έλληνες πολίτες που βιώνουν καθημερινά αυτή τη νέα πραγματικότητα. Και είναι πολιτική αυτή η κρίση, γιατί ευτελίζεται η πολιτική ζωή και ακυρώνεται το πολιτικό σύστημα της χώρας.
      (Στο σημείο αυτό την Προεδρική Έδρα καταλαμβάνει ο Ζ’ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Είναι πράγματι λυπηρό και οδυνηρό ταυτόχρονα στη χώρα που γεννήθηκε η δημοκρατία να συμβαίνουν αυτής της μορφής τα γεγονότα και να υπάρχουν αυτά τα δεδομένα. Τι βλέπουμε; Καθημερινά, τι βλέπει ο Έλληνας πολίτης στη δημόσια ζωή της χώρας; Σκάνδαλα το ένα μετά το άλλο, ορυμαγδό, δηλαδή, σκανδάλων. Και τι άκουγε, τι ακούμε; Στην αρχή, ακούγαμε για παραπλανημένους Υπουργούς, ακούγαμε για το ηθικόν και το νόμιμον, ακούγαμε για το συγκεκριμένο μεγάλο σκάνδαλο ότι δεν ήταν σκάνδαλο και ότι δεν χρειαζόταν ούτε καν εξεταστική επιτροπή.
      Στη συνέχεια, διαπίστωσε η Νέα Δημοκρατία μετά την παραίτηση των Εισαγγελέων ότι έπρεπε να γίνει η εξεταστική επιτροπή. Έγινε εξεταστική επιτροπή, το μη σκάνδαλο βαφτίστηκε σκάνδαλο, λεγόταν επιτέλους σκάνδαλο.
      Και σήμερα, βιώνουμε αυτή τη νέα πραγματικότητα που λέει ότι, αν και η εξεταστική επιτροπή απέδωσε πολιτικές ευθύνες, δεν γίνεται καμμία προσπάθεια ή τουλάχιστον η κυβερνητική Πλειοψηφία απαξιεί, να εξετάσει εάν υπάρχουν και άλλες ευθύνες, πέραν αυτών.
      Και βέβαια, προσπαθεί να περάσει ένα κλίμα ότι το ΠΑΣΟΚ και η Αντιπολίτευση συνολικά, μείζων και ελάσσων Αντιπολίτευση, προσπαθεί να στήσει στη γωνία τη Νέα Δημοκρατία και τους Υπουργούς της, ό,τι χειρότερο θα μπορούσε να ειπωθεί για τη δημόσια ζωή της χώρας, όταν είναι γνωστό ότι με τη διαδικασία που προβλέπει το παρόν Σύνταγμα δεν υπάρχει τέτοιο θέμα. 
      Διότι, ουσιαστικά εκείνο που ζητάει και η πρόταση του ΠΑΣΟΚ είναι να συσταθεί μια ειδική προκαταρκτική επιτροπή, η οποία θα διερευνήσει αν υπάρχουν αυτές οι ευθύνες, η ηθική αυτουργία, αν υπάρχουν συμμετέχοντες και συναυτουργοί, αν υπάρχει ηθική αυτουργία Υπουργών, αν υπάρχει ηθική αυτουργία του Υπουργού Ρουσόπουλου ή αν υπάρχει ηθική αυτουργία για τους υπηρεσιακούς ή άλλους παράγοντες που εμπλέκονται ή θα εμπλακούν και ενδεχομένως και να τιμωρηθούν γι’ αυτό το μεγάλο σκάνδαλο.
      Η Νέα Δημοκρατία, κυρίες και κύριοι συνάδελφοι, γνωρίζει πάρα πολύ καλά ότι υπάρχουν τεράστιες, όχι μόνον πολιτικές, όπως το παραδέχθηκε, αλλά και ποινικές ευθύνες και απλά δεν θέλει να αποδοθούν αυτές οι ευθύνες. Και βέβαια, αποδεικνύει με την πρακτική της και τη σημερινή, όπως και την προηγούμενη φορά, ότι δεν ενδιαφέρεται για την απαξίωση του πολιτικού συστήματος, δεν ενδιαφέρεται για την απαξίωση του Κοινοβουλίου, δεν ενδιαφέρεται για τίποτα, προκειμένου να περισώσει κάποια συγκεκριμένα πρόσωπα που εμπλέκονται –και το γνωρίζει πάρα πολύ καλά ότι εμπλέκονται- και βέβαια να περισώσει, υποτίθεται, το κύρος του Πρωθυπουργού, αγνοώντας ότι με αυτές τις επιλογές, με αυτές τις διαδικασίες, το κύρος του Πρωθυπουργού στην ουσία καταρρακώνεται και βέβαια, καταρρακώνεται και το σύνολο του πολιτικού συστήματος δυστυχώς. Διότι, όπως είπε και ο Πρόεδρος κ. Κακλαμάνης, προσπαθεί να περάσει ένα κλίμα συλλογικής ευθύνης –και διαπνέεται απ’ αυτό η Αίθουσα- που βέβαια δημιουργεί αυτά τα τεράστια προβλήματα για όλους μας.
      Κυρίες και κύριοι συνάδελφοι, η Κυβέρνηση της Νέας Δημοκρατίας απέδειξε στην πράξη ότι δεν μπορεί να κυβερνήσει με το σωστό τρόπο τη χώρα. Διέψευσε όλες τις ελπίδες του ελληνικού λαού και αυτό είναι ένα πρόβλημα που βλάπτει συνολικά το πολιτικό σύστημα της χώρας.
      Διερωτάται κανείς, με ποιο θράσος θα έρθουν αύριο μεθαύριο εδώ οι Βουλευτές της Νέας Δημοκρατίας να υπερασπισθούν τα καλώς εννοούμενα συμφέροντα του ελληνικού λαού; Τι θα πουν για όλα αυτά που έλεγαν προεκλογικά για τη σεμνότητα και την ταπεινότητα; Θα πουν ότι απαξιούν και δεν θέλουν να υπάρξει η δικαιοσύνη, ότι απαξιούν να λειτουργήσουν οι θεσμοί, ότι δεν θέλουν να δημιουργήσουν τις προϋποθέσεις να υπάρχει μια θετική εξέλιξη για κάποια πράγματα που μας ταλανίζουν σαν χώρα και μας δημιουργούν τεράστια προβλήματα;
      Διερωτάται κανείς, αν πραγματικά έχουν να πουν κάτι. Βεβαίως, θα ξαναπούν πάλι τα γνωστά τροπάριά τους ότι για όλα φταίει η Αντιπολίτευση, για όλα φταίει το ΠΑΣΟΚ, για όλα φταίει ο εξωτερικός παράγοντας ή η εξωτερική κρίση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αγαπητοί συνάδελφοι, η κυβερνητική Πλειοψηφία –τελειώνω, κύριε  Πρόεδρε- αποχώρησε από αυτήν εδώ την Αίθουσα, αποχώρησε ουσιαστικά η Κυβέρνηση και εκείνο που απομένει στην πράξη είναι αυτή την αποχώρηση από την εξουσία να την επιβεβαιώσει –και θα το κάνει πολύ σύντομα- ο ελληνικός λαός.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε και εμείς.
      Η συνάδελφος από το ΣΥΡΙΖΑ κ. Λίτσα Αμμανατίδου έχει το λόγο για πέντε λεπτά.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε  Πρόεδρε.
      Αυτό το έργο το έχουμε ξαναδεί, αυτά τα άδεια έδρανα από την πλευρά της Νέας Δημοκρατίας, από την πλευρά της Κυβέρνησης. Το είδαμε στις 24 Οκτώβρη του 2008 και όταν επαναλαμβάνεται για δεύτερη φορά από την πλευρά της Κυβέρνησης, όλοι καταλαβαίνουμε την κρίση που περνάει η Δημοκρατία μας. Εγώ έτσι το αντιλαμβάνομαι.
      Είναι, λοιπόν, πολύ λυπηρή, αν όχι τραγική, η φυγή της Νέας Δημοκρατίας από τη συζήτηση της σύστασης προκαταρκτικής επιτροπής για το μεγάλο σκάνδαλο της Μονής Βατοπεδίου. Είναι μια Κυβέρνηση που κάνει τα αδύνατα δυνατά για να παραμείνει στην εξουσία με εκατόν πενήντα έναν Βουλευτές, μια Κυβέρνηση η οποία περπατά σε ένα τεντωμένο σκοινί. Κάνει ανασχηματισμό αλλάζοντας Υπουργούς, χωρίς, όμως, να έχει αλλάξει ρότα. Η πολιτική της παραμένει νεοφιλελεύθερη και μάλιστα μέσα στην οικονομική κρίση σκληραίνει για τα μικρομεσαία νοικοκυριά ακόμη περισσότερο. Για τους Υπουργούς της, όμως, υπάρχει κάλυψη, η οποία είναι συγκάλυψη. Διότι κανένας δεν πείθεται ότι δεν γνώριζε ο Πρωθυπουργός και το κυβερνητικό επιτελείο όλο αυτό το ξεπούλημα του δημοσίου πλούτου.
      Χωρίς να υποστηρίζω ότι είναι η μόνη πολιτική δύναμη που συνέβαλε στο σκάνδαλο, λέω ότι αυτό το σκάνδαλο έχει ξεκινήσει εδώ και μία δεκαετία. Πριν από αυτή τη δεκαετία ήταν Κυβέρνηση το ΠΑΣΟΚ. Υπουργοί του φέρνουν εκείνες τις πολιτικές και πιθανόν ποινικές ευθύνες που αναλογούν για το μεγάλο σκάνδαλο της Μονής Βατοπεδίου και οι οποίες, όμως, έχουν παραγραφεί. 
      Η Νέα Δημοκρατία προσπαθεί να κερδίσει χρόνο, ώστε να παραγραφούν και για τους δικούς της Υπουργούς οι πολιτικές και ποινικές ευθύνες και αυτό θα γίνει σύντομα, διότι έτσι θα οδηγηθούμε στις εκλογές από τη στιγμή που η οικονομική κατάσταση δεν πάει άλλο. Οπότε ξέρουμε ότι εκ των πραγμάτων έρχεται η παραγραφή. Ο νόμος περί ευθύνης Υπουργών είναι μόνο στα χαρτιά. 
      Η Λίμνη Βιστωνίδα και οι παραλίμνιες εκτάσεις χρησιμοποιήθηκαν ως βατήρας για να «βουτήξουν» οι επιτήδειοι τα «ακίνητα-φιλέτα» σε όλη την Ελλάδα. Ένα καλά οργανωμένο έγκλημα κατά του δημόσιου πλούτου, άρα κατά όλου του ελληνικού λαού. 
      Και αν πραγματικά δικαιούνταν αυτές τις εκτάσεις -όχι βέβαια με χρυσόβουλα, αλλά με τίτλους- έχω την εξής ερώτηση: Θα πήγαιναν να κάνουν αυτή την ανταλλαγή στην Πτολεμαΐδα, σε εκείνες  τις εξορυγμένες εκτάσεις οι οποίες μέχρι σήμερα είναι κάπου τριάντα πέντε χιλιάδες στρέμματα, ενώ η παραλίμνια έκταση είναι είκοσι επτά χιλιάδες στρέμματα; Και θα έκαναν εκεί τις επιχειρηματικές τους δραστηριότητες, όπου είναι και η έδρα του Κοζανίτη κ. Πάπιστα, ο οποίος είναι μέσα στην «ΑΝΘΕΜΙΑΣ Α.Ε.», εκεί που η τέφρα μαυρίζει τα πάντα και δεν είναι όπως είναι τα οκτώ χιλιάδες εξακόσια στρέμματα του κοινόχρηστου δάσους της Ουρανούπολης; Θα πήγαιναν εκεί που η ομίχλη από τα αιωρούμενα σωματίδια και το καρκινογόνο νέφος δεν έχει καμία σχέση με την ομίχλη που πιάνει στην Καρδία του Δήμου Μίκρας, δίπλα στο αεροδρόμιο Μακεδονία που έχουν πάρει πενήντα δύο οικόπεδα τα οποία έδωσαν στην «ΑΝΘΕΜΙΑΣ Α.Ε.» και τα οποία βέβαια ο κ. Πάπιστας τα έκανε μεζονέτες;
      Πάμε στο Νομό Θεσσαλονίκης, Νέα Ραιδεστός, Πανόραμα, Νέοι Επιβάτες, Ωραιόκαστρο. Στο γενικό πολεοδομικό σχέδιο από το 2003 υπήρχαν οικόπεδα τα οποία ήταν χαρακτηρισμένα για πυροσβεστικό σταθμό. Αυτή τη στιγμή έχουν οικοπεδοποιηθεί από την «ΑΝΘΕΜΙΑΣ Α.Ε.». 
      Πάμε στο Καϊμακτσαλάν, στα εκατόν ογδόντα στρέμματα τα οποία έχουν θέα τη Βεγορίτιδα. Τι ωραία! Τα έχουμε δώσει στο Βατοπέδι και αυτή θα τα μοίραζε με τη σειρά της εκεί που αυτή ξέρει. Βέβαια, όλα αυτά γίνονται από τη στιγμή που δεν υπήρχε Δασολόγιο και Κτηματολόγιο. 
      Τρίκαλα, Σούλι, Κάτω Γραμματικό, Ολυμπιακό Χωριό, ακίνητο που θα στέγαζε το Υπουργείο Απασχόλησης. Δηλαδή, Εφραίμ, off-shore εταιρείες, Υπουργοί, κρατικοί λειτουργοί, δικαστές, νομικοί σύμβουλοι, εκτιμητές, επιχειρηματίες, εξομολογητές. Αυτή πραγματικά είναι μία «αλυσίδα Fa.Ca.Doro». 
      Τώρα στο δια ταύτα: 
      Τι θα γίνει με τις πολιτικές και ποινικές ευθύνες που έχουν οι συγκεκριμένοι συνάδελφοί μας; Ο λαός δεν έχει πλέον καμμία εμπιστοσύνη στην πολιτική, έτσι όπως βλέπει να εξελίσσονται η εξεταστική και η προανακριτική που πιθανόν θα απέδιδαν τις ευθύνες στους ηθικούς και όχι μόνο αυτουργούς. 
      Τι θα γίνει με όλες αυτές τις εκτάσεις του δημοσίου που έγιναν βορρά στα χέρια των πανούργων; 
      Πότε θα επιστρέψουν εκεί που ανήκουν, δηλαδή στο δημόσιο; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε. 
      Πότε θα πάρει η Κυβέρνηση εκείνες τις πρωτοβουλίες, ώστε να φορολογήσει την εκκλησιαστική επιχειρηματικότητα και όχι μόνο της Μονής Βατοπεδίου; Είναι πάρα πολλά τα μοναστήρια και οι εκκλησίες που αυτήν τη στιγμή επιδίδονται σε μία απίστευτη επιχειρηματικότητα και δεν φορολογούνται. Πότε επιτέλους θα γίνει ο διαχωρισμός του κράτους με την Εκκλησία; Γιατί προκαλείτε το δημόσιο αίσθημα; 
      Εμείς αυτό που θέλουμε ως Συνασπισμός Ριζοσπαστικής Αριστεράς είναι να αποδοθούν οι ευθύνες εκεί όπου ανήκουν και οι εκτάσεις να αποδοθούν στο λαό. 
      Σας ευχαριστώ πάρα πολύ. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πάρα πολύ την κ. Αμμανατίδου από το ΣΥΡΙΖΑ.
      Το λόγο έχει από το ΠΑΣΟΚ ο κ. Τσιρώνης Δημήτριος για πέντε λεπτά. 
      ΔΗΜΗΤΡΙΟΣ ΤΣΙΡΩΝΗΣ:  Κυρίες και κύριοι συνάδελφοι, δυστυχώς η σημερινή συζήτηση για τη σύσταση ειδικής κοινοβουλευτικής επιτροπής, προανακριτικής επιτροπής, η οποία θα διερευνήσει τυχόν ποινικές ευθύνες πρώην μελών της Κυβέρνησης της Νέας Δημοκρατίας διεξάγεται μία μέρα, μία μαύρη μέρα για τη χώρα, μία μέρα που η Ευρωπαϊκή Επιτροπή, ο αρμόδιος για την οικονομία Επίτροπος Αλμούνια ανακοίνωσε την έκθεση η οποία έχει δυσοίωνες προβλέψεις, δυσοίωνα αποτελέσματα για την ελληνική οικονομία για τα επόμενα δύο χρόνια. 
      Γίνεται μία μέρα που εδώ στη Βουλή συζητάμε αυτό το σοβαρό θέμα. Και ενώ στην επόμενη διετία πάρα πολλοί εργαζόμενοι θα χάσουν τη δουλειά τους, σε πάρα πολλούς Έλληνες πολίτες το εισόδημα και οι μισθοί θα μειωθούν, η Κυβέρνηση της Νέας Δημοκρατίας, η πρόσφατα ανασχηματισθείσα Κυβέρνηση, έχει παραδώσει την οικονομία στους τραπεζίτες, έχει παραδώσει τη δημόσια τάξη και ασφάλεια της χώρας στους απαγωγείς και τους κουκουλοφόρους και έχει παραδώσει το ελληνικό Κοινοβούλιο στην Αντιπολίτευση. Δεν υπάρχει κυβέρνηση στη χώρα! Είναι ξεκάθαρο, κυρίες και κύριοι συνάδελφοι! Η Κυβέρνηση είναι εκλογική, είναι προεκλογική, είναι ουσιαστικά υπηρεσιακή. Είναι Κυβέρνηση η οποία θα οδηγήσει τη χώρα σύντομα σε εκλογές. 
      Και αντί η Κυβέρνηση να πάρει η ίδια πρωτοβουλία για να ανακόψει την παραγραφή των αδικημάτων, των ποινικών ευθυνών αυτού του μεγάλου σκανδάλου του Βατοπεδίου, δυστυχώς η ίδια –αντί να πάρει πρωτοβουλίες για να διακοπεί και να ανακοπεί αυτή η παραγραφή- έρχεται να ακυρώσει τη λειτουργία της και τη λειτουργία του ελληνικού Κοινοβουλίου και με δική της επιλογή, δική της ευθύνη, λείπει για δεύτερη φορά από τη συζήτηση για τη σύσταση εξεταστικής επιτροπής. Λείπει γιατί έχει χάσει τη δεδηλωμένη. 
      Η Κυβέρνηση, κυρίες και κύριοι συνάδελφοι, δεν τολμά να έρθει στο ελληνικό Κοινοβούλιο να λάβει μέρος σε μία μυστική ψηφοφορία, γιατί ξέρει ότι δεν θα κερδίσει τη μυστική ψηφοφορία, ότι θα χάσει. Πολλοί Βουλευτές ξέρουν –έχουν δει το φως της δημοσιότητας τόσα στοιχεία- ότι θα ψηφίσουν υπέρ της παραπομπής και της διερεύνησης τυχόν κάποιων ευθυνών. Και αν την πρώτη φορά η Κυβέρνηση είχε κάποιο άλλοθι και έλεγε «τρέχει μπροστά η εξεταστική, θα διερευνηθούν μέσω της εξεταστικής αυτά τα στοιχεία», τώρα δεν έχει κανένα άλλοθι, δεν έχει καμμία δικαιολογία να μην προχωρήσουμε στη σύσταση προανακριτικής επιτροπής. Και τι είναι η προανακριτική επιτροπή; Να διερευνήσουμε τυχόν ευθύνες. Εμείς δεν αποδίδουμε σήμερα ευθύνες. Θα τις αναζητήσουμε και εφόσον υπάρχουν, θα τις καταλογίσουμε.
      Μα, σήμερα, η Νέα Δημοκρατία, η Κυβέρνηση, επιχειρεί ουσιαστικά να γίνει κανόνας η ατιμωρησία και η παραγραφή των αδικημάτων. Μαζί επιχειρείται να γίνει και η παραγραφή ουσιαστικά των αδικημάτων όλων των συμμετεχόντων, όλων των παραγόντων που συμμετείχαν σ’ αυτό το σκάνδαλο, γιατί ουσιαστικά όλοι θα επικαλούνται εντολές Υπουργών, τα αδικήματα των οποίων θα παραγραφούν ενδεχομένως και απόψε. Όμως, δεν νομίζω ότι θα παραγραφούν γιατί η δημοκρατία έχει διέξοδο και μπορεί  να δοθεί διέξοδος. 
      Στην επαρχία που γυρνάμε εμείς οι Βουλευτές της περιφέρειας ο κόσμος μας λέει: «δεν θα τιμωρηθεί κανείς γι’ αυτό το τεράστιο σκάνδαλο του Βατοπεδίου; Δεν θα πάει κανείς φυλακή; Θα τα κουκουλώσετε όλα;». 
      Αυτό δεν μας λένε, κυρίες και κύριοι συνάδελφοι; Η Βουλή θα πρέπει να βρει τρόπο, διέξοδο στις αυθαιρεσίες της εκτελεστικής εξουσίας. Η Βουλή είναι το κυρίαρχο όργανο της δημοκρατίας μας και θα πρέπει να μη συμβάλει στην ατιμωρησία και στην παραγραφή των αδικημάτων του σκανδάλου. Η ελληνική Βουλή θα πρέπει να σταθεί στο ύψος της. Δεν μπορεί να γίνει συνεργός των κυβερνητικών αυθαιρεσιών. 
      Η Κυβέρνηση απόψε εδώ, στη Βουλή, μεθοδεύει την παραγραφή των αδικημάτων και αυτό που θα πρέπει να αποτελέσει μέριμνα του Προέδρου της Βουλής, του συνόλου του Προεδρείου της Βουλής, αλλά και του συνόλου των πολιτικών κομμάτων, είναι να ακυρώσουν αυτά τα σχέδια της Κυβέρνησης. Με απόφασή της η Βουλή θα πρέπει να ανακόψει την παραγραφή, θα πρέπει να ανακόψει αυτήν την ατιμωρησία. Δεν μπορεί η Βουλή να αποτελέσει «πλυντήριο» ξεπλύματος πολιτικών και ποινικών ευθυνών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
       Στο πλαίσιο του Συντάγματος και του Κανονισμού της Βουλής, η Βουλή ως κυρίαρχο όργανο που συνεδριάζει δεν μπορεί να μην μπορεί να λάβει αποφάσεις. Δεν μπορεί να αγνοεί τα πορίσματα τεσσάρων πολιτικών κομμάτων που συγκλίνουν.
	Εάν η Βουλή, κυρίες και κύριοι συνάδελφοι, δεν μπορεί να λάβει αποφάσεις, η Βουλή θα πρέπει να διαλυθεί. Η Βουλή θα πρέπει να διαλυθεί τώρα, εάν δεν μπορεί να λάβει αποφάσεις, όταν συνεδριάζει, όπως απόψε. Όχι αποφάσεις συγκάλυψης του σκανδάλου. Εκλογές τώρα! Να δοθεί λύση στο πολιτικό αδιέξοδο που υπάρχει στη χώρα. Είναι ο μόνος τρόπος,  για να βγει η χώρα από το αδιέξοδο. Εκλογές, για να έχουμε νέα κυβέρνηση στη χώρα, που θα οδηγήσει με ασφάλεια τη χώρα και την οικονομία σ’ αυτήν τη δύσκολη εποχή που διανύουμε. 
	Σας ευχαριστώ πολύ. 
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (ΒΑΪΤΣΗΣ ΑΠΟΣΤΟΛΑΤΟΣ): Σας ευχαριστούμε, κύριε Τσιρώνη. 
	Ο συνάδελφος του ΠΑΣΟΚ από τη Β΄ Πειραιώς κ. Δημήτριος Λιντζέρης έχει το λόγο για πέντε λεπτά. 
	ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, κυρίες και κύριοι συνάδελφοι, αναμφίβολα η σημερινή συνεδρίαση του Κοινοβουλίου, μελαγχολία, θλίψη και οργή μπορεί να προκαλέσει ως αποτέλεσμα της θλιβερής εικόνας των άδειων βουλευτικών και υπουργικών θώκων. 
	Μέχρι τώρα, κύριοι συνάδελφοι της Αντιπολίτευσης, είχαμε ίσως συνηθίσει να μιλάμε εις ώτα μη ακουόντων. Φαίνεται πως από εδώ και εμπρός θα πρέπει να μάθουμε να αγορεύουμε εις ώτα μη υπαρχόντων. Γιατί δεν είναι η πρώτη φορά που συμβαίνει αυτό, κύριε Πρόεδρε. Είναι η δεύτερη φορά που η Κυβέρνηση της Νέας Δημοκρατίας κρύπτεται και αποχωρεί. 
	Επιχείρησε να το πράξει η κυβερνητική πλειοψηφία και στην εξεταστική των πραγμάτων επιτροπή της Βουλής. Επιχείρησε να κλείσει το θέμα, να μοιράσει συγχωροχάρτια. Όμως, η τελική απόφαση ανήκει στην Ολομέλεια. Είναι χρέος του Κοινοβουλίου να αποφασίσει, ακριβώς γιατί το Κοινοβούλιο αποτελεί το τελευταίο ανάχωμα της δημοκρατίας και οφείλει να βρίσκεται σε αρμονία με τη λαϊκή βούληση. 
	Στη σημερινή συνεδρίαση κρίνεται, κρίθηκε από την απουσία της Νέας Δημοκρατίας η αξιοπιστία της πολιτικής και των πολιτικών στη συνείδηση μιας κοινωνίας χειμαζόμενης, απαισιόδοξης και απελπισμένης, στη συνείδηση μιας νεολαίας πληγωμένης και οργισμένης. Κρίνεται η λειτουργία των θεσμών και του κράτους δικαίου στην πατρίδα μας, αλλά και στα μάτια των Ευρωπαίων εταίρων, που έκπληκτοι παρακολούθησαν τι συνέβαινε στους δρόμους της πατρίδας μας αυτές τις μέρες και που συγχρόνως πασχίζουν να ερμηνεύσουν πώς είναι δυνατόν μέσα σε πέντε χρόνια μια χώρα ισχυρή, που υλοποιούσε εκατοντάδες έργα, που βρισκόταν στο δρόμο της ανάπτυξης, που διοργάνωνε Ολυμπιακούς Αγώνες, που εισέπραττε εγκώμια, καταλήγει σε μια χώρα «μαύρο πρόβατο», με μια οικονομία υπό κατάρρευση, με προβλεπόμενη μηδενική ανάπτυξη και έκρηξη της ανεργίας, ένα μόλις βήμα πριν από την επιτήρηση. 
	Κυρίες και κύριοι συνάδελφοι, σήμερα κρίνεται το ήθος και το αίσθημα ευθύνης και ακεραιότητας του καθενός από εμάς, όλων των εκπροσώπων του ελληνικού Κοινοβουλίου και η Νέα Δημοκρατία με την απουσία της έδωσε ένα εκκωφαντικό λόγο πώς εννοεί τους θεσμούς, τη δημοκρατία, το Κοινοβούλιο και τη λαϊκή κυριαρχία. 
	Κυρίες και κύριοι, δεν έχουμε το δικαίωμα να κρύψουμε τίποτα απ’ όσα συνέβησαν στο μεγαλύτερο οικονομικό, θεσμικό και πολιτικό κυβερνητικό σκάνδαλο της σύγχρονης ιστορίας της χώρας μας. Δεν έχουμε δικαίωμα να συγκαλύψουμε κανέναν από τους συμπρωταγωνιστές του σκανδάλου. Οφείλουμε να αποδείξουμε όλοι μας ότι αξίζουμε το σεβασμό και την εμπιστοσύνη των πολιτών. Να υπερασπιστούμε την αλήθεια, την οποία άλλωστε γνωρίζει πολύ καλά ο ελληνικός λαός. Ουδείς, είτε παρών είτε απών, μπορεί να εμφανίσει μια εικονική πραγματικότητα και οι αναμφισβήτητες πολιτικές ευθύνες έχουν ονοματεπώνυμο και πρόσωπα αναφοράς συγκεκριμένα. 
	Η Νέα Δημοκρατία, όπως προκύπτει, αρνείται να χυθεί άπλετο φως στην υπόθεση. 
      Μεθοδεύει εξόφθαλμα την παραγραφή του μεγάλου σκανδάλου. Βασικό της επιχείρημα είναι ότι η σημερινή διαδικασία αποτελεί ευτελισμό των θεσμών. Μα η πράξη της ευτελίζει τους θεσμούς.
      Η Αντιπολίτευση εκείνο που επιχειρεί είναι να εφαρμοστεί το Σύνταγμα και οι νόμοι του κράτους. Κάποιος πρέπει να πει στη Νέα Δημοκρατία ότι οι Υπουργοί δεν είναι υπεράνω των νόμων. Είναι εντεταλμένοι να προασπίζουν τους νόμους και μέσω αυτών να δίνουν παράδειγμα προς μίμηση για τον ελληνικό λαό. 
      Κυρίες και κύριοι συνάδελφοι, τελειώνοντας, οφείλω να επισημάνω ότι η Νέα Δημοκρατία έχασε την ευκαιρία έστω και βραδυφλεγώς να επιδείξει την παρησσία και το πολιτικό θάρρος που αρμόζει στις δημοκρατίες και να προχωρήσει στην περαιτέρω διαλεύκανση της υπόθεσης.
      Όλοι μαζί η συμπολίτευση θα μείνετε στην ιστορία ως παράταξη που συγκάλυψε ένα μεγάλο σκάνδαλο. Αρνείστε έστω και το στοιχειώδες καθήκον σας, να πράξετε το ελάχιστο, να τιμήσετε την ψήφο σας. 
      Η πατρίδα μας έχει ανάγκη από πολιτικούς που εννοούν την πολιτική ως πραγμάτωση της αρετής και εξυπηρέτηση του δημοσίου συμφέροντος. Μόνο τότε θα πνεύσει στη χώρα μας άνεμος ζωογόνος, ηθικής, πνευματικής και πολιτικής αναγέννησης. Μόνο τότε τα παιδιά μας που βρίσκονται στους δρόμους θα αποκτήσουν ξανά πρότυπα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε  πολύ τον κ. Λιντζέρη από το ΠΑΣΟΚ.
      Πάντα από τη Β΄ Πειραιά ο κ. Γρηγόρης Νιώτης έχει το λόγο για πέντε λεπτά.
      ΓΡΗΓΟΡΙΟΣ ΝΙΩΤΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, η άρνηση της Νέας Δημοκρατίας και η εντολή του Πρωθυπουργού του κ. Καραμανλή για δεύτερη φορά στους Βουλευτές του να μην προσέλθουν, να αποχωρήσουν ουσιαστικά από τις εργασίες του ελληνικού Κοινοβουλίου, σε μια κρίσιμη και σημαντική συνεδρίαση για τη σύσταση προανακριτικής επιτροπής για την περαιτέρω διερεύνηση βαρύτατων σκανδάλων που διέπραξαν οι Υπουργοί της  Νέας Δημοκρατίας σε βάρος της περιουσίας του ελληνικού λαού, είναι ένα ατόπημα, είναι μια μαύρη σελίδα και μια μαύρη κηλίδα στην παρουσία της Νέας Δημοκρατίας στη διακυβέρνηση του τόπου. Είναι πάνω από όλα ομολογία ενοχής. 
      Ο κ. Καραμανλής σήμερα ουσιαστικά ομολογεί την βαρύτατη πολιτική ενοχή, αλλά δυστυχώς, ομολογεί και το φόβο του να αποκαλυφθούν ως βάσιμες και αποδεδειγμένες οι κατηγορίες, στα πλαίσια μιας προανακριτικής επιτροπής για τα στελέχη τα οποία βαρύνουν σοβαρές ενδείξεις τέλεσης αξιοποίνων πράξεων σε βαθμό κακουργήματος. 
      Είναι, ομολογία, επίσης ότι η Κυβέρνηση Καραμανλή δεν απολαμβάνει πλέον της πλειοψηφίας των Βουλευτών του Ελληνικού Κοινοβουλίου, γιατί φοβάται ότι αν ήταν εδώ παρόντες οι Βουλευτές του, δεν θα πειθαρχούσαν στην εντολή να καταψηφίσουν την προανακριτική επιτροπή και θα έστελναν ασφαλώς το δικό τους μήνυμα προς τον ελληνικό λαό.
      Είναι, πραγματικά, μια στιγμή όπου ο ίδιος ο Πρωθυπουργός με τις πράξεις και τις παραλείψεις του αναλαμβάνει πλέον μετά την ομολογία ότι υπάρχουν πολιτικές ευθύνες, αναλαμβάνει πλέον στο προσωπικό επίπεδο, στο δικό του πολιτικό προσωπικό επίπεδο την ενοχή για όλη αυτή τη βαρύτατη υπόθεση. Αλλά και οι Βουλευτές της Νέας Δημοκρατίας που σήμερα απουσιάζουν είναι βαρύτατα πολιτικά συνένοχοι για αυτήν τη συμπεριφορά που είναι πρωτοφανής όχι μόνο για τα ελληνικά, αλλά και για τα  ευρωπαϊκά και τα παγκόσμια κοινοβουλευτικά ήθη και διαδικασίες. 
      Η Νέα Δημοκρατία δεν έχει καμμία απολύτως δικαιολογία για αυτήν τη συμπεριφορά της. Δεν ζητάει την προανακριτική το ΠΑΣΟΚ από εμπάθεια. Τη ζητούμε όλα τα κόμματα της Αντιπολίτευσης. Τη ζητάει η μεγάλη πλειοψηφία του ελληνικού λαού. Δεν υπάρχει δημοσκόπηση που να μην αναφέρει σε ποσοστό 80%, ότι πρέπει να υπάρξει περαιτέρω διερεύνηση τυχόν ποινικών ευθυνών των Υπουργών της Νέας Δημοκρατίας. 
      Κρύβεται, φοβάται η Νέα Δημοκρατία και ο προσωρινός πλέον Πρωθυπουργός ο κ. Καραμανλής από την κρίση του ελληνικού λαού, αλλά, κυρίως, από την κρίση την κοινοβουλευτική και πιθανότατα την κρίση της δικαιοσύνης.
      Ο Πρωθυπουργός και οι Βουλευτές της Νέας Δημοκρατίας στην επιτροπή αναγνώρισαν πολιτικές ευθύνες, πράξη που αν ήταν ειλικρινής θα έπρεπε να οδηγούσε σε μια συναίνεση για τη σύσταση προκαταρκτικής επιτροπής για διερεύνηση τυχών ποινικών ευθυνών. 
      Ήταν, λοιπόν, μια υποκριτική συμπεριφορά, ήταν ένας εμπαιγμός που στόχο έχει να παραπλανήσει τον ελληνικό λαό. Αδικεί, αν θέλετε, τη νοημοσύνη του ελληνικού λαού και επιχειρεί τη συγκάλυψη και την παραγραφή. 
      Νομίζουν, όμως, ότι έχουν παραγραφεί όλα τα αδικήματα. Τους προειδοποιούμε ότι έχουν τελεστεί και πράξεις που δεν καλύπτονται, κυρίες και κύριοι συνάδελφοι, από την παραγραφή και ας μην αγωνιά ο κ. Καρατζαφέρης επ’ αυτού. Υπάρχουν πράξεις τελεσθείσες μετά τις εκλογές του 2007, βαρύτατες πράξεις επίσης κακουργηματικού επιπέδου, τις οποίες είναι δυνατόν και οφείλει η Βουλή να διερευνήσει όταν θα έρθει η στιγμή για να μπορεί να σταλεί ένα μήνυμα στον ελληνικό λαό, ο οποίος πιθανότατα να είναι σήμερα απογοητευμένος ότι δεν μπορέσαμε τα κόμματα της Αντιπολιτεύσεως να περιφρουρήσουμε τους θεσμούς, να περιφρουρήσουμε το αίσθημα περί δικαίου του ελληνικού λαού και την εντολή του να μη μένει τίποτα κρυφό, να μη συγκαλύπτεται τίποτα και να αποδίδεται δικαιοσύνη σε κάθε τυχόν ένοχο. 
      Βεβαίως, κύριοι της Νέας Δημοκρατίας, που δεν είστε παρόντες εδώ, να γνωρίζετε ότι ούτε τη συγκάλυψη ούτε την παραγραφή πετύχατε μ’ αυτήν τη δόλια και πολιτικά απαράδεκτη, πολιτικά άθλια συμπεριφορά σας, με την οποία ουσιαστικά επιτίθεστε εναντίον του θεσμού του ελληνικού Κοινοβουλίου και εναντίον την αξιοπρέπειας και της ευπρέπειας των πολιτικών αυτού του τόπου όλων των εποχών. 
      Οφείλουμε να προστατεύουμε τους θεσμούς και να μην αισθάνεται ο ελληνικός λαός ότι τον εμπαίζουμε και ότι εμείς εδώ καταφέρνουμε με τον ένα ή με τον άλλο τρόπο και τα κουκουλώνουμε. 
      Η ζημιά που υπέστη το ελληνικό δημόσιο και ο ελληνικός λαός είναι περίπου στα 2.000.000.000 ευρώ. Είναι αδύνατο αυτό να κουκουλωθεί, είναι αδύνατο αυτό βεβαίως να αχθεί στον έλεγχο ενώπιον της δικαιοσύνης ή του ελληνικού Κοινοβουλίου παρά μόνο με μία ανατροπή της Κυβερνήσεως της Νέας Δημοκρατίας, η οποία είναι σήμερα βαρύτατα κατηγορούμενη γι’ αυτήν την απόπειρα συγκάλυψης και παραγραφής.
      Η εντολή του ελληνικού λαού πρέπει να δοθεί το γρηγορότερο. Πράγματι συμφωνούμε όλοι ότι οι εκλογές είναι η λύση, γιατί η Κυβέρνηση είναι αποχωρήσασα πλέον, είναι μειοψηφία στο λαό και μειοψηφία στο ελληνικό Κοινοβούλιο και ο τόπος χρειάζεται ισχυρή κυβέρνηση με ισχυρή εντολή.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε.
      Ο Πρόεδρος της Κοινοβουλευτικής Ομάδας του ΣΥΡΙΖΑ έχει τα συμφωνηθέντα δεκαπέντε λεπτά του.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Μερικές σύντομες παρατηρήσεις σ’ αυτήν τη θλιβερή με αποκλειστική ευθύνη της Νέας Δημοκρατίας, συνεδρίαση της Βουλής. 
      Η πρώτη, ότι από τύχη κάθε πρωί η χώρα μας βρίσκεται με Κυβέρνηση. Και μάλιστα επειδή η Κυβέρνηση ξέρει το «συν Αθηνά και χείρα κίνει», δεν προκαλεί την τύχη της. Και γι’ αυτό τη βλέπουμε να αποφεύγει να είναι στη Βουλή φοβούμενη όχι την Αντιπολίτευση, αλλά φοβούμενη τον ίδιο τον εαυτό της και την κοινοβουλευτική της «πλειοψηφία». 
      Τυπικά η χώρα έχει Κυβέρνηση, αλλά μόνο για τις φανερές ψηφοφορίες. Για τις μυστικές η χώρα μένει χωρίς Κυβέρνηση. Και νομίζω ότι είναι μεγάλο λάθος για όσους επεξεργάζονται τις πολιτικές εξελίξεις, να λένε ότι η Νέα Δημοκρατία και ο κ. Καραμανλής σχεδιάζει εκλογές. Δεν σχεδιάζει εκλογές. Η Νέα Δημοκρατία είναι γαντζωμένη στην εξουσία. Απλώς αυτό που κατανοούμε σήμερα είναι ότι δεν μπορεί να σταθεί.
      Η δεύτερη. Έχει μεγάλες ευθύνες γι’ αυτό που γίνεται ο ίδιος ο Πρωθυπουργός. Διότι είναι μία επίθεση της εκτελεστικής ενάντια στη νομοθετική εξουσία. 
      Η Νέα Δημοκρατία ως πλειοψηφία μάλιστα παρουσιάζει το πρωτοφανές φαινόμενο και άξιο για επεξεργασία των συνταγματολόγων, να απουσιάζει από τη Βουλή και να δραπετεύει από το ζήτημα αυτό.
      Αυτό γίνεται με απόφαση ούτε καν της Κοινοβουλευτικής Ομάδας της, με απόφαση την οποία πήρε ούτε καν ένα θεσμικό όργανο, αλλά με την απόφαση που πήρε ο Πρόεδρος της Νέας Δημοκρατίας και Πρωθυπουργός της χώρας. Και θέλω να πω ότι είναι, πραγματικά, μια επίθεση ενάντια στο Κοινοβούλιο και είναι και μια γελοιοποίηση στο Κοινοβούλιο, το να βλέπουμε, απλώς για να κρατήσουμε την απαρτία, θέμα που είχε θέσει και ο συνάδελφος Κουβέλης την  άλλη φορά και άλλοι συνάδελφοι, να παρουσιάζεται όλο το Προεδρείο με τα μέλη της Νέας Δημοκρατίας, τα οποία μάλιστα θα ψηφίσουν. 
      Έχει μεγάλες ευθύνες ο Πρωθυπουργός. Διακωμωδείται το Κοινοβούλιο, απαξιώνεται μέσα στην κοινή γνώμη. Νομίζω ότι είναι μια στάση η οποία είναι συνεχής από τη μεριά του Πρωθυπουργού. 
      Θα κάνω μια παρένθεση, για να αναφερθώ στην τελευταία αν θέλετε συζήτηση που είχα με τον Πρωθυπουργό, την περασμένη Παρασκευή, για το ζήτημα αν χρησιμοποιήθηκε ή όχι ο Αστακός για τη μεταφορά αμερικάνικου οπλισμού στο Ισραήλ. Μπροστά σ’ όλους τους εκπροσώπους του λαού, μπροστά στα Μέσα Μαζικής Ενημέρωσης, ο κύριος Πρωθυπουργός διαβεβαίωσε ότι δεν έχει γίνει καμμιά τέτοια  μεταφορά. Και θέλω να πω ότι με βάση τα στοιχεία τα οποία θα καταθέσω αύριο –τα έχω αφήσει στο γραφείο μου τώρα- της 598 US ARMY TRANSPORTATION TERMINAL GROUP  η οποία έχει ευθύνη για τη Σούδα και τον Αστακό και τις μεταφορτώσεις που γίνονται από τις Ηνωμένες Πολιτείες μεταξύ 1ης  και 21ης Σεπτεμβρίου του 2008  έγιναν μεταφορές με έξι πλοία, οπλισμού από το λιμάνι του Αστακού στο λιμάνι του Άστοτ στο Ισραήλ, με πρώτο μάλιστα πλοίο, το πλοίο «Τσάπμαν» το οποίο είχε ξεκινήσει από το Σάνι Πόίντ της Βόρειας Καρολίνας. Δε μπορεί ένας Πρωθυπουργός να ψεύδεται έτσι. Και απορώ για την ασυλία που βρίσκει σε μερικά Μέσα Μαζικής Ενημέρωσης, Μέσα τα οποία στρέφονται υποτίθεται ενάντια στη Νέα Δημοκρατία, την ίδια στιγμή προστατεύοντας έναν Πρωθυπουργό ο οποίος υποπίπτει στο ένα αδίκημα μετά το άλλο και ο οποίος έρχεται και καταρρίπτει τον ένα μετά τον άλλο αν θέλετε ηθικής διάστασης κανόνες, οι οποίοι είναι απαραίτητοι για το Κοινοβούλιο. 
      Το τρίτο σημείο που θα ήθελα να βάλω. Λέχθηκε από πολλούς συναδέλφους  ότι σήμερα που συζητάμε πάλι το θέμα του Βατοπεδίου βρισκόμαστε σε ένα άλλο πολιτικό σκηνικό από αυτό που το συζητήσαμε τον Οκτώβρη. Σωστό από μια άποψη, με την έννοια ότι ναι είχαμε σοβαρές εξελίξεις και εσωτερικές και διεθνείς και ιδιαίτερα σε σχέση με τη  διεθνή  κρίση που έρχεται. Όμως, από την άλλη μεριά το σκηνικό το οποίο βιώνουμε και το οποίο είναι ένα σκηνικό βαθιάς απογοήτευσης και ανησυχίας από την ελληνική κοινωνία και την ίδια στιγμή έντονης διαμαρτυρίας εφ’ όλης της ύλης από την νέα γενιά δεν είναι άσχετο από το Βατοπέδιο. Και αναρωτιέται κάποιος: αυτοί οι μαθητές των δεκαπέντε και δεκάξι ετών σε τι να πιστέψουν; Σε ποιους να πιστέψουν; Σε ποια όργανα; Σε ποιους θεσμούς του κράτους,  της πολιτείας μπορεί να έχουν εμπιστοσύνη; Στην Αστυνομία; Είδαμε τα γεγονότα τα οποία έγιναν. Στην Εκκλησία εάν θέλετε; Μαζί με το Κράτος  είναι η Εκκλησία. Σε ποιον; Στον Εφραίμ; Σ’ αυτούς που κάνουν τους φορολογικούς παραδείσους και γίνονται οι μεγάλες επιχειρήσεις του real estate εκεί που υποτίθεται  ότι λατρεύεται ο Θεός υπό συνθήκες βυζαντινής αυτοκρατορίας; Στον Πρωθυπουργό τους; Στη Βουλή; Σε μια Βουλή η οποία δε μπορεί με ευθύνη αποκλειστικά της Κυβέρνησης να ολοκληρώσει τις διαδικασίες που της ανήκουν σε σχέση με την εκκαθάριση του σκανδάλου του Βατοπεδίου; Πρέπει να πάρουμε υπ' όψιν αυτήν την εφ’ όλης της ύλης αμφισβήτηση, δικαιολογημένη αμφισβήτηση, οργή και θυμό της νέας γενιάς, την οποία εμείς θα συνεχίσουμε να στηρίζουμε σ’ αυτήν την καθαρτήρια αν θέλετε παρέμβασή της, στην τραγωδία που ζει ο τόπος μας. 
      Τέταρτο σημείο: Λέχθηκε από πολλούς συναδέλφους ότι είναι σωστό –περίπου σωστό- ότι κινούμαστε σε αστρονομικά ποσά, ότι 2.000.000.000 περίπου από την περιουσία του ελληνικού κράτους έχουν λεηλατηθεί από τους εργολάβους, τους ηγουμένους, τις off shore εταιρείες, τους συμβολαιογράφους κ.λπ.. Και το λέμε αυτό σε μία στιγμή που και η χώρα μας και λόγο της διεθνούς κρίσης και λόγο των ευθυνών της Νέας Δημοκρατίας ζει κάτω από ασφυκτικές πιέσεις. 
      Είδαμε σήμερα μετά από τη Σύνοδο των Υπουργών Οικονομίας στις Βρυξέλες, ότι η Ελλάδα από την ανάπτυξη του 2,5% ουσιαστικά περνά στην στασιμότητα σύμφωνα με τις εκτιμήσεις τους. Ακόμα και από την πλευρά της Ευρωπαϊκής Ένωσης αναγνωρίζεται ο ρόλος που παίζει το δημόσιο με τα χρήματά του, με τις παρεμβάσεις του, με τα προγράμματα του στην ανάκαμψη ή στον περιορισμό των συνεπειών της κρίσης. Τι θα γίνει; Έχουμε λεφτά να σκορπίζουμε; Τι θα γίνει μ’ όλα αυτά που έχουν λεηλατηθεί από το δημόσιο; Τι θα γίνει από τους πόρους τους οποίους το δημόσιο συνεχίζει να χάνει από το καθεστώς φορολογικής ασυδοσίας, το οποίο έχει δώσει σε μονές, σε εκκλησίες και το οποίο σήμερα περισσότερο από κάθε άλλη στιγμή είναι αναγκαίο, γιατί το κάθε ευρώ είναι αναγκαίο και χρήσιμο για τη χώρα και την κοινωνία; 
      Είχα σήμερα μία συνάντηση με τον Υπουργό Αγροτικής Ανάπτυξης, τον κ. Χατζηγάκη. Όπως ξέρετε και όπως ξέρουμε και από τις κινητοποιήσεις και όπως φαίνεται ότι από το γεγονός ότι οι γονείς τελικά έρχονται και ακολουθούν τα παιδιά τους στη διαμαρτυρία και στη διεκδίκηση, τα ζητήματα στον αγροτικό χώρο είναι ακραία. Υπάρχει μία τεράστια συμπίεση ανάμεσα σ’ ένα κόστος των πρώτων υλών που χρειάζονται και σε μία μείωση των τιμών για τα αγροτικά προϊόντα που κινούνται ανάμεσα σε ένα πλαίσιο που ορίζουν τα καρτέλ και σ’ ένα πλαίσιο ανυπαρξίας κυβερνητικής πολιτικής και παρέμβασης. 
      Τι θα γίνει με τους αγρότες; Τι θα γίνει με τη γη των αγροτών, το οποίο και η συνάδελφος κ. Αμανατίδου έθεσε; Την έχουν οικειοποιηθεί και ιδιοποιηθεί σήμερα οι μονές και είναι θέματα στα οποία πρέπει να δώσουμε άμεσα απάντηση. 
      Πέμπτον, μέσα απ’ όλη αυτήν τη διαδικασία έχει γίνει ένα σημαντικό βήμα στην ελληνική κοινωνία και στην συνείδησή της. Και δυστυχώς κι εδώ απαξιώνεται η Βουλή, γιατί δεν μπορεί να ακολουθήσει τις διεργασίες της ελληνικής κοινωνίας. Και αυτό το βήμα είναι ότι έχει γίνει πια σαφές ότι δεν μπορεί να συνεχίζει αυτή η βαριά παθολογική κατάσταση της διασύνδεσης ανάμεσα στο Κράτος και στην Εκκλησία, η οποία έχει οδηγήσει σ’ όλα αυτά τα φαινόμενα, αλλά και τα σκάνδαλα και σ’ άλλες καταστάσεις που γνωρίζουμε, παραβίαση δικαιωμάτων κλπ, τα οποία φέρνουν την Ελλάδα να είναι μία αναχρονιστική χώρα και όχι μία χώρα του 21ου αιώνα. 
      Καλούμε όλες τις δυνάμεις και την Κυβέρνηση αλλά και την Αξιωματική Αντιπολίτευση με σαφήνεια να θέσουμε το θέμα του χωρισμού Εκκλησίας και Κράτους και καλούμε και την Εκκλησία, από την οποία ακούσαμε ένα ελπιδοφόρο μήνυμα που δεν ακούσαμε από αλλού, όπως με τις κινητοποιήσεις και τη στάση του Αρχιεπισκόπου σ’ αυτές, να θυμηθεί το «μη θησαυρίζετε υμείς θησαυρούς επί της γης» και το «μη κτίσεσθαι χρυσόν μηδέ άργυρον μηδέ δύο χιτώνας μηδέ υποδήματα μηδέ ράβδους»! Φανταστείτε το real estate και τα ξενοδοχεία και τις λίμνες και τις παραλίμνιες εκτάσεις τις οποίες έχει η Εκκλησία! Και να δεχθούμε την πρόταση την οποία έχει κάνει, αν δεν μπορούμε να προχωρήσουμε αλλιώς, να προχωρήσουμε έστω με δημοψήφισμα και να αναθέσουμε σε μία κοινωνία, η οποία είναι πιο ώριμη από τις πολιτικές της δυνάμεις, να λύσει αυτό το θέμα. 
	Έκτον, οι ευθύνες είναι σαφείς από την πλευρά της Νέας Δημοκρατίας. Εμείς λυπούμαστε που ψηφίζουμε και υποστηρίζουμε την παραπομπή σε επιτροπή προανακριτικής έρευνας πέντε συναδέλφων μας, αλλά οφείλουμε να εξαντλήσουμε τα όρια της αυστηρότητας. Αυτό απαιτεί η κοινωνία η οποία δεν μπορεί να δέχεται για τους πολιτικούς άλλο καθεστώς απ’ ό,τι για τους υπόλοιπους πολίτες.
	Θέλω να πω όμως ότι έχουμε σοβαρές διαφωνίες στο αιτιολογικό και στον τρόπο ανάπτυξης της πρότασης σύστασης προανακριτικής επιτροπής που προβάλλεται από το ΠΑΣΟΚ με την έννοια ότι δεν υπάρχει καθόλου ή υπάρχει στρεβλή συνέχεια σε σχέση με τις διακυβερνήσεις του ΠΑΣΟΚ, με την έννοια ότι δεν υπάρχει αυτή η καταγραφή της αίσθησης ευθύνης που θα έπρεπε να υπάρχει για το γεγονός ότι παραδόθηκε αυτή η κατάσταση στη Νέα Δημοκρατία και όχι μόνο παραδόθηκε αλλά είναι τόσο μεγάλο το θέμα. Αντιμετωπίστηκε με μία σιωπή της Αξιωματικής Αντιπολίτευσης μέχρι το 2007, τη στιγμή που από τον καιρό της διακυβέρνησης του ΠΑΣΟΚ ο Συνασπισμός Ριζοσπαστικής Αριστεράς με ερωτήσεις του προσπαθούσε να θέσει το θέμα.
	Παρ’ όλα αυτά, παρά τη διαφωνία μας με το σκεπτικό, θα ψηφίσουμε την πρόταση εφόσον τεθεί για ψηφοφορία. Κατανοούμε ότι όντως εδώ υπάρχουν προβλήματα. Θα ψηφίσουμε γιατί πιστεύουμε ότι, παρά τις διαφωνίες, το μείζον είναι να δείξουμε στην ελληνική κοινωνία ότι είμαστε αποφασισμένοι κάπου, κάποτε να προχωρήσει αυτή η διαδικασία.
	Το έβδομο σημείο που θέλω να θέσω: Δεν είναι μόνο το Βατοπέδι. Θέλω ξανά να αναφέρω το θέμα της Μονής Τοπλού και πολλά άλλα ζητήματα όπου χάρη στην παρέμβαση του ΣΥΡΙΖΑ έγινε δυνατό να ξεκινήσει η έρευνα από τον Άρειο Πάγο και όπου ένα μοναστήρι έχει ιδιοποιηθεί τριάντα χιλιάδες στρέμματα. Όχι μόνο αυτό, αλλά αυτές οι εκτάσεις δίνονται σε αναξιόπιστη αγγλική εταιρεία όπου το Συμβούλιο της Επικρατείας εξετάζει τους περιβαλλοντικούς όρους και όπου το κοινωφελές ίδρυμα που υποτίθεται ότι εποπτεύεται από το κράτος διασπαθίζει το δημόσιο χρήμα. Έχει δώσει 700.000 ευρώ για συντήρηση και εξοπλισμό διατηρητέου κτηρίου που είναι η κατοικία του μητροπολίτη διασπαθίζοντας όλα τα χρήματα τα οποία έχει και την ίδια στιγμή έχει φέρει εγγύηση αγγλικής τράπεζας η οποία χρεοκόπησε, ενώ ήταν υποχρεωμένο να δώσει με βάση τη σύμβαση εγγυήσεις σε μετρητά. Μέχρι πού θα πάμε; Πού είναι οι έλεγχοι που είπε εδώ ο Υφυπουργός Οικονομίας; Θέλουμε μία απάντηση από την Κυβέρνηση.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου του Συνασπισμού Ριζοσπαστικής Αριστεράς)
	Κύριε Πρόεδρε, τελειώνω σε δύο λεπτά.
	Ένατο, για μας, για τον ΣΥΡΙΖΑ το πιο σημαντικό απ’ όλα είναι αυτή η διαδικασία να οδηγούσε και να οδηγήσει σε μερικές σημαντικές θεσμικές αλλαγές. Ποιες είναι αυτή κατά τη γνώμη μου; Έχουμε πάρει πρωτοβουλίες και παίρνουμε συνεχώς πρωτοβουλίες. Η ποινική δίωξη των Υπουργών τελικά πρέπει να είναι όπως η δίωξη κάθε πολίτη, χωρίς ειδικές διαδικασίες στη Βουλή η οποία δεν μπορεί να παίξει τον ανακριτικό ρόλο. Καταλαβαίνουμε ότι οι πολιτικές σκοπιμότητες υπερτερούν, όπως γίνεται σ’ όλες σχεδόν τις χώρες της Ευρωπαϊκής Ένωσης, ίσως σε όλες.
	Δεύτερον, υπάρχει το θέμα της παραγραφής. Δεν μπορούμε να ζούμε κάτω από την πίεση αυτής της σύντομης παραγραφής και λέμε ότι υπάρχει λύση. Να αξιοποιήσουμε τη διεθνή σύμβαση του ΟΗΕ ενάντια στη διαφθορά ως υπερεθνικό δίκαιο, αν θέλετε, προκειμένου να διευρυνθεί αυτή η περίοδος. 
	Το τρίτο είναι η διάκριση των σχέσεων Κράτους και Εκκλησίας που μπορεί να γίνει σ’ έναν μεγάλο βαθμό και μέσα στα πλαίσια του σημερινού Συντάγματος. Έχουμε καταθέσει εδώ σχετική πρόταση νόμου.
	Τέταρτον, η εκκλησιαστική περιουσία και η ανάγκη σε σχέση με τη συμβολή της Εκκλησίας στους πόρους του κράτους να καταργηθούν μια σειρά νόμοι και της προηγούμενης και της σημερινής Κυβέρνησης σε σχέση με το αφορολόγητο των ακαθαρίστων εσόδων, των μισθωμάτων, του αυτόματου υπερτιμήματος κ.λπ.
	Πέμπτον, η διαφύλαξη της δημόσιας περιουσίας με κατάργηση του αναγκαστικού νόμου του 1938 που υπάρχει και η διασφάλιση του δημόσιου χαρακτήρα.
      Έκτον, οι αλλαγές στο Νομικό Συμβούλιο του Κράτους, που δεν μπορεί να είναι παράρτημα και άλλοθι για κανέναν Υπουργό. 
      Έβδομον, η προστασία δασών και δασικών εκτάσεων και αρχαιολογικών χώρων.
      Όγδοον, η Επιτροπή Καταπολέμησης της Νομιμοποίησης Εσόδων από Εγκληματικές Δραστηριότητες από απλή επιτροπή του Υπουργείου Οικονομικών να γίνει πραγματικά ανεξάρτητη αρχή. 
      Κύριε Πρόεδρε, τελειώνοντας, δέκατον και τελευταίο, εγώ νομίζω ότι πρέπει να καταλάβουμε πως δεν βρισκόμαστε απλώς μπροστά σ’ ένα σκάνδαλο, δεν βρισκόμαστε απλώς μπροστά σε μια κρίση. Βρισκόμαστε μπροστά σ’ ένα μεγάλο κίνδυνο, μια μεγάλη απειλή να υποβαθμιστούν και να απαξιωθούν όλα τα εργαλεία, οι θεσμοί και οι αξίες του κοινοβουλευτισμού. Η κρίση στο Βατοπέδιο οδηγεί στο να κατανοήσουμε ότι είμαστε μπροστά σε μια συστηματική κρίση, όπως με τον ίδιο τρόπο οδηγεί στο ίδιο συμπέρασμα η εξέγερση της νεολαίας, όπως με τον ίδιο τρόπο οδηγεί στο ίδιο συμπέρασμα η διεθνής κρίση την οποία βιώνουμε. 
      Μ’ αυτήν την έννοια πρέπει να γίνει μια μεγάλη στροφή στη ζωή της χώρας μας. Θεωρούμε ότι πρέπει να συγκροτηθεί μια κοινωνική, νέα πλειοψηφία, που θα δώσει ριζοσπαστικά καινούργιες απαντήσεις στα προβλήματα που έχουμε. 
      Ευχαριστώ πολύ. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Αλαβάνο. 
      Το λόγο έχει η κ. Μαρία Σκραφνάκη από το ΠΑΣΟΚ για πέντε λεπτά. 
      ΜΑΡΙΑ ΣΚΡΑΦΝΑΚΗ: Κυρίες και κύριοι συνάδελφοι, όσοι βρισκόμαστε σήμερα εδώ, καλούμαστε να τοποθετηθούμε σ’ ένα ηθικό και ένα πολιτικό δίλημμα. Το ηθικό είναι εάν δικαιούμαστε να συγκαλύπτουμε έκνομες συμπεριφορές συναδέλφων μας, ή εάν πρέπει επιτέλους να πράξουμε ό,τι είναι δυνατόν, προκειμένου να λάμψει η αλήθεια. Το πολιτικό είναι εάν είναι προτιμότερο να αρκεστούμε στα συμπεράσματα και τα πορίσματα της εξεταστικής ειτροπής, να σιωπήσουμε δηλαδή, ή να συνεχίσουμε τη διερεύνηση της υπόθεσης για την αναζήτηση των ενόχων, διακινδυνεύοντας να κατηγορηθούμε ότι σε μια τόσο κρίσιμη περίοδο για τη χώρα, ποινικοποιούμε την πολιτική ζωή του τόπου.
      Κυρίες και κύριοι συνάδελφοι, η ποινικοποίηση της πολιτικής ζωής είναι ουσιαστικά ένα ψευτοδίλημμα. Είναι το άλλοθι της Κυβέρνησης για να κλείσει εδώ την υπόθεση, για να μη μάθει ποτέ ο πολίτης την πραγματική αλήθεια, για να μείνουν μόνο υπόνοιες και υποψίες, που μετά από λίγο καιρό θα ξεχαστούν. 
      Πιστεύει η Κυβέρνηση ότι το σκάνδαλο του Βατοπεδίου, όπως και όλα τα άλλα σκάνδαλα, θα παραγραφούν από τη συνείδηση του κόσμου. Τέτοιες υποθέσεις, όμως, που εμφανώς έβλαψαν το δημόσιο συμφέρον και δοκίμασαν την ηθική αξιοπιστία του πολιτικού συστήματος, δεν παραγράφονται από τη συνείδηση των πολιτών. Οι πολίτες θυμούνται και απαιτούν διαφάνεια, απαιτούν την αλήθεια, απαιτούν την παραδειγματική τιμωρία των ενόχων. Η θεμιτή απαίτηση των πολιτών δεν αποτελεί πρόκριμα ποινικοποίησης της πολιτικής ζωής. Αποτελεί εφαλτήριο για την αποκατάσταση της χαμένης τιμής της πολιτικής και όσων την υπηρετούν, γιατί, κυρίες και κύριοι συνάδελφοι, δεν είμαστε όλοι ίδιοι. Δεν μπορούν πράξεις και συμπεριφορές λίγων να καταρρακώνουν το κύρος και την αξιοπιστία του κοινοβουλευτικού μας πολιτεύματος. 
      Πιστεύω, λοιπόν, ότι η πρόταση του ΠΑΣΟΚ, που προς τιμήν τους την ψηφίζουν και τα άλλα κόμματα της Αντιπολίτευσης, αποσκοπεί ακριβώς στο να προστατέψουμε τη δημοκρατία μας, να προστατέψουμε το κύρος του Κοινοβουλίου, να υπερασπιστούμε την τιμή της πολιτικής, να ξανακερδίσουμε ως πολιτικοί το σεβασμό των συμπολιτών μας. Για να συμβούν όλα αυτά, μόνο ένας τρόπος υπάρχει: η περαιτέρω διερεύνηση της υπόθεσης, για να μην υπάρχει η παραμικρή σκιά, για να μην υπάρχει η παραμικρή υποψία κουκουλώματος. 
      Κυρίες και κύριοι συνάδελφοι, το ΠΑΣΟΚ αξιοποίησε όλες τις υπάρχουσες πρόνοιες του νόμου και του Συντάγματος, προκειμένου να δώσει μια ευκαιρία στην αλήθεια να λάμψει.
Εξαντλήσαμε όλες τις θεσμικές δυνατότητές μας. Φθάσαμε στα όρια του υπάρχοντος θεσμικού πλαισίου, ένα θεσμικό πλαίσιο που ίσως να χρειάζεται περαιτέρω βελτιώσεις. Πρέπει να ξαναδούμε το νόμο περί ευθύνης Υπουργών. Είναι ζήτημα τιμής και αξιοπιστίας του πολιτικού συστήματος. Είναι θέμα που μας αφορά όλους, διότι οι πολίτες πρέπει να αισθάνονται πως όλοι -και εμείς οι πολιτικοί- είμαστε ίσοι απέναντι στο νόμο, ίσοι απέναντι στην αλήθεια, διότι η πολιτική πάνω από όλα πρέπει να διαπαιδαγωγεί τους πολίτες. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
    Φαίνεται, όμως, πως κάποιοι στη Νέα Δημοκρατία φοβούνται την αλήθεια. Παρακωλύουν συστηματικά και παρακώλυσαν και σήμερα με τη συμπεριφορά τους τη διαδικασία για την εξεύρεσή της. Αποκαλύφθηκε και σήμερα περίτρανα ότι ο κ. Καραμανλής συνεχίζει την τακτική της συγκάλυψης και όχι της αποκάλυψης. Αποκαλύφθηκε ότι δεν έχει εμπιστοσύνη στην Κοινοβουλευτική του Ομάδα. Φοβήθηκε τυχόν διαρροές, μήπως βρεθεί στη δυσάρεστη θέση να διαπιστώσει πως δεν έχει πλέον τη δεδηλωμένη. Αποδείχθηκε πως ούτε η κυβερνητική Πλειοψηφία είναι ισχυρή, ούτε ο κ. Καραμανλής ισχυρός Πρωθυπουργός. 
    Όμως, αυτήν την περίοδο η χώρα χρειάζεται ισχυρό Πρωθυπουργό, χρειάζεται έναν άλλον Πρωθυπουργό. Γι’ αυτό πρέπει να γίνουν άμεσα εκλογές, να έρθει το ΠΑΣΟΚ στην Κυβέρνηση, για να αντιμετωπίσει με σοβαρότητα τα προβλήματα της χώρας.
    Σας ευχαριστώ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Σκραφνάκη.
    Το λόγο έχει για πέντε λεπτά ο Βουλευτής του Λαϊκού Ορθόδοξου Συναγερμού κ. Άδωνις Γεωργιάδης.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ, κύριε Πρόεδρε.
    Αποφάσισα να μιλήσω από εδώ και να είμαι απέναντί σας, διότι είθισται, όταν μιλάει κάποιος, να έχει τους αντιπάλους στη συζήτηση και να τους βλέπει. Ο μόνος νεοδημοκράτης στην Αίθουσα είστε εσείς, οπότε δεν καταλαβαίνω πώς θα μπορούσα να μιλήσω από το Βήμα. 
    Θα ήθελα, κύριε Πρόεδρε, να πω -ιδιαίτερα επειδή το πρόσωπό σας είναι γνωστό ότι έχει μία πολύ μεγάλη γνώση της ιστορίας- ότι θα ήθελα κάποια στιγμή να μας ενημερώσετε, εάν γνωρίζετε –γιατί εγώ, πραγματικά, έψαξα πάρα πολύ να το βρω- εάν υπάρχει μία έστω περίπτωση εις την παγκόσμια ιστορία του κοινοβουλευτισμού, όπου αποχωρεί από την Αίθουσα η Πλειοψηφία. 
    Απόδειξη δε ότι αυτό δεν υπάρχει είναι ότι και ο Κανονισμός της Βουλής, τόσο ωραία και ευφυώς φτιαγμένος ώστε να προβλέπει όλες τις περιστάσεις, σήμερα είναι σε αδιέξοδο και στην ουσία η Νέα Δημοκρατία είναι στο έλεος της σημερινής Πλειοψηφίας στην Αίθουσα, δηλαδή του ΠΑΣΟΚ, που θα μπορεί να αποφασίσει εάν θα γίνεται ή όχι η ψηφοφορία και άρα, εάν θα επαναλαμβάνεται αυτή η συζήτηση εσαεί, αποδεικνύοντας ότι το σύστημα κόλλησε, διότι έχει γίνει κάτι που ουδείς είχε φαντασθεί μέχρι σήμερα. Ουδείς είχε φαντασθεί ότι υπάρχει περίπτωση εις Κοινοβούλιο να αποχωρήσει η Πλειοψηφία.
    Επειδή ξέρετε ότι μου αρέσει η ιστορία, θα ήθελα κάποια στιγμή η Νέα Δημοκρατία να μας ενημερώσει δημοσίως ποιος είναι αυτός ο φαεινός νους, που είχε αυτήν την ιδέα να εισηγηθεί αυτήν την πρόταση στον Πρωθυπουργό. Αυτός ο άνθρωπος δεν πρέπει να μείνει στην αφάνεια. Πρέπει να μάθουμε ποιος ήταν. Έχω μία υποψία -γιατί συνήθως το ίδιο πρόσωπο είναι στο Βασικό Μέτοχο, στην Αθήνα που καίγεται, είναι γνωστό ποιος κάνει αυτές τις πολύ έξυπνες εισηγήσεις- αλλά νομίζω ότι πρέπει με θάρρος οι υπόλοιποι νεοδημοκράτες να αποκαλύψετε σε ποιον χρωστάτε αυτήν τη δόξα αυτής της καταπληκτικής και ευφυούς κινήσεως να αποχωρήσετε από την Αίθουσα. Θα τον δοξάζουμε οι δημοκράτες όλων των εποχών εις τους αιώνες ως τον άνθρωπο που σκέφθηκε αυτό που δισεκατομμύρια άλλοι άνθρωποι σ’ όλη την ιστορία δεν σκέφθηκαν, δηλαδή να αποχωρεί η Πλειοψηφία. 
    Πέραν του αστείου, κύριε Πρόεδρε, θα μου επιτρέψετε να πω κάτι ακόμα. Είστε από ένα Προεδρείο, στο οποίο εγώ έδωσα συγχαρητήρια για την πολύ ωραία ανακαίνιση που κάνατε στην Αίθουσα και που συνεχίζεται. Μπράβο και στον κ. Σιούφα, μπράβο και σ’ εσάς και σε όλο το Προεδρείο. Πρέπει, όμως, να σας πω ότι πλανάσθε πλάνην οικτράν, εάν νομίζετε ότι το Κοινοβούλιο είναι οι κίονες, τα μάρμαρα και τα έδρανα. Το Κοινοβούλιο είναι πρωτίστως το πνεύμα της δημοκρατίας. Και το πνεύμα της δημοκρατίας, κύριε Πρόεδρε, είναι ο διάλογος, είναι η ιδεολογική αντιπαράθεση, οι διαξιφισμοί, οι συναινέσεις, αλλά σε καμμία περίπτωση δεν μπορεί το πνεύμα της δημοκρατίας να είναι η σιωπή. 
	Έχουμε περισσότερο από το ήμισυ του Κοινοβουλίου να σιωπά. Δημοκρατία και σιωπή δεν πηγαίνουν μαζί, κύριε Πρόεδρε, και θα έπρεπε πρωτίστως εσείς, δεινός γνώστης της ιστορίας, να διαμαρτυρηθείτε στην Κοινοβουλευτική σας Ομάδα για το ότι η Νέα Δημοκρατία, ένα κόμμα που εκπροσωπεί ανθρώπους, που κατά βάση προασπίζεται τους θεσμούς, έχει παραχωρήσει την προάσπιση του ιερότερου θεσμού της δημοκρατίας, του Κοινοβουλίου, στο ΠΑΣΟΚ. Είναι  άλλη μία τρομερή σας πρωτοτυπία. 
      Τον τελευταίο καιρό πηγαίνετε από άθλο σε άθλο. Αφού αφήσατε το ΠΑΣΟΚ και σήμερα να σας κάνει μαθήματα εντιμότητας και χρηστής διαχειρήσεως του δημοσίου πλούτου, κάτι που θα ακουγόταν ως ανέκδοτο και μόνο πριν από μερικούς μήνες, τώρα έχετε κάνει το ΠΑΣΟΚ τιμητή και των θεσμών. Απορώ ποια καινούργια έκπληξη μας επιφυλάσσετε. Ειλικρινά έχετε ξεπεράσει κάθε φαντασία μου. Σας συγχαίρω, έχετε ξεπεράσει κάθε προσδοκία μου. Δεν μπορούσα να πιστέψω ότι θα είσθε τόσο εφευρετικοί.
	Θέλω να κλείσω την ομιλία μου, γιατί ως γνωστόν, απ’ ό,τι φαίνεται, αυτή η συζήτηση θα γίνει πολλές φορές ακόμα και θα έχουμε την ευκαιρία να πούμε και για το Βατοπέδι και για το Ρουσόπουλο και για τους Υπουργούς -δόξα τω Θεώ, επαναλαμβάνω, βρέθηκε ο τρόπος από τη Νέα Δημοκρατία  να το συζητήσουμε όχι μια φορά, αλλά τριάντα, σαράντα, πενήντα, εκατό φορές, όσες αποφασίσει εν πάση περιπτώσει το ΠΑΣΟΚ να φέρνει σε ψηφοφορία αυτήν την πρόταση και όσες φορές αποφασίζει η Νέα Δημοκρατία να φυγομαχεί- κάνοντας ένα τελευταίο σχόλιο προς το ΣΥΡΙΖΑ. 
	Άκουσα με πολύ μεγάλη προσοχή τον Πρόεδρο της Κοινοβουλευτικής Ομάδας, κύριε Κουβέλη, ο οποίος είπε ότι μπορούμε και με δημοψήφισμα ακόμη να πάμε στο χωρισμό Κράτους και Εκκλησίας, διότι η κοινωνία είναι πιο ώριμη. Μου κάνει όμως πολύ μεγάλη εντύπωση ότι ο ΣΥΡΙΖΑ θυμάται την ώριμη κοινωνία μόνο όταν βλέπει ότι οι δημοσκοπήσεις τον συμφέρουν. Όταν λέγαμε για δημοψήφισμα για το όνομα των Σκοπίων, είπατε «όχι, είναι φασιστικό το δημοψήφισμα για τα Σκόπια». Όταν είπαμε δημοψήφισμα για τις ταυτότητες, με τρία εκατομμύρια υπογραφές, είπατε «όχι, δεν μας νοιάζει το δημοψήφισμα, μας αρέσουν τα δικαιώματα των μειοψηφιών». Όταν είπαμε δημοψήφισμα για τα ιδιωτικά πανεπιστήμια, όπου οι δημοσκοπήσεις έλεγαν 75% «ναι», ο ΣΥΡΙΖΑ είπε «όχι, δεν θέλουμε δημοψήφισμα για τα ιδιωτικά πανεπιστήμια». 
	ΦΩΤΗΣ ΚΟΥΒΕΛΗΣ: Τη δουλειά μας κάνουμε.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Τώρα, που συγκυριακά, λόγω Βατοπεδίου, βλέπετε να προηγείται ο χωρισμός για πρώτη φορά, λέτε «ναι, τώρα είναι ώριμη η κοινωνία, πάμε σε δημοψήφισμα». Η ωριμότης, δηλαδή, είναι όποτε συμφωνούν με τον ΣΥΡΙΖΑ οι πολίτες; 
      
      Εγώ θα έλεγα, κύριε Κουβέλη, να κάνουμε και ένα δημοψήφισμα για το γήπεδο του Παναθηναϊκού και την ανάπλαση του Ελαιώνα, το οποίο ο ΣΥΡΙΖΑ κατάφερε να μπλοκάρει, αποδεικνύοντας πως στην Ελλάδα έχει χαθεί η λογική. Όλοι οι υπόλοιποι θέλουμε να γίνει η ανάπλαση και ο ΣΥΡΙΖΑ το σταμάτησε. 
      Θερμά συγχαρητήρια.
      (Χειροκροτήματα από την πτέρυγα του Λαϊκού Ορθόδοξου Συναγερμού )
      ΦΩΤΗΣ ΚΟΥΒΕΛΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Ευχαριστώ. 
      Κύριε Πρόεδρε, είναι εξαιρετικά προχωρημένη η ώρα για να πω στο συνάδελφο κ. Γεωργιάδη ότι για την υπόθεση των ατομικών ελευθεριών, δεν χωρεί δημοψήφισμα. Πραγματικά δεν χωρεί.
      Το δεύτερο που ήθελα να του πω είναι ότι αναφορικά με το γήπεδο του Παναθηναϊκού, για το οποίο μύδροι έχουν εξαπολυθεί από διάφορες κατευθύνσεις και με προφανείς τις ιδιοτελείς σκοπεύσεις –και λυπάμαι και από στελέχη του ΠΑΣΟΚ - το δικαίωμα της παροχής έννομης προστασίας από την ελληνική δικαιοσύνη, μ’ άλλα λόγια το δικαίωμα των πολιτών να προσφεύγουν στο Συμβούλιο της Επικρατείας, όπως στην προκειμένη περίπτωση, δεν υπόκειται ούτε σε ελέγχους αφοριστικούς, χάρη των πελατειακών σχέσεων, ούτε και σε άλλες πολιτικές σκοπιμότητες. Διότι όποιοι εισηγούνται να μην έχει δικαίωμα ο πολίτης, διεκδικώντας την προστασία του περιβάλλοντος, να προσφεύγει στο Συμβούλιο της Επικρατείας και να ζητά να μη γίνει εκεί η υπεραγορά, δίπλα στο γήπεδο, ε, τότε πρόκειται για μία αντίληψη εξαιρετικά επικίνδυνη για τη δημοκρατία. Θα έλεγα, στις ακραίες εκφάνσεις της, αυτή η λογική είναι και ολίγον φασιστική. Ας αναλάβει, λοιπόν, την ευθύνη, όποιος την υπερασπίζεται, να υπερασπιστεί και τη φασιστική εκδοχή αυτής της αντίληψης. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, παρακαλώ το λόγο για δύο λεπτά.
      ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, δεν έχετε το λόγο. Υπάρχουν συνάδελφοί σας που περιμένουν να μιλήσουν. Εσείς έχετε μιλήσει. Αφήστε να προχωρήσει λίγο η συζήτηση. Δεν υπήρχε προσωπική αιχμή, δεν υπήρχε τίποτε. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, ο κ. Κουβέλης…
      ΠΡΟΕΔΡΕΥΩΝ (Αναστάσιος Νεράντζης): Ο κ. Κουβέλης επικαλέστηκε προσωπικό θέμα. 
      ΑΣΤΕΡΙΟΣ ΡΟΝΤΟΥΛΗΣ: Μία κουβέντα μόνο, κύριε Πρόεδρε, σας παρακαλώ.
      ΠΡΟΕΔΡΕΥΩΝ (Αναστάσιος Νεράντζης): Ορίστε, έχετε το λόγο για μισό λεπτό. 
      ΑΣΤΕΡΙΟΣ ΡΟΝΤΟΥΛΗΣ: Κύριε Κουβέλη, νομίζω ότι έχετε αλλάξει τα πραγματικά δεδομένα.
      ΦΩΤΗΣ ΚΟΥΒΕΛΗΣ: Εγώ; 
      ΑΣΤΕΡΙΟΣ ΡΟΝΤΟΥΛΗΣ: Βεβαίως, διότι το δημοψήφισμα που ζήτησε ο Λαϊκός Ορθόδοξος Συναγερμός για τα Σκόπια, δεν αφορά κάποιο ατομικό δικαίωμα. Τι θέλατε να πείτε δεν έγινε αντιληπτό.
     Και το δεύτερο που θέλω να σας πω είναι το εξής. Αφορά το γήπεδο στον Ελαιώνα και το της διπλής αναπλάσεως. Πρόκειται για εκατόν τριάντα έναν ανθρώπους μέλη του ΣΥΡΙΖΑ που έκαναν την προσφυγή αυτή. Κάποτε πρέπει να αποκτήσετε επαφή με την πραγματικότητα. Και η πραγματικότητα λέει ότι εκείνη η περιοχή θα πρέπει να αναπλαστεί γιατί είναι μία χαβούζα πρώτον και δεύτερον υπάρχουν άνθρωποι που πρέπει να εργαστούν να βγάλουν το ψωμάκι τους. Όσο απέχετε από την πραγματικότητα, τόσο θα πέφτετε και δημοσκοπικά. Αντιληφθείτε το. 
     (Χειροκροτήματα από την πτέρυγα του ΛΑΟΣ)
    ΦΩΤΗΣ ΚΟΥΒΕΛΗΣ: Κύριε Πρόεδρε, θα ήθελα το λόγο.
    ΠΡΟΕΔΡΕΥΩΝ (Αναστάσιος Νεράντζης): Κύριε Κουβέλη, δεν νομίζετε…
    ΦΩΤΗΣ ΚΟΥΒΕΛΗΣ: Μια λέξη μόνο.
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Κουβέλη, έχετε το λόγο.
    ΦΩΤΗΣ ΚΟΥΒΕΛΗΣ:  Εγώ ειλικρινά, δεν ξέρω αν και τα εκατόν τριάντα ένα πρόσωπα τα οποία προσέφυγαν στο Συμβούλιο της Επικρατείας είναι μέλη του Συνασπισμού Ριζοσπαστικής Αριστεράς. Να δεχθώ αυτό που λέει ο κ. Ροντούλης. Όμως, και τα εκατόν τριάντα ένα μέλη της ελληνικής κοινωνίας με την ιδιότητα αν θέλετε του μέλους του ΣΥΡΙΖΑ διατηρούν στο ακέραιο το δικαίωμα να προσφεύγουν στη δικαιοσύνη, να ζητούν παροχή εννόμου προστασίας, εν προκειμένω με το άρθρο 24 του Συντάγματος. Εάν ο ΛΑΟΣ έχει διαφορετική αντίληψη, τότε όντως πρόκειται για μία φασιστική εκδοχή άσκησης του δικαιώματος παροχής εννόμου προστασίας. 
    ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε….
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Ροντούλη. Τελείωσε. Το αντικείμενό μας δεν είναι το γήπεδο του Παναθηναϊκού. Σας παρακαλώ, κύριε Ροντούλη. Καθ’ υπέρβαση μιλήσατε, αλλά μέχρι εδώ. 
    Το λόγο έχει ο κ. Σγουρίδης για πέντε λεπτά.
    ΠΑΝΑΓΙΩΤΗΣ ΣΓΟΥΡΙΔΗΣ: Εγώ, ομιλώ, κύριε Πρόεδρε, από τη θέση μου κατά συνήθεια, κατ’ επανάληψη. 
    ΠΡΟΕΔΡΕΥΩΝ (Αναστάσιος Νεράντζης): Το επαινούμε αυτό.
    ΠΑΝΑΓΙΩΤΗΣ ΣΓΟΥΡΙΔΗΣ: Και όχι γιατί σας θεωρώ αντίπαλο γιατί η ψηφοφορία είναι μυστική. 
     Σήμερα σ’ αυτήν εδώ την Αίθουσα, κυρίες και κύριοι συνάδελφοι, ζούμε ένα πολιτικό μπρα ντε φερ. Ζούμε το μεγαλείο των πολιτικών τακτικών έστω και δια της σιωπής. Ακόμα και μέσα από τη σιωπή υπάρχουν πολιτικές τακτικές. Αυτό, όμως είναι και η ουσία της πολιτικής γιατί ανήκει στη σφαίρα της διαλεκτικής και όχι στη σφαίρα των μαθηματικών. 
     Τώρα επί της προτάσεως του ΠΑΣΟΚ θα απλώσω τα επιχειρήματά μου κάνοντας τα εξής σχόλια. 
     Πρώτο σχόλιο. Δεν ποινικοποιούμε την πολιτική ζωή του τόπου όπως μας κατηγορεί ή μας εγκαλεί η Νέα Δημοκρατία. Διότι ο ρόλος της ειδικής κοινοβουλευτικής επιτροπής για τη διενέργεια προκαταρκτικής εξέτασης είναι η περαιτέρω διερεύνηση των οποιονδήποτε πολιτικών υποθέσεων και όχι η παραπομπή σε ειδικό δικαστήριο σε δικαστές με τα «γουνάκια» όπως έκανε η συγκυβέρνηση Νέας Δημοκρατίας - Ενωμένης Αριστεράς στον Ανδρέα Παπανδρέου, στο Μένιο Κουτσόγιωργα και στο Δημήτρη Τσοβόλα. 
     Δεύτερο σχόλιο. Το αδίκημα της πολιτικής απιστίας συνίσταται στη ζημιά που μπορεί να προκύψει στο δημόσιο από αποφάσεις Υπουργών ή άλλων προσώπων που ασκούν εκτελεστική εξουσία. 
     Τρίτο σχόλιο. Η πολιτική απιστία είτε από δόλο είτε από αμέλεια είναι κάτι που θα το διερευνήσει η επιτροπή. Γι’ αυτό ζητάμε τη σύσταση της επιτροπής. Δηλαδή, με άλλα λόγια που λέει ο λαός, αν είναι  χρηματισμός ή  παραπλάνηση θα το δείξει η επιτροπή και όχι ο εισαγγελέας του Αρείου Πάγου ο οποίος έγραψε για παραπλανηθέντες Υπουργούς. 
     Και θα πω και το εξής. Μήπως ο κ. Καραμανλής θέλει μέσα απ’ αυτήν την υπόθεση να κρύψει ότι αυτούς που επέλεξε για Υπουργούς τους γέλασαν κάποιοι καλόγεροι; 
     Όμως, είτε έτσι είτε αλλιώς, κυρίες και κύριοι συνάδελφοι, υπάρχει ζημιά για το ελληνικό δημόσιο από τους θεματοφύλακες που ορίστηκαν να φυλάγουν τα δίκαια του ελληνικού δημοσίου.
      Κατά την άποψή μου η πολιτική απιστία κωδικοποιημένη για την υπόθεση της Βιστωνίδας συνίσταται σε δύο ζητήματα: Πρώτο ζήτημα. Είναι πρωτοφανές το ελληνικό δημόσιο να παραιτείται από πρωτόδικη δίκη, όταν είναι πάγια τακτική του να  μην πληρώνει και να μη συμβιβάζεται, εάν δεν τελεσιδικίσουν οι υποθέσεις. Και αυτή η πρακτική εν προκειμένω παρελείφθη. Ο κ. Δούκας συμβιβάστηκε.
      Δεύτερο ζήτημα. Αντηλλάγη μηδενικής εμπορικής αξίας έκταση με μεγάλης αξίας και άμεσα ρευστοποιήσιμη έκταση, όπως βλέπουμε στα οικόπεδα του κ. Πάπιστα με τις μεζονέτες, οι οποίες ακόμη αγοράζονται και πουλιούνται και με το ολυμπιακό ακίνητο, το οποίο πουλήθηκε εν μία νυκτί. Γι’ αυτό έχει δίκιο ο Κοινοβουλευτικός Εκπρόσωπος του ΠΑΣΟΚ, ο οποίος είπε ξεκάθαρα ότι από τη στιγμή που δεν αποδεχθήκατε την πρόταση νόμου του ΠΑΣΟΚ να επανέλθουν όλα στην πρότερη κατάσταση το σκάνδαλο είναι διαρκές.
      Αν αναρωτιέστε γιατί η έκταση της Λίμνης Βιστωνίδας και οι παραλίμνιες εκτάσεις είναι μηδενικής εμπορικής αξίας θα σας πω τα εξής: Είναι υπό τη Συνθήκη Ραμσάρ. Αυτές οι εκτάσεις κατά το αγρονομικό δίκαιο δημιουργούν υποχρέωση και όχι όφελος. Γι’ αυτό το θέμα της ιδιοκτησίας δεν είναι σκάνδαλο. Εδώ θα πρέπει να τονίσω γι’ αυτά που ακούστηκαν ανάμεσα στον κ. Άδωνι Γεωργιάδη και στον κ. Φώτη Κουβέλη ότι τον πλούτο σε μια έκταση τον δίνει το κράτος, το δίνουμε εμείς με τους όρους δόμησης, με τους όρους χρήσης. Άρα, στην περίπτωση του γηπέδου του Παναθηναϊκού, όταν κάποιος παίρνει διπλάσιο συντελεστή πέραν του δικαίου, πρέπει να το δούμε, διότι είναι ένας πλουτισμός που τον δίνουμε από την πίσω πόρτα και όχι με τους κανονικούς όρους δόμησης. Άρα, τη χρήση και τον πλούτο σε κάποια έκταση τα δίνει το κράτος, εμείς που είμαστε μέσα σ’ αυτήν την Αίθουσα.
      Τέλος, η μοναδική εξήγηση που μπορώ να δώσω για την αποχώρηση της Νέας Δημοκρατίας, δηλαδή, της κοινοβουλευτικής Πλειοψηφίας είναι η εξής: Από τη στιγμή που έχασε την πρωτοπορία στο εκλογικό σώμα προσπαθεί να πρωτοπορήσει γραφόμενη στο βιβλίο Γκίνες. Είναι η μοναδική πλειοψηφία ανά τον κόσμο θα γραφτεί στο βιβλίο Γκίνες, επειδή αποχωρεί από την Αίθουσα της οποιασδήποτε Βουλής. Να τη χαίρεστε, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Αναστάσιος Νεράντζης):  Ο κ. Κατρίνης έχει το λόγο.
      ΜΙΧΑΛΗΣ ΚΑΤΡΙΝΗΣ: Κύριε Πρόεδρε, ακούσαμε το υβριστικό παραλήρημα του συναδέλφου του ΛΑΟΣ απέναντι στο ΠΑΣΟΚ. Ακούσαμε το μάθημα δημοκρατίας που μας παρέδωσε και την αγωνία του για τον κοινοβουλευτισμό. Όμως, δεν ακούσαμε μια εξήγηση, γιατί στην πρώτη συζήτηση για τη σύσταση εξεταστικής επιτροπής  ο ίδιος αποχώρησε προσφέροντας σωσίβιο στην παραπαίουσα Κυβέρνηση. 
      Η σημερινή συζήτηση δεν έχει ως διακύβευμα ή όχι τη σύσταση προανακριτικής επιτροπής για την υπόθεση του Βατοπεδίου. Αντίθετα, αφορά στην αξιοπιστία της πολιτικής, γιατί από τη στάση, τη θέση και τη συνέπεια όλων στα θέματα της διαφάνειας κρινόμαστε. Κρινόμαστε αυστηρά από τους πολίτες. Η πρωτοβουλία του ΠΑΣΟΚ δεν αποτελεί σε καμμία περίπτωση προσπάθεια ποινικοποίησης της πολιτικής ζωής, όπως διατείνεται η Κυβέρνηση, προσπαθώντας να αναζητήσει ένα βολικό άλλοθι, γιατί στην υπόθεση του Βατοπεδίου υπάρχουν και καταγράφηκαν στη συνείδηση των πολιτών εμφανείς και αφανείς υποκινητές.
      Κι αυτό γιατί από την πρώτη στιγμή που άρχισε να ξετυλίγεται το κουβάρι των αποκαλύψεων, οι πολίτες αντιλήφθηκαν ότι η υπόθεση αυτή αποτελεί ένα υπαρκτό σκάνδαλο, οι προεκτάσεις του οποίου ενέχουν πολιτικές, αλλά ίσως και ποινικές ευθύνες. Στον κ. Καραμανλή βέβαια χρειάστηκε περισσότερος χρόνος να αντιληφθεί και να προβεί σε μία άτολμη και εκ του ασφαλούς αυτοκριτική. 
      Τον περασμένο Οκτώβριο το ΠΑΣΟΚ είχε ζητήσει για πρώτη φορά τη σύσταση αυτής της επιτροπής. Ο κ. Παυλόπουλος τότε είχε πει ότι η Νέα Δημοκρατία δεν θα προσέλθει, γιατί αν καταψηφίσει την πρόταση για προανακριτική, η πρόταση αυτή δεν θα μπορέσει να επανέλθει.
      Σήμερα, λοιπόν, γιατί δεν συμμετέχει στην ψηφοφορία η σιωπηρή πλειοψηφία της Νέας Δημοκρατίας; Τι φοβάται; Πάντως σίγουρα όχι τον κ. Τατούλη, ο οποίος είναι παρών. Δεν αποτελεί κραυγαλέα αντίφαση η στάση αυτή, εκτός από έκδηλη προσβολή απέναντι στους θεσμούς και το Κοινοβούλιο;
      Θυμάστε ότι έγκαιρα και σε πρώτο χρόνο είχαμε ζητήσει διαλεύκανση της υπόθεσης. Η Κυβέρνηση αρνήθηκε πεισματικά προσποιούμενη ότι δεν συμβαίνει τίποτα, ενώ όλοι θυμόμαστε την τοποθέτηση του κ. Καραμανλή στη Διεθνή Έκθεση Θεσσαλονίκης. Κανείς ουσιαστικά δεν αμφισβητεί ότι η Κυβέρνηση σύρθηκε στη σύσταση εξεταστικής επιτροπής, όταν αποκαλύφθηκαν οι προσπάθειες χειραγώγησης της δικαιοσύνης.
      Κυρίες και κύριοι συνάδελφοι, ο πολίτης που έχει γνώση, αντίληψη και εμπειρία για τους ρυθμούς και την αποτελεσματικότητα του δημοσίου, έχει μείνει έκπληκτος από την ταχύτητα με την οποία ολοκληρώθηκαν οι διαδικασίες για την ανταλλαγή των εκτάσεων του δημοσίου με τη Μονή Βατοπεδίου. 
      Έχει μείνει έκπληκτος με την κοινή υπουργική απόφαση που εκθέτει αυτούς που την υπέγραψαν. Έχει μείνει έκπληκτος με την υπογραφή του τότε Υπουργού, του κ. Μπασιάκου και την ανταλλαγή εβδομήντα έξι ακινήτων του δημοσίου στη Θεσσαλονίκη. 
      Έχει μείνει έκπληκτος με τις αποφάσεις για τη λίμνη Βιστωνίδα, για τον αποχαρακτηρισμό του δάσους της Ουρανούπολης, για την παραχώρηση, με συμβόλαιο της κ. Πελέκη, αρχαιολογικού χώρου στη Μονή Βατοπεδίου. Έχει μείνει έκπληκτος με την παραίτηση του δημοσίου από τη δίκη στο πολυμελές πρωτοδικείο για τις εκτάσεις που διεκδικούσε η Μονή.
      Είναι σαφής και έχει καταγραφεί ο ζήλος, η προθυμία και το ενδιαφέρον συγκεκριμένων μελών της Κυβέρνησης να εξυπηρετηθούν με κάθε τρόπο τα συμφέροντα και οι επιδιώξεις της Μονής Βατοπεδίου, που στην προκειμένη περίπτωση έρχονται σε πλήρη σύγκρουση και αντίθεση με το δημόσιο συμφέρον.
      Χαρακτηριστικό παράδειγμα το δελτίο Τύπου του Υπουργείου Αγροτικής Ανάπτυξης, το Μάρτιο του 2006, που αναφέρει διθυραμβικά ότι ολοκληρώθηκε η διαδικασία ανταλλαγής μετά από συντονισμένους κυβερνητικούς χειρισμούς. Αυτή είναι η ακριβής διατύπωση που εκθέτει όχι μόνο τους πρωταγωνιστές, αλλά συνολικά την Κυβέρνηση και τον κύριο Πρωθυπουργό.
      Κυρίες και κύριοι συνάδελφοι, ο κύριος Πρωθυπουργός, εκτός από τους δύο Υπουργούς που εξαναγκάστηκαν σε παραίτηση, στον ανασχηματισμό απομάκρυνε από την Κυβέρνηση και όσους ενεπλάκησαν στην υπόθεση. Οι ευθύνες, όμως, των Υπουργών της Νέας Δημοκρατίας δεν ανασχηματίζονται και δεν παραγράφονται. 
      Επιχειρήθηκε μία ανεπιτυχής προσπάθεια συμψηφισμού. Κυβερνητικοί -και όχι μόνο- Βουλευτές επικαλέστηκαν ευθύνες στελεχών του ΠΑΣΟΚ. Ο Γιώργος Παπανδρέου έδωσε σαφή απάντηση. Το ΠΑΣΟΚ δεν έχει τίποτα να φοβηθεί, αντίθετα η Κυβέρνηση είναι αυτή που φοβάται και επιχειρεί να υφάνει ένα πέπλο σιωπής και συσκότισης. Έχει βαρύτατες ευθύνες και για την προσπάθεια χειραγώγησης της δικαστικής έρευνας. 
      Απέχει από την ψηφοφορία για τη σύσταση προανακριτικής επιτροπής και επιτείνει μ’ αυτόν τον τρόπο την κρίση αξιών, φθείρει τους θεσμούς και ενισχύει τις αντιλήψεις περί συγκάλυψης και ατιμωρησίας. Απέναντι σ’ αυτήν την αντίληψη, εμείς προτάσσουμε τη θέληση και την αποφασιστικότητα για την αλήθεια και τη διαφάνεια.
      Κυρίες και κύριοι συνάδελφοι, δική μας ευθύνη είναι η αποκατάσταση της εμπιστοσύνης των πολιτών απέναντι στους θεσμούς, απέναντι στην ίδια την πολιτική. Δική μας ευθύνη είναι η διαφάνεια και η δημόσια λογοδοσία. Το μήνυμα που πρέπει να αναδυθεί από τη σημερινή διαδικασία είναι ένα, ότι δεν είμαστε όλοι το ίδιο, ότι δεν είμαστε όλοι ίδιοι, όσο κι αν κάποιοι επιχειρούν να το περάσουν.
      Εμείς, στο ΠΑ.ΣΟ.Κ., είμαστε αποφασισμένοι να προασπίσουμε τους κανόνες δικαίου για ένα κράτος που θα σέβεται τον πολίτη, ένα κράτος που θα έχει συνείδηση, ένα κράτος που επιτέλους θα έχει ευθύνη απέναντι σε όλους, χωρίς καμμία εξαίρεση, χωρία καμμία ασυλία. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς. 
      Το λόγο έχει ο Βουλευτής του ΠΑΣΟΚ στο Νομό Κυκλάδων, κ. Παναγιώτης Ρήγας, για πέντε λεπτά.
      ΠΑΝΑΓΙΩΤΗΣ ΡΗΓΑΣ: Η ευθύνη του κ. Καραμανλή για την περαιτέρω καταρράκωση του κύρους των θεσμών είναι τεράστια. Αυτήν τη στιγμή που η κοινωνία μας βιώνει μία πρωτόγνωρη και πρωτοφανή κρίση, αυτήν τη στιγμή που ο λαός απαιτεί διαφάνεια, η Νέα Δημοκρατία με τη στάση της δίνει το χειρότερο παράδειγμα. Αυτήν τη στιγμή ο ελληνικός λαός αναζητά δείγματα γραφής για να αποκτήσει και πάλι εμπιστοσύνη στους θεσμούς. Και η απάντηση της Νέας Δημοκρατίας είναι να εγκαταλείπει το δημόσιο διάλογο εδώ μέσα στη Βουλή, να εγκαταλείπει τη μάχη αντί να αποδείξει ότι, εν πάση περιπτώσει, σέβεται και τη διαφάνεια και τη δημοκρατία και το δημοκρατικό διάλογο. 
	Αγαπητοί συνάδελφοι, η Νέα Δημοκρατία προσπαθεί να πετάξει τη μπάλα σε άλλο γήπεδο. Με απλά λόγια λέει ότι σήμερα που βιώνουμε μια οικονομική κρίση, σήμερα που τα προβλήματα του ελληνικού λαού είναι εντελώς διαφορετικά, εμείς ασχολούμαστε με το Βατοπέδιο, εμείς ασχολούμαστε με άλλα ζητήματα. Κάνει λάθος. Σήμερα ο ελληνικός λαός περιμένει από μας να αποδείξουμε ότι είμαστε πράγματι έτοιμοι να προασπίσουμε και τη διαφάνεια, να υποστηρίξουμε και το δημόσιο συμφέρον, να μπορέσουμε να παράσχουμε απτά δείγματα ότι εδώ στην ελληνική Βουλή, δεν θέλουμε να καλύψουμε ούτε να «κουκουλώσουμε» τίποτε. 
      Το  ΠΑΣΟΚ δεν διακρίνεται για πολιτικό κανιβαλισμό. Δεν έχουμε καμία πρόθεση να ποινικοποιήσουμε την πολιτική ζωή του τόπου. Θέλουμε όμως να λάμψει η αλήθεια. Και το ΠΑΣΟΚ δεν το κάνει ευκαιριακά. Το έκανε κατ’ επανάληψιν, από την πρώτη στιγμή. Με τις πρωτοβουλίες που πήρε ο Πρόεδρος του, τόσο προτείνοντας σχέδια νόμου για την κατοχύρωση της διαφάνειας αλλά και στη συνέχεια, με την πρόταση νόμου που παρουσιάσαμε εδώ στη Βουλή για την κατάργηση όλων αυτών των πράξεων που παρέδιδαν ουσιαστικά τη δημόσια περιουσία σε ιδιώτες και την οποία η Νέα Δημοκρατία αρνήθηκε, αποδείξαμε ότι δεν επιχειρούμε πρόσκαιρο εντυπωσιασμό, ότι εννοούμε πράγματι την προστασία του δημοσίου συμφέροντος, ότι θέλουμε πράγματι να προστατεύσουμε αρχές και αξίες, ότι μας ενδιαφέρει η διαφάνεια, μας ενδιαφέρει να αποκαταστήσουμε το κύρος των θεσμών.
      Ο κ. Καραμανλής φοβάται την Κοινοβουλευτική Ομάδα του. Φοβάται γιατί πράγματι δεν έχει την πλειοψηφία. Θεώρησε ότι ζητώντας ένα «συγγνώμη», καθυστερημένα, αυτό θα αποτελούσε και την κολυμβήθρα του Σιλωάμ για την κοινή γνώμη. Θεωρεί ότι ο «καταλληλότερος» των δημοσκοπήσεων μπορεί μ’ αυτόν τον τρόπο να περιφρονεί τον ελληνικό λαό. Θεωρεί ότι μπορεί ουσιαστικά να κοροϊδεύει τους Έλληνες πολίτες λέγοντας ότι από τη στιγμή που έστω και καθυστερημένα αντιλήφθηκε το πόσο σοβαρή ήταν η υπόθεση και ζήτησε συγγνώμη και από τη στιγμή που για λόγους επικοινωνιακούς έδιωξε τους «βατοπεδινούς» Υπουργούς και στη θέση τους έβαλε κάποιους άλλους έκλεισε η υπόθεση, τελείωσε το θέμα και από εδώ και πέρα ο ελληνικός λαός δεν πρέπει να ξανασυζητήσει για το ζήτημα του Βατοπεδίου. Δεν είναι όμως έτσι. Ο ελληνικός λαός και η συντριπτική πλειοψηφία των μελών, οπαδών και φίλων της Νέας Δημοκρατίας εξακολουθεί να πιστεύει ότι η υπόθεση του Βατοπεδίου είναι ένα τεράστιο σκάνδαλο, στο οποίο εμπλέκονται πολιτικά πρόσωπα από το χώρο της Νέας Δημοκρατίας, είναι μια υπόθεση για την οποία πρέπει και απαιτείται να υπάρξει κάθαρση κι ότι οφείλει η ελληνική Βουλή να αποκαλύψει την αλήθεια και να καταλογίσει τις ευθύνες σ’ αυτούς που τις έχουν. 
	Όμως, κυρίες και κύριοι συνάδελφοι, θεωρώ ότι έτσι όπως έχουν φθάσει τα πράγματα η απουσία της Νέας Δημοκρατίας από τα έδρανα της Βουλής και των παραγόντων της Κυβέρνησης από τα κυβερνητικά έδρανα δεν είναι και μεγάλη απώλεια. Πιστεύω ότι με την πολιτική που ασκείτε δεν λείπετε και πολύ πια στον ελληνικό λαό. Ξέρετε τι πιστεύω ότι λέει η συντριπτική πλειοψηφία των Ελλήνων πολιτών; «Μην ξαναγυρίσετε σ’ αυτήν την Αίθουσα». Αφού φύγατε, μείνετε για πάντα απ’ έξω, προκηρύξτε εκλογές, για να μπορέσει ο ελληνικός λαός να εκφραστεί ελεύθερα και να απαλλαγεί, με την ψήφο του, απ’ αυτήν την Κυβέρνηση που μόνο δεινά σωρεύει πλέον στον τόπο. 
	Σας ευχαριστώ. 
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Αναστάσιος Νεράντζης): Ευχαριστώ γιατί τηρήσατε το χρόνο. 
      Το λόγο έχει ο Βουλευτής του ΠΑΣΟΚ στο Νομό Κορινθίας κ. Παναγιώτης Μπεγλίτης για πέντε λεπτά. 
	ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε. 
      Χρειάστηκαν περίπου τέσσερις μήνες, κυρίες και κύριοι συνάδελφοι, για να μπορέσει τελικά ο κ. Καραμανλής να ψελλίσει ένα ισχνό «mea culpa» και να αναλάβει τη βολική τελικά, όπως αποδείχθηκε, και προσχηματική υποκειμενική πολιτική ευθύνη για ένα σκάνδαλο που ουσιαστικά απασχόλησε και συνεχίζει να απασχολεί το πολιτικό μας σύστημα, την πολιτική ζωή του τόπου. 
      Μόλις χθες, σε κυριακάτικη εφημερίδα, ένας άλλος, «βατοπεδινός» και αυτός, πρώην Υπουργός της Κυβέρνησης της Νέας Δημοκρατίας, ο κ. Βουλγαράκης, εκφράζει τη συγγνώμη του για τη θεωρία περί νομίμου και ηθικού.
      Τελικά, φοβάμαι ότι από τότε, όπως λέει ο λαός, που ανακαλύφθηκε το «συγγνώμη» ή που ανακαλύφθηκε η ανάληψη της υποκειμενικής πολιτικής ευθύνης χάθηκε το πολιτικό φιλότιμο και κυρίως, από την πλευρά της Κυβέρνησης και προσωπικά του ίδιου του κ. Καραμανλή.
      Κυρίες και κύριοι συνάδελφοι, πολλοί είπαν σε αυτήν την Αίθουσα ότι αποτελεί πρωτόγνωρο γεγονός η φυγή από την Αίθουσα του Κοινοβουλίου της Νέας Δημοκρατίας. Τουλάχιστον για εμάς τους νεότερους δεν έχει υπάρξει προηγούμενο στη μεταπολιτευτική περίοδο.
      Τελικά, φοβάμαι για μια ακόμα φορά ότι ο κ. Καραμανλής είχε ζηλέψει εκείνη την πολιτική που είχε ακολουθήσει, κάτω από άλλες συνθήκες, στην πρώιμη Ευρωπαϊκή Κοινότητα, ο στρατηγός Ντε Γκολ, την πολιτική της κενής έδρας, μόνο που είναι τελείως διαφορετικές οι συνθήκες, είναι τελείως διαφορετικές σήμερα οι απαιτήσεις του ελληνικού λαού για τον εκδημοκρατισμό των πολιτικών θεσμών και κυρίως για την εξυγίανση του πολιτικού βίου και την πλήρη διαλεύκανση αυτού του σκανδάλου.
      Στόχος του κ. Καραμανλή μ’ αυτόν τον τρόπο, παρ’ όλο ότι πρέπει να πούμε και να επισημάνουμε ότι ποτέ η συντηρητική πλειοψηφία και ο κ. Καραμανλής δεν αναγνώρισαν το Βατοπέδιο ως ένα μεγάλο σκάνδαλο -πολλές φορές το χαρακτήρισαν και το χαρακτηρίζουν ως υπόθεση- ήταν να κερδίσει πολιτικό χρόνο, με απώτερο στόχο να κάνει τα πάντα για να παραγραφεί αυτό το μεγάλο σκάνδαλο.
      Στόχος δικός μας, κυρίες και κύριοι συνάδελφοι, στόχος του ΠΑΣΟΚ δεν είναι να ποινικοποιήσει την πολιτική ζωή του τόπου. Έχουμε συνείδηση, γνώση και πολύ περισσότερο, έχουμε ευθύνη απέναντι στους δημοκρατικούς θεσμούς, στο πολιτικό μας σύστημα και κυρίως, ευθύνη απέναντι στον ελληνικό λαό, σ’ αυτήν την κρίσιμη οικονομικά και κοινωνικά συγκυρία.
      Στόχος δικός μας ήταν και παραμένει και εδώ σήμερα στη Βουλή να υπερασπιστούμε το Σύνταγμα της ελληνικής δημοκρατίας, τον Κανονισμό της Βουλής, τους δημοκρατικούς θεσμούς, την αξιοπιστία του πολιτικού συστήματος, γενικότερα, τις βασικές και θεμελιώδεις αρχές της δημοκρατικής νομιμότητας στον τόπο μας. Δεν είμαστε και ούτε πρόκειται να γίνουμε οι δικομανείς του πολιτικού συστήματος, που σύρουμε σε διαδικασίες, στην προκειμένη περίπτωση, την Πλειοψηφία.
      Όμως, όπως είπα, έχουμε τη βασική ευθύνη ως ένα μεγάλο κόμμα, ως μια μεγάλη δημοκρατική παράταξη, να υπερασπισθούμε τις αντοχές ενός πολιτικού συστήματος, του οποίου η αξιοπιστία κρίνεται καθημερινά και το οποίο βιώνει μια βαθιά και πολύπλευρη κρίση.
      Κυρίες και κύριοι συνάδελφοι, σήμερα μόλις το μεσημέρι, η Ευρωπαϊκή Επιτροπή κατέρριψε όλες τις ψευδαισθήσεις και όλους του μύθους που καλλιέργησε την τελευταία περίοδο η ισχνή και καταρρέουσα συντηρητική κυβερνητική Πλειοψηφία. Μόλις σήμερα, η Ευρωπαϊκή Επιτροπή κατέρριψε τα επιχειρήματα περί ενός αξιόπιστου προϋπολογισμού για το 2009.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και επειδή συζητάμε αυτό το μεγάλο σκάνδαλο του Βατοπεδίου και επειδή η χώρα βιώνει μια βαθιά οικονομική και κοινωνική κρίση και επειδή ο ελληνικός λαός βρίσκεται μπροστά σε μεγάλα αδιέξοδα, τελικά το σκάνδαλο του Βατοπεδίου ήταν και ένα επιπλέον σκάνδαλο, πέραν του οικονομικού, ένα σκάνδαλο απουσίας…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ, κύριε Μπεγλίτη.
      ΠΑΝΑΓΙΩΤΗΣ ΜΠΕΓΛΙΤΗΣ: Τελειώνω, κύριε Πρόεδρε.
      Ήταν ένα σκάνδαλο, λόγω σοβαρού ελλείμματος σχεδιασμού της Κυβέρνησης για την παραγωγική αξιοποίηση, σ’ αυτήν την κρίσιμη περίοδο, της δημόσιας περιουσίας του ελληνικού λαού.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ κλείστε. 
      ΠΑΝΑΓΙΩΤΗΣ ΜΠΕΓΛΙΤΗΣ: Κυρίες και κύριοι συνάδελφοι – και κλείνω μ’ αυτό- το σκάνδαλο παραμένει και παραμένει αναπάντητο το ερώτημα, πού βρίσκεται σήμερα το θέμα, ποια είναι  η εξέλιξη του… 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πρέπει να τελειώσετε, κύριε Μπεγλίτη. 
      ΠΑΝΑΓΙΩΤΗΣ ΜΠΕΓΛΙΤΗΣ: …πού βρίσκεται σήμερα η δημόσια περιουσία. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Το  λόγο έχει ο Ανεξάρτητος Βουλευτής Αρκαδίας κ. Πέτρος Τατούλης. 
      ΠΕΤΡΟΣ ΤΑΤΟΥΛΗΣ: Κυρίες και κύριοι Βουλευτές, σήμερα μπορεί να μην υπάρχουν τανκς, μπορεί να μην υπάρχουν στρατηγοί, μπορεί να μη συντρέχει κίνδυνος δικτατορίας, η δημοκρατία ωστόσο δεν απειλείται μόνο από τα τεθωρακισμένα. Η δημοκρατία απειλείται από τη σταδιακή της διάβρωση.
      Όπως σε κάθε μηχανισμό χωρίς κανόνες και στεγανά, έτσι και στη νεοελληνική δημοκρατία, κάποια γρανάζια έχουν αυτονομηθεί. Τα γρανάζια αυτά μπορεί να μην απειλούν το πολίτευμα, το χρησιμοποιούν, όμως, με ανάρμοστους τρόπους προς εκπλήρωση ιδιοτελών και ταπεινών σκοπών.
      Η αδιαφορία με την οποία βαδίζουμε στο μέλλον οδηγεί αναπόδραστα προς μία θολή δημοκρατία. Τα πράγματα δεν θα αλλάξουν ούτε σήμερα. Το δομημένο σάπιο σύστημα έχει πολύ σκληρά αντανακλαστικά απέναντι στον κίνδυνο της κατάρρευσής του. 
      Και ποιο είναι αυτό το σύστημα; Ο πολιτικός κόσμος που διαγκωνίζεται για την πολιτική του επιβίωση και την άλωση των θώκων εξουσίας, τα media που αρκούνται στα διόλου ευκαταφρόνητα κοκαλάκια που τους πετά ο πολιτικός κόσμος για να αποπροσανατολίζουν κάθε σοβαρή συζήτηση, αναμοχλεύοντας επουσιώδη ζητήματα, όπως οι ατέρμονες εκλογολογίες και οι θορυβώδεις ανασχηματισμοί, η δικαιοσύνη που ανήμπορη να επιτελέσει το έργο της, ευνουχισμένη από την πολιτική πατρωνία δεν μπορεί να κάνει το αυτονόητο, να εφαρμόσει τους νόμους, η εκτελεστική εξουσία που ανίκανη και διεφθαρμένη μεγιστοποιεί τα οφέλη για τον εαυτό της και μηδενίζει τα οφέλη για τον τόπο. 
      Είμαι πεπεισμένος ότι η συμφωνία είναι διακομματική και θα έλεγα διαθεσμική. 
      Κύριε Παπανδρέου, γιατί να δεχθεί ο κ. Καραμανλής να δει δικούς του ανθρώπους να εξευτελίζονται και να διασύρονται, είτε για την πολιτική τους ανεπάρκεια είτε για τις παράνομές τους πράξεις, την ίδια στιγμή που όλοι, δικοί σας άνθρωποι, στο παρελθόν έχουν μείνει ατιμώρητοι; Κάτι τέτοιο θα ήθελε πολιτικό θάρρος και επί της ουσίας απόφαση να αλλάξουν επιτέλους τα πράγματα σ’ αυτόν εδώ τον τόπο. Ε, αυτή η απόφαση δεν υπάρχει. 
      Ας έχουμε το θάρρος να το πούμε ευθέως. Είναι μια μεγάλη μας επιτυχία ημών των πολιτικών η ατιμωρησία. Οι  νόμοι δεν ισχύουν για μας. Ηθική και  κανόνες δεν έχουν καμμία σχέση στα έδρανα της Βουλής. Και βέβαια, επειδή το παιχνίδι δεν θα μπορούσαμε να το παίξουμε μόνοι, βάλαμε σ' αυτό και τους λεγόμενους νταβατζήδες. Ατιμωρησία για τους καναλάρχες, για τους μεγαλοεκδότες, για τους κουμπάρους και τους φίλους μας. Ατιμωρησία για τους εθνικούς εργολάβους και τους προμηθευτές. Και βέβαια σ’ όλους αυτούς, γερά μπαξίσια. Γερά μπαξίσια στους οσφυοκάμπτες, σ’ εκείνους που προσκυνούν την εξουσία μας. 
      Στην υπόθεση που συζητούμε σήμερα, οι εμπλεκόμενοι ανασχηματίστηκαν και απομακρύνθηκαν με θερμές ευχαριστίες για τη σημαντική τους συμβολή στο έργο της Κυβέρνησης. Πολιτικές ευθύνες δεν προέκυψαν και κατά τα φαινόμενα δεν θα προκύψουν και ποινικές. Είχε προφθάσει άλλωστε ο κ. Σανιδάς να προεξοφλήσει την εξέλιξη. Η υπόθεση του Βατοπεδίου πέρασε και εκείνη στα τελευταία μονόστηλα των εφημερίδων και οι χειροκροτητές, καλοπληρωμένα παπαγαλάκια των media, αρκέστηκαν σ’ αυτήν την επουσιώδη καρατόμηση των εμπλεκομένων. 
      Τίποτα διαφορετικό δεν θα μπορούσε να έχει, και σ’ αυτήν την περίπτωση, συμβεί. Η ιστορία επαναλαμβάνεται και τούτη η υπόθεση θα κλείσει, όπως έκλεισαν τα σκάνδαλα που ταλάνισαν για λίγο την πολιτική ζωή του τόπου και στη συνέχεια χάθηκαν στα βαθιά συρτάρια της δικαιοσύνης και των επιτροπών, με τη δυσάρεστη ωστόσο οσμή τους να ποτίζει το κοινωνικό υποσυνείδητο και κυρίως με τα ασύλληπτα ποσά να παραμένουν ωστόσο στις τσέπες των πολιτικών, των χρηματιστών, των μεταπρατών οπλικών συστημάτων, των golden boys, των κομμάτων της παρέας και των μισθοφόρων δημοσιογραφίσκων. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
    Ανακεφαλαιώνω. Στα ζητήματα διαφθοράς έχουμε επιλέξει εδώ και καιρό τις τριτοκοσμικές τακτικές, προκειμένου να συγκαλύψουμε το δικό μας πολιτικό υπόκοσμο. Ο συμψηφισμός είναι πασίδηλος. Και θα παραμείνει πασίδηλος, κύριοι Πρόεδροι των κομμάτων, μέχρι εκείνη τη στιγμή που θα πάρουμε όλοι μία γενναία απόφαση. Αυτή η απόφαση δεν μπορεί να αφορά μόνο το μέλλον, διότι κανείς δεν μπορεί πλέον να εμπιστευθεί απλώς και μόνο τις καλές προθέσεις ιδιαίτερα βεβαρημένων, στο παρελθόν από σκάνδαλα, κομματικών μηχανισμών. Πρέπει να αφορά και το παρελθόν.
    Κύριοι Πρόεδροι των κομμάτων της Αντιπολίτευσης, προτείνω να ανοιχθούν αναδρομικά οι κρυφοί λογαριασμοί σε όλα τα προηγούμενα σκάνδαλα, προκειμένου να αποκαλυφθούν επιτέλους τα ονόματα που κρύβονται από πίσω, να παραδοθούν οι ποινικά ένοχοι στη δικαιοσύνη και να οδηγηθούν στη φυλακή οι πολιτικοί που έκλεψαν και ζημίωσαν τον ελληνικό λαό.
    Επίσης, προτείνω να ξεκαθαρίσουμε όλοι από σήμερα κιόλας τη θέση μας σχετικά με τα μέτρα που θα δεσμευθούμε να εφαρμόσουμε για το «μαύρο» πολιτικό χρήμα, για τη χρηματοδότηση των κομμάτων και για τις ποινικές ευθύνες των Υπουργών, συγκεκριμένα, χωρίς επικοινωνισμούς και ηθικολογίες. 
    Ο κ. Παπανδρέου κατηγορεί τη Νέα Δημοκρατία ότι εμπαίζει τους θεσμούς με τη σημερινή της αποχή. Δεν είναι, όμως, η μόνη. Πώς αλλιώς να εξηγήσει κανείς τις τάσεις σας με την εκλογολογία που επαναφέρετε ολοένα ως βασικό ζήτημα για συζήτηση; Δεν υπάρχει Σύνταγμα σ’ αυτήν τη χώρα που επιτάσσει εκλογές κάθε τέσσερα χρόνια; Ποιον θα ωφελήσουν, λοιπόν, οι εκλογές αυτήν τη στιγμή εκτός από κάποιους Υπουργούς που θα «ξαλαφρώσουν», αφού οι τυχόν ποινικές κυρώσεις για τις εμπλοκές τους στα σκάνδαλα θα έχουν πλέον παραγραφεί; 
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΟΣ (Δημήτριος Σιούφας): Ολοκληρώστε, κύριε Τατούλη, σας παρακαλώ.
    ΠΕΤΡΟΣ ΤΑΤΟΥΛΗΣ: Μισό λεπτό, κύριε Πρόεδρε.
    Αυτό το τελευταίο, όποιος το επιδιώξει ή το επιτρέψει, θα αναλάβει στους ώμους του μέρος της ευθύνης της συγκάλυψης. 
    Στα μέτρα που έχω προτείνει, την υιοθέτηση του τεκμηρίου της πολιτικής ενοχής και την απεμπλοκή της δικαιοσύνης από τους πολιτικούς της πάτρονες, δεν θα αναφερθώ επισταμένως. Το έχω κάνει σ’ όλους τους τόνους εδώ και καιρό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, επειδή είμαι ο μόνος Ανεξάρτητος, θα σας παρακαλούσα λίγο για την ανοχή σας. 
    ΠΡΟΕΔΡΟΣ (Δημήτριος Σιούφας): Μισό λεπτό, κύριε Τατούλη.
    ΠΕΤΡΟΣ ΤΑΤΟΥΛΗΣ: Ένα λεπτό, κύριε Πρόεδρε, σας παρακαλώ πολύ. 
    Ούτε επίσης θα αναφερθώ στο ολέθριο σφάλμα της Νέας Δημοκρατίας να μην παραστεί σε αυτόν εδώ το διάλογο, με αποτέλεσμα να αμφισβητείται τεκμηριωμένα πλέον η πρόθεσή της να πατάξει τη διαφθορά.
    Θέλω να αναφερθώ ωστόσο στην εκλογική βάση της κεντροδεξιάς, σε όλους εκείνους τους πολίτες που μας πίστεψαν και ήλπισαν στην αλλαγή, σ’ εκείνους του φιλελεύθερους μετριοπαθείς και νηφάλιους πολίτες που σήμερα αγωνιούν περισσότερο από ποτέ για το μέλλον της χώρας. Αυτοί οι πολίτες δεν έχουν καμμία σχέση με τη διαφθορά που ανέθρεψε στα σωθικά της η παράταξη. Αυτοί οι πολίτες νιώθουν ντροπή για την κατάλυση των θεσμών και της δημοκρατίας που επιχειρείται από τη συντριπτική πλειοψηφία του πολιτικού κόσμου σήμερα. Αυτοί οι πολίτες πρέπει να εξεύρουν τα ψυχικά αποθέματα, προκειμένου να υποστηρίξουν μ’ όλες τους τις δυνάμεις την επανίδρυση της κεντροδεξιάς παράταξης. 
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΟΣ (Δημήτριος Σιούφας): Κύριε Τατούλη, έχετε ολοκληρώσει. Λυπάμαι πολύ.
    ΠΕΤΡΟΣ ΤΑΤΟΥΛΗΣ: Κυρίες και κύριοι Βουλευτές, μ’ αυτές τις απόψεις ψηφίζω υπέρ της σύστασης της ειδικής επιτροπής για την περαιτέρω διερεύνηση της υπόθεσης του Βατοπεδίου.
    Σας ευχαριστώ.
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, όπως ομόφωνα συμφωνήσαμε, πρέπει στις 12.00΄ τα μεσάνυχτα να ολοκληρωθεί η συζήτηση της πρότασης και να εισέλθουμε στο επόμενο στάδιο, όπως προβλέπει το Σύνταγμα και ο Κανονισμός της Βουλής, αυτό της ψηφοφορίας. 
    Είχε ζητήσει ο κ. Βενιζέλος και αν δεν κάνω λάθος και ο κ. Κουβέλης το λόγο, πριν μπούμε σ’ αυτό το στάδιο, για να τοποθετηθούν επί του θέματος. 
    ΑΠΟΣΤΟΛΟΣ ΚΑΚΛΑΜΑΝΗΣ: Είμαστε ακόμα στο στάδιο της συζήτησης, κύριε Πρόεδρε.
    ΠΡΟΕΔΡΟΣ (Δημήτριος Σιούφας): Ήμουν εξαιρετικά ακριβής, κύριε Κακλαμάνη. Είπα «Και τώρα πρέπει να εισέλθουμε στην ψηφοφορία. Πριν όμως εισέλθουμε …». Σας παρακαλώ πάρα πολύ. Σήμερα δεν σας αναγνωρίζω. 
    ΑΠΟΣΤΟΛΟΣ ΚΑΚΛΑΜΑΝΗΣ: Όχι. Συμφωνώ. Είπα ότι είμαστε ακόμα στο στάδιο της συζήτησης. Δεν μπήκαμε στο στάδιο της ψηφοφορίας.
    ΠΡΟΕΔΡΟΣ (Δημήτριος Σιούφας): Ήμουν εξαιρετικά ακριβής, κύριε Κακλαμάνη, σε όλες μου τις διατυπώσεις. 
    ΑΠΟΣΤΟΛΟΣ ΚΑΚΛΑΜΑΝΗΣ: Για να ξέρουμε πότε θα ολοκληρωθεί η συζήτηση, κύριε Πρόεδρε.
    ΠΡΟΕΔΡΟΣ (Δημήτριος Σιούφας): Έχετε το λόγο, κύριε Βενιζέλο, για τρία λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, όπως είχα την ευκαιρία να πω ήδη από την αρχή της σημερινής συνεδρίασης είναι προφανές ότι τίθεται σοβαρό θεσμικό ζήτημα, σοβαρό ζήτημα σεβασμού και εφαρμογής του Συντάγματος και του Κανονισμού της Βουλής. 
      Στο πλαίσιο, λοιπόν, του παρεμπίπτοντος ζητήματος που αφορά την ερμηνεία του Κανονισμού και του Συντάγματος, σύμφωνα με το άρθρο 67 του Κανονισμού της Βουλής, η θέση του κόμματος της Αξιωματικής Αντιπολίτευσης είναι πως δεν συντρέχουν οι προϋποθέσεις για τη διεξαγωγή ψηφοφορίας. 
      Καλέσαμε στην αρχή της σημερινής συνεδρίασης τον κ. Καραμανλή και τους Βουλευτές της Νέας Δημοκρατίας να σκεφθούν πιο ώριμα και πιο υπεύθυνα, να αποκτήσουν συνείδηση της προσβολής που κάνουν σε βάρος του Κοινοβουλίου και σε βάρος της δημοκρατίας και του κράτους δικαίου. 
      Δυστυχώς, μέχρι τη στιγμή αυτή, μέχρι τη στιγμή της ολοκλήρωσης της συζήτησης, η στάση του κ. Καραμανλή και των Βουλευτών της Νέας Δημοκρατίας δεν έχει μεταβληθεί. Εξακολουθεί να μην υπάρχει σήμερα στη Βουλή η δεδηλωμένη πλειοψηφία που στηρίζει τυπικά την Κυβέρνηση. Άρα, υπάρχει αδυναμία λειτουργίας του Κοινοβουλίου και ο αίτιος, ο υπαίτιος αυτής της προσβολής σε βάρος των θεσμών είναι ο ίδιος ο κ. Καραμανλής με συνεργούς και συμμετόχους τους Βουλευτές του κόμματός του. 
      Όπως είπα και στην αρχή της συζήτησης, η δεδηλωμένη Πλειοψηφία της Βουλής δεν είναι ένα τυχαίο και συγκυριακό και μεταβαλλόμενο αριθμητικό μέγεθος. Δεν συνιστούν εκατόν πενήντα Βουλευτές ανεξαρτήτως κομματικής ένταξης όταν βρίσκονται στη Βουλή τη δεδηλωμένη Πλειοψηφία στήριξης της Κυβέρνησης. Δεδηλωμένη Πλειοψηφία είναι η πλειοψηφία που συγκροτείται ως Κοινοβουλευτική Ομάδα του κυβερνώντος κόμματος ή ως άθροισμα των Κοινοβουλευτικών Ομάδων τυχόν συνεργαζομένων σε μία κυβέρνηση συνεργασίας κομμάτων.
      Σύμφωνα, λοιπόν, με το άρθρο 73 παράγραφος 4 του Κανονισμού της Βουλής, δεν είναι εφικτό να διεξαχθεί η σχετική μυστική ψηφοφορία, όπως επιτάσσει το άρθρο 155 του Κανονισμού, σε περιπτώσεις πρότασης για τη σύσταση επιτροπής διενέργειας προκαταρκτικής εξέτασης. 
      Η πρότασή μας, ολοκληρωμένη, τεκμηριωμένη, βασισμένη στα πορίσματα της εξεταστικής επιτροπής και στα πορίσματα της εισαγγελικής προκαταρκτικής εξέτασης, παρουσιάστηκε, αναλύθηκε, τεκμηριώθηκε και βρήκε την υποστήριξή της και από τα υπόλοιπα κόμματα της Αντιπολίτευσης με ελάχιστες διαφοροποιήσεις ή επιφυλάξεις. 
      Ο κ. Καραμανλής σήμερα αποκτά τον τίτλο του Πρωθυπουργού της αδιαφάνειας, της υπεκφυγής και της συγκάλυψης. 
      (Χειροκροτήματα από την πτέρυγα του ΠΑΣΟΚ)
       Και είναι ο ίδιος προσωπικά υπεύθυνος για τον ορατό και άμεσο κίνδυνο παραγραφής των ενδεχομένων ποινικών ευθυνών που, δυστυχώς, δεν μπορεί να διερευνήσει η Βουλή, γιατί ο ίδιος ο κ. Καραμανλής με διαδικαστικά τεχνάσματα και καταστρατηγήσεις του Συντάγματος και του Κανονισμού δεν αφήνει τη Βουλή να εκφραστεί, δεν αφήνει τη συνείδηση των Βουλευτών του να εκφραστεί. 
      Άρα, καλούμε τον κ. Καραμανλή να αναλάβει την ευθύνη του, γιατί η διάλυση της Βουλής, η προκήρυξη εκλογών ή ακόμα και η απλή λήξη της τρέχουσας Β΄ Τακτικής Συνόδου της Βουλής οδηγεί πρακτικά σε παραγραφή των τυχόν ευθυνών, ουσιαστικά οδηγεί σε απαλλαγή τυχόν ποινικά υπαιτίων πολιτικών προσώπων. 
      ΠΡΟΕΔΡΟΣ (Δημήτριος Σιούφας): Ολοκληρώστε, κύριε Βενιζέλο. 
      ΕΥΑΓΓΕΛΟΣ ΒΕΝΙΖΕΛΟΣ: Όμως, το γεγονός ότι η πρότασή μας κατατέθηκε, συζητήθηκε και δεν τίθεται σε ψηφοφορία και δεν απορρίπτεται, οδηγεί στην εξής εικόνα: Οδηγεί στην εικόνα μιας πρότασης που εκκρεμεί και επικρέμαται και αυτό είναι το σύμβολο της υπεκφυγής και της ευθύνης της Νέας Δημοκρατίας. 
      Οι ευθύνες υπάρχουν, τα πρόσωπα δυστυχώς μένουν εκτεθειμένα και ο κ. Καραμανλής προσφέρει πολύ κακή υπηρεσία και στον εαυτό του και στο κόμμα του και στον τόπο και στο Κοινοβούλιο, αλλά και στους Υπουργούς του που κατηγορούνται με βάση την πρόταση που υπέβαλε το ΠΑΣΟΚ. 
      Η εκκρεμότητα παραμένει ως εκκρεμότητα ευθύνης, ως εκκρεμότητα προσωπικής εμπλοκής του κ. Καραμανλή ο οποίος οδηγεί τα πράγματα σε παραγραφή, αποσιώπηση και συγκάλυψη. 
      (Χειροκροτήματα από την πτέρυγα του ΠΑΣΟΚ)
	ΠΡΟΕΔΡΟΣ (Δημήτριος Σιούφας): Το λόγο έχει ο κ. Κουβέλης. 
	ΦΩΤΗΣ ΚΟΥΒΕΛΗΣ: Κύριε Πρόεδρε, όπως είχα υποχρέωση, από την πρώτη στιγμή, αξιοποιώντας διάταξη του Κανονισμού της Βουλής, έσπευσα να δηλώσω στην Ολομέλεια ότι υπάρχει ένα θέμα το οποίο θα βρεθεί μπροστά μας, θα βρεθεί ενώπιον και της δικής σας κρίσης, που έχει σχέση με την εφαρμογή του άρθρου 73 του Κανονισμού της Βουλής. 
	Με δεδομένη την έλλειψη της δεδηλωμένης και όπως είχα τη δυνατότητα να την αναπτύξω προηγουμένως και με επίσης δεδομένη την κατά τη γνώμη μου ακλόνητη ερμηνεία του Κανονισμού ότι η συναρίθμηση με τους Βουλευτές της Μείζονος Αντιπολίτευσης του αριθμού των Βουλευτών του Προεδρείου δεν είναι δυνατόν να προκύψει η δεδηλωμένη, εγείρεται το ζήτημα ότι δεν έχετε τη δυνατότητα να εφαρμόσετε το άρθρο 73 του Κανονισμού της Βουλής. Κατά συνέπεια, είναι ανέφικτη η οποιαδήποτε ψηφοφορία στη βάση του Συντάγματος και του Κανονισμού της Βουλής. 
	Επομένως είναι δεδομένη η ευθύνη της κυβερνητικής παράταξης αναφορικά με την παραγραφή αυτής της υπόθεσης του Βατοπεδίου, μία παραγραφή η οποία μπορεί να επέλθει είτε με την προκήρυξη εκλογών είτε μετά την εισέλευση σε άλλη σύνοδο η οποία θα σημάνει εκ των πραγμάτων παραγραφή των αξιοποίνων πράξεων που θα έπρεπε να ερευνηθούν στο πλαίσιο σύστασης μιας επιτροπής για τη διενέργεια μιας περαιτέρω εξέτασης των πραγμάτων στο πλαίσιο προκαταρκτικής εξέτασης. 
	Κατά συνέπεια, ο ΣΥΡΙΖΑ δεν θα συμπράξει σε μία διαδικασία η οποία είναι δυνατόν να οδηγήσει σε παραγραφή αυτήν την υπόθεση. Επομένως εάν δεν αποδεχθείτε την ερμηνεία, η οποία θεωρούμε ότι είναι η μόνη αρμόζουσα, την οποία προσφέρουμε με όσα λέμε στην Ολομέλεια της Βουλής, η Κοινοβουλευτική Ομάδα του ΣΥΡΙΖΑ θα αποχωρήσει από τη διαδικασία. Οπότε τότε περίτρανα θα προκύπτει και περαιτέρω η έλλειψη της δεδηλωμένης. 
	ΠΡΟΕΔΡΟΣ (Δημήτριος Σιούφας): Ο κ. Χαλβατζής έχει ζητήσει το λόγο. 
	ΣΠΥΡΙΔΩΝ ΧΑΛΒΑΤΖΗΣ: Είδαμε για άλλη μια φορά να επαναλαμβάνεται η ίδια διαδικασία, το ίδιο σενάριο. Πήραμε δραστήρια μέρος στη συζήτηση, γιατί θεωρούμε ότι το πρόβλημα είναι σοβαρό και ότι έπρεπε να διερευνηθούν τα πάντα. Φοβούμαστε πολύ ότι μια διαδικασία ψηφοφορίας αυτήν τη στιγμή θα οδηγούσε εις την παραγραφή. Γι’ αυτό θεωρούμε ότι δεν πρέπει να γίνει καμμία ψηφοφορία. 
	ΠΡΟΕΔΡΟΣ (Δημήτριος Σιούφας): Ο κ. Καρατζαφέρης έχει το λόγο. 
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, μας αρέσει να κοσκινίζουμε, αλλά δεν μας αρέσει να ζυμώνουμε. Το ΠΑΣΟΚ πρότεινε –και ακολουθούν και τα άλλα κόμματα- να μη γίνει ψηφοφορία. Δεν γίνεται η ψηφοφορία. Άρα, θα επανέλθετε σε δέκα ημέρες, για να κάνετε την ίδια διαδικασία. Και μετά από ένα μήνα ξανά δέκα ημέρες. Και τα προβλήματα του ελληνικού λαού παραμένουν. Και δεν κοιτάμε τα ουσιώδη θέματα του ελληνικού λαού: Την οικονομία, την κοινωνική αταξία! Και καθόμαστε εδώ μέσα και παίζουμε θέατρο. 
      Γιατί περί θεάτρου πρόκειται να ερχόμαστε κάθε μήνα εδώ να κάνουμε αυτήν τη διαδικασία, η Νέα Δημοκρατία να μην έρχεται μέσα, εμείς να κατηγορούμε τη Νέα Δημοκρατία και τα ίδια και τα ίδια! Επομένως την άλλη φορά που θα το κάνετε εγώ δεν θα έρθω εδώ! Θα στείλω το κασετόφωνό μου!
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΟΣ (Δημήτριος Σιούφας): Άκουσα με πολύ μεγάλη προσοχή τις απόψεις που εκφράσατε. Κα θα ξεκινήσω με την άποψη του Κοινοβουλευτικού Εκπροσώπου του ΠΑΣΟΚ, που είχε και την πρωτοβουλία της κατάθεσης της αιτήσεως για τη συγκρότηση της ειδικής κοινοβουλευτικής επιτροπής. 
      Είναι η ερμηνεία την οποία δίνετε, κύριε Βενιζέλο, και άποψη δική σας και, προφανώς, και του κόμματος που έχει στη σημερινή συνεδρίαση της Βουλής την πλειοψηφία, αλλά την άποψη αυτή, ως Πρόεδρος της Βουλής, δεν τη συμμερίζομαι. 
	Άκουσα επίσης τις απόψεις τόσο του κ. Κουβέλη όσο και του κ. Χαλβατζή και του Προέδρου του Λαϊκού Ορθόδοξου Συναγερμού.
	Μία παρατήρηση μόνο θέλω να κάνω και μ’ αυτό το θέμα θα κλείσουμε. 
	Η απόρριψη ή η αποδοχή της πρότασης, κατά το Σύνταγμα και τον Κανονισμό, γίνεται με μυστική ψηφοφορία. Δεν έχω να προσθέσω απολύτως τίποτε άλλο. 
     Σας ευχαριστώ πολύ.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.17΄ λύεται η συνεδρίαση για σήμερα Τρίτη 20 Ιανουαρίου 2008 και ώρα 18.00΄, με αντικείμενο εργασιών του Σώματος α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις» σύμφωνα με την ημερήσια διάταξη που έχει διανεμηθεί. 
     Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



5
ΣΥΝΕΔΡΙΑΣΗ 19/1/09

Τελευταία Αποθήκευση:	23/1/2009 10:47:00 πμ	Από:	A.marini
Εκτυπώθηκε:	22/1/2009 12:06:00 μμ

