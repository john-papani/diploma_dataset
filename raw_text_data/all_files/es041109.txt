      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΝΖ΄
      
      Τρίτη 9 Νοεμβρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ. Ν. Χριστοδουλάκη και  Α. Περλεπέ-Σηφουνάκη, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων:
       ι) σχετικά με την ολοκλήρωση των έργων της Εθνικής Οδού Νομού Πέλλας, σελ.
      ii) σχετικά με την ολοκλήρωση του έργου του οδικού άξονα Κομοτηνής-Βουλγαρίας, σελ.
      β) Προς τον Υπουργό Οικονομίας και Οικονομικών σχετικά με την επίλυση προβλημάτων της Αγροτικής Ασφαλιστικής, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίων νόμων:
      α)  Ο Πρωθυπουργός και Υπουργός Πολιτισμού και οι Υπουργοί Οικονομίας και Οικονομικών, Εξωτερικών, Εθνικής Άμυνας, Δικαιοσύνης και Δημόσιας Τάξης κατέθεσαν σχέδιο νόμου «Κύρωση του Δεύτερου Πρωτοκόλλου στη Σύμβασης της Χάγης του 1954 για την προστασία των πολιτιστικών αγαθών σε περίπτωση ένοπλης σύρρραξης», σελ.
      β) Οι Υπουργοί Δημόσιας Τάξης, Εξωτερικών και Οικονομίας και Οικονομικών κατέθεσαν σχέδιο νόμου «Κύρωση του Μνημονίου Συνεννόησης σχετικά με τη λειτουργία του κέντρου κατά της παράνομης εμπορίας στον Αυλώνα», σελ.
      2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Κύρωση της Σύμβασης για τη συλλογή αποδεικτικών στοιχείων στην αλλοδαπή σε αστικές ή εμπορικές υποθέσεις», σελ.
      3. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση του Πρωτοκόλλου αριθμ. 13 στην Ευρωπαϊκή Σύμβαση για την  Προστασία των Δικαιωμάτων του Ανθρώπου και των Θεμελιωδών Ελευθεριών, σχετικά με την κατάργηση της θανατικής ποινής σε όλες τις περιστάσεις», σελ.
      4. Ψήφιση επί της αρχής, των άρθρων και του συνόλου των σχεδίων νόμων του Υπουργείου Οικονομίας και Οικονομικών:
      α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για την προώθηση και αμοιβαία προστασία των επενδύσεων», σελ.
      β) «Κύρωση της Σύμβασης των κρατών μελών της Ευρωπαϊκής ‘Ενωσης καθώς και του Πρακτικού Υπογραφής της σχετικά με την προσχώρηση της Δημοκρατίας της Αυστρίας, της Δημοκρατίας της Φιλανδίας και του Βασιλείου της Σουηδίας στη Σύμβαση για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων», σελ.
      5. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας που αφορά τη συνεργασία στον τομέα της στρατιωτικής ιατρικής», σελ.
      6. Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις», σελ.
      ΟΜΙΛΗΤΕΣ
      Α. Επί των αναφορών και ερωτήσεων:
      ΔΟΥΚΑΣ Π, σελ.
      ΚΑΛΟΓΙΑΝΝΗΣ Σ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΣΧΑΛΙΔΗΣ Γ., σελ.
      ΠΡΩΤΟΠΑΠΑΣ Χ., σελ.
      Β. Επί του σχεδίου νόμου του Υπουργείου Εθνικής Άμυνας:
      ΔΡΑΓΑΣΑΚΗΣ Ι., σελ.
      ΛΑΜΠΡΟΠΟΥΛΟΣ Ι., σελ.
      Γ. Επί του σχεδίου νόμου του Υπουργείου Υγείας και Κοινωνικής Αλληλεγγύης:
      ΓΕΙΤΟΝΑΣ Κ., σελ.
      ΔΡΑΓΑΣΑΚΗΣ Ι., σελ.
      ΚΑΚΛΑΜΑΝΗΣ Ν., σελ.
      ΚΟΣΙΩΝΗΣ Π, σελ,
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΒΕΝΤΗΣ Α., σελ.
      ΛΙΝΤΖΕΡΗΣ Δ., σελ.
      ΜΟΥΣΙΩΝΗΣ Α., σελ.
      ΜΠΟΥΡΑΣ Α., σελ.
      ΠΑΠΑΓΕΩΡΓΙΟΥ Γ., σελ.
      ΣΠΗΛΙΟΠΟΥΛΟΣ Α., σελ.
      ΤΣΑΝΤΟΥΛΑΣ Δ.., σελ.
      ΧΡΙΣΤΟΔΟΥΛΑΚΗΣ Ν., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ Α΄
     ΣΥΝΕΔΡΙΑΣΗ NZ΄
     Τρίτη 9 Νοεμβρίου 2004
     
     Αθήνα, σήμερα στις 9 Νοεμβρίου 2004, ημέρα Τρίτη και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Βασίλειο Χρύση, Βουλευτή Δωδεκανήσου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες, η Ανώτατη Συνομοσπονδία Πολυτέκνων Ελλάδος, η Γενική Συνομοσπονδία Αναπήρων Θυμάτων Αντίστασης και η Πανελλήνια Οργάνωση Αγωνιστών Εθνικής Αντίστασης ζητούν τη δημοσίευση της προκήρυξης των θέσεων του Ν. 2643/98 για το 2004.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί τη βελτίωση των συνθηκών περίθαλψης, τη δωρεάν χορήγηση φαρμάκων για τους πάσχοντες από σακχαρώδη διαβήτη.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μιχαήλ Αφορδακός, κάτοικος Ιεράπετρας, ζητεί την ακύρωση προκήρυξης του ΝΠΔΔ «Δημοτικοί Χώροι Άθλησης Ιεράπετρας Νομού Λασιθίου» σχετικά με πρόσληψη προσωπικού.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί την έγκαιρη χρηματοδότηση του ΒΙΟΠΑ Αγίου Νικολάου.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλαδικός Σύλλογος Αναπήρων Πολιτών ζητεί την επίλυση προβλήματος του  μέλους του Γεωργίου Συλιβέστρου.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου Τουρλωτής Λασιθίου ζητεί το διορισμό καθηγητή στο Γυμνάσιο Τουρλωτή.
     7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Κρύας Βρύσης Πέλλας ζητεί να διαπλατυνθεί η κοίτη του ποταμού Λουδία και να καθαρισθούν οι όχθες του.
     8) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Εργαζομένων ΙΚΑ – ΕΤΑΜ Νομού Αιτωλ/νίας ζητεί να λειτουργήσει το υποκατάστημα του ΙΚΑ – ΤΕΑΜ στο Αγρίνιο, ως περιφερειακό.
     9) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Δημοτική Επιχείρηση Ύδρευσης – Αποχέτευσης Ναυπάκτου ζητεί την άμεση επίλυση του προβλήματος υδροδότησης της πόλης της Ναυπάκτου.
     10) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία το Δ.Δ.  Λευκοχωρίου του Δήμου Λαγκαδίων Αρκαδίας και φορείς της περιοχής ζητούν να μην κατασκευασθεί υδροηλεκτρικός σταθμός στον ποταμό Τουθόα.
     11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα Αντιπάρου ζητεί την κατασκευή έργων υποδομής στη νήσο Αντίπαρο.
     12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία Πτυχιούχοι του Κλάδου ΠΕ 15 Οικιακής Οικονομίας ζητούν μόνον ο κλάδος τους να καλύπτει θέσεις εκπαιδευτικών οικιακής οικονομίας.
     13) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ  κατέθεσε αναφορά με την οποία ο Σύλλογος Πτυχιούχων Εργοληπτών Δημοσίων Έργων Πατρών ζητεί τη χρηματοδότηση των έργων που διαχειρίζεται το Περιφερειακό Ταμείο Ανάπτυξης της περιφέρειας Αχαΐας.
     14) Ο Βουλευτής Αχαΐας κ.  ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Σύλλογος Γονέων και Κηδεμόνων 41ου Δημοτικού Σχολείου Πατρών ζητεί την επίλυση του στεγαστικού προβλήματος του Σχολείου.
     15) Η Βουλευτής Αττικής κ. ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ κατέθεσε δημοσίευμα εφημερίδας το οποίο επισημαίνει τις κενές θέσεις εκπαιδευτικών στα σχολεία της Ανατολικής Αττικής.
     16) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Δημοτική Επιχείρηση Ύδρευσης Αποχέτευσης Ηρακλείου ζητεί την ολοκλήρωση του έργου «της μελέτης και περιορισμού διαρροών του εσωτερικού δικτύου ύδρευσης Ηρακλείου».
     17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Προοδευτικός Σύλλογος Μαρλά – Μαμάδου Τήνου διαμαρτύρεται για την εγκατάσταση πυλώνων της ΔΕΗ στην περιοχή με ρεύμα υψηλής τάσης.
     18) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Αθανάσιος Πατσούρας, συνταξιούχος δημοσίου, ζητεί την ικανοποίηση αιτήματός του από το Γεν. Λογιστήριο του Κράτους.
     19) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Σούρπης Μαγνησίας ζητεί το διορισμό καθηγητή Αγγλικών στο Δημοτικό Σχολείο Σούρπης.
     20) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ένωση Προσωπικού Ημερησίων Εφημερίδων Θεσσαλίας – Στερεάς και Εύβοιας ζητεί την υπαγωγή των μελών της Ένωσης στην ασφάλιση του Ταμείου Συντάξεων Προσωπικού Εφημερίδων Αθηνών και Θεσσαλονίκης.
     21) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Εργατοϋπαλλήλων Επιχείρησης «ΜΑΛΑΜΑΤΙΝΑΣ & ΥΙΟΣ ΑΕΒΕ» διαμαρτύρεται για τις συνεχιζόμενες δικαστικές διώξεις συνδικαλιστών του κλάδου.
     22) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο κ. Σαϊτης Απόστολος, Αντιπρόεδρος του Εργατικού Κέντρου Ν. Λάρισας διαμαρτύρεται για την απόλυσή του από την επιχείρηση ΕΛΛΗΝΙΚΑ ΟΙΝΟΠΝΕΥΜΑΤΑ ΚΑΙ ΑΠΟΣΤΑΓΜΑΤΑ ΣΤΑΥΡΟΥ ΧΡ. ΧΑΤΖΗΔΗΜΑ.
     23) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Αμπελώνα  Λάρισας ζητεί να δοθεί έκτακτη οικονομική βοήθεια για την κατασκευή αντιπλημμυρικών έργων στα Δημοτικά Διαμερίσματα Ροδιάς και Βρυοτόπου.
     24) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία αγρότες – κάτοικοι Σταυρού Φαρσάλων Ν. Λάρισας διαμαρτύρονται για άνιση μεταχείριση από τον ΕΛΓΑ όσον αφορά στην αποζημίωση για επανασπορά και επαναφύτευση βιομηχανικής τομάτας.
     25) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δικηγορικός Σύλλογος Χαλκιδικής ζητεί την ακύρωση της απόσπασης της Ειρηνοδίκου Συκιάς στην Ξάνθη.
     26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Ευανθία Διακοσταμάτη  ζητεί την επανεξέταση ζητήματος διορισμού της.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός Σύλλογος Λαγού – Πινακιανού «Ο ΝΟΣΤΟΣ» ζητεί την ανάπλαση του οικισμού Λαγού Ν. Λασιθίου.
     28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί την ανέγερση νέου οικισμού στη Νεάπολη.
     29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης διαμαρτύρεται για την απόλυση μελών του.
     30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη χορήγηση επιδόματος θέρμανσης στα άτομα με αναπηρία και τις οικογένειές τους.
     31) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο κ. Γεώργιος Τσιριγώτης, αναπληρωτής καθηγητής στα ΤΕΙ Καβάλας, ζητεί να έχουν δικαίωμα υποψηφιότητας μέλη του Ε.Π. σε προσωποπαγή θέση, στις εκλογές για ανάδειξη Προϊσταμένων Τμημάτων και Υπευθύνων Τομέων.
     32) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί την ικανοποίηση οικονομικών αιτημάτων των μελών του.
     33) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού  Κυκλάδων ζητεί την απαγόρευση διέλευσης από τα νησιά των Κυκλάδων των πλοίων με επικίνδυνα για το περιβάλλον φορτία.
     34) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Ελλησπόντου Κοζάνης ζητεί την επίσπευση των διαδικασιών μετεγκατάστασης για τους κατοίκους του Δ.Δ. Κλείτου.
     35) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η στήριξη των μικρομεσαίων επιχειρήσεων.
     36) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο καταγγέλλεται η ύπαρξη αμίαντου στο υδρευτικό σύστημα του Δήμου Καστελίου Ηρακλείου.
     37) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η επιδότηση της εξαγωγής σταφίδας.
     38) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η καταβολή των επιδοτήσεων στους δικαιούχους ελαιοπαραγωγούς.
     39) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία η Ένωση Συλλόγων Ηραίας Αρκαδίας ζητεί τη χρηματοδότηση της βελτίωσης του οδικού άξονα Δημητσάνας – Γέφυρα Καλαμά.
     40) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμος Λεωνιδίου Αρκαδίας ζητεί το διορισμό δύο νηπιαγωγών στο νηπιαγωγείο Λεωνιδίου, προκειμένου να λειτουργήσει αυτό, ως ολοήμερο.
     41) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμος Σκιλλούντος Ηλείας ζητεί οικονομική ενίσχυση για την επισκευή των σχολικών κτιρίων της περιοχής του.
     42) Ο Βουλευτής Ρεθύμνου κ. ΕΜΜΑΝΟΥΗΛ ΟΘΩΝΑΣ κατέθεσε αναφορά με την οποία ο Σύλλογος διατελεσάντων προέδρων κοινοτήτων περιόδου 1955 – 1998 Νομού Ρεθύμνης ζητεί να καταβληθεί στα μέλη του ισόβια χορηγία.
     43) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία η Έπαρχος Ελασσόνας ζητεί να χορηγηθούν δύο ολυμπιακά οχήματα για την κάλυψη των αναγκών του Κέντρου Υγείας Ελασσόνας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1131/27-5-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 1049082/151//14-6-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. πρωτ. 1131/27-5-04 ερώτησης που κατέθεσε ο Βουλευτής κ. Μ. Παντούλας σχετικό με το ανωτέρω θέμα, σας γνωρίζουμε τα εξής: 
     Α. 1.Σύμφωνα με τις διατάξεις του ν.2459/1997, ο οποίος ρυθμίζει τη φορολογία μεγάλης ακίνητης περιουσίας (άρθρα 21-35), από το 1997 και για κάθε επόμενο έτος, επιβάλλεται φόρος στη μεγάλη ακίνητη περιουσία.
     2.Περαιτέρω, με τις διατάξεις της περ. δ' του άρθρου 23 του νόμου αυτού, απαλλάσσονται τα κτίσματα των ακινήτων που ιδιοχρησιμοποιούν τα νομικά πρόσωπα μη κερδοσκοπικού χαρακτήρα.
     3.Ακολούθως με τη παράγραφο 2 του άρθρου 25 του ιδίου νόμου, προβλέπεται αυξημένο αφορολόγητο όριο 607.000 Ευρώ και μειωμένος κατά το ήμισυ πάγιος συντελεστής 0,35%, για νομικά πρόσωπα μη κερδοσκοπικού χαρακτήρα… καθώς και για τα ημεδαπά κοινωφελή ιδρύματα.
     4.Η αναγκαιότητα για περαιτέρω ευνοϊκή μεταχείριση των φιλανθρωπικών σωματείων, θα εξεταστεί στα πλαίσια της φορολογικής μεταρρύθμισης και οι εύλογες προτάσεις θα ληφθούν υπόψη σε μελλοντική τροποποίηση του ν.2459/1997.
     Β. 1.Σύμφωνα με τις διατάξεις της περίπτωσης δ΄ της παρ. 1 του άρθρου 103 του ν.2238/94, όπως αυτές ίσχυαν πριν από την τροποποιήσή τους από τον ν.2459/97, τα νομικά πρόσωπα, που επιδιώκουν αποδεδειγμένα κοινωφελείς σκοπούς και τα κοινωφελή ιδρύματα, δεν φορολογούντο για τα εισοδήματά τους που προκύπτουν από την εκμίσθωση οικοδομών ή γαιών. Όμως μετά την τροποποίηση των διατάξεων της παρ. 1 του άρθρου 109 του ν.2238/94, με την παρ. 19 του άρθρου 13 του ν.2459/97, τα ανωτέρω εισοδήματα των ιδίων νομικών προσώπων φορολογούνται με συντελεστή 10%, ενώ τα 'ίδια εισοδήματα. που αποκτούν τα λοιπά νομικά πρόσωπα μη κερδοσκοπικού χαρακτήρα φορολογούνται με συντελεστή 35%.
     2. Επιπλέον, σας γνωρίζουμε ότι η Επιτροπή που έχει συσταθεί για την αναμόρφωση της φορολογίας εισοδήματος, μεταξύ των άλλων, θα εξετάσει εκ νέου την φορολογική μεταχείριση των εισοδημάτων που αποκτούν όλα τα νομικά πρόσωπα μη κερδοσκοπικού χαρακτήρα.
     Ο Υφυπουργός
     Α. ΡΕΓΚΟΥΖΑΣ»
     2. Στην με αριθμό 1161/28-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 232/11-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Aπαντώντας στην παραπάνω ερώτηση πoυ κατέθεσε ο Βουλευτής κ. Δ. Πιπεργιάς, σας πληροφορούμε τα εξής:
     1. Για τη Μελέτη Περιβαλλοντικών Επιπτώσεων (Μ.Π.Ε.) από την αρμόδια Δ/νση . του Υπουργείου μας (Δ/νση σχεδιασμού εγγειοβελτιωτικών έργων και αξιοποίησης εδαφοϋδατικών πόρων) έχει , σχηματισθεί φάκελος σ οποίος διαβιβάσθηκε στην Ειδική Υπηρεσία Περιβάλλοντος(Ε.Υ.ΠΕ) του ΥΠΕΧΩΔΕ.
     Η έκδοση των Περιβαλλοντικών Όρων από το ΥΠΕΧΩΔΕ υπολογίζεται να γίνει αρχές του 2005.
     2. Σε ότι αφορά την Οριστική Τεχνική Μελέτη, σας γνωρίζουμε ότι εκπονείται παράλληλα με την Μ.Π.Ε. και ο. προβλεπόμενος χρόνος για την ολοκλήρωση και υποβολή της για έγκριση είναι ο Οκτώβρης του 2004.
     3. Κατόπιν της έγκρισης της MΠE και της Οριστικής Μελέτης το έργο θα παρουσιάζει ωριμότητα, αλλά η ένταξή του στο Γ΄ ΚΠΣ δεν είναι δυνατή, καθόσον το ύψος του προϋπολογισμού του Προγράμματος έχει καλυφθεί.
     4. Η ένταξη του έργου στο Πρόγραμμα Δημοσίων Επενδύσεων (Π.Δ.Ε.) δεν είναι δυνατή, σύμφωνα με. την 2401/ΔΕ-325/16-1-2004 Εγκύκλιο «Περί κατάρτισης του .Π.Δ.Ε.» του Υπουργείου Οικονομίας και Οικονομικών,. όπου δεν εντάσσονται νέα. έργα για το: τρέχον έτος.
     Σημειώνεται ότι εφόσον οι οικονομικές δυνατότητες των Προγραμμάτων το επιτρέψουν, θα εξετασθεί η δυνατότητα ένταξης του έργου για κατασκευή.
     Ο Υπουργός
     Σ. ΤΣΙΤΟΥΡΙΔΗΣ»
     3. Στην με αριθμό 1132/27-5-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. Φ90022/13793/605/14-6-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην 1132/27.5.2004 ερώτηση που κατατέθηκε στην Βουλή των Ελλήνων από το Βουλευτή κ. Μιχάλη Παντούλα, και αναφέρεται στον τρόπο υπολογισμού του εφάπαξ βοηθήματος, που χορηγεί το Ταμείο Προνοίας Δημοσίων Υπαλλήλων στους ασφαλισμένους του σας γνωρίζουμε τα εξής:
     Τα Διοικητικά Συμβούλια των Ασφαλιστικών Φορέων οι οποίοι αποτελούν αυτοτελείς και αυτοδιοικούμενους οργανισμούς είναι τα μόνα αρμόδια και υπεύθυνα όργανα για τη διαχείριση και προάσπιση των οικονομικών συμφερόντων των Ταμείων που υπηρετούν και καθορίζουν το ύψος των καταβαλλομένων εισφορών καθώς και των παροχών που χορηγούν στους ασφαλισμένους τους, λαμβάνοντας υπόψη τον αριθμό των ασφαλισμένων και την οικονομική δυνατότητα του Φορέα.
     Η κράτηση που διενεργείται στο Ταμείο Προνοίας Δημοσίων Υπαλλήλων και επί των Δώρων Πάσχα - Χριστουγέννων και επιδόματος αδείας, όπως προβλέπεται από τις καταστατικές του διατάξεις, αλλά και από τις διατάξεις της παρ. 4 του άρθρου 21 του ν. 3232/2004 αποτελεί τρόπο για την οικονομική του ενίσχυση δεδομένου ότι το εν λόγω Ταμείο δεν έχει εργοδοτική εισφορά ούτε κοινωνικό πόρο, αλλά στηρίζεται αποκλειστικά και μόνο στις εισφορές των ασφαλισμένων του.
     Τούτο δεν αποτελεί παραβίαση της αρχής της ανταποδοτικότητας εισφορών - παροχών, δεδομένου ότι πλήρης ανταπόδοση θα μπορούσε να ισχύσει μόνον σε συστήματα κεφαλοποιητικού χαρακτήρα. Τα συστήματα κοινωνικής ασφάλισης που λειτουργούν στη χώρα μας υπό την προστασία του άρθρου 22 παρ. 5 του Συντάγματος στηρίζονται σε διανεμητικό σύστημα οικονομικής κάλυψης. Σ' αυτά δεν υφίσταται εκ των πραγμάτων πλήρης ανταποδοτικότητα, με την έννοια της αντιστοίχησης εισφορών - παροχών διότι λειτουργούν με γνώμονα την αρχή της κοινωνικής αλληλλεγγύης και χαρακτηρίζονται από έντονο αναδιενεμητιικό χαρακτήρα.
     Ο Υφυπουργός
     ΝΙΚΟΣ ΑΓΓΕΛΟΠΟΥΛΟΣ»
     4. Στην με αριθμό 1082/26-5-04 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 217/14-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Κ. Tσιπλάκης, σας πληροφορούμε τα εξής:
     Η Οδηγία του Συμβουλίου 91/676/ΕΟΚ «για την προστασία των υδάτων από την νιτρορύπανση γεωργικής προέλευσης» εναρμονίσθηκε με την Ελληνική Νομοθεσία με την αριθμ. 16190/1335/1997 Κοινή Υπουργική Απόφαση «Μέτρα και όροι για την προστασία των νερών από τη νιτρορύπανση γεωργικής προέλευσης» (ΦΕΚ 519/Β) .
     Στα πλαίσια του άρθρου 4 παράγραφοι 1 και 2 της παραπάνω Κοινής Υπουργικής Απόφασης, καθορίσθηκαν αρχικά με την αριθμ. 19652/1906/1999 Κοινή Υπουργική Απόφαση (ΦΕΚ 1575/Β) τέσσερις (4) ευπρόσβλητες στη νιτρορύπανση ζώνες οι οποίες είναι οι εξής:
     1.Η περιοχή της Δυτικής και Ανατολικής Θεσσαλίας
     2.Η περιοχή του Κωπαϊδικού πεδίου. 
     3.Η περιοχή του Αργολικού πεδίου και
     4.Η λεκάνη του Πηνειού Ηλείας.
     Ο κατάλογος των ευπρόσβλητων ζωνών συμπληρώθηκε με την αρ. 20419/2522/2001 Κοινή Υπουργική Απόφαση (ΦΕΚ 1212/Β) με τις παρακάτω περιοχές.
     1.Την περιοχή του κάμπου Θεσσαλονίκης - Κιλκίς - Πέλλας -Ημαθίας.
     2.Την περιοχή της λεκάνης του Στρυμόνα του Νομού Σερρών
     3.Την περιοχή της πεδιάδας Άρτας - Πρέβεζας.
     Με βάση το άρθρο 5 της εν λόγω Οδηγίας, η χώρα μας οφείλει να εκδώσει Προγράμματα Δράσης για τις ευπρόσβλητες περιοχές,. τα οποία αποτελούν ένα σύνολο κανόνων-υποχρεώσεων των παραγωγών των οποίων οι εκμεταλλεύσεις βρίσκονται μέσα στη ζώνη αυτή.
     Για τις τέσσερις πρώτες περιοχές έχουν ήδη εκδοθεί και έχουν δημοσιευθεί σε ΦΕΚ τα αντίστοιχα Προγράμματα Δράσης, ενώ για τις. άλλες τρεις ευπρόσβλητες ζώνες τα σχέδια δράσης, με εξαίρεση της περιοχής της Πέλλας- Ημαθίας, παραδόθηκαν από το ΕΘΙΑΓΕ-Ινστιτούτο Ταξινόμησης και Χαρτογράφησης Εδαφών Λάρισας (ΙΧΤΕΛ), το οποίο και είχε αναλάβει τη σύνταξή τους στην αρμόδια Δ/νση του ΥΠΕΧΩΔΕ και στη Δ/νση Χωροταξίας και Προστασίας Περιβάλλοντος του Υπουργείου μας το καλοκαίρι του 2002.
     Σύμφωνα με το άρθρο 5 παράγραφος 5 της 16190/1335 Κοινής Υπουργικής Απόφασης τα ανωτέρω σχέδια Δράσης, στα οποία περιλαμβάνεται η περιοχή της λεκάνης του Στρυμόνα του Ν. Σερρών, διαβιβάστηκαν στις Περιφέρειες και στις οικείες Νομαρχιακές Αυτοδιοικήσεις ώστε να εκφράσουν τις απόψεις τους οι αρμόδιες υπηρεσίες. Στη συνέχεια τα Προγράμματα Δράσης θα εγκριθούν με Κοινή Υπουργική Απόφαση των Υπουργών Χωροταξίας και Προστασίας Περιβάλλοντος, Αγροτικής Ανάπτυξης και Τροφίμων, Οικονομίας και Οικονομικών, Ανάπτυξης και Υγείας και Κοινωνικής Αλληλεγγύης.
     Μετά την υπογραφή της ΚΥΑ και την έναρξη υποχρεωτικής εφαρμογής του Προγράμματος Δράσης για τους παραγωγούς των οποίων οι εκμεταλλεύσεις βρίσκονται μέσα στις ευπρόσβλητες ζώνες, η χώρα μας στα πλαίσια του Καν. (ΕΚ) 1257/99, θα υποβάλλει αίτημα για ένταξη των περιοχών 'αυτών σε επιδοτούμενο αγροπεριβαλλοντικό πρόγραμμα με στόχο την μείωση της νιτρορύπανσης γεωργικής προέλευσης, με πρόταση τροποποίησης του Εγγράφου Προγραμματισμού Αγροτικής Ανάπτυξης (ΕΠΑΑ) 2000-2006. Εφόσον εγκριθεί από την Ευρωπαϊκή Επιτροπή η υποβληθείσα τροποποίηση, θα ξεκινήσει και η εφαρμογή του προγράμματος νιτρορύπανσης για την περιοχή της λεκάνης του Στρυμόνα.
     Ο Υπουργός
     Σ. ΤΣΙΤΟΥΡΙΔΗΣ»
     5. Στην με αριθμό 1208/1-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 239/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
     Η κατασκευή Δασικού Χωριού στην περιοχή Σελεκάνο Δήμου Ιεράπετρας Νομού Λασιθίου εγκρίθηκε με την 106414/3549/15-72003 απόφαση του Υπουργού Γεωργίας. Η αρμόδια Δ/νση Δασών Λασιθίου προχώρησε στη σύνταξη της απαιτούμενης μελέτης, στην οποία όμως περιλαμβάνονταν πέτρινα κτίσματα και όχι ξύλινα λυόμενα, όπως σαφώς οριζόταν στο άρθρο 40 παρ. 10 του Ν. 3105/2003, βάσει του οποίου ρυθμίζονταν τότε τα θέματα των δασικών χωριών.
     Η Δ/νση Δασών Περιφέρειας Κρήτης ζήτησε να εκδοθεί απόφαση, σύμφωνα με την οποία να επιτρέπεται, κατ' εξαίρεση, η κατασκευή δασικών χωριών με πέτρινα κτίσματα, σε όλη την Περιφέρεια Κρήτης, με την αιτιολογία ότι τα ξύλινα κτίσματα δεν εναρμονίζονται με το συγκεκριμένο φυσικό περιβάλλον και επιπλέον αυξάνεται ο κίνδυνος πυρκαγιάς.
     Σύμφωνα με τον Ν. 3208/2003 «Προστασία των Δασικών Οικοσυστημάτων, κατάρτιση δασολογίου, ρύθμιση εμπράγματων δικαιωμάτων επί δασών και δασικών εν γένει εκτάσεων και άλλες διατάξεις» (ΦΕΚ 303/τ. Α/24-12-2003), βάσει του οποίου ρυθμίζονται πλέον τα θέματα των Δασικών Χωριών και με το οποίο καταργήθηκε το άρθρο 40 παρ. 10 του Ν. 3105/2003, επιτρέπεται από τη δασική υπηρεσία η εγκατάσταση ξύλινων λυόμενων οικημάτων σε επιλεγμένες θέσεις, εντός δασών και δασικών εκτάσεων με στόχο την περιβαλλοντική ενημέρωση και ευαισθητοποίηση του κοινού.
     Η Δ/νση Δασών Λασιθίου δεν έχει προβεί στη σύνταξη νέας μελέτης η οποία να αναφέρεται σε ξύλινα λυόμενα οικήματα, όπως απαιτείται από τον Ν. 3208/2003 και επιπλέον, η χωροθέτηση του συγκεκριμένου δασικού χωριού έχει γίνει σε γεωργικές εκτάσεις και όχι σε δασική έκταση.
     Συνεπώς η διαδικασία δε μπορεί να προχωρήσει αν δεν εξασφαλιστούν οι.' απαιτούμενες από το νόμο προϋποθέσεις, όπως αυτές αναφέρονται παραπάνω.
     Επισημαίνουμε ότι η αρμόδια Υπηρεσία του Υπουργείου συγκεντρώνει στοιχεία για την μέχρι τώρα λειτουργία των ήδη εγκατεστημένων Δασικών Χωριών, βάσει των οποίων θα επανακαθοριστεί η όλη στάση του Υπουργείου στο θέμα αναγκαιότητας συνέχισης του Προγράμματος δημιουργίας Δασικών Χωριών.
     Ο Υφυπουργός
     Ε. ΜΠΑΣΙΑΚΟΣ»
     6. Στην με αριθμό 1274/3-6-04 ερώτηση του Βουλευτή κ. Παναγιώτη Αντωνόπουλο δόθηκε με το υπ’ αριθμ. 254/15-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Π. Αντωνακόπουλος, σας πληροφορούμε τα εξής:
     Με την 98464/2502/22-5-2003 απόφαση του Υπουργείου δόθηκε εντολή για την κατασκευή 12 Δασικών Χωριών, μεταξύ των οποίων και το Δασικό Χωριό στη θέση «Κίτρινο κλαρί» ΔΔ Κρυόβρυσης, στον ορεινό όγκο Ερυμάνθου, στο Δήμο Λασίωνος Νομού Ηλείας.
     Για το συγκεκριμένο έργο έχει συνταχθεί και εγκριθεί η απαιτούμενη οριστική μελέτη, δεν έχει όμως εξασφαλιστεί η Περιβαλλοντική Αδειοδότηση, βάσει του Ν. 3010/02, που προϋποθέτει να έχει συνταχθεί μελέτη Περιβαλλοντικών Επιπτώσεων για το συγκεκριμένο έργο.
     Για το λόγο αυτό οι εργασίες υλοποίησης του έργου έχουν ανασταλεί. Επισημαίνουμε ότι η αρμόδια υπηρεσία του Υπουργείου βρίσκεται στη διαδικασία συλλογής στοιχείων αναφορικά με τα ήδη κατασκευασθέντα και λειτουργούντα Δασικά χωριά ώστε το Υπουργείο να επανεξετάσει συνολικά τη στάση του σχετικά με: το Πρόγραμμα Κατασκευής Δασικών Χωριών.
     Ο Υφυπουργός
     Ε. ΜΠΑΣΙΑΚΟΣ»
      7. Στην με αριθμό 1319/4-6-04 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. 7017/4/4345/29-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. ΣΓΟΥΡΙΔΗΣ, σας γνωρίζουμε ότι, οι προσλήψεις του μονίμου, καθώς και με σχέση εργασίας ιδιωτικού δικαίου αορίστου και ορισμένου χρόνου πολιτικού προσωπικού, γίνονται σύμφωνα με τις διατάξεις του ν. 219011994 «Σύσταση ανεξάρτητης Αρχής για την επιλογή προσωπικού και ρύθμιση θεμάτων Διοίκησης».
      Σύμφωνα με τα τηρούμενα στην αρμόδια Διεύθυνση του Αρχηγείου Ελληνικής Αστυνομίας στοιχεία, κατά τις αναφερόμενες προσλήψεις δεν καταστρατηγήθηκαν οι ανωτέρω ισχύουσες διατάξεις, ενώ από το έτος 1994 έως σήμερα υποβλήθηκαν στο Ανώτατο Συμβούλιο Επιλογής Προσωπικού (Α.Σ.Ε.Π.) τριάντα τρεις (33) ενστάσεις που αφορούσαν προσλήψεις βοηθητικού προσωπικού με σχέση εργασίας ιδιωτικού δικαίου ορισμένου χρόνου έως οκτώ (8) μηνών για τις ανάγκες των Τμημάτων Δοκίμων Αστυφυλάκων. Οι εν λόγω ενστάσεις εξετάσθηκαν από το Α.Σ.Ε.Π. και απορρίφθηκαν.
      Από αυτοέλεγχο του Α.Σ.Ε.Π. στην πρόσληψη βοηθητικού προσωπικού με σχέση εργασίας ιδιωτικού δικαίου ορισμένου χρόνου έως οκτώ (8) μηνών για τις ανάγκες του Τμήματος Δοκίμων Αστυφυλάκων Ξάνθης, το έτος 1998, υποδείχθηκε η μη πρόσληψη υποψήφιας τραπεζοκόμου, που είχε προταθεί, λόγω εντοπιότητος, ενώ το έτος 2001, υποδείχθηκε στην ίδια Υπηρεσία η ανασύνταξη τελικών πινάκων κατάταξης σε δύο περιπτώσεις. Στη μία περίπτωση προσλαμβάνετο ως βοηθός μάγειρα πτυχιούχος μάγειρας, ο οποίος είχε ζητήσει την πρόσληψή του ως βοηθός, και στην άλλη προτάχθηκε τέκνο πολύτεκνης οικογένειας άνω των 25 ετών, ενώ προηγείτο τέκνο πολύτεκνης οικογένειας κάτω των 25 ετών.
      Επίσης, σε ό,τι αφορά προσλήψεις προσωπικού για τις ανάγκες ασφάλειας και φρούρησης Τραπεζών, Οργανισμών, Ν.Π.Δ.Δ. κ.λ.π., σας πληροφορούμε ότι αυτές γίνονται σύμφωνα με τις διατάξεις του ν. 1339/1983, όπως αυτές τροποποιήθηκαν και ισχύουν σήμερα, οι οποίες ουδέποτε καταστρατηγήθηκαν, ουδεμία δε ένσταση δικαιώθηκε.
      Σε ό,τι αφορά τις προσλήψεις προσωπικού της Εθνικής Υπηρεσίας Πληροφοριών, σας πληροφορούμε ότι αυτές εξαιρούνται από τις διατάξεις του συστήματος προσλήψεων στο δημόσιο τομέα του ν. 2190/1994, ούτε ακολουθείται σύστημα μοριοδότησης κατά την διενέργειά τους. Πάντως, σύμφωνα με τα τηρούμενα στην αρμόδια Υπηρεσία στοιχεία, κατά τη διαδικασία πρόσληψης προσωπικού της Ε. ΥΠ., δεν έχουν καταστρατηγηθεί οι ισχύουσες, για το θέμα αυτό, διατάξεις.
      Σχετικά με την εισαγωγή σπουδαστών στις Σχολές Αστυφυλάκων και Αξιωματικών της Ελληνικής Αστυνομίας, πρέπει να επισημανθεί ότι σύμφωνα με τις διατάξεις του ν. 2226/1994 αυτή γίνεται με το σύστημα των γενικών εξετάσεων του Υπουργείου Εθνικής Παιδείας και Θρησκευμάτων.
      Οι προσλήψεις των συνοριακών φυλάκων και ειδικών φρουρών, οι οποίοι αποτελούν ιδιαίτερη κατηγορία προσωπικού της Ελληνικής Αστυνομίας, καθώς και του αστυνομικού προσωπικού Ειδικών Καθηκόντων, γίνονται σύμφωνα με την ισχύουσα νομοθεσία με το σύστημα αντικειμενικών κριτηρίων. Πάντως, σύμφωνα με τα τηρούμενα στην αρμόδια Διεύθυνση του Αρχηγείου Ελληνικής Αστυνομίας στοιχεία, δεν έχει καταγγελθεί ούτε διαπιστωθεί η παραβίαση των ισχυουσών, για τις προσλήψεις του προσωπικού, διατάξεων.
      Τέλος, σε ό,τι αφορά το Πυροσβεστικό Σώμα, σας πληροφορούμε ότι όλοι οι διαγωνισμοί πρόσληψης μονίμου και εποχικού προσωπικού όλων των κατηγοριών και ειδικοτήτων, διενεργούνται με ίδιο νομοθετικό πλαίσιο με το οποίο έχουν θεσπιστεί αντικειμενικά κριτήρια αξιολόγησης και επιλογής των υποψηφίων με σκοπό την καλύτερη δυνατή εξυπηρέτηση του δημοσίου συμφέροντος.
      Η διαδικασία και ο τρόπος αξιολόγησης και πρόσληψης του ανωτέρω προσωπικού διενεργείται με διαφάνεια και σύμφωνα με καθορισμένη αδιάβλητη μοριοδότηση, η δε αρμόδια Διεύθυνση του Αρχηγείου Πυροσβεστικού Σώματος δεν διαθέτει στοιχεία σχετικά με καταστρατήγηση του εν λόγω αντικειμενικού συστήματος μοριοδότησης, καθόσον οι ισχύουσες διατάξεις πέρα από τη θέσπιση αντικειμενικών κριτηρίων αξιολόγησης και επιλογής του προσωπικού παρέχουν και το δικαίωμα της ένστασης στον κάθε υποψήφιο κατά την εξελικτική διαδικασία του διαγωνισμού. Ο υποψήφιος δύναται κατά το στάδιο της κοινοποίησης των πινάκων επιτυχόντων να υποβάλλει αίτηση διόρθωσης - ένστασης, η οποία στη συνέχεια εξετάζεται για τη βασιμότητά της από τον Αρχηγό του Πυροσβεστικού Σώματος και ενεργούνται οι αντίστοιχες διορθωτικές πράξεις στα πλαίσια των προβλεπομένων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      8. Στην με αριθμό 1174/28-5-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 50268/ΙΗ/15-6-04έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1174/28-5-2004 την οποία κατέθεσε ο Βουλευτής κ. Στυλ Ματζαπετάκης, και αφορά στη μονιμοποίηση αναπληρωτών και ωρομισθίων εκπαιδευτικών σας γνωρίζουμε τα ακόλουθα:
      Σύμφωνα με τις διατάξεις του Ν. 1566/85 (άρθρο 17), αν για οποιαδήποτε αιτία απουσιάζουν από τα σχολεία εκπαιδευτικοί της Πρωτοβάθμιας και της Δευτεροβάθμιας Εκπαίδευσης, καθώς και αν υπάρχουν άλλες έκτακτες ανάγκες λειτουργίας των σχολείων, οι οποίες δημιουργούνται κατά τη διάρκεια του διδακτικού έτους, προσλαμβάνονται με αίτησή τους προσωρινοί αναπληρωτές με σχέση εργασίας ιδιωτικού δικαίου από αυτούς που υπέβαλαν αίτηση διορισμού σε θέσεις εκπαιδευτικών.
      Η απόλυση των προσωρινών αναπληρωτών γίνεται αυτοδικαίως με τη λήξη του διδακτικού έτους και χωρίς καμία αποζημίωση.
      Εν όψει των παραπάνω συνάγεται ότι οι προσωρινοί αναπληρωτές δεν καλύπτουν πάγιες διαρκείς και μόνιμες ανάγκες της εκπαίδευσης. Προσλαμβάνονται για την αντιμετώπιση λειτουργικών κενών στα σχολεία τα οποία δημιουργούνται:
      α) από παραιτήσεις εκπαιδευτικών στη διάρκεια του εκπαιδευτικού έτους.
      β) από αποσπάσεις εκπαιδευτικών εκτός διδακτικού έργου (υπηρεσίες και οργανισμοί του ΥΠΕΠΘ, Γενικά αρχεία του Κράτους, Εθνική Βιβλιοθήκη, Δημόσιες βιβλιοθήκες, ΑΕΙ, ΤΕΙ, Βουλή των Ελλήνων, Γραφεία βουλευτών κ.λ.π.).
      γ) από τη χορήγηση εκπαιδευτικών αδειών.
      δ) από τη χορήγηση αναρρωτικών αδειών.
      ε) από τη χορήγηση άδειας διάρκειας (9) εννέα μηνών για την ανατροφή ανηλίκων τέκνων και
      στ) από τις παρατάσεις ορκωμοσίας των νεοδιοριζόμενων εκπαιδευτικών.
      Οι ανάγκες των σχολείων είναι προσωρινού χαρακτήρα και διαφοροποιούνται κατά διδακτικό έτος και περιοχές και επομένως δε θα ήταν δυνατή η πρόσληψη αναπληρωτών εκπαιδευτικών με συμβάσεις εξηρτημένης εργασίας αορίστου χρόνου.
      Η πρόσληψη αυτή θεσπίστηκε λόγω της ιδιαιτερότητας της λειτουργίας της εκπαίδευσης καθ' όσον οι σχολικές Μονάδες δεν είναι δυνατόν να λειτουργούν με κενά εκπαιδευτικών και γίνεται πάντα για το τρέχον διδακτικό έτος. Οι θέσεις αυτές (λειτουργικά κενά) που καλύπτουν οι προσωρινοί ,αναπληρωτές με την πρόσληψή τους, σε καμία περίπτωση δε θεωρούνται οργανικά κενά για να καλυφθούν με μόνιμο διορισμό ή με σύμβαση αορίστου χρόνου δεδομένου) ότι, μετά την έλλειψη του λόγου για τον οποίο απουσίαζε ο μόνιμος εκπαιδευτικός, αυτός οφείλει να επιστρέψει στη θέση του.
      Τα οργανικά κενά δημιουργούνται λόγω παραίτησης - συνταξιοδότησης - θανάτου του εκπαιδευτικού, οπότε αυτά καλύπτονται με πρόσληψη μονίμου εκπαιδευτικού σύμφωνα πάντα με τις κείμενες διατάξεις.
      Το γεγονός ότι ο προσωρινός αναπληρωτής τυγχάνει να προσλαμβάνεται για μερικά χρόνια συνεχώς δεν σημαίνει ότι καλύπτει πάγια ανάγκη, δεδομένου ότι αυτός κάθε φορά απασχολείται σε άλλο νομό ή άλλο σχολείο για να καλύψει το συγκεκριμένο κενό που έκτακτα δημιουργείται
      Εάν τυγχάνει να υπηρετήσει στο ίδιο σχολείο δύο ή τρεις συνεχόμενες χρονιές αυτό γίνεται γιατί προσμετράται αθροιστικά η ήδη προσφερθείσα υπηρεσία του οπότε καταλαμβάνει υψηλότερη θέση σε σχετικό πίνακα που καταρτίζεται στο ΥΠΕΠΘ και ο οποίος συντάσσεται κατά φθίνουσα σειρά συνολικής προϋπηρεσίας.
      Κατά συνέπεια έχει ένα πλεονέκτημα ως προς τα σχολεία που έχουν λειτουργικά κενά στο νομό που ζήτησε να προσληφθεί ως αναπληρωτής. Επισημαίνεται ότι η πρόσληψη προσωρινών αναπληρωτών γίνεται ύστερα από ετήσια προκήρυξη του Υφυπουργού Εθνικής Παιδείας με την οποία καλούνται οι ενδιαφερόμενοι να υποβάλουν αίτηση με δήλωση προτίμησης για όλους τους νομούς της χώρας.
      Συντάσσονται δε πίνακες που έχουν ισχύ μόνο για το τρέχον διδακτικό έτος.
      Η πρόσληψή τους γίνεται με απόφαση του Υφυπουργού Εθνικής Παιδείας και Θρησκευμάτων και τοποθετούνται σε Διευθύνσεις Δ/θμιας Εκπαίδευσης. Η τοποθέτησή του σε συγκεκριμένη σχολική μονάδα γίνεται με πράξη του Διευθυντή της Διεύθυνσης Εκπαίδευσης σύμφωνα. με τις προτιμήσεις τους και τα κοινωνικά κριτήρια.
      Επομένως πρόκειται για συμβάσεις που υπογράφονται κατ' έτος και σε καμία περίπτωση συμβάσεις ανανέωσης προηγούμενων (αρχικών). Εξυπακούεται ότι τα λειτουργικά κενά κατ' έτος ποικίλουν και οι διορισμοί των προσωρινών αναπληρωτών γίνονται σε πολλές φάσεις και ενδιαμέσως του διδακτικού έτους και όχι μόνο με την έναρξη αυτού (όποτε παραστεί ανάγκη αναπλήρωσης).
      Με την έναρξη του διδακτικού έτους καλύπτονται τα κενά από τους καταρτισθέντες πίνακες προσωρινών αναπληρωτών, σύμφωνα με τις προτιμήσεις των υποψηφίων και τη σειρά που έχουν στον σχετικό πίνακα. Ακολούθως ενδιαμέσως του διδακτικού έτους σε διάφορα χρονικά διαστήματα αυτού, το ΥΠΕΠΘ προβαίνει σε επανειλημμένες προσλήψεις αναπληρωτών από τον ανωτέρω πίνακα, λόγω έκτακτης δημιουργίας νέων λειτουργικών κενών.
      Άλλωστε από τη λήξη της σύμβασης έως την τυχούσα επόμενη πρόσληψη μεσολαβεί διάστημα μεγαλύτερο συνήθως των τριών μηνών.
      Από το σχολικό έτος 2003 και εφεξής οι διορισμοί εκπαιδευτικών Α/θμιας και Β/θμιας Εκπαίδευσης στις κενές οργανικές θέσεις γίνονται ως εξής: α) σε ποσοστό 75% από τον πίνακα διοριστέων του ΑΣΕΠ και β) σε ποσοστό 25% από τον πίνακα αναπληρωτών του άρθρου 138 του ν.2725/99. Μετά την εξάντληση του αριθμού των υποψηφίων του πίνακα της περίπτωσης β) το ποσοστό των θέσεων καλύπτεται από τους εγγεγραμμένους στον ενιαίο πίνακα αναπληρωτών, ο οποίος συντάσσεται για κάθε έτος (άρθρο 7 παρ.1 α, γι του ν. 3027/2002).
      Επιπροσθέτως προγραμματίζεται μετά το επόμενο σχολικό έτος και εφεξής, ο διορισμός των μονίμων εκπαιδευτικών να ανέρχεται σε ποσοστό 60% από τον πίνακα του ΑΣΕΠ και 40% από τον πίνακα αναπληρωτών.
      Επίσης μελετάται και ο διορισμός μέχρι το σχολικό έτος 2007-2008, όλων των προσωρινών αναπληρωτών με 30μηνη πραγματική υπηρεσία.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      9. Στην με αριθμό 809/18-5-04 ερώτηση των Βουλευτών κυρίων Σταύρου Σκοπελίτη και Γιάννη Πατσιλινάκου δόθηκε με το υπ’ αριθμ. 46501/ΙΗ/10-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 809/18-5-04, την οποία κατέθεσαν οι Βουλευτές κ.κ. Στ. Σκοπελίτης και Γ. Πατσιλινάκος και αφορά σε θέματα σχολικής στέγης στη Λήμνο, σας γνωρίζουμε τα ακόλουθα:
      1. Ο ΟΣΚ ΑΕ συνέταξε την μελέτη του ΤΕΕ - Ενιαίου Λυκείου Μούδρου, κατόπιν συμφωνίας του με το Δήμο Μούδρου (ο ΟΣΚ ΑΕ ως Τεχνικός Σύμβουλος).
      Τεχνικά χαρακτηριστικά έργου: - συνολικό εμβαδόν κτίσματος 5.500 μ2.
      - 18 αίθουσες διδασκαλίας
      -16 εργαστήρια (εκ των οποίων τα 6 ειδικοτήτων)
      Ο φάκελος μελετών του έργου (Αρχιτεκτονική, Στατική, Ηλεκτρομηχανολογικών Εγκαταστάσεων και σχέδιο Τευχών Δημοπράτησης) απεστάλη στην Δημοτική Αυτοδιοίκηση Μούδρου από τον ΟΣΚ στις 3-10-2003, αρ. πρωτ. ΕΓ - 31.12/22952.
      2. Ο ΟΣΚ ΑΕ δεν έχει αναλάβει την σύνταξη μελέτης ή την κατασκευή του 2ου Δημοτικού Σχολείου Μύρινας ή την επισκευή του 3ου Δημοτικού Σχολείου Μύρινας ή άλλου έργου στη Λήμνο.
      Επισημαίνεται ότι οι Νομαρχιακές Αυτοδιοικήσεις έχουν την αρμοδιότητα για τον ρογραμματισμό, την μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και ΠΔ 30/1996).
      Το ΥΠΕΠΘ σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Τέλος, οι επισκευές και συντηρήσεις των σχολικών κτιρίων ανήκουν στο πλαίσιο αρμοδιοτήτων των ΟΤΑ και επιχορηγούνται από το ΥΠ.ΕΣ.Δ.Δ.Α. (Ν. 2880/01).
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      10. Στην με αριθμό 1074/26-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 49374/ΙΗ/10-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1074/26-5-2004 , την οποία κατέθεσε ο Βουλευτής κ. Απόστολος Φωτιάδης και αφορά στην ίδρυση Τμήματος Νοσηλευτικής στο Διδυμότειχο, σας γνωρίζουμε τα ακόλουθα:
      Για την ίδρυση νέου Τμήματος, Σχολής ή Παραρτήματος Τ.Ε.Ι. απαιτείται καταρχήν, σύμφωνα με τον ιδρυτικό νόμο των ΤΕΙ (1404/83), η υποβολή πλήρους και τεκμηριωμένης πρότάσης από τα ίδια τα Ιδρύματα.
      Η πρόταση πρέπει vα περιλαμβάνει στοιχεία όπως:
      - Την ύπαρξη σημερινών αλλά και μελλοντικών αναγκών της οικονομίας -κοινωνίας σε στελέχη - πτυχιούχους του προτεινόμενου Τμήματος.
      - Την εξασφάλιση ζήτησης στην αγορά εργασίας
      - Την εκτίμηση του κόστους λειτουργίας καθώς και τη σχέση του κόστους αυτού με το προσδοκώμενο αποτέλεσμα.
      - Τη δυνατότητα εύρυθμης λειτουργίας, ειδικότερα από άποψη απόκτησης χώρων λειτουργίας, εξεύρεσης του κατάλληλου εκπαιδευτικού προσωπικού κλ.π.
      - Τη δυνατότητα προσφοράς από την τοπική κοινωνία κτιριακών εγκαταστάσεων, διευκολύνσεων στέγασης των φοιτητών κλπ.
      - Το ενδεικτικό πρόγραμμα σπουδών και το γενικό πλαίσιο δραστηριοτήτων και επαγγελματικής απασχόλησης και προοπτικής των πτυχιούχων.
      Βεβαίως, η Ομάδα Στρατηγικού και Χωροταξικού Σχεδιασμού της Ελληνικής Ανώτατης Εκπαίδευσης, η οποία εισηγήθηκε με πορίσματά της τον lούνιο του 2002 και τον Αύγουστο του 2003 τις βασικές αρχές και προϋποθέσεις ανάπτυξης της Ανώτατης Εκπαίδευσης, τα ειδικά χαρακτηριστικά ανάπτυξής της κατά Περιφέρεια, καθώς και την πορεία υλοποίησης του παραπάνω Προγράμματος, δεν προέβλεπε την δημιουργία Τμήματος Τ.Ε.Ι. στην περιοχή του Νομού Έβρου.
      Επισημαίνεται ότι στο ΥΠΕΠΘ έχει διαβιβασθεί απόφαση της Συνέλευσης του Τ.Ε.Ι. Καβάλας, που αφορά σε πρόταση για ίδρυση Τμήματος Τ.Ε.Ι. στο Διδυμότειχο. Επίσης, έχουν υποβληθεί αιτήματα από τους τοπικούς φορείς. Σημειώνεται ότι όλες οι προτάσεις των Ιδρυμάτων καθώς και των τοπικών φορέων που υποβάλλονται στο ΥΠΕΠΘ θα εξετασθούν και θα συνεκτιμηθούν στα πλαίσια της επόμενης φάσης της διεύρυνσης της τριτοβάθμιας εκπαίδευσης.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      11. Στην με αριθμό 1435/14-6-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 56653/ΙΗ/24-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1435/14-6-2005, την οποία κατέθεσε η Βουλευτής κ. Μαρία Δαμανάκη, και αφορά στους νηπιαγωγούς διετούς φοίτησης, σας γνωρίζουμε τα ακόλουθα:
      Σύμφωνα με τις διατάξεις του άρθρου 6 παρ. 1 και 2 του Ν. 2525/1997 (ΦΕΚ 188/23-9-1997 τ.Α΄.) οι πίνακες διοριστέων (επετηρίδα) κλείνουν την 31/12/1997 και κατά τα έτη 1998 έως και 2002 οι διορισμοί γίνονται κατά ένα ποσοστό των πληρουμένων οργανικών θέσεων από τους εγγεγραμμένους στους πίνακες διοριστέων (επετηρίδα) και κατά σειρά εγγραφής σ' αυτούς και το υπόλοιπο από τους μετέχοντες επιτυχώς σε διαγωνισμό (ΑΣΕΠ), που διεξάγεται κατά τις επόμενες παραγράφους του παρόντος άρθρου και κατά την αξιολογική κατάταξη αυτών σε πίνακες επιτυχίας. Τα ποσοστά διορισμού από κάθε κατηγορία ορίζονται για το έτος 1998 σε 80% από την επετηρίδα και 20% από το διαγωνισμό του ΑΣΕΠ, για το 1999 σε 60% και 40%, για το 2000 σε 40% και 60%, για το 2001 σε 20% και 80% και το 2002 σε 10% και 90% αντίστοιχα….»
      Η προέλευση του πτυχίου (2/ετους ή 4/ετους φοιτήσεως) δεν αποτελούσε κριτήριο κατάταξης στον πίνακα διοριστέων (επετηρίδα) μέχρι την κατάργηση εγγραφής σ'αυτήν (1997).
      Με τα οριζόμενα από τις διατάξεις του άρθρου 2 παρ. 6 του Ν. 2233./94, το ποσοστό διορισμού από την επετηρίδα των αποφοίτων Σχολών Νηπιαγωγών 2/ετούς φοιτήσεως ορίστηκε σε 62%, ενώ το αντίστοιχο ποσοστό διορισμού αποφοίτων Παιδαγωγικών Τμημάτων ΑΕΙ 4/ετούς φοίτησης ορίστηκε σε 38%. Από ΤΟ έτος 1998, ύστερα από την διεξαγωγή του πρώτου διαγωνισμού του ΑΣΕΠ, σύμφωνα με τις διατάξεις του άρθρου 6 του Ν. 2525/1997, στους προβλεπόμενους διορισμούς από την επετηρίδα εξακολουθούσε να ισχύει η παραπάνω ποσόστωση.
      Το ποσοστό αυτό αντιστοιχεί στα ακόλουθα πραγματικά αριθμητικά δεδομένα:
      
      (Να φωτογραφηθεί ο πίνακας) 
      
      Εκ των ανωτέρω συνάγεται ότι οι διατάξεις προέβλεπαν πάντοτε μεγαλύτερο αριθμό διοριστέων αποφοίτων Σχολών νηπιαγωγών 2/ετούς φοιτήσεως.
      Σε ό,τι αφορά την παρακολούθηση του προγράμματος εξομοίωσης, σας γνωρίζουμε ότι σύμφωνα με τις διατάξεις των άρθρων 12 παρ. 2 του Ν. 1566/85, 2 παρ. 6 του Ν. 2233/94 και 6 του Ν. 2525/97, η επιτυχής παρακολούθηση του προγράμματος δεν αποτελεί απαραίτητο προσόν διορισμού στην Α/θμια Εκπαίδευση.
      Περαιτέρω σύμφωνα με το άρθρο 7 του Π.Δ. 130/30-3-1990 (Φ-ΕΚ 52/6-4-1990 τ.Α΄), η επιτυχής παρακολούθηση του προγράμματος επανεκπαίδευσης απολήγει στη χορήγηση πτυχίου Παιδαγωγικού Τμήματος Δημοτικής Εκπαίδευσης ή Νηπιαγωγών κατά περίπτωση. Το πτυχίο αυτό έδινε (δυνάμει) τη δυνατότητα εγγραφής στους πίνακες διοριστέων (επετηρίδα) βάσει της ημερομηνίας κτήσης που αναγραφόταν σε αυτό. (Ημερομηνία κτήσης του πτυχίου θεωρήθηκε η ημερομηνία λήξης του προγράμματος εξομοίωσης). Το πρόγραμμα της εξομοίωσης, το οποίο προέβλεπε φοίτηση τεσσάρων (4) εξαμήνων σπουδών για τους αδιόριστους πτυχιούχους Παιδαγωγικής Ακαδημίας και Σχολών Νηπιαγωγών (άρθρο 5 παρ. 3 του ιδίου Π.Δ.) λειτούργησε για πρώτη φορά μετά τη δημοσίευση του εν λόγω Π.Δ.
      Ως εκ τούτου δεν υπήρχε πραγματική δυνατότητα μόνιμου διορισμού καθώς οι απόφοιτοι των Παιδαγωγικών Τμημάτων Προσχολικής Εκπαίδευσης (ΑΕΙ) , οι οποίοι διορίστηκαν κατά το σχολικό έτος 2002 - 03, τελευταίο έτος διορισμού μέσω της επετηρίδας, είχαν ημερομηνία κτήσης πτυχίου 13/11/1989 και βαθμό πτυχίου 9. Η άσκηση του επαγγέλματός τους στην ιδιωτική εκπαίδευση μοριοδοτείται κατά τη συμμετοχή τους στο διαγωνισμό του ΑΣΕΠ.
      Σύμφωνα με τις διατάξεις του άρθρου 7 παρ. 1 - 2 του Ν. 3027/2002 (ΦΕΚ 152/28-62002 τ.Α'.) ορίζεται ότι: από το έτος 2003 και εφεξής οι διορισμοί εκπαιδευτικών σε κενές οργανικές θέσεις πραγματοποιούνται σε ποσοστό 75% από τους επιτυχόντες στο διαγωνισμό του ΑΣΕΠ κατά σειρά βαθμολογίας και σε ποσοστό 25% από τους εγγεγραμμένους στον πίνακα αναπληρωτών του άρθρου 138 του Ν. 2725/99 (16/μηνο).
      Μετά δε την εξάντληση του αριθμού αυτών, το ποσοστό καλύπτεται από τους εγγεγραμμένους στον ενιαίο πίνακα αναπληρωτών εκπαιδευτικών, ο οποίος συντάσσεται κάθε έτος με βάση το σύνολο των μορίων, που αποκτά κάποιος: α) από την προϋπηρεσία σε δημόσια σχολεία Α/θμιας ή Β/θμιας Εκπαίδευσης αρμοδιότητας ΥΠΕΠΘ και β) από όσους πέτυχαν τη βαθμολογική βάση στον τελευταίο διαγωνισμό του ΑΣΕΠ υπολογίζοντας ένα μόριο για κάθε μήνα προϋπηρεσίας, ανεξάρτητα από τη συμμετοχή τους ή όχι στον τελευταίο διαγωνισμό του ΑΣΕΠ και ένα μόριο για κάθε βαθμολογική μονάδα πάνω από τη βαθμολογική βάση. Όσοι υπάγονται και στις δύο παραπάνω περιπτώσεις λαμβάνουν τα μόρια αθροιστικά.
      Κατά συνέπεια και δεδομένου ότι έχει νομοθετηθεί πλέον ο τρόπος διορισμού στη δημόσια εκπαίδευση, όπως προαναφέρθηκε, δεν αντιμετωπίζεται προς το παρόν αλλαγή του νομικού πλαισίου για την κατηγορία των αποφοίτων των Σχολών 2/ετούς φοιτήσεως.
      Επιπροσθέτως προγραμματίζεται μετά το επόμενο σχολικό έτος και εφεξής, ο διορισμός των μονίμων εκπαιδευτικών να ανέρχεται σε ποσοστό 60% από τον πίνακα του ΑΣΕΠ και 40% από τον πίνακα αναπληρωτών.
      Επίσης μελετάται και ο διορισμός μέχρι το σχολικό έτος 2007 -2008, όλων των προσωρινών αναπληρωτών με 30μηνη πραγματική υπηρεσία.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στην με αριθμό 1218/1-6-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 50606/ΙΗ/25-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1218/1.6.04 την οποία κατέθεσε η Βουλευτής κα Μαρία Δαμανάκη και αφορά στους αναπληρωτές καθηγητές μουσικών ειδικοτήτων, σας γνωρίζουμε τα ακόλουθα:
      1. Από τις διατάξεις της παραγρ. 8 του Ν.1824/88 (ΦΕΚ 296, τ.Α΄/30.12.880 «Ίδρυση και λειτουργία Μουσικών Σχολείων», προβλέπονται τα εξής:
      «Σε περίπτωση έλλειψης δημόσιων εκπαιδευτικών, η διδασκαλία των μαθημάτων μουσικής και η άσκηση στα εργαστήρια ανατίθεται… σε ιδιώτες που έχουν εξειδίκευση στους τομείς αυτούς.» Κατά τα ανωτέρω, ιδιώτες είναι μουσικοί οι οποίοι ασκούν το επάγγελμα του μουσικού εμπειροτεχνικώς, δηλαδή ασκούν ιδιωτικό έργο στην ελεύθερη αγορά ως εκτελεστές οργάνου σε επαγγελματικές Ορχήστρες παραδοσιακής ή άλλης μουσικής ή αποτελούν μέλη των Κρατικών Ορχηστρών ή Νομικών Προσώπων (Δημοτικών Ωδείων κ.τ.λ) .και έχουν πενταετή επαγγελματική προϋπηρεσία ως προς την απόλυτη εξειδίκευση που αφορά στη διδασκαλία του συγκεκριμένου γνωστικού αντικειμένου που καλούνται να διδάξουν στα Μουσικά Σχολεία. Επειδή ακριβώς υπάρχει βεβαιωμένη έλλειψη υποψηφίων καταλλήλων και με διακριβωμένες δεξιότητες, για να καλύψουν τις ανάγκες της. εκπαίδευσης (βλ αποτελέσματα διαγωνισμού ΑΣΕΠ 2002) για την κάλυψη των αναγκών των σχολείων έχει ρυθμιστεί με σχετικές αποφάσεις η πρόσληψη να γίνεται με εφαρμογή αναλόγου καθεστώτος αναπληρωτού ή ωρομισθίου, για να εξυπηρετούνται παράλληλα και οι ανάγκες του προγράμματος και το Ελληνικό Δημόσιο, π.χ όταν οι ανάγκες του προγράμματος για το όργανο όμποε είναι 15 ώρες, δεν μπορεί να εφαρμόζεται το- καθεστώς της αντιμισθίας κατά πλήρη και ολική απασχόληση του αναπληρωτή, δηλαδή της αμοιβής των 21/21 εργασίας. Δεν πρέπει να συγχέονται οι συγκεκριμένες διατάξεις που αναφέρθηκαν συγκρινόμενες με αυτές των γενικών διατάξεων πρόσληψης προσωπικού που αφορούν στα Γενικά Σχολεία και στηρίζονται στο Ν.1566/1985 («Περί Γενικής Εκπαιδεύσεως»).
      Προβλέπεται ακόμη η κατάργηση του καθεστώτος όταν υπάρξουν πτυχιούχοι μουσικών εξειδικεύσεων (πιάνο,. βιολί, βιόλα, Βυζαντινή μουσική, παραδοσιακά όργανα, όπως ταμπουράς, λύρα, σαντούρι, κανονάκι κ.τ.λ) από Α.Ε.Ι.
      Με την παραπάνω διαδικασία καλύπτονται λειτουργικά κενά των Μουσικών Σχολείων.
      Επισημαίνεται ότι δεν υπάρχουν πτυχιούχοι μουσικών ειδικεύσεων (πιάνο, Βιολί, βιόλα, Βυζαντινή μουσική, παραδοσιακά όργανα, όπως ταμπουράς, λύρα, σαντούρι, κανονάκι κ.τ.λ.) από ΑΕΙ, της ημεδαπής για να συγκριθεί το καθεστώς των προσλαμβανομένων με οποιονδήποτε τρόπο με αυτόν των πινάκων των ειδικεύσεων της Γενικής Παιδείας (Φιλόλογοι, Μαθηματικοί, Θεολόγοι κ.τ.λ).
      2. Με την αριθμ. 79764/Γ7/28.07.03 Υπουργική απόφαση, προβλέπεται η δημιουργία μητρώου υποψηφίων μουσικών ειδικεύσεων, από όπου με πιστοποιημένες και διακριβωμένες τις συγκεκριμένες δεξιότητες που αντιστοιχούνται στους μουσικούς τίτλους ειδικεύσεων ή εμπειροτεχνικής κατάρτισης που επικαλούνται οι υποψήφιοι θα αντλείται προσωπικό για την κάλυψη των αναγκών εξειδικευμένων μουσικών των Μουσικών Σχολείων. Ο κλάδος ΠΕ1602 σύμφωνα με τα προγράμματα (ωρολόγια και διδακτικά) των Μουσικών Σχολείων και την ανωτέρω Υπουργική Απόφαση απαρτίζεται από εξειδικεύσεις, όπως πιάνο, κιθάρα, βιολί, βιόλα, φλάουτο, όμποε, κλαρινέτο, θεωρητικά ευρωπαϊκής μουσικής, θεωρία και πράξη της ελληνικής μουσικής, όργανα παραδοσιακής μουσικής (ταμπουράς, ούτι, λαούτο, σαντούρι κ.τ.λ). Ως εκ τούτου, στη διεύρυνση των θέσεων που θα καλύπτουν οργανικές ανάγκες του κλάδου ΠΕ1602 πέραν των 124 ήδη θεσμοθετημένων και συμπληρωμένων (διαγωνισμός ΑΣΕΠ 2002) θα προβλεφθεί η σχετική διαδικασία και ο τρόπος κάλυψής τους με προηγούμενο τη διακρίβωση της καταλληλότητας των υποψηφίων σε σχέση με τις μουσικές τεχνικές δεξιότητές τους (π.χ αν παίζουν ή δεν παίζουν το μουσικό όργανο της ειδίκευσής τους).
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      13. Στην με αριθμό 1192/1.6.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 55044/22-6-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1192/1-6-2004 ερώτηση που κατατέθηκε στη Βουλή από τον Βουλευτή κ. Φ. Koυβέλη σχετικά με τη λειτουργία των Μονάδων Φροντίδας Ηλικιωμένων, σας γνωρίζουμε τα εξής:
      Η κλειστή περίθαλψη των ηλικιωμένων. ατόμων παρέχεται από τις Μονάδες Φροντίδας Ηλικιωμένων (ΜΦΗ); οι: οποίες λειτουργούν με τη μορφή ΝΠΙΔ και είναι μη κερδοσκοπικού (ιδρύονται από φιλανθρωπικό σωματεία, την εκκλησία ή την τοπική αυτοδιοίκηση) και κερδοσκοπικού χαρακτήρα (ιδρύονται από ιδιώτες). Το νομικό πλαίσιο λειτουργίας τους καθορίζεται από τις διατάξεις του Ν. 2345/95.
      Οι προϋποθέσεις ίδρυσης και λειτουργίας τους καθορίζονται από τις Π4β/οικ. 3176/96 και Π4β/οικ.4690/96 Υπουργικές Αποφάσεις που εκδόθηκαν κατ’ εξουσιοδότηση του Ν. 2345/95 με τον οποίο εξειδικεύονται οι συνταγματικές επιταγές για τη λήψη ειδικών μέτρων από το Κράτος για την προστασία του γήρατος.
      Οι αποφάσεις άδειας ίδρυσης και λειτουργίας τους εκδίδονται από τις Δ/νσεις Κοινωνικής Πρόνοιας των οικείων Νομαρχιακών Αυτοδιοικήσεων, οι οποίες έχουν και την ευθύνη του ελέγχου και της λειτουργίας τους.
      Το Υπουργείο Υγείας και Κοινωνικής Αλληλεγγύης για τη φροντίδα οικονομικά αδυνάτων, ανασφάλιστων ηλικιωμένων ατόμων, συνάπτει συμβάσεις με ΜΦΗ, μη κερδοσκοπικού χαρακτήρα (ΝΠΙΔ) και η σχετική δαπάνη καλύπτεται από τον προϋπολογισμό εξόδων των περιφερειών, με επιχορήγηση των Νομαρχιακών Αυτοδιοικήσεων.
      Όσον αφορά στις συνθήκες λειτουργίας των ΜΦΗ (υποδομές, ανθρώπινο δυναμικό, ποιότητα παρεχόμενων υπηρεσιών) έχουν όντως εντοπισθεί προβλήματα από τον διενεργούμενο έλεγχο τόσο από τις αρμόδιες υπηρεσίες των Νομαρχιακών Αυτοδιοικήσεων, όσο και από το Σώμα Επιθεωρητών Υπηρεσιών Υγείας, Πρόνοιας, στο πλαίσιο των αρμοδιοτήτων τους και σε εφαρμογή της προαναφερόμενης νομοθεσίας. Οι έλεγχοι αυτοί θα συνεχισθούν ώστε να υπάρχει μία πλήρης εικόνα της υφιστάμενης κατάστασης στον ευαίσθητο αυτό τομέα.
      Παράλληλα, το Υπουργείο Υγείας και Κοινωνικής Αλληλεγγύης μελετά τη δημιουργία ενός νέου θεσμικού πλαισίου, μετά από διαβουλεύσεις με όλους τους εμπλεκόμενους, που θα βελτιώνει τις παρατηρούμενες ελλείψεις και θα παρέχει αποδεδειγμένα καλύτερες υπηρεσίες.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      14. Στην με αριθμό 1239/2-6-04 ερώτηση του Βουλευτή κ. Λεωνίδα Γρηγοράκο δόθηκε με το υπ’ αριθμ. ΓΠ/55093/24-6-04 έγγραφο από τον Υπουργό Υγείας και Κοινωνικής Αλληλεγγύης  η ακόλουθη απάντηση:
      «Απαντώντας στην με αρ. 1239/2-6-2004 ερώτηση που κατατέθηκε στη Βουλή από τον Βουλευτή κ. Λ. Γρηγοράκο σχετικά με την πορεία υλοποίησης εγκατάστασης και λειτουργίας του Αξονικού Τομογράφου στο Ν.Γ.Ν. Σπάρτης, σας γνωρίζουμε τα εξής:
      Περίληψη της διακήρυξης του διαγωνισμού για τον Αξονικό Τομογράφο στο Ν.Γ.Ν. Σπάρτης δημοσιεύτηκε στην εφημερίδας Ευρωπαϊκής Ένωσης και στο τεύχος Διακηρύξεων Δημοσίων Συμβάσεων του ΦΕK στις 19-3-2004. Στον ελληνικό ημερήσιο τύπο η δημοσίευση έγινε στις 3,4,5 και 6-4-2004.
      Κριτήριο κατακύρωσης του διαγωνισμού η συμφερότερη προσφορά (με προσφορά τιμής ανά διαγνωστική πράξη για 5ετή μίσθωση). Προϋπολογισμός 790.000 ευρώ, συμπεριλαμβανομένου του ΦΠΑ. Καταληκτική ημερομηνία υποβολής προσφορών ορίστηκε η 2-6-2004.
      Στο διαγωνισμό συμμετείχαν δύο εταιρίες. Η διαδικασία βρίσκεται στο στάδιο αξιολόγησης των τεχνικών προσφορών.
      Εκτιμάται ότι η εγκατάσταση του Αξονικού θα ολοκληρωθεί μέχρι τέλος Οκτωβρίου - αρχές Νοεμβρίου 2004, οπότε ξεκινά η εκπαίδευση των χρηστών και η λειτουργία του.
      Σχετικά με τα κτιριακά έργα, εκτιμάται ότι μέχρι τέλος Αυγούστου 2004 θα έχουν ολοκληρωθεί οι εργασίες στην πυλωτή του κτιρίου των νέων χειρουργείων, σύμφωνα με το προβλεπόμενο σχεδιασμό από τη ΔΕΠΑΝΟΜ ΑΕ, σε τμήμα του οποίου θα εγκατασταθεί ο Αξονικός Τομογράφος.
      Όσον αφορά την πρόσληψη προσωπικού, σας γνωρίζουμε ότι:
      Έχει δοθεί έγκριση για τρεις (3) θέσεις ΤΕ Ραδιολογίας-Ακτινολογίας και
      αναμένεται η προκήρυξη από το ΑΣΕΠ.
      Το ΠΕΣΥΠ Πελοποννήσου έχει ζητήσει από το Υπουργείο Υγείας και Κοινωνικής Αλληλεγγύης με σχετικό έγγραφό του την προκήρυξη μιας (1) θέσης Επιμ. Α΄ ή Β΄ Ακτινοδιαγνωστικής.
      Κενές θέσεις του ιατρικού προσωπικού θα πληρωθούν με την Π.Υ.Σ. έτους 2004 και σε συνεννόηση με τις διοικήσεις των Νοσηλευτικών Ιδρυμάτων.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      15. Στην με αριθμό 1322/4-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ.Φ.90022/οικ/16462/3149/24-6-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 1322/04-06-2004 ερώτηση που κατατέθηκε στη Βουλή από τον Βουλευτή κ. Γεώργιο Παπαγεωργίου σχετικά με το ως άνω θέμα, σας πληροφορούμε τα ακόλουθα, τα οποία μας έκανε γνωστά η Διοίκηση του ΙΚΑ:
      1. Στο Τοπικό Ι.Κ.Α. Αλιβερίου, οι οργανικές θέσεις ιατρών κατά ειδικότητα, καθώς και οι υπηρετούντες ιατροί αναλύονται ως ακολούθως:
      ΕΙΔΙΚΟΤΗΤΑ                               ΠΡΟΒΛΕΠΟΝΤΑΙ            ΥΠΗΡΕΤΟΥΝ
      Γυναικολόγοι                                              1                                        0
      Καρδιολόγοι                                               1                                         1
      Μικροβιολόγοι                                            1                                         0
      Ορθοπεδικοί                                            0                                            1
      Οδοντίατροι                                             1                                            2
      Παιδίατροι                                                1                                            1
      Παθολόγοι                                                3                                            3
      Πνευμονολόγοι                                         0                                             1
      Χειρουργοί                                                0                                             1
      Σύνολο                                                      8                                           10
      Από τα ανωτέρω στοιχεία είναι φανερό ότι οι υπηρετούντες ιατροί είναι περισσότεροι των οργανικών θέσεων.
      Παρά ταύτα, επειδή η Διοίκηση του Ιδρύματος έχει επίγνωση των προβλημάτων που αντιμετωπίζουν οι ασφαλισμένοι της περιοχής, θα εξετάσει τη δυνατότητα κάλυψης των αναγκών σύμφωνα με το νέο τρόπο προσλήψεων βάσει του Ν.3232/2004.
      2. Όσον αφορά το ύψος του πλαφόν για τις μικροβιολογικές εξετάσεις, σας πληροφορούμε ότι οι ανάγκες των ασφαλισμένων της περιοχής Αλιβερίου για μικροβιολογικές εξετάσεις εξυπηρετούνται:
      Α. Από το μικροβιολογικό εργαστήριο του ΙΚΑ Χαλκίδας.
      Β. Από τέσσερα (4) συμβεβλημένα ιδιωτικά μικροβιολογικά εργαστήρια με συνολικό μηνιαίο πλαφόν 9.388 €.
      Με δεδομένο τον ασφαλιστικό πληθυσμό της περιοχής, (5.500 ασφαλισμένοι), η κάλυψη των βασικών αναγκών των ασφαλισμένων της περιοχής στον τομέα των μικροβιολογικών εξετάσεων θεωρείται από τη Διοίκηση του Ιδρύματος επαρκής. Σημειώνεται ότι οι συμβάσεις με τα ιδιωτικά εργαστήρια έγιναν για να καλύψουν περιστατικά που δεν είναι εύκολο να μετακινηθούν (π.χ. ηλικιωμένοι, άτομα με αναπηρίες, κλπ.) προκειμένου να εξυπηρετηθούν από το μικροβιολογικό εργαστήριο του ΙΚΑ Χαλκίδας στο οποίο υπάγονται και από το οποίο κυρίως πρέπει να εξυπηρετούνται οι ασφαλισμένοι του Αλιβερίου.
      Επισημαίνεται πάντως ότι αντίστοιχο αίτημα για αύξηση του πλαφόν είχε υποβληθεί και πριν μερικούς μήνες (εντός του 2003). Η Διοίκηση του Ιδρύματος ικανοποίησε τότε σχετικό αίτημα ενός ακόμη μικροβιολόγου, συνάπτοντας μία ακόμα σύμβαση και αυξάνοντας έτσι το συνολικό πλαφόν για το Αλιβέρι κατά 2.347€ και τον αριθμό των συμβεβλημένων μικροβιολόγων σε τέσσερις (4). Παρατηρήθηκε όμως αυξημένη ζήτηση εξετάσεων από τους ιατρούς του ΙΚΑ, με αποτέλεσμα οποιαδήποτε αύξηση του πλαφόν να υπερκαλύπτεται άμεσα. Η αρμόδια υπηρεσία του ΙΚΑ προτίθεται να διενεργήσει σχετικό έλεγχο για το θέμα αυτό. Σημειώνεται τέλος ότι το όλο θέμα θα επανεξεταστεί στα πλαίσια της επικείμενης αναδιοργάνωσης του Βιοπαθολογικού Τομέα.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      16. Στην με αριθμό 1346/8-6-04 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 53262/ΙΗ/30-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1346/8-6-04 την οποία κατέθεσε ο Βουλευτής κ. Μάρκος Μπόλαρης, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και ΠΔ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Σερρών στην τετραετία 2000 - 2003 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. μέσω του ΟΣΚ Α.Ε.
      2000
      Για οικόπεδα - μελέτες - κατασκευές		150.000.000  Δρχ.
      Για επισκευές  					   70.000.000   Δρχ.
      2001
      Για οικόπεδα - μελέτες - κατασκευές 		250.000.000   Δρχ.
      2002
      Για οικόπεδα - μελέτες - κατασκευές		440.205,43   Ευρώ
      2003
      Για οικόπεδα - μελέτες - κατασκευές		665.982,61   Ευρώ
      Για το έτος 2004 δεν έχουν γίνει ακόμη οι κατανομές
      2. Ειδικότερα, για τη στέγαση των Νηπ/γείων της πόλης των Σερρών, σας γνωρίζουμε ότι όπως μας πληροφόρησε η Δ/νση Προγραμματισμού της Ν.Α Σερρών με σχετικό έγγραφο, έχει συμπεριληφθεί στο Επιχειρησιακό πρόγραμμα και στον τομέα «Εκσυγχρονισμός Υποδομών Εκπ/σης Μέτρο 3,3» η κατασκευή 2 Ν/Γ για το Δήμο Σερρών προϋπολογισμού 600,000 Ευρώ, για ένταξη και χρηματοδότηση από το ΠΕΠ Κεντρ. Μακεδονίας Άμεσα θα υποβληθούν από την αρμόδια υπηρεσία τα Τεχνικά Δελτία του έργου.
      Επισημαίνεται ότι το πρόβλημα εντοπίζεται κυρίως στην έλλειψη οικοπεδικών εκτάσεων. Εφ’ όσον ολοκληρωθούν οι πράξεις εφαρμογής των νέων επεκτάσεων του Ρυμοτ. Σχεδίου και εξασφαλιστούν οι οικοπεδικές εκτάσεις, τότε θα είναι δυνατή η κατασκευή ανάλογων έργων με τη διάθεση ανάλογων πιστώσεων
      3. Τέλος σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      17. Στην με αριθμό 1489/15-6-04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 25320/ΔΕΕ/925/29-6-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Επί της ανωτέρω ερώτησης της Ελ. Παπαδημητρίου, σας γνωρίζουμε τα εξής:
      Στην Ελλάδα λειτουργούν σήμερα 9 Γραφεία Πληροφόρησης Πολιτών (ΙΡΕ) στις ακόλουθες πόλεις και με φορείς - υποδοχείς όπως περιγράφονται στην κάθε περίπτωση:
      Αθήνα:		 Δήμος Αθηναίων, Έτος ίδρυσης 1994
Πειραιάς:	Δημοτική Επιχείρηση Προβολής και Επικοινωνίας Δήμου Πειραιά. Έτος ίδρυσης 2000
      Ηράκλειο:		Περιφέρεια Κρήτης. Έτος ίδρυσης 2002
Κομοτηνή	Περιφέρεια ΑΜΘ, Δήμος Κομοτηνής, ΕΒΕ Νομού Ροδόπης. Έτος ίδρυσης 1999
      Λαμία:  		Δήμος Λαμιέων. Έτος ίδρυσης 1999
Λάρισα:	Περιφέρεια Θεσσαλίας, Δήμος Λαρισαίων, Νομαρχιακή Αυτοδιοίκηση Λάρισας. Έτος ίδρυσης 2000.
      Πάτρα:   		Περιφέρεια Δυτικής Ελλάδας. Έτος ίδρυσης 2000
      Ρόδος:		Αναπτυξιακή Δωδεκανήσου Α.Ε. Έτος ίδρυσης 1999
      Χαλκίδα:  		Δήμος Χαλκιδέων. Έτος ίδρυσης 2001
      Κάθε ΙΡΕ ιδρύεται μέσω σύμβασης που συνάπτεται μεταξύ της Επιτροπής και του αρμόδιου οργανισμού υποδοχής (δήμος, περιφέρεια κλπ) ο οποίος και εξασφαλίζει τη λειτουργία του.
      Τα ΙΡΕ στελεχώνονται με υπαλλήλους μόνιμους ή έκτακτους του φορέα υποδοχής, οι οποίοι όμως πρέπει να πληρούν τις προϋποθέσεις που περιγράφονται στη σύμβαση που υπογράφουν οι δύο εταίροι. Υπάγονται στη Γενική Διεύθυνση Τύπου και Επικοινωνίας της Ε.Ε και ο συντονισμός και η επιμόρφωση των στελεχών καθώς και ο έλεγχος της λειτουργίας των Κέντρων αυτών εξασφαλίζεται από την Αντιπροσωπεία της Ευρωπαϊκής Επιτροπής στο κάθε κράτος μέλος.
      Κάθε ΙΡΕ λαμβάνει από την Επιτροπή μια σταθερή οικονομική ενίσχυση 20.000 ευρώ το χρόνο. Η ενίσχυση αυτή καλύπτει τη γενική δραστηριότητα του ΙΡΕ και δεν αποκλείει τη δυνατότητα χρηματοδότησης από άλλες κοινοτικές πηγές. Για τη διαχείριση υπεύθυνη είναι η εθνική τοπική διοίκηση η οποία έχει κάνει την αίτηση και όλες τις ενέργειες για την ίδρυση του ΙΡΕ.
      Όσον αφορά στα Ευρωπαϊκά Κέντρα Αγροτικής Πληροφόρησης, αρμόδιο να σας απαντήσει είναι το Υπουργείο Αγροτικής Ανάπτυξης και Τροφίμων.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      18. Στην με αριθμό 2369/22-7-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 460/5-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Στ. Ματζαπετάκης για τα θέματα της αρμοδιότητάς μας, σας πληροφορούμε τα εξής:
      Αρμόδια υπηρεσία για να προσδιορίσει τις χρήσεις γης είναι η Νομαρχιακή Αυτοδιοίκηση (ΝΕΧΩΠ) του Νομού.
      Οι ενδιαφερόμενοι θα πρέπει να αποτανθούν με αίτησή τους στην Επιτροπή (ΝΕΧΩΠ) ζητώντας να αλλάξει χρήση για κοινή ωφέλεια.
      Εφ’ όσον η εν λόγω επιτροπή συμφωνήσει θα γίνει μελέτη Περιβαλλοντικών Επιπτώσεων (ΜΠΕ) επί της οποίας η αρμόδια Υπηρεσία του Υπουργείου Αγροτικής Ανάπτυξης και Τροφίμων θα εκφράσει τις απόψεις της.
      Ο Υφυπουργός
      Α. ΚΟΝΤΟΣ»
      19. Στην με αριθμό 952/21.5.04 ερώτηση του Βουελυτών κ. Φώτη Κουβέλη δόθηκε με το υπ’ αριθμ. Δ6/Φ38/ΟΙΚ/10233/9.6.04 έγγραφο από τον Υφυπουργό Ανάπτυξης ακόλουθη απάντηση:
      «Σ’ απάντηση της παραπάνω ερώτησης θέτουμε υπόψη σας ότι ο τομέας των ανανεώσιμων πηγών ενέργειας και της ορθολογικής χρήσης της ενέργειας ενισχύεται μέσω του Επιχειρησιακού Προγράμματος "Ανταγωνιστικότητα" (άξονας προτεραιότητας "Στήριξη και ενθάρρυνση επιχειρηματικότητας) που χειρίζεται το Υπουργείο Ανάπτυξης και αντλεί πόρους από το Γ' Κοινοτικό Πλαίσιο Στήριξης. Δημόσια ενίσχυση συγκρίσιμου μεγέθους από αμιγώς εθνικούς πόρους παρέχεται από το Υπουργείο Οικονομίας και Οικονομικών μέσω του Ν. 2601/1998. Τα εν λόγω χρηματοδοτικά εργαλεία επεκτείνονται στη συμπαραγωγή ηλεκτρισμού και θερμότητας (ψύξης) και την υποκατάσταση συμβατικών καυσίμων με φυσικό αέριο ή υγραέριο. Παράλληλα με την εφαρμογή ευνοϊκού δημοσιονομικού πλαισίου προωθείται ριζική αναμόρφωση του αδειοδοτικού πλαισίου των εγκαταστάσεων ανανεώσιμης ηλεκτροπαραγωγής με προοπτική εφαρμογής των νέων ρυθμίσεων τον προσεχή Σεπτέμβριο.
      Ειδικά για το θέμα της ενεργειακής απόδοσης των κτιρίων σημειώνουμε ότι με την κοινή υπουργική απόφαση 21475/4707/1998 (ΦΕΚ Β 880) που στόχευε στον περιορισμό των εκπομπών διοξειδίου του άνθρακα, είχαν προβλεφθεί μέτρα για τη βελτίωση της ενώ η ήδη εκδοθείσα Οδηγία 2002/91/ΕΚ που ρυθμίζει το ουσιώδες αυτό θέμα πρόκειται σύντομα να ενσωματωθεί στο εθνικό δίκαιο.
      Εξάλλου είναι υποχρεωτική βάσει της πράξης υπουργικού συμβουλίου 237/1980 (ΦΕΚ Α 309) η κατάρτιση ενεργειακών μελετών για νεοϊδρυόμενες και επεκτεινόμενες βιομηχανικές εγκαταστάσεις ως προς την ενεργειακή κατανάλωση τους.
      Τέλος έχει εκδοθεί σειρά διαταγμάτων με τα οποία επιβάλλεται υποχρεωτικά η ικανοποίηση απαιτήσεων ενεργειακής απόδοσης σε λέβητες και οικιακές συσκευές περιλαμβανομένων των λαμπτήρων φθορισμού. Παράλληλα εφαρμόζεται η ενεργειακή σήμανση και βαθμονόμηση των οικιακών συσκευών για την ορθή ενημέρωση του καταναλωτικού κοινού με σκοπό την αποφυγή αγοράς ενεργοβόρων συσκευών.
      Ο Υφυπουργός
      Γ. ΣΑΛΑΓΚΟΥΔΗΣ»
      20. Στην με αριθμό 900/20.5.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 21937/ΚΤΠ 4137/4.6.04 έγγραφο από τον Υπουργό Οικονομίας και Οικονομικών ακόλουθη απάντηση:
      «1. Σε απάντηση της με αριθμ. πρωτ. 900/ 20.05.2004 ερώτησης που κατατέθηκε στη Βουλή των Ελλήνων από τη Βουλευτή κυρία Ευαγγελία Σχοιναράκη-Ηλιάκη, σας πληροφορούμε ότι οι Δράσεις που απευθύνονται σε ΑΜΕΑ περιλαμβάνονται στο σχεδιασμό της Ειδικής Γραμματείας για την Κοινωνία της Πληροφορίας, σε αντιστοιχία με τις προβλέψεις του Μέτρου 4.3 του Επιχειρησιακού Προγράμματος.
      2. Ουδέποτε απεστάλη από την προηγούμενη ηγεσία του Υπουργείου Μεταφορών και Επικοινωνιών στην Ειδική Γραμματεία για την Κοινωνία της Πληροφορίας, Τεχνικό Δελτίο Έργου σχετικό με Δράσεις που αφορούν σε ΑΜΕΑ, σύμφωνα με τις διαδικασίες που προβλέπονται από τους Κανόνες Εφαρμογής του Γ΄ ΚΠΣ.
      3. Η υλοποίηση Δράσεων σχετικών με την παροχή τηλεπικοινωνιακών υπηρεσιών σε ειδικές ομάδες πληθυσμού, στο Μέτρο 4.3 του Άξονα 4 του Επιχειρησιακού Προγράμματος για την Κοινωνία της Πληροφορίας θα υλοποιηθεί βάσει του προγραμματισμού του καθ' ύλη ν αρμόδιου Υπουργείου Μεταφορών και Επικοινωνιών.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      21. Στην με αριθμό 244/23.4.04 ερώτηση των Βουλευτών κυρίων Δημητρίου Τσιόγκα, Αντωνίου Σκυλλάκου και Νικολάου Γκατζή δόθηκε με το υπ’ αριθμ. Φ200α/4052/7207/3.6.04 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 244/23-04-2004 ερώτησης, που κατέθεσαν οι Βουλευτές κ.κ. Δημήτριoς Τσιόγκας, Αντώνιος Σκυλλάκος και Νικόλαoς Γκατζής, με θέμα την καταβολή αποζημιώσεων για απαλλοτριωθείσες εκτάσεις στην περιοχή Κουτσόχερο του Νομού Λαρίσης, σας γνωρίζουμε τα ακόλουθα:
      Η έκταση που απαιτείται ανέρχεται σε 33,75 στρέμματα και προωθείται η διαδικασία για την απαλλοτρίωσή της από το συνερωτώμενο Υπουργείο Οικονομικών και την Κτηματική Υπηρεσία Λάρισας, δεδομένου ότι. οι απαλλοτριώσεις για ανάγκες της Πολεμικής Αεροπορίας γίνονται « Υπέρ και Δαπάναις του Δημοσίου». Οι σχετικές αιτήσεις καθορισμού αποζημιώσεων εκδικάστηκαν στις 15.01.2004 και αναμένεται η έκδοση των δικαστικών αποφάσεων, προκειμένου να καταβληθούν από το Υ.Ο. οι αποζημιώσεις που θα προσδιορισθούν.
      Παράλληλα, για τη δυνατότητα άμεσης εκτέλεσης των έργων, προωθήθηκε και επίταξη των εκτάσεων. Οι ιδιοκτήτες θα αποζημιωθούν για τη χαμένη πρόσοδο για τις ιδιοκτησίες τους για όλο το χρονικό διάστημα από την κατάληψη μέχρι και τη συντέλεση της απαλλοτρίωσης. Η Διοίκηση Απεροπορικών Επιτάξεων έχει ορίσει τη συζήτηση για τις εν λόγω αποζημιώσεις στις 18.6.2004.
      Ο Υφυπουργός
      ΙΩΑΝΝΗΣ ΛΑΜΠΡΟΠΟΥΛΟΣ»
      22. Στην με αριθμό 702/12.5.04 ερώτηση του Βουλευτή κ. Στεφάνου Μάνου δόθηκε με το υπ’ αριθμ. 2/26920/0023 Α/28.5.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμό 702/12-5-2004 ερώτηση του Βουλευτή κ. Στέφανου Μάνου σχετικά με την Αξιοπιστία της Δημοσιονομικής Απογραφής, σας γνωρίζουμε τα ακόλουθα:
      Το Ελληνικό Δημόσιο (Ε.Δ.) για τη κάλυψη των δανειακών του αναγκών εκδίδει τίτλους (ομόλογα, έντοκα γραμμάτια κ.λ.π.) οι οποίοι διατίθενται σύμφωνα με τις εκάστοτε ισχύουσες διαδικασίες, στις τράπεζες για ίδιο χαρτοφυλάκιο ή για χαρτοφυλάκιο πελατείας καθώς και σε ιδιώτες. Στη συνέχεια οι τίτλοι αυτοί είναι διαπραγματεύσιμοι καθημερινά στην Ηλεκτρονική Δευτερογενή Αγορά Τίτλων (Η.Δ.Α.Τ.) και κατά την λήξη των τοκομεριδίων ή των τίτλων το Ελληνικό Δημόσιο καταβάλλει την οφειλή στον τελευταίο δικαιούχο κάτοχο των τοκομεριδίων ή των τίτλων αντίστοιχα.
      Όλοι οι τίτλοι του Ελληνικού Δημοσίου τηρούνται στο Σύστημα Άϋλων Τίτλων (Σ.Α.Τ), το οποίο είναι εγκατεστημένο στην Τράπεζα της Ελλάδος. 
      Η Ε.Τ.Ε. διέπεται από το καθεστώς των Α.Ε., οι μετοχές της είναι εισηγμένες στα Χρηματιστήρια Αξιών Αθηνών και Νέας Υόρκης και επ' αυτών γίνονται συναλλαγές καθημερινά. Το Ελληνικό Δημόσιο ως γνωστό δεν κατέχει το πλειοψηφικό πακέτο των μετοχών της Ε.Τ.Ε., κατέχει μόνο ένα μικρό ποσοστό των μετοχών αυτής και συνεπώς γνωρίζει τα στοιχεία τα οποία η Ε.Τ.Ε. δημοσιεύει στους τριμηνιαίους Ισολογισμούς της.
      Επίσης, σας γνωρίζουμε ότι το Ελληνικό Δημόσιο δεν έχει συνάψει Συμφωνίες με Τράπεζες που αφορούν ομόλογα Ε.Δ. με όρους μη διάθεσης των ομολόγων αυτών στην Αγορά.
      Ο Υφυπουργός
      ΠΕΤΡΟΣ ΔΟΥΚΑΣ»
      23. Στην με αριθμό 661/11.5.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. Φ90022/13191/2590/4.6.04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθμ. 661/11-05-2004 ερώτηση που κατατέθηκε στη Βουλή από τους Βουλευτές κ.κ. Ν. Γκατζή και Τ. Τσιόγκα, σχετικά με το ως άνω θέμα, σας πληροφορούμε τα ακόλουθα, όπως μας γνώρισε το ΤΣΜΕΔΕ:
      1) Όσον αφορά το προσωπικό του γραφείου ΤΣΜΕΔΕ Βόλου, σας γνωρίζουμε ότι βρίσκεται σε τελικό στάδιο η διαδικασία για την πρόσληψη ενός υπαλλήλου κλάδου ΔΕ Διοικητικού-Λογιστικού στο εν λόγω Γραφείο και ο διορισμός του θα γίνει αμέσως μετά την κύρωση των πινάκων διοριστέων από το ΑΣΕΠ. Επίσης, στις 13-05-2004 επανήλθε στα καθήκοντά του ο ένας υπάλληλος του Ταμείου, αφού μετά την ολοκλήρωση της Ένορκης Διοικητικής Εξέτασης, δεν προέκυψε για αυτόν καμία πειθαρχική ευθύνη. Ο άλλος υπάλληλος του εν λόγω γραφείου βρίσκεται σε διαθεσιμότητα επειδή δεν έχει ολοκληρωθεί ακόμα η πειθαρχική διαδικασία. Στο Γραφείο ΤΣΜΕΔΕ Βόλου εργάζεται επίσης μία υπάλληλος την οποία έχει παραχωρήσει ο Σύνδεσμος Εργοληπτών Δημοσίων Έργων Μαγνησίας (ΣΕΔΕΜ).
      Οι κενές θέσεις στο Γραφείο ΤΣΜΕΔΕ Βόλου μετά και την επικείμενη πρόσληψη, θα είναι μία (1) θέση στην κλάδου ΠΕ Διοικητικού - Οικονομικού και μία (1) θέση κλάδου ΥΕ Προσωπικού Καθαριότητας. Επιπλέον, με τον νέο Οργανισμό του Ταμείου που σύντομα θα προωθηθεί, θα συσταθεί μία θέση κλάδου ΤΕ Διοικητικού- Λογιστικού.
      2) Όσον αφορά τη μηχανοργάνωση του Γραφείου, σας γνωρίζουμε ότι προς το παρόν έχει προγραμματισθεί η μηχανογράφηση των πέντε μεγάλων υποκαταστημάτων του ΤΣΜΕΔΕ(Θεσσαλονίκη, Πάτρα, Ηράκλειο, Λάρισα και Ιωάννινα). Με την ολοκλήρωση του έργου αυτού και αφού διαπιστωθεί ότι η μηχανογράφηση σε αυτά τα υποκαταστήματα λειτουργεί ομαλά, η διαδικασία θα προχωρήσει και στα υπόλοιπα, όπως αυτό του Βόλου.
      3) Τέλος, όσον αφορά τα θέματα οικονομικών εκκρεμοτήτων και τυχόν οικονομικών αποζημιώσεων, σας γνωρίζουμε ότι καμία έγγραφη καταγγελία ασφαλισμένων για αποζημιώσεις δεν έχει κοινοποιηθεί στο Ταμείο.
      Κατόπιν των ανωτέρω, σας γνωρίζουμε ότι σήμερα το Γραφείο ΤΣΜΕΔΕ Βόλου λειτουργεί ομαλά και χωρίς οικονομικές εκκρεμότητες.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      24. Στην με αριθμό 751/13.5.04 ερώτηση του Βουλευτή κ. Στυλ. Ματζαπετάκη δόθηκε με το υπ’ αριθμ. 7017/4.4298/3.6.04 έγγραφο από Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. ΜΑΤΖΑΠΕΤΑΚΗΣ, σας γνωρίζουμε ότι, με σκοπό να περιορισθούν όσο το δυνατόν περισσότερο τα προβλήματα, που δημιουργούνται στην κοινωνικοοικονομική ζωή της πρωτεύουσας, από τις διάφορες διαδηλώσεις, συναθροίσεις, πορείες κ.λ.π. έχουν δοθεί εντολές και οδηγίες στις αρμόδιες Υπηρεσίες μας για τον έγκαιρο σχεδιασμό των μέτρων και τον αναγκαίο συντονισμό των εμπλεκομένων Υπηρεσιών, ώστε με τα λαμβανόμενα μέτρα να ελαχιστοποιούνται οι προκαλούμενες συνέπειες, χωρίς βεβαίως να περιορίζεται το συνταγματικώς κατοχυρωμένο δικαίωμα του «συνέρχεσθαι» των πολιτών. Πέραν αυτών όμως, σε περίπτωση κατά την οποία, με την παρακώλυση συγκοινωνιών, διαταράσσεται η κοινωνικοοικονομική ζωή της πόλης, στο βαθμό που αυτή, εκ του όγκου της συγκέντρωσης, δεν είναι απαραίτητη για την πραγματοποίησή της, εφαρμόζονται σε βάρος των υπαιτίων, που δεν συμμορφώνονται στις υποδείξεις του εκάστοτε επικεφαλής των μέτρων τάξης αξιωματικού, οι διατάξεις της ισχύουσας νομοθεσίας.
      Σε ό,τι αφορά την περίοδο διεξαγωγής των Ολυμπιακών Αγώνων, σας πληροφορούμε ότι από τη Διεύθυνση Ασφαλείας Ολυμπιακών Αγώνων εκπονείται ειδικό Επιχειρησιακό Σχέδιο Ολυμπιακών Οδικών Μεταφορών, σκοπός του οποίου είναι η δημιουργία συνθηκών άνετης, ομαλής, ταχείας και ασφαλούς κυκλοφορίας, χωρίς να επιβαρύνονται σημαντικά οι λειτουργίες της πόλης στον τομέα της κυκλοφορίας, ενώ, για τα κλιμακούμενα περιστατικά διαδηλώσεων ή πορειών, το σχέδιο προβλέπει την άμεση ανταπόκριση των αρμοδίων αστυνομικών Υπηρεσιών, προκειμένου να διευκολύνονται οι συγκοινωνίες και οι μετακινήσεις των πολιτών και να ελαχιστοποιούνται ή να μετριάζονται οι δυσμενείς επιπτώσεις στη λειτουργία της πόλης.
      Πέραν αυτών, για τον ίδιο σκοπό, οι Υπηρεσίες Τροχαίας θα διαθέσουν τροχονόμους που θα ρυθμίζουν και θα εκτρέπουν την κυκλοφορία σε κρίσιμα σημεία του οδικού δικτύου περιμετρικά των περιοχών που ενδέχεται να λάβουν χώρα οι ανωτέρω εκδηλώσεις, αλλά και θα διευκολύνουν την κυκλοφορία στις παρακαμπτήριες οδούς διοχέτευσής της. Παράλληλα οι Υπηρεσίες αυτές θα συνεργάζονται με τη Γενική Διεύθυνση Μεταφορών Ο.Ε.ΟΑ., για το σχεδιασμό και τη χρήση νέων εναλλακτικών διαδρομών κίνησης των μελών της Ολυμπιακής Οικογένειας, με τους συγκοινωνιακούς φορείς, για την τροποποίηση των δρομολογίων των μέσων μαζικής μεταφοράς και με τους λοιπούς φορείς (Πυροσβεστικό Σώμα, Ε.Κ.Α.Β.) για την απρόσκοπτη κίνηση αυτών. Οι συνεργασίες αυτές θα γίνονται μέσω του Θαλάμου Επιχειρήσεων Παρακολούθησης Ελέγχου της Κυκλοφορίας (ΘΕΠΕΚ), αποστολή του οποίου είναι η διαχείριση της κυκλοφορίας στο νομό Αττικής και ο συντονισμός των δράσεων όλων των εμπλεκομένων στην κυκλοφορία φορέων.
      Τέλος πρέπει να επισημάνουμε ότι ο ΘΕΠΕΚ έχει δυνατότητες παρακολούθησης της κυκλοφορίας και της εξέλιξης των κινητοποιήσεων μέσω εικονοληπτών, άμεσης ενημέρωσης των πολιτών από τις πινακίδες μεταβλητών μηνυμάτων, από το ραδιόφωνο, την τηλεόραση και το διαδίκτυο, καθώς και αλλαγής των φάσεων λειτουργίας των φωτεινών σηματοδοτών, ανάλογα με τις ανάγκες της κυκλοφορίας.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      25. Στην με αριθμό 730/13.5.04 ερώτηση του Βουλευτή κ. Ανδρέα Φούρα δόθηκε με το υπ’ αριθμ. 7017/4/4294/3.6.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. ΦΟΥΡΑΣ, σας γνωρίζουμε ότι, στα πλαίσια της νέας πολιτικής δημόσιας τάξης, που προωθεί το Υπουργείο μας, στόχο πρώτης προτεραιότητας, για την προστασία των πολιτών και κυρίως της νεολαίας μας, αποτελεί και η αντιμετώπιση της μάστιγας των ναρκωτικών. Για την επίτευξη του στόχου αυτού ιδιαίτερη βαρύτητα δίνουμε στον τομέα της πρόληψης, ενώ στον τομέα της καταστολής κύρια επιδίωξη των Υπηρεσιών μας είναι ο εντοπισμός και η σύλληψη των ημεδαπών και αλλοδαπών εμπόρων ναρκωτικών. Επίσης, στα πλαίσια της πολιτικής αυτής, στόχος μας είναι και η αποτελεσματικότερη αστυνόμευση των περιοχών της Αττικής που εμφανίζουν ιδιαίτερα προβλήματα εγκληματικότητας, ώστε να παγιωθεί το αίσθημα ασφαλείας των πολιτών και να αναβαθμισθούν οι παρεχόμενες σ' αυτούς υπηρεσίες.
      Σε ό,τι αφορά το αναφερόμενο στην ερώτηση πρόβλημα της συγκέντρωσης τοξικομανών στο κέντρο της Αθήνας, σας πληροφορούμε ότι αυτό είναι γνωστό στις Υπηρεσίες μας και οφείλεται στη λειτουργία των μονάδων χορήγησης υποκαταστάτων ηρωίνης του ΟΚΑΝΑ στις οδούς Ερεσού, Σοφοκλέους και Καποδιστρίου. Η λειτουργία των μονάδων αυτών και κυρίως αυτής που βρίσκεται στην οδό Καποδιστρίου έχει ως αποτέλεσμα την καθημερινή προσέλευση, συγκέντρωση και παραμονή στην ευρύτερη περιοχή μεγάλου αριθμού εξαρτημένων ατόμων, τα οποία είτε είναι ενταγμένα στις μονάδες, είτε επιθυμούν να ενταχθούν ή να ενημερωθούν σχετικά, γεγονός που από μόνο του προκαλεί όχληση και δημιουργεί μια δυσάρεστη εικόνα στους περιοίκους και τους διερχόμενους, με την οποία δεν έχουν εξοικειωθεί και επομένως δεν μπορούν να την κατανοήσουν.
      Για την αντιμετώπιση του προαναφερόμενου προβλήματος και την καλύτερη αστυνόμευση της περιοχής του κέντρου της Αθήνας, οι αρμόδιες Υπηρεσίες μας, το τελευταίο χρονικό διάστημα, εφαρμόζουν ειδικό πρόγραμμα ενισχυτικής δράσης, ενώ πρόσφατα το θέμα της αντιμετώπισης του προβλήματος αυτού αποτέλεσε αντικείμενο σύσκεψης στο Υπουργείο μας, στην οποία συμμετείχαν υπηρεσιακοί παράγοντες του Υπουργείου μας, του Υπουργείου Υγείας και Κοινωνικής Αλληλεγγύης και εκπρόσωποι των εν λόγω μονάδων, καθώς και λοιπών φορέων.
      Πάντως, πρέπει να σημειωθεί ότι η αύξηση της αστυνόμευσης σε ορισμένες μόνο περιοχές δεν συντελεί πάντοτε στη γενικότερη καταπολέμηση της εγκληματικότητας, αλλά αποδεδειγμένα μετατοπίζει το πρόβλημα σε άλλες περιοχές. Για το λόγο αυτόν τα μέτρα που λαμβάνουμε στις αναφερόμενες περιοχές, αποσκοπούν στην πάταξη αυτής και όχι στη φαινομενική μείωση ή μετατόπισή της.
      Πέραν αυτών όμως, πρέπει επίσης να επισημανθεί ότι η αντιμετώπιση του όλου θέματος της διακίνησης και χρήσης των ναρκωτικών είναι μία διαδικασία πολυσχιδής και πολυσύνθετη που δεν εξαντλείται μόνο στην αστυνομική δραστηριότητα, αλλά απαιτεί την ευαισθητοποίηση και ενεργό συμμετοχή όλης της κοινωνίας, σε αρμονική συνεργασία με τους αρμόδιους φορείς της, δεδομένου ότι οι προσπάθειες πρέπει να επικεντρώνονται κυρίως στους τομείς της ενημέρωσης και της πρόληψης. Προς την κατεύθυνση αυτή βεβαίως κατατείνουν και οι προσπάθειες του Υπουργείου μας, ώστε σε συνεργασία με τους τοπικούς φορείς (Δήμο, Υπηρεσίες κ.λ.π.) να καταστεί δυνατή η οριστική επίλυση των προβλημάτων στην αναφερόμενη περιοχή.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτη κύκλου:
     Πρώτη είναι η με αριθμό 2767/30-8-2004 ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Πασχαλίδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των έργων της Εθνικής Οδού Νομού Πέλλας.
     Η ερώτηση του κυρίου συναδέλφου έχει ως εξής:
     «Με τις αριθμ. 2767/30-8-2004 και 3911/8-10-2004 ερωτήσεις μου προς τους Υπουργούς ΠΕΧΩΔΕ, ΥΠΕΣΔΔΑ και ΥΠΕΘΟ ζητούσα τη σαφή κυβερνητική βούληση για τη συνέχεια των έργων υποδομής στην Εθνική Οδό Νομού Πέλλας, ιδιαίτερα στα τμήματα που η χρηματοδότησή τους είχε διασφαλιστεί από κονδύλια του Γ’ Κοινοτικό Πλαίσιο Στήριξης (παρακάμψεις Πελλαίας Χώρας και Έδεσσας) και βρίσκονται σε φάση δημοπράτησης και επιλογής αναδόχου.
     Καθημερινά εντείνεται η φημολογία για πιθανές απεντάξεις των έργων εξαιτίας των μεγάλων καθυστερήσεων από τις άγονες δημοπρατήσεις και την διελκυστίνδα γύρω από το μαθηματικό τύπο που τελικά καταργήθηκε με νόμο που ψήφισε πρόσφατα η Βουλή.
     Η ηχηρή σιωπή της Κυβέρνησης της Νέας Δημοκρατίας για το τι σκέφτεται να κάνει τόσο για τα συγκεκριμένα τμήματα που δημοπρατήθηκαν με διασφαλισμένες πιστώσεις, όσο και για τη συνέχεια των μελετών και την ωρίμανση των υπολοίπων τμημάτων εντείνει την ανησυχία της τοπικής κοινωνίας σε συνδυασμό με τις διαφαινόμενες περικοπές των δημοσίων επενδύσεων ως συνέπεια της δημοσιονομικής απογραφής στην οικονομία που προκάλεσε μετεκλογικά η Νέα Δημοκρατία.
     Με βάση τα παραπάνω ερωτώνται οι Υπουργοί ΠΕΧΩΔΕ, ΥΠΕΘΟ και ΥΠΕΣΔΔΑ για το χρονοδιάγραμμα υλοποίησης των τμημάτων που έχουν διασφαλισμένες πιστώσεις και παραμένουν παγωμένα σε φάση δημοπράτησης (παρακάμψεις Πελλαίας Χώρας και Έδεσσας) και κατά δεύτερον για τη γρήγορη προώθηση μελετών και των άλλων συντελεστών ωριμότητας των υπολοίπων βασικών τμημάτων της Εθνικής Οδού (παράκαμψη Γιαννιτσών, παράκαμψη Μαυροβουνίου, σύνδεση Μαυροβουνίου – παράκαμψη Έδεσσας, τμήμα Έδεσσας-Άγρας, τμήμα Άγρας-Βρυττά)».
     Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Οι δημοπρασίες όλων των δημοσίων έργων της χώρας, που βρίσκονταν σε εξέλιξη από τις αρχές του τρέχοντος έτους, ουσιαστικά είχαν διακοπεί λόγω του σαθρού συστήματος του μαθηματικού τύπου που εφαρμοζόταν και λόγω των αλλεπάλληλων και χρονοβόρων ενστάσεων, καταγγελιών και προσφυγών στο Συμβούλιο της Επικρατείας, στο Ραδιοτηλεοπτικό Συμβούλιο, στο Ελεγκτικό Συνέδριο και στην Ευρωπαϊκή Επιτροπή. Κανένα απολύτως έργο από όσα αναφέρει ο κύριος συνάδελφος δεν έχει απενταχθεί και είναι αναληθές αν κάτι τέτοιο λέγεται από οποιονδήποτε.
     Το Υπουργείο ΠΕΧΩΔΕ προωθεί με κάθε δυνατό τρόπο τις δημοπρατήσεις των έργων, δίνοντας μια γενική λύση στο μεγάλο αυτό πρόβλημα, καταργώντας το μαθηματικό τύπο και εφαρμόζοντας πλέον το ν.3263, ο οποίος ψηφίστηκε τον περασμένο Σεπτέμβριο για τα δημόσια έργα. Με το νόμο αυτό, ως γνωστόν, εφαρμόζεται η χαμηλότερη προσφορά που θα συμβάλλει αποφασιστικά, μαζί με άλλες δικλείδες που επιβάλλονται από το συγκεκριμένο νόμο, στην εξυγίανση του συστήματος ανάθεσης των δημοσίων έργων και ήδη προχωρούμε στη δημοπράτηση όσων έργων είχαν καθυστερήσει, με ταχύτατες πλέον διαδικασίες.
      Σε ό,τι αφορά τα συγκεκριμένα δέκα έργα, τα οποία αναφέρετε κύριε συνάδελφε, στην ερώτησή σας και αφορούν το οδικό δίκτυο του Νομού Πέλλας, καταθέτω στη Βουλή αντίγραφο του υπ’ αριθμόν 6022/7.9.2004 εγγράφου της Περιφέρειας Κεντρικής Μακεδονίας που απαντά αναλυτικά στα ερωτήματά σας και σας γνωρίζω ότι η Περιφέρεια Κεντρικής Μακεδονίας και κατ’ επέκταση το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης είναι αρμόδιο για τις μελέτες και την κατασκευή των συγκεκριμένων έργων. 
      (Στο σημείο αυτό ο Υφυπουργός ΠΕΧΩΔΕ κ. Σταύρος Καλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      ΠΡΟΕΔΡΕΥΩΝ (Γεώργιος Σούρλας): O κ. Πασχαλίδης έχει το λόγο.
     ΓΕΩΡΓΙΟΣ ΠΑΣΧΑΛΙΔΗΣ: Κύριε Πρόεδρε, κρίνω την απάντηση αόριστη, παρά το γεγονός ότι βεβαιώνει πως κανένα έργο δεν απεντάσσεται, όπως αναφέρεται στην ερώτησή μου και όπως ευρέως κυκλοφορεί εξαιτίας της μεγάλης προσπάθειας που καταβάλλει η Κυβέρνηση της Νέας Δημοκρατίας, να καλύψει ελλείμματα που η ίδια δημιούργησε εξαιτίας της δημοσιονομικής απογραφής.
     Αναφέρομαι ιδιαίτερα στα δύο βασικά έργα του εθνικού δικτύου, την παράκαμψη της Πελλαίας Χώρας που θα βοηθήσει την ενοποίηση του αρχαιολογικού χώρου, αλλά και την παράκαμψη της Έδεσσας στη δεύτερη εργολαβία, που θα διευκολύνει πάρα πολύ την κυκλοφορία σ΄ ένα σημαντικό δρόμο που συνδέει τρεις νομούς με τον άξονα της Εγνατίας και τη Θεσσαλονίκη. 
     Θα δεχθώ τη διαβεβαίωση ότι δεν θα υπάρξουν απεντάξεις. Ωστόσο και σήμερα δεν άκουσα κανένα συγκεκριμένο χρονοδιάγραμμα το οποίο να περιγράφει μία επαναδημοπράτηση αυτών των δύο βασικών έργων και τι τελικά θα γίνει με το υπόλοιπο εθνικό δίκτυο του Νομού Πέλλας. 
     Μία προσεκτική ανάγνωση των απαντήσεων που δόθηκαν από τα τρία συναρμόδια Υπουργεία ΠΕΧΩΔΕ, Οικονομίας και Οικονομικών και Εσωτερικών, δείχνει πως έχουμε να κάνουμε μ΄ ένα φαύλο κύκλο ευθυνών και υπευθύνων. Είπε προηγουμένως ο κύριος Υπουργός ότι το συναρμόδιο Υπουργείο των Εσωτερικών θα παρακολουθήσει τα έργα μέσω της Περιφέρειας της Κεντρικής Μακεδονίας. Έχω την απάντηση του Υπουργείου Εσωτερικών που καταλήγει στο τέλος, αφού απαντάει σ΄ ένα από τα δέκα σημεία, με το εξής: O κ.  Νάκος που υπογράφει το έγγραφο λέει: «Οι λοιπές παρεμβάσεις» -τα δέκα σημεία της ερώτησής μου δηλαδή- «αφορούν έργα αρμοδιότητας του συνερωτώμενου Υπουργείου ΠΕΧΩΔΕ». Δηλαδή ο κ. Νάκος, αγαπητέ κύριε συνάδελφε, αναφέρεται σε εσάς, εσείς λέτε ότι το Υπουργείο Εσωτερικών είναι υπεύθυνο, η περιφέρεια ζητά έργα, χρήματα από το ΥΠΕΧΩΔΕ, τελικά δεν υπάρχει μία σαφής απάντηση ποιος είναι ο τελικά υπεύθυνος γι’ αυτά τα έργα. Εγώ πιστεύω, από την εμπειρία που έχω στην κυβέρνηση της χώρας, ότι το υπεύθυνο Υπουργείο είναι το ΠΕΧΩΔΕ. Η περιφέρεια είναι σίγουρα ο φορέας εκτέλεσης αυτών των έργων. Το Υπουργείο Εσωτερικών παρακολουθεί, εποπτεύει την περιφέρεια, τελικά όμως, το ΥΠΕΧΩΔΕ ξέρει ο κόσμος, αφορά έργα αυτής της κλίμακας στην οποία αναφέρομαι. Γι’ αυτό θα ήθελα μία σαφέστερη απάντηση. Ναι, τα έργα δεν απεντάσσονται, με ποια χρονοδιαγράμματα θα γίνουν αυτά τα έργα, πότε τελικά θα γίνουν αυτά τα έργα, αν οι πιστώσεις που διασφαλίσαμε είναι σίγουρα διασφαλισμένες και πότε επιτέλους αυτή η δικαιολογία περί μαθηματικού τύπου θα τελειώσει και τα έργα θα ξεκινήσουν στην Ελλάδα; Φοβάμαι ότι σήμερα εξαιτίας της δημοσιονομικής απογραφής η Κυβέρνηση της Νέας Δημοκρατίας προσπαθεί να εξοικονομήσει πόρους με θύματα, μεταξύ άλλων, και το πρόγραμμα των δημοσίων επενδύσεων, τα περιφερειακά επιχειρησιακά προγράμματα, κάτι που πιστεύω ότι θα έχει μία συνέπεια, απεντάξεις, αποεπένδυση, στασιμότητα, ύφεση, ανεργία και στην περιφέρεια της χώρας.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): O Υφυπουργός ΠΕΧΩΔΕ κ. Σταύρος Καλογιάννης έχει το λόγο. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Θέλω να πω ότι ήμουν απολύτως σαφής σε ό,τι αφορά τις απεντάξεις ή μη, των συγκεκριμένων έργων. Επαναλαμβάνω ότι δεν τίθεται κανένα θέμα απένταξης έργων. Σε ό,τι αφορά τα χρονοδιαγράμματα, κύριε συνάδελφε, όπως αναφέρετε στο κείμενο της δεύτερης, αν δεν κάνω λάθος, ερώτησής σας, το μεν Υπουργείο Εσωτερικών απάντησε για ένα έργο, για τα υπόλοιπα δέκα έργα υπάρχουν συγκεκριμένες απαντήσεις στο έγγραφο που κατέθεσα στα Πρακτικά της Βουλής.
     Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Δεύτερη είναι η με  αριθμό 2690/24-8-2004 ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση του έργου του οδικού άξονα Κομοτηνής-Βουλγαρίας. 
    Η ερώτηση της κυρίας συναδέλφου έχει ως εξής: 
    «Η επιλογή της τελικής χάραξης του κάθετου οδικού άξονα «Κομοτηνής-Βουλγαρίας» καθυστερεί αδικαιολόγητα πλέον των δέκα ετών. Η πρόσφατη σχετικά μελέτη υποβαθμίζει τη χάραξη, αφού έχει χαρακτηριστικά επαρχιακής οδού και διέρχεται μέσα από τους οικισμούς, γεγονός που δικαιολογημένα έχει προκαλέσει τις αντιδράσεις των φορέων και των κατοίκων της περιοχής. Η συντονιστική τους επιτροπή ζητά νέα μελέτη χάραξης της οδού που να συνδέει αυτή με την Εγνατία οδό, τη βιομηχανική περιοχή και βέβαια να διέρχεται εκτός των οικισμών. 
    Είναι γνωστό ότι ο κάθετος αυτός άξονας είναι τμήμα του διευρωπαϊκού άξονα Ελσίνκι-Αλεξανδρούπολη, και ένα από τα σημαντικότερα αναπτυξιακά έργα για την περιοχή της Θράκης που θα ενισχύσει ιδιαίτερα τις σχέσεις Ελλάδας και Βουλγαρίας σε πολλαπλές δραστηριότητες. Επιπλέον, με τις συνεχείς παλινδρομήσεις ως προς τη χάραξη και τις καθυστερήσεις είναι ορατός ο κίνδυνος να χαθούν τα κονδύλια από το Γ΄ Κοινοτικό Πλαίσιο Στήριξης, για την έγκαιρη υλοποίηση του έργου. 
    Μετά από αυτά ερωτάται ο κύριος Υπουργός:
    1. Θα εξευρεθεί άμεσα η βέλτιστη λύση της χάραξης, δηλαδή μία σύγχρονη και ασφαλής οδική σύνδεση που θα εξυπηρετεί και θα ικανοποιεί την τοπική κοινωνία;
    2. Πώς διαμορφώνεται η κατάσταση σε σχέση με την αναγκαιότητα ολοκλήρωσης του έργου μέσω του Γ΄ Κοινοτικό Πλαίσιο Στήριξης;» 
    Το λόγο έχει ο Υφυπουργός κ. Σταύρος Καλογιάννης. 
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
    Η υλοποίηση του κάθετου οδικού άξονα Κομοτηνής-Βουλγαρίας, που συνδέει την Εγνατία Οδό ανατολικά της Κομοτηνής με τα ελληνοβουλγαρικά σύνορα βόρεια της Νυμφαίας, αποτελεί ειλημμένη απόφαση, η οποία εκφράζεται μέσα από το 3-7-1998 πρωτόκολλο διμερούς συνεργασίας μεταξύ της χώρας μας και της Βουλγαρίας. 
    Ο οδικός αυτός άξονας μήκους είκοσι τεσσάρων περίπου χιλιομέτρων εντάσσεται στις διασυνοριακές οδικές συνδέσεις. Η νότια αφετηρία του οδικού άξονα βρίσκεται τέσσαρα περίπου χιλιόμετρα βόρεια της υφιστάμενης εθνικής οδού Κομοτηνής-Αλεξανδρούπολης και ένα  περίπου χιλιόμετρο νοτίως της Καρυδιάς. Το τμήμα αυτό που οδεύει παράλληλα με υφιστάμενο χείμαρρο έχει ήδη κατασκευαστεί. 
    Στις 23-6-1998 υπογράφτηκε μεταξύ της Διεύθυνσης Τεχνικών Υπηρεσιών της Νομαρχίας Ροδόπης και των αναδόχων μελετητών σύμβαση για την εκπόνηση της μελέτης του έργου. Κατά τη διάρκεια της εκπόνησης διερευνήθηκαν διάφορες εναλλακτικές λύσεις. Από τη σύγκριση των λύσεων αυτών, από άποψη περιβαλλοντικών επιπτώσεων, οικονομικότητας της κατασκευής, σκοπιμοτήτων στρατού, αρχαιολογικών περιοχών κλπ. εγκρίθηκε από τη Διεύθυνση Τεχνικών Υπηρεσιών της Νομαρχίας Ροδόπης και τη Διεύθυνση ΠΕΧΩ της Περιφέρειας Ανατολικής Μακεδονίας και Θράκης η λύση με αριθμό 2, χάραξη δηλαδή δυτικά ως βέλτιστη λύση, διότι: είναι η πλεονεκτικότερη από άποψη περιβαλλοντικών επιπτώσεων, προσαρμόζεται στις υφιστάμενες οδικές συνδέσεις –τόσο από πλευράς Ελλάδος, όσο και από πλευράς Βουλγαρίας- σέβεται οριζοντιογραφικά και υψομετρικά την προτεινόμενη λύση, που παρουσιάζεται στη μελέτη σκοπιμότητας και είναι συμβατή με το ήδη κατασκευασθέν τμήμα των τεσσάρων χιλιομέτρων. 
    Κατόπιν των ανωτέρω η Διεύθυνση Τεχνικών Υπηρεσιών της Νομαρχίας Ροδόπης ενέκρινε την οριστική μελέτη της δυτικής χάραξης. Έδωσε δε εντολή στο μελετητή να προχωρήσει τη μελέτη σε επόμενα στάδια. Το κόστος, όμως, κατασκευής του εν λόγω έργου κρίθηκε εξαιρετικά υψηλό και στις 2 Σεπτεμβρίου 2002 αποφασίστηκε για το συγκεκριμένο οδικό άξονα ο επαναπροσανατολισμός του με μία νέα μελέτη που θα αναπροσάρμοζε και το τελικό ύψος του προϋπολογισμού, έτσι ώστε αυτό να είναι της τάξεως των είκοσι έως είκοσι δύο εκατομμυρίων (20.000.000 -22.000.0000) ευρώ. 
    Για το σκοπό αυτό αποφασίστηκε όπως η Διεύθυνση Δημοσίων Έργων της Περιφέρειας Ανατολικής Μακεδονίας και Θράκης αναθέσει στο μελετητή την τροποποίηση της αρχικής μελέτης. Στο πλαίσιο αυτό ολοκληρώθηκε η μελέτη για τα οκτώ πρώτα χιλιόμετρα στην εγκεκριμένη πορεία και εκπονείται ήδη η μελέτη για τα επόμενα δώδεκα χιλιόμετρα. 
      Η προτεινόμενη λύση αναμένεται να ανεβάσει συνολικά το κόστος του έργου περίπου στα τριάντα δύο εκατομμύρια (32.000.000) ευρώ, με μια προσεγγιστική ασφαλώς θεώρηση αυτήν τη στιγμή του κόστους του έργου, δεδομένου ότι υπάρχουν μεγάλα και μικρά τεχνικά έργα: σήραγγα, cut and cover και οχετοί, οι οποίοι δεν έχουν μελετηθεί σε επίπεδο οριστικής μελέτης σήμερα.
      Η έγκριση αυτών των προτάσεων θα εξασφαλίσει για το δεύτερο τμήμα του οδικού άξονα ανεκτά χαρακτηριστικά για οδό διασυνοριακής διέλευσης σε ορεινή περιοχή.
      Παράλληλα σας ενημερώνω ότι έχει ανατεθεί και η μελέτη του μεθοριακού σταθμού στα ελληνοβουλγαρικά σύνορα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Η κ. Ασημίνα Ξηροτύρη- Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, έχετε πράγματι δίκιο ότι η πολιτεία εδώ και πάρα πολλά χρόνια θεωρεί ότι είναι ιδιαίτερα κρίσιμοι οι κάθετοι άξονες που συνδέουν την Εγνατία οδό -δηλαδή τη Μακεδονία- με τη Βουλγαρία και τις άλλες γειτονικές χώρες, κι ότι είναι έργα τα οποία πρέπει να τελειώσουν όσο το δυνατόν γρηγορότερα. Και βέβαια είναι γνωστό ότι αυτοί οι κάθετοι άξονες για διάφορους λόγους καθυστερούν και ο κυριότερος λόγος είναι η χρηματοδότησή τους. Ενώ θεωρήθηκαν υψίστης σημασίας εθνικά έργα, πραγματικά παρουσιάζουν μεγάλες καθυστερήσεις.
      Τούτο εδώ το έργο, παρουσιάζει επίσης καθυστέρηση. Διότι υπάρχουν δεσμεύσεις και μέχρι το 2006 θα πρέπει το έργο να έχει ολοκληρωθεί με βάση τα πρωτόκολλα, τις συμφωνίες κλπ. και τη χρηματοδότηση που έχει εξασφαλίσει η χώρα μας και από το Γ΄ Κοινοτικό Πλαίσιο Στήριξης και από το INTERECT 3, αν θυμάμαι καλά. Εν πάση περιπτώσει, αυτό δεν σημαίνει ότι θα κάνουμε έναν οδικό άξονα ο οποίος πράγματι θα επιβαρύνει ιδιαίτερα το περιβάλλον και μάλιστα θα περνάει μέσα από οικισμούς, όπως έγινε με την υποβάθμιση αυτού, -προκειμένου να προκύψει μικρότερη δαπάνη- με τη νέα χάραξη την οποία κι εσείς μόλις περιγράψατε. 
      Εγώ τώρα καταλαβαίνω -και από όλα τα δημοσιεύματα που έχω αλλά και από τις διαμαρτυρίες των φορέων κλπ. και από τις συζητήσεις που είχε κάνει και ο Υφυπουργός Εξωτερικών, ο κ. Στυλιανίδης, στην περιοχή του- ότι υπάρχει πρόβλημα. Πρέπει να επισπευσθούν οι λύσεις εκείνες που θα ανακουφίζουν αυτούς τους δύο οικισμούς, πρέπει να αλλάξει η μελέτη. Δεν έχουμε ακόμη την ολοκλήρωση της μελέτης περιβαλλοντολογικών επιπτώσεων της νέας, βελτιωμένης χάραξης. Και βέβαια δεν μου δώσατε –δεν ξέρω αν θα το κάνετε στην ομιλία σας μετά- ένα χρονοδιάγραμμα, με ποιο τρόπο δηλαδή αυτές οι βελτιώσεις οι οποίες θα γίνουν θα μπορέσουν να τελειώσουν και να δώσουν έναν ορατό χρόνο περαίωσης του έργου, ούτως ώστε να μην συνεχιστούν άλλο αυτές οι παλινδρομήσεις και βέβαια να μην χάσουμε τα κονδύλια ή οτιδήποτε άλλο και γι’ αυτόν τον πολύ σημαντικό οδικό άξονα. 
      Έχει διατυπωθεί στην τοπική κοινωνία η ανάγκη αυτής της βελτίωσης της χάραξης και βέβαια, από ό,τι έχω διαβάσει, έχει προτείνει και ένα σχέδιο λύσης σε μια συζήτηση που έκανε με τους φορείς ο Υφυπουργός, κ. Στυλιανίδης, να αρχίσετε από την κατασκευή του τελωνειακού σταθμού, να προχωρήσετε στα πιο απομακρυσμένα σημεία της χάραξης και στο σημείο των οικισμών Πανδρόσου και Καρυδιάς να οριστικοποιήσετε τη βέλτιστη λύση με τον καλύτερο δυνατό τρόπο  και εν πάση περιπτώσει να ξεκινήσετε το έργο, για να μην χάσουμε την ευκαιρία να υλοποιηθεί αυτός ο άξονας.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης, έχει το λόγο .
       ΣΤΑΥΡΟΣ ΚΑΛΟΓΙΑΝΝΗΣ ( Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Όπως είπα και στην πρωτολογία μου, στο πλαίσιο των οικονομικών δυνατοτήτων που υπάρχουν ολοκληρώθηκε ήδη η βέλτιστη λύση της χάραξης για τα οκτώ πρώτα χιλιόμετρα. Υπάρχει η δυνατότητα ακόμη καλύτερης χάραξης, βελτίωσης της χάραξης μέσω της δυτικής παράκαμψης του οικισμού της Καρυδιάς, ενώ για τα επόμενα δώδεκα χιλιόμετρα μέχρι τα σύνορα εκτιμάται ότι η μελέτη θα έχει ολοκληρωθεί σε έξι με εφτά μήνες από τώρα, στα μέσα περίπου του 2005.
      Σε ό,τι αφορά το χρονοδιάγραμμα το οποίο με ρωτήσατε, εκτιμούμε ότι υπάρχει δυνατότητα δημοπράτησης των οκτώ χιλιομέτρων το αμέσως επόμενο χρονικό διάστημα. Σε ό,τι αφορά το κομμάτι των δώδεκα χιλιομέτρων, εκτιμούμε ότι μέχρι το τέλος του 2005 μπορεί να χρηματοδοτηθεί, ούτως ώστε να μπορέσει η κατασκευή του έργου να χρηματοδοτηθεί από την κοινοτική πρωτοβουλία INTERREG.
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ο Βουλευτής κ. Νίκος Χριστοδουλάκης ζητά ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια.
      Επίσης η Βουλευτής κ. Αικατερίνη Περλεπέ-Σηφουνάκη ζητά ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής: 
      1. Ο Πρωθυπουργός και Υπουργός Πολιτισμού και οι Υπουργοί Οικονομίας και Οικονομικών, Εξωτερικών, Εθνικής Άμυνας, Δικαιοσύνης και Δημόσιας Τάξης κατέθεσαν σχέδιο νόμου «Κύρωση του Δεύτερου Πρωτοκόλλου στη Σύμβαση της Χάγης του 1954 για την προστασία των πολιτιστικών αγαθών σε περίπτωση ένοπλης σύρραξης».
      2. Οι Υπουργοί Δημόσιας Τάξης, Εξωτερικών και Οικονομίας και Οικονομικών κατέθεσαν σχέδιο νόμου «Κύρωση του Μνημονίου Συνεννόησης σχετικά με τη λειτουργία του κέντρου κατά της παράνομης εμπορίας στον Αυλώνα».
      Παραπέμπονται στις αρμόδιες Διαρκείς Επιτροπές. 
      Αναφορές και ερωτήσεις δεύτερου κύκλου:
      Θα συζητηθεί η με αριθμό 3120/14.9.23004 ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τον Υπουργό Οικονομίας και Οικονομικών, σχετικά με την επίλυση προβλημάτων της Αγροτικής Ασφαλιστικής. 
      Η ερώτηση του κυρίου συναδέλφου έχει ως εξής:
      «Σοβαρά προβλήματα –όπως καταγγέλλει και ο Σύλλογος των εργαζομένων- δημιουργούνται στην Αγροτική Ασφαλιστική με την ευθύνη της Διοίκησης της εταιρίας και προσωπικά του Προέδρου της και Διοικητή της ΑΤΕ κ. Μηλιάκου.
      Συγκεκριμένα, η Διοίκηση προχωρεί σε μια σειρά παραβιάσεων των συλλογικών συμβάσεων και βλαπτικών μεταβολών σε βάρος των εργαζομένων (ήδη έχουν καταγραφεί πάνω από τριάντα περιπτώσεις).
      Την ίδια ώρα βεβαίως φροντίζει για την προώθηση των «ημετέρων». Είναι χαρακτηριστικό ότι στέλεχος της ΔΑΚΕ στις 3/9 παραπέμφθηκε στο Πειθαρχικό Συμβούλιο για βλάβη των συμφερόντων της εταιρείας και στις 7/9/2004 (μετά δύο εργάσιμες μέρες) αναβαθμίστηκε τοποθετούμενος ως προϊστάμενος (βεβαίως πριν την εξέταση της υπόθεσης).
      Η ίδια Διοίκηση διοχετεύει στον Τύπο δημοσιεύματα που τελικά δεν δημιουργούν παρά κλίμα ανασφάλειας για το μέλλον της εταιρείας και πλήττουν τη φήμη και την αξιοπιστία της.
      Επειδή η Διοίκηση διορίζεται με την ευθύνη και επιλογή της Κυβέρνησης, ερωτάται ο κύριος Υπουργός:
      1. Είναι εν γνώσει της τακτικής του κ. Μηλιάκου και της Διοίκησης της Αγροτικής Ασφαλιστικής; 
      Αν όχι, τι προτίθεται να κάνει για την τήρηση της νομιμότητας και για να σταματήσει το κλίμα ανασφάλειας στο χώρο, που θα οδηγήσει ως φαίνεται σε όξυνση των σχέσεων με το προσωπικό; 
      2. Ποια είναι τα γενικότερα σχέδια της Κυβέρνησης για τη μελλοντική πορεία της Αγροτικής Ασφαλιστικής;»
      Το λόγο έχει ο Υφυπουργός κ. Δούκας.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Κύριε συνάδελφε, όπως γνωρίζετε η Αγροτική είναι τραπεζικός οργανισμός εισηγμένος στο Χρηματιστήριο με χιλιάδες μετόχους, με γενική συνέλευση και διοικητικό συμβούλιο. Όταν εισήχθη στο Χρηματιστήριο επί των ημερών της δικής σας Κυβέρνησης, δώσατε -η Κυβέρνησή σας- την υπόσχεση ότι θα λειτουργεί με τρόπο που θα είναι ορθολογικός, ανταγωνιστικός και αξιοκρατικός και που θα προστατεύει τα συμφέροντα των μετόχων και των καταθετών. Το πόσο καλά κάνει τη δουλειά της η διοίκηση της Αγροτικής η Κυβέρνηση το κρίνει συνολικά. 
      Όσον αφορά το συγκεκριμένο ερώτημα -επειδή αφορά και κάποια τεχνικής φύσεως θέματα- θα σας διαβάσω αυτολεξεί την απάντηση της Αγροτικής Τράπεζας. Θα σας πω όμως, όσον αφορά γενικά την Αγροτική Ασφαλιστική, ότι στόχοι μας είναι η εξυγίανσή της, η ανταγωνιστικότητα, η εξυπηρέτηση των αναγκών των πελατών της -πάρα πολλοί από τους οποίους ανήκουν στον αγροτικό κόσμο- η κερδοφορία και η ανάπτυξή της.
      Σας διαβάζω τώρα την απάντηση της ίδιας της Αγροτικής στα θέματα τα οποία θέσατε. Γράφουν λοιπόν: 
      «Στις 17.8.2004 το διοικητικό συμβούλιο της Αγροτικής Ασφαλιστικής στα πλαίσια των αρμοδιοτήτων και δικαιωμάτων του, σύμφωνα με το νόμο και το καταστατικό της εταιρίας, αποφάσισε με την 423/17.8.2004 απόφασή του τη μερική τροποποίηση του οργανογράμματος της εταιρείας για οικονομοτεχνικούς και λειτουργικούς λόγους μετά από δύο συνεχόμενες οικονομικές κρίσεις με αρνητικά οικονομικά αποτελέσματα. Σύνολο αρνητικού αποτελέσματος για τις δύο αυτές κρίσεις: 76 εκατομμύρια ευρώ.
      Συνεπεία της πιο πάνω τροποποίησης του οργανογράμματος της εταιρείας ήταν η κατάργηση κάποιων διευθύνσεων –κατάργηση θέσεων ευθύνης- και η δημιουργία νέων διευθύνσεων –δηλαδή, η δημιουργία νέων θέσεων ευθύνης- με σκοπό την ενδυνάμωση της εταιρείας στους τομείς των πωλήσεων και της εξυπηρέτησης των ασφαλισμένων. 
      Οι μεταβολές που επήλθαν στους εργαζομένους που κατείχαν θέσεις ευθύνης, οι οποίες καταργήθηκαν συνεπεία της τροποποίησης του οργανογράμματος, προβλέπονται στον ειδικό κανονισμό τοποθετήσεων άρθρο 4 παράγραφος γ΄. 
      Επισημαίνεται ότι οι μεταβολές αυτές δεν ήταν συνεπεία ανάκλησης της τοποθέτησης όπως έχει γίνει πολλές φορές αναιτιολόγητα στο παρελθόν αλλά λόγω κατάργησης της θέσης ευθύνης συνεπεία τροποποίησης του οργανογράμματος. Η στελέχωση των νέων θέσεων ευθύνης στο οργανόγραμμα έγινε σύμφωνα με τον ειδικό κανονισμό τοποθετήσεων άρθρο 5 παράγραφος α΄, άρθρο 4 παράγραφος γ΄, άρθρο 4 και άρθρο 8 και τα όσα ορίζονται στο άρθρο 6 του ειδικού πρακτικού συμφωνίας του έτους 2001 μεταξύ εταιρείας και συλλόγου εργαζομένων. Η  ανάθεση καθηκόντων ευθύνης σε εργαζόμενους στους οποίους έχει κινηθεί πειθαρχική διαδικασία και εκκρεμεί η σχετική απόφαση προβλέπεται στον ειδικό κανονισμό τοποθετήσεων η δε ανάληψη καθηκόντων γίνεται σύμφωνα με τα όσα ορίζονται στο άρθρο 3 παράγραφος β΄ του ειδικού κανονισμού τοποθετήσεων. Από το σύλλογο εργαζομένων δεν έχει αποσταλεί στη διοίκηση έγγραφο που να αναφέρει συγκεκριμένες παραβιάσεις του κανονισμού εργασίας ή συνολικών συμβάσεων σε σχέση με τη στελέχωση του οργανογράμματος και τόσο η διοίκηση της εταιρείας όσο και ο Πρόεδρος κ. Μηλιάκος καθώς και ο Διευθύνων Σύμβουλος κ. Παυλίδης με συνεντεύξεις και δελτία Τύπου που είναι στη διάθεσή σας υπερασπίζουν με υποδειγματικό τρόπο τα συμφέροντα της εταιρείας η οποία όπως γνωρίζετε ανήκει στον όμιλο ΑΤΕ». 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής, Χρήστος Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Υφυπουργέ, θέλω να σας παρακαλέσω κατ’ αρχήν να πείτε στον Υπουργό σας τον κ. Αλογοσκούφη ότι αν συνεχίσει να μην απαντάει σε γραπτές ερωτήσεις τις οποίες υποβάλουμε θα συνεχίσουμε και εμείς να φέρνουμε τις ερωτήσεις αυτές ως επίκαιρες πλέον με τη διαδικασία που προβλέπει ο Κανονισμός της Βουλής. Και θεωρώ ότι είναι ανεπίτρεπτο –είναι το μόνο Υπουργείο το οποίο παρουσιάζει τουλάχιστον στις δικές μου ερωτήσεις αυτό το φαινόμενο- να μην απαντά σε γραπτές ερωτήσεις που του θέτουμε ως Βουλευτές ασκώντας τα εκ του Κανονισμού και του Συντάγματος δικαιώματά μας.
      Έρχομαι τώρα στα συγκεκριμένα θέματα:  Πράγματι υπάρχει πρόβλημα με την Αγροτική Ασφαλιστική και είναι εταιρεία του δημόσιου τομέα. Τον κ. Μηλιάκο τον διορίσατε εσείς ως Υπουργείο Οικονομικών, ως ο κύριος μέτοχος εξάλλου και της Αγροτικής Τράπεζας και επομένως της θυγατρικής της και της Αγροτικής Ασφαλιστικής. Συνεπώς έχετε την άμεση ευθύνη και για την πορεία της εταιρείας  και για τις ενέργειες τις οποίες κάνει η διοίκησή της.
      Είπατε ο ίδιος διαβάζοντας –δε λέω ότι φταίτε εσείς- το κείμενο της Αγροτικής Τράπεζας ότι θέλει να κάνει οργανωτικές αλλαγές για να εξοικονομήσει πόρους. Το αντίθετο πετυχαίνει, κύριε Υφυπουργέ. Έκανε τέτοιες αλλαγές που μαζί με την πρόσληψη συμβούλων οι οποίες έγιναν επιβάρυνε την εταιρεία με ένα ποσό πεντακοσίων χιλιάδων (500.000) ευρώ το χρόνο ακόμη. Και να σας πω το εξής χαρακτηριστικό. Δεν μπορεί να παίρνει σύμβουλο τον αδερφό του υποδιοικητή της Αγροτικής ο οποίος στην εταιρεία που ήταν –όπως και άλλοι εκ των συμβούλων που πήρε- έπαιρνε μισθό χίλια (1.000) – χίλια πεντακόσια (1.500) ευρώ και προσελήφθη και μαζί με τα έξοδα παραστάσεως και τα αυτοκίνητα παίρνει πέντε χιλιάδες (5.000) ευρώ το μήνα στην Αγροτική Ασφαλιστική, σε εταιρεία για την οποία λέτε ο ίδιος ότι παρουσιάζει προβλήματα και έχει ανάγκη περιστολής των δαπανών και της σπατάλης. Αν δεν είναι αυτό σπατάλη, να παίρνει σύμβουλο τον αδερφό του με τριπλάσιο μισθό τότε ποια είναι; Και αναφέρομαι στον αδερφό του υποδιοικητή της Αγροτικής Τράπεζας.
      Δεύτερο θέμα: Ομιλούμε για κακούς χειρισμούς. Ποιος είναι χειρότερος χειρισμός από το να συγκρουστεί η Αγροτική Ασφαλιστική με τον επί έτη παραδοσιακό σύμμαχό της που είναι η ΠΑΣΕΓΕΣ; Συγκρούστηκαν, η ΠΑΣΕΓΕΣ πήγε σε ιδιωτικές τράπεζες και εξ αυτού χάνει η Αγροτική Ασφαλιστική διακόσιες χιλιάδες (200.000) ευρώ το χρόνο.
      Τρίτον: Δείγμα της κακοδιοίκησης η οποία υπάρχει είναι το εξής. Και το όνομα είναι στη διάθεσή σας αν χρειαστεί. Στέλεχος της ΔΑΚΕ στις 3/9/2004 περνάει πειθαρχικό συμβούλιο για συγκεκριμένα οικονομικά ζητήματα κατά της εταιρείας και αντί να τιμωρηθεί στις 7/9/2004 και πριν γίνει το πειθαρχικό αναβαθμίζεται προαγόμενος σε διευθυντή. Ε, δεν είναι σοβαρά πράγματα αυτά!
      Και θα κλείσω λέγοντας ότι μεταξύ άλλων η δραστηριότητα των κυρίων Μηλιάκου και Παυλίδη –και έχω εδώ δημοσίευμα εβδομαδιαίας εφημερίδας- εκθέτει και τον ίδιο τον Πρωθυπουργό της χώρας ο οποίος βέβαια τονίζω εκ των προτέρων ότι κατά τη γνώμη μου δεν ήξερε τίποτα. Αλλά δεν μπορεί να αλλάζουν την ασφάλιση περιουσιακού τους στοιχείου με ένα πολύ μεγαλύτερο ασφαλιστικό συμβόλαιο και, ξαναλέω, χωρίς πιθανότατα να τον έχουν ειδοποιήσει να του χαρίζουν τα ασφάλιστρα, τη διαφορά των ασφαλίστρων, προφανώς γιατί θέλουν μ΄ αυτόν τον τρόπο να εμφανιστούν ως καλοί δήθεν ή εν πάση περιπτώσει, αρεστοί σε ένα θέμα το οποίο αν το ήξερε ο κύριος Πρωθυπουργός το πιθανότερο είναι να τους το είχε επιστρέψει.
      Πρέπει κατά τη γνώμη μου να ληφθούν μέτρα για την πολιτεία των κυρίων Μηλιάκου και Παυλίδη και έχετε την ευθύνη ως μέτοχος και ως προϊστάμενο Υπουργείο να πάρετε τα μέτρα σ΄ αυτήν την κατεύθυνση.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός, κ. Δούκας έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα είμαι σύντομος, κύριε Πρόεδρε. 
     Κύριε συνάδελφε, προσπάθησα να απαντήσω στα στοιχεία τα οποία φέρατε στην ερώτησή σας. Ξαφνικά εμφανίζεστε στη Βουλή με ένα σωρό άλλα πράγματα για τα οποία δεν είμαι σε θέση να σας απαντήσω. Ξαφνικά έρχεστε και λέτε «να ένα δημοσίευμα». Πού να δω, πού να ελέγξω αν αυτά τα πράγματα είναι έστω και κατά 1% … 
     ΧΡΗΣΤΟΣ ΠΡΩΤΟΠΑΠΑΣ: Θα υπάρχει και άλλη ερώτηση.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Βεβαίως. Δεν πρόκειται να αφήσουμε τίποτα ασχολίαστο και πράγμα που να μην το εξετάσουμε. Αλλά ξαφνικά έρχεστε εδώ και μου παρουσιάζετε ένα μάτσο αποκόμματα εφημερίδων και με καλείτε να τα σχολιάσω.
     Το βασικό πρόβλημα της Αγροτικής Ασφαλιστικής είναι αυτό για το οποίο όμως δεν δείξατε ανάλογο ενδιαφέρον. Είναι ότι έχασε τα τελευταία δύο χρόνια εβδομήντα έξι εκατομμύρια (76.000.000) ευρώ. Όλα όσα μου αναφέρατε προηγουμένως δεν αντιστοιχούν ούτε στο ένα διακοσιοστό του ποσού αυτού. Αυτό είναι εκείνο που έπρεπε να μας απασχολήσει και αυτό είναι για το οποίο έχουμε καλέσει τη διοίκηση του κ. Μηλιάκου –τον οποίο εμπιστευόμαστε- να βρει λύσεις που να συμφέρουν την εταιρεία με στόχους αυτούς τους οποίους ανέφερα προηγουμένως. 
     Ευχαριστώ, κύριε Πρόεδρε. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ολοκληρώθηκε η συζήτηση των αναφορών και ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
     Υπουργείου Υγείας και Κοινωνικής Αλληλεγγύης.
     Μόνη συζήτηση επί της αρχής,  των άρθρων και του συνόλου του σχεδίου νόμου: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις». 
     Το νομοσχέδιο θα συζητηθεί κατά τη σημερινή συνεδρίαση.
     Υπουργείου Δικαιοσύνης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης Έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού». 
     Το νομοσχέδιο θα συζητηθεί κατά τη σημερινή συνεδρίαση.
     Του ιδίου Υπουργείου.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης για τη συλλογή αποδεικτικών στοιχείων στην αλλοδαπή σε αστικές ή εμπορικές υποθέσεις».
     Η σύμβαση αυτή ψηφίστηκε στη Διαρκή Επιτροπή ομόφωνα. 
     Ερωτάται το Σώμα: Γίνεται δεκτό το νομοσχέδιο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Δικαιοσύνης: «Κύρωση της Σύμβασης για τη συλλογή αποδεικτικών στοιχείων στην αλλοδαπή σε αστικές ή εμπορικές υποθέσεις» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
     (Το κείμενο του νομοσχεδίου βρίσκεται στο τεύχος πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Υπουργείου Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου αριθ. 13 στην Ευρωπαϊκή Σύμβαση για την Προστασία των Δικαιωμάτων του Ανθρώπου και των Θεμελιωδών Ελευθεριών, σχετικά με την κατάργηση της θανατικής ποινής σε όλες τις περιστάσεις».
     Η σύμβαση αυτή ψηφίστηκε στη Διαρκή Επιτροπή ομόφωνα.
     Ερωτάται το Σώμα: Γίνεται δεκτό το νομοσχέδιο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Άμυνας: «Κύρωση του Πρωτοκόλλου αριθ. 13 στην Ευρωπαϊκή Σύμβαση για την Προστασία των Δικαιωμάτων του Ανθρώπου και των Θεμελιωδών Ελευθεριών, σχετικά με την κατάργηση της θανατικής ποινής σε όλες τις περιστάσεις» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
     (Το κείμενο του νομοσχεδίου βρίσκεται στο τεύχος πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Του ιδίου Υπουργείου.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας και της Ελληνικής Δημοκρατίας και του  Υπουργείου Εθνικής Άμυνας της Ρουμανίας που αφορά τη συνεργασία στον τομέα της στρατιωτικής ιατρικής». 
     Το νομοσχέδιο θα συζητηθεί κατά τη σημερινή συνεδρίαση.
     Του Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης των κρατών μελών της Ευρωπαϊκής Ένωσης καθώς και του Πρακτικού Υπογραφής της σχετικά με την προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στη Σύμβαση για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων». 
     Το νομοσχέδιο θα συζητηθεί κατά τη σημερινή συνεδρίαση.
     Του ιδίου Υπουργείου.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για την προώθηση και αμοιβαία προστασία των επενδύσεων».
     Η σύμβαση αυτή ψηφίστηκε στη Διαρκή Επιτροπή ομόφωνα. 
     Ερωτάται το Σώμα: Γίνεται δεκτό το νομοσχέδιο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για την προώθηση και αμοιβαία προστασία των επενδύσεων» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
     (Το κείμενο του νομοσχεδίου βρίσκεται στο τεύχος πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, επανερχόμαστε στο σχέδιο νόμου του Υπουργείου Δικαιοσύνης. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης Έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού». 
     Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Εισάγεται, λοιπόν, προς συζήτηση με τη διαδικασία του άρθρου 108 του Κανονισμού της Βουλής. Δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της συμφωνίας. 
     Θέλει κάποιος συνάδελφος από τα κόμματα που διαφώνησαν να λάβει το λόγο;
	ΕΚΤΩΡ ΝΑΣΙΩΚΑΣ: Κύριε Πρόεδρε, δεν παρίσταται ο Υπουργός Δικαιοσύνης.
      ΠΡΟΕΔΡΕΥΩΝ (Γεώργιος Σούρλας): Ας προχωρήσουμε και μπορεί να επανέλθουμε πάλι, γιατί ο ίδιος ο Υπουργός είχε ένα πρόβλημα. Ενδεχομένως, να είναι εκτός Αιθούσης για κάποια άλλη επικοινωνία. 
      Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας που αφορά τη συνεργασία στον τομέα της στρατιωτικής ιατρικής».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία.
      Εισάγεται προς συζήτηση με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας.
      Θέλει κάποιος συνάδελφος από τα κόμματα που διαφώνησαν να λάβει το λόγο;
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Στην επιτροπή είχαμε τοποθετηθεί αρνητικά υπό την έννοια ότι πρόκειται για μία σύμβαση στα πλαίσια του ΝΑΤΟ, ενώ θα ήμασταν θετικοί για μία διακρατική συμφωνία με την Κυβέρνηση της Ρουμανίας, με το λαό της Ρουμανίας. 
      Αυτό το πλαίσιο δεν το θεωρούμε σκόπιμο και αναγκαίο για τα θέματα συνεργασίας στον τομέα της υγείας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, θα θέλατε το λόγο;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Αυτό που θέλω να πω εγώ είναι ότι δεν υπάρχει θέμα ΝΑΤΟ, ούτε τίποτα. Είναι μία απλή συμφωνία μεταξύ των δύο χωρών και μάλιστα στα πλαίσια της αμυντικής συνεργασίας που υπάρχει μεταξύ της Ελλάδας και της Ρουμανίας και μάλιστα πρόκειται περί συμφωνίας, στρατιωτικής συνεργασίας και στρατιωτικής ιατρικής.
      Δεν υπάρχει, λοιπόν, κανένα πρόβλημα. Δεν ξέρω γιατί ο εκλεκτός συνάδελφος βλέπει τον έναν μπαμπούλα πίσω από τον άλλο. Καμία σχέση δεν έχει το ΝΑΤΟ. Με τη Ρουμανία έχουμε παραδοσιακές σχέσεις φιλίας. Με όλες τις βαλκανικές χώρες έχουμε συνάψει ανάλογες συμφωνίες. 
      Δεν θα πρέπει, λοιπόν, να φοβηθούμε τίποτα. Ούτε υπονοούμενο υπάρχει ούτε κρυπτόν υπάρχει. Αυτή η σύμβαση υπεγράφη από την προηγούμενη κυβέρνηση, αλλά αυτό δεν έχει σημασία. Συμφωνούμε οι πάντες και νομίζω ότι πρέπει να την κυρώσουμε.
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας που αφορά τη συνεργασία στον τομέα της στρατιωτικής ιατρικής».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΑΝΑΓΙΩΤΗΣ ΚΟΣΙΩΝΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Άμυνας: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας που αφορά τη συνεργασία στον τομέα της στρατιωτικής ιατρικής» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο τεύχος πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου «Κύρωση της Σύμβασης των κρατών μελών της Ευρωπαϊκής Ένωσης καθώς και του Πρακτικού Υπογραφής της σχετικά με την προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στη Σύμβαση για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία.
      Εισάγεται προς συζήτηση με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας.
      Θέλει κάποιος συνάδελφος από τα κόμματα που διαφώνησαν να λάβει το λόγο;
      Ουδείς.
      Επομένως, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Σύμβασης των κρατών μελών της Ευρωπαϊκής Ένωσης καθώς και του Πρακτικού Υπογραφής της σχετικά με την προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στη Σύμβαση για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Οικονομίας και Οικονομικών: «Κύρωση της Σύμβασης των κρατών μελών της Ευρωπαϊκής Ένωσης καθώς και του Πρακτικού Υπογραφής της σχετικά με την προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στη Σύμβαση για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων», έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο τεύχος πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδριάσεως ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Επανερχόμαστε στη συζήτηση του σχεδίου νόμου του Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις». 
      Κύριε Υπουργέ, πριν αρχίσουν οι εισηγητές, θα θέλατε να πάρετε το λόγο;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Απλά δεν ξέρω, κύριε Πρόεδρε, τι έχετε αποφασίσει στη Διάσκεψη των Προέδρων.
      Εγώ θα ήθελα να προτείνω, αν συμφωνεί και το Σώμα απόψε να μιλήσουν οι εισηγητές, αύριο να μιλήσουν όσοι συνάδελφοι θέλουν κι εγώ και να γίνει η ψήφιση επί της αρχής και την Πέμπτη να συζητήσουμε τα άρθρα. 
      ΠΡΟΕΔΡΕΥΩΝ (Γεώργιος Σούρλας): Το Σώμα συμφωνεί με την πρόταση του κυρίου Υπουργού; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε ομοφώνως ότι απόψε θα προχωρήσει η συζήτηση επί της αρχής με τους εισηγητές, αύριο θα συνεχίσουμε επί της αρχής και την Πέμπτη επί των άρθρων. 
      Κατά τη συζήτηση του παραπάνω νομοσχεδίου από το Κομμουνιστικό Κόμμα Ελλάδος ορίζεται ως Κοινοβουλευτικός Εκπρόσωπος ο κ. Κοσιώνης.
      Από τον Συνασπισμό ορίζεται ως ειδικός αγορητής στο παραπάνω νομοσχέδιο ο κ. Αθανάσιος Λεβέντης. 
      Ο εισηγητής της Πλειοψηφίας κ. Δημήτριος Τσαντούλας έχει το λόγο.
      ΔΗΜΗΤΡΙΟΣ ΤΣΑΝΤΟΥΛΑΣ:  Κύριε Πρόεδρε, κυρίες και κύριοι συνάδελφοι, στην εισήγησή μου στην επιτροπή είχα πει ότι, αν μπορούσε η επιτροπή να επισκεφθεί την Πολυκλινική και να αποκτήσει άμεση γνώση των δυνατοτήτων της, θα ήταν πάρα πολύ χρήσιμο για τη συζήτηση ενός νομοσχεδίου που καθορίζει τη λειτουργία αυτής της υγειονομικής μονάδας και άμεσα και στο μέλλον.
      Αυτή η υπόδειξη υιοθετήθηκε από τον πρόεδρο της επιτροπής και σήμερα δεκατέσσερα μέλη της Επιτροπής Κοινωνικών Υποθέσεων –μόλις ξεπεράσαμε το άσχημο δεκατρία- επισκεφθήκαμε το χώρο. 
      Γι’ αυτούς που δεν τον έχετε επισκεφθεί, αφού πρώτα σας πω ότι καλό θα είναι να τον επισκεφθείτε, θα κάνω μία σύντομη περιγραφή του τι περιλαμβάνει. 
      Σε έκταση, λοιπόν, πέντε χιλιάδων τετραγωνικών μέτρων υπάρχουν: 
      Πτέρυγα εξωτερικών ιατρείων όλων σχεδόν των ειδικοτήτων, ακόμα και δύο οδοντιατρεία, ακόμη και γυναικολογικό ιατρείο, που έχουν, όλα, σχεδόν πλήρη εξοπλισμό. 
      Τμήμα επειγόντων περιστατικών με μικρό χειρουργείο και αίθουσα ανάνηψης. Πλήρες βιοχημικό, αιματολογικό και μικροβιολογικό εργαστήριο. Άριστα εξοπλισμένο ακτινολογικό τμήμα με υπερήχους, αξονικό και μαγνητικό τομογράφο. Και το πιο εντυπωσιακό, τμήμα φυσικής αποκατάστασης, φυσιοθεραπείας με δεκατέσσερις κλίνες και αξιοζήλευτο εξοπλισμό. Σας αναφέρω χαρακτηριστικά ότι υπάρχει μία μικρή πισίνα που είναι η δεύτερη στην Ευρώπη που διαθέτει κυλιόμενο υδάτινο διάδρομο.
      Επίσης θα ήθελα να προσθέσω ότι αυτή η υπερσύγχρονη μονάδα έδωσε εξετάσεις και τις πέρασε με επιτυχία κατά τη διάρκεια των Ολυμπιακών και Παραολυμπιακών Αγώνων. 
      Θα πρέπει να σας πω ότι είναι πολλές οι λειτουργίες που μπορεί να επιτελέσει η πολυκλινική, της οποίας το όνομα δημιουργεί εσφαλμένη εντύπωση. Δεν πρόκειται για κλινική ούτε για μικρό νοσοκομείο. Οι λειτουργίες είναι οι ακόλουθες: Αρχικά είναι διαγνωστικό κέντρο υψηλού επιπέδου με προσφορά και θεραπευτικών υπηρεσιών με την έννοια της ημερήσιας νοσηλείας. Διαθέτει πέντε κλίνες και μπορεί να αποκτήσει άλλες δέκα, εάν χρησιμοποιηθεί ο χώρος που είναι για το ντόπινγκ. Για παράδειγμα, θα μπορεί να γίνεται εκεί χημειοθεραπεία μίας ημέρας. 
      Θα πρέπει να τονιστεί, ιδιαίτερα, ο ρόλος της στη φυσική αποκατάσταση, όπου υπάρχουν πολύ αυξημένες ανάγκες στη χώρα μας και τεράστια ζήτηση. Σ’ αυτήν τη βάση, η πολυκλινική θα μπορούσε να θεωρηθεί ότι πληροί τις προϋποθέσεις της πολύ καλής λειτουργίας ενός αστικού τύπου κέντρου υγείας. Αυτή η λειτουργία θα ωφελούσε ιδιαίτερα όχι μόνο τη συγκεκριμένη περιοχή των Αχαρνών, αλλά και την πολύ ευρύτερη με την αποσυμφόρηση που θα προκαλούσε στα εξωτερικά ιατρεία των μεγάλων νοσοκομείων.
      Επιπλέον, οι υπάρχουσες συνθήκες χώρου και εξοπλισμού δημιουργούν προϋποθέσεις και για άλλες σύγχρονες μορφές φροντίδας υγείας, εφόσον βέβαια στελεχωθεί κατάλληλα.
      Κυρίες και κύριοι συνάδελφοι, όλοι όσοι έχουμε περάσει από το χώρο της υγείας και όχι μόνο εμείς έχουμε νιώσει βαθιά μέσα μας την ανάγκη κάποιας αλλαγής, τόσο ποιοτικής όσο και ποσοτικής, στην προσφορά των υπηρεσιών υγείας προς όλο το κοινωνικό σύνολο. Χρειαζόμαστε μία αλλαγή που αφενός θέλει τόλμη και αφετέρου ρεαλισμό, σύνεση και διαφάνεια.
      Θα ήθελα να έχετε υπ’ όψιν σας δύο στοιχεία. Το πρώτο στοιχείο είναι η ταχύτατη εξέλιξη και ανάπτυξη νέων μορφών υπηρεσιών στο χώρο της υγείας και το δεύτερο είναι η εμφανής αδυναμία των υφιστάμενων δομών να ανταποκριθούν στην ανάγκη προσαρμογής σ’ αυτήν την εξέλιξη λόγω δυσκινησίας και χρονοβόρων διαδικασιών. Δηλαδή χρειαζόμαστε ευελιξία και ταχύτατες διαδικασίες.
      Τι καινούργιο φέρνει αυτό το νομοσχέδιο; Η μορφή του νομικού προσώπου ιδιωτικού δικαίου που έχει επιλεγεί, δηλαδή η ανώνυμη εταιρεία μονάδων υγείας, εξασφαλίζει την απαραίτητη ευελιξία, ξεφεύγοντας από τη χρονοβόρα διαδικασία του δημόσιου λογιστικού και δίνοντας δυνατότητα κερδοφορίας προς όφελος των μετόχων και επακόλουθα του πολίτη, εφόσον τα κέρδη επενδύονται σωστά για βελτίωση των προσφερομένων υπηρεσιών υγείας.
      Το μετοχικό κεφάλαιο της εταιρείας ορίζεται στο ποσό των 10 εκατομμυρίων ευρώ και διαιρείται σε εκατό μετοχές που ανήκουν στο Υπουργείο Υγείας και Κοινωνικής Αλληλεγγύης με δικαίωμα του Υπουργείου να μεταβιβάζει μετοχές σε φορείς του δημοσίου τομέα, ιδίως σε οργανισμούς κοινωνικής ασφάλισης, αλλά όχι πάνω από το 49%. Διοικείται από εντεκαμελές συμβούλιο, ενώ όλο το προσωπικό προσλαμβάνεται με σχέση εργασίας ιδιωτικού δικαίου, σύμφωνα με το άρθρο 18 του ν.2190/1994. 
      Το ερώτημα είναι το εξής: Εξασφαλίζεται με αυτήν την επιλογή της ανώνυμης εταιρείας ο δημόσιος χαρακτήρας της πολυκλινικής; Νομίζω ότι εξασφαλίζεται, αφού οι μετοχές ανήκουν και θα ανήκουν σε κάθε περίπτωση κατά 51% στο Υπουργείο Υγείας και Κοινωνικής Αλληλεγγύης που έχει την εποπτεία της εταιρείας. Αυτό δεν αμφισβητήθηκε ούτε από τον αξιότιμο εισηγητή του ΠΑΣΟΚ.
      Επίσης, θεωρώ ως πολύ θετικό στοιχείο της μορφής του νομικού προσώπου που επιλέγεται τον ετήσιο ισολογισμό από τους αρμόδιους ορκωτούς ελεγκτές που εξασφαλίζει αφενός μεν διαφάνεια και αφετέρου αντικειμενική και αξιόπιστη πληροφόρηση του διοικητικού συμβουλίου, προϋπόθεση για λήψη από αυτό σωστών αποφάσεων ως προς τον προγραμματισμό.
      Ο σκοπός σύστασης αυτής της ανώνυμης εταιρείας είναι η πιλοτική λειτουργία της πολυκλινικής του Ολυμπιακού Χωριού και η περαιτέρω αξιολόγηση και αξιοποίησή της όχι μόνο σε σχέση με την κύρια αποστολή της σαν διαγνωστικού κέντρου και κέντρου αποκατάστασης, αλλά και για την ανάπτυξη νέων μορφών φροντίδας υγείας, π.χ. τηλεϊατρική που είχε προβλεφθεί και κατά τη λειτουργία της κατά τη διάρκεια των Ολυμπιακών Αγώνων, την προσφορά πρόσθετων και εξειδικευμένων υπηρεσιών, όπως κατ’ οίκον νοσηλεία, προληπτική ιατρική, που είναι ιδιαίτερα σημαντική υπηρεσία και σαφής έκφραση του προγράμματος της Νέας Δημοκρατίας για την υγεία, που τοποθετεί στο επίκεντρο τον πολίτη, όχι μόνο τον ασθενή πολίτη, αλλά και τον υγιή πολίτη. Είναι αναμενόμενο και λογικό μία τέτοια υγειονομική μονάδα, στελεχωμένη με το κατάλληλο επιστημονικό προσωπικό, να προσφέρεται για εκπαίδευση και ιατρικού και νοσηλευτικού προσωπικού και εννοώ μεταπτυχιακή και συνεχιζόμενη εκπαίδευση. 
      Επίσης, είναι στους στόχους του Υπουργείου και της Κυβέρνησης, χωρίς να αναφέρεται στο νομοσχέδιο, η παραχώρηση ογδόντα περίπου διαμερισμάτων από τα γειτονικά οικήματα του Ολυμπιακού Χωριού που θα χρησιμοποιηθούν σα χώρος φιλοξενίας για τα άτομα και τους συγγενείς τους που θα έχουν δυσκολία καθημερινής μετακίνησης προς την πολυκλινική, παραδείγματος χάρη για κάποιους που κάνουν φυσιοθεραπεία. 
      Γενικά θα πρέπει να γίνει σαφές ότι κάποιες από τις λειτουργίες που αναφέρθηκαν μπορούν να έχουν άμεση εφαρμογή, όπως η διαγνωστική πλευρά, η αποκατάσταση, ενώ άλλες θα έχουν μελλοντική εφαρμογή στη διάρκεια του διετούς περίπου πιλοτικού αυτού προγράμματος. Ακόμη θα πω ότι ο ασφαλισμένος πολίτης δε θα πληρώνει. 
      Κυρίες και κύριοι συνάδελφοι, θα πρέπει να τονιστεί ιδιαίτερα ότι με το νομοσχέδιο που συζητάμε εξασφαλίζεται η πρώτη μεταολυμπιακή αξιοποίηση ενός ολυμπιακού έργου, αξιοποίηση που δεν είχε συζητηθεί κατά τον προγραμματισμό του έργου, όπως θα έπρεπε. Ακόμη με τον τρόπο που προτείνουμε εξασφαλίζεται η άμεση εντός εξαμήνου λειτουργία της πολυκλινικής, που είναι στόχος που κανείς άλλος αξιόπιστος τρόπος, απ’ όσο γνωρίζω, δε θα μπορούσε να επιτύχει. Αυτά για την πολυκλινική.
      Στα πλαίσια της ήδη υπάρχουσας πετυχημένης, θα έλεγα, ανεξάρτητης αρχής του Συνηγόρου του Πολίτη, η θέσπιση Συνηγόρου της Υγείας με σύσταση τριών θέσεων ειδικών επιστημόνων είναι και ελκυστική και ενδιαφέρουσα και χρήσιμη. Ιδιαίτερο χαρακτηριστικό είναι η αμφίδρομη λειτουργία σε σχέση με το Υπουργείο Υγείας και Κοινωνικής Ασφάλισης, το οποίο μπορεί να ζητάει τη διαμεσολάβηση του Συνηγόρου παραπέμποντάς του αναφορές πολιτών κατά των δημοσίων υγειονομικών και κοινωνικών υπηρεσιών, ενώ ακόμα ο Συνήγορος της Υγείας θα μπορεί να κάνει προτάσεις οργανωτικού και νομοθετικού χαρακτήρα. 
      Με τη θέσπιση του Συνηγόρου της Υγείας δε νομίζω ότι παρακάμπτεται κανείς ελεγκτικός μηχανισμός του Υπουργείου. Αντίθετα πιστεύω ότι οι μηχανισμοί αυτοί ενισχύονται από τη συνηγορητική βοήθεια αυτού του θεσμού στην προσπάθεια ικανοποίησης δίκαιων αιτημάτων.
      Θα τελειώσω με το θέμα της πρόσληψης νοσηλευτικού προσωπικού στα νοσοκομεία. Όλοι έχουμε γνώση της μεγάλης και άμεσης ανάγκης για μία τέτοια πρόσληψη. Επίσης, όλοι ξέρουμε πόσο χρονοβόρα είναι η διαδικασία πρόσληψης μέσω ΑΣΕΠ, που κρατάει μερικές φορές περισσότερο από ενάμισι χρόνο, τη στιγμή, μάλιστα, που για πρόσληψη νοσηλευτριών ΠΕ και ΤΕ συχνά οι υποψήφιες είναι λιγότερες από τις θέσεις που προκηρύσσονται. Με διάταξη που περιλαμβάνεται στο νομοσχέδιο που συζητάμε, επιτυγχάνεται η ταχύτατη πρόσληψη νοσηλευτικού προσωπικού από τριμελή επιτροπή, για το κάθε νοσοκομείο, που καταρτίζει προσωρινούς πίνακες κατάταξης από τους οποίους γίνεται και η πρόσληψη άμεσα.
Ο έλεγχος τόσο της προκήρυξης όσο και του πίνακα κατάταξης των υποψηφίων από το ΑΣΕΠ και η δυνατότητα πρόσληψης όσων περιλαμβάνονται στους οριστικούς πίνακες προσφέρει τις απαραίτητες εγγυήσεις αμεροληψίας και αντικειμενικότητας. 
      Κυρίες και κύριοι συνάδελφοι, σαν νέος Βουλευτής θεωρώ ελκυστικά τα νομοσχέδια που φέρουν μία νέα πρόταση, αρκεί αυτή να είναι αιτιολογημένη, φιλελεύθερη και δημοκρατική. Πιστεύω ότι το νομοσχέδιο που συζητάμε σήμερα περιέχει μία πρωτοποριακή, καθαρή, φιλελεύθερη πρόταση που θέτει, όπως λέει η αιτιολογική έκθεση, σε νέα βάση τη σχέση πολίτη, ασθενή, ασφαλισμένου. Μία βάση που χαρακτηρίζεται από προσφορά υψηλού επιπέδου υπηρεσιών υγείας σε όλο το κοινωνικό σύνολο και από διαφάνεια στη διαχείριση αυτών των υπηρεσιών. Γι’ αυτό και σας καλώ να το υπερψηφίσετε. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Εισηγητής του ΠΑΣΟΚ κ. Αριστείδης Μουσιώνης. 
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, κύριε Υπουργέ, με το σχέδιο νόμου: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις» η Κυβέρνηση στο θέμα της υγείας ανοίγει τα χαρτιά της. Αν το προτεινόμενο σχέδιο νόμου αφορούσε μόνο την πολυκλινική στο Ολυμπιακό Χωριό και τη μεταολυμπιακή αξιοποίηση της, ίσως δεν θα είχαμε πρόβλημα να το στηρίξουμε. Όμως τα πράγματα δεν έχουν έτσι. Με πρόσχημα την άμεση λειτουργία –εδώ κανείς δεν δικαιούται να διαφωνήσει- της πολυκλινικής του Ολυμπιακού Χωριού και όχημα το νομικό πρόσωπο ιδιωτικού δικαίου περνάει από τη πίσω πόρτα άλλους σκοπούς. Στην αιτιολογική έκθεση του σχεδίου νόμου, στο κεφάλαιο Α΄ στα Γενικά, ο Υπουργός Υγείας πολύ ειδικά και συγκεκριμένα αποκαλύπτει τις προθέσεις του. Μετά το πέρας της συζήτησης στην Επιτροπή Κοινωνικών Υποθέσεων ουδείς -θέλω να πιστεύω- συνάδελφος διατηρεί επιφυλάξεις ή έχει αμφιβολίες για το πνεύμα, τη φιλοσοφία του πιλοτικού αυτού εγχειρήματος στο χώρο της δημόσιας υγείας. 
      Κύριε Υπουργέ, ως νέος πολιτικός και νεοεκλεγείς Βουλευτής οφείλω να έχω στραμμένο το βλέμμα μου στο μέλλον, να είμαι αισιόδοξος, αγωνιζόμενος για το καλύτερο, αναγνωρίζοντας λάθη και αδυναμίες όχι μόνο του παρόντος, αλλά και του παρελθόντος. Ως πολίτης αυτής της χώρας νιώθω υπερήφανος για ό,τι πετύχαμε και αισιόδοξος γι’ αυτά που μπορούμε να διαμορφώσουμε στο μέλλον. Οι προηγούμενες κυβερνήσεις του ΠΑΣΟΚ με θυσίες και προσπάθειες ολόκληρου του ελληνικού λαού πέτυχαν πολλά. Σήμερα γίναμε μάρτυρες ενός στολιδιού στην υπηρεσία των πολιτών συγκεκριμένης περιοχής στο Λεκανοπέδιο της Αττικής. Τέτοια έργα ανάλογης ποιότητας και επιπέδου υπάρχουν, κύριοι συνάδελφοι, σε ολόκληρη τη χώρα. 
      Λέω, λοιπόν, πώς οι προηγούμενες κυβερνήσεις του ΠΑΣΟΚ με θυσίες και προσπάθειες ολόκληρου του ελληνικού λαού πέτυχαν πολλά, ως όφειλαν βέβαια, διότι αυτήν την εντολή έλαβαν από τον κυρίαρχο ελληνικό λαό σχεδόν για δύο δεκαετίες. Άλλαξε ριζικά ο υγειονομικός χάρτης της χώρας. Η Ελλάδα με το 50% των κλινών στο κέντρο της Αθήνας έδωσε τη θέση της στην Ελλάδα των έξι νέων πανεπιστημιακών νοσοκομείων σε αντίστοιχες υγειονομικές περιφέρειες και νέες ιατρικές σχολές. Η Ελλάδα, που το 46% των νοσηλευτικών κλινών έλεγχε ο ιδιωτικός τομέας, έγινε η Ελλάδα των τριάντα νέων υπερσύγχρονων σε υποδομές και ιατροτεχνολογικό εξοπλισμό επαρχιακών νοσοκομείων και των διακοσίων κέντρων υγείας. Το σύστημά μας, το Εθνικό Σύστημα Υγείας, αξιολογήθηκε από τον Παγκόσμιο Οργανισμό Υγείας ως δέκατο τέταρτο σύστημα μεταξύ εκατόν ενενήντα δύο κρατών και ως έκτο στον κόσμο στην ισοκατανομή μεταξύ του πληθυσμού, δηλαδή στην πρόσβαση και στην προσπελασιμότητα. 
     Θα μπορούσαμε ίσως να μιλάμε για ώρες για τα επιτεύγματα του παρελθόντος για τα σημαντικά  βήματα που έγιναν. Σήμερα όμως είμαστε εδώ να μιλήσουμε για το δημόσιο τομέα υγείας του μέλλοντός μας ωραιοποιώντας το παρελθόν; στρογγυλοποιώντας τις όποιες υστερήσεις; παλινδρομήσεις και  ανεπίτρεπτες ίσως παραλείψεις; Όχι βέβαια. Διότι στο ερώτημα εάν είμαστε ευχαριστημένοι από τον τρόπο και την ποιότητα των παρεχομένων υπηρεσιών υγείας, απαντάμε σχεδόν χωρίς επιφύλαξη «όχι». Ηχεί παράταιρα. Φαίνεται παράδοξο και όμως, κύριοι συνάδελφοι, αποτελεί πραγματικότητα. Γι’ αυτό άλλωστε γιγαντώθηκε ο ιδιωτικός τομέας. Δεν έχουμε πρόβλημα με τον ιδιωτικό τομέα. Ο ρόλος του δημοσίου συστήματος παροχής υπηρεσιών υγείας είναι, θα έπρεπε να είναι συμπληρωματικός. Έχουμε πρόβλημα με τη γιγάντωσή του και τα αίτια που τη γέννησαν. Θα μου πείτε ότι και στη Γαλλία, που είναι πρώτη σε παγκόσμια κατάταξη, ο βαθμός ικανοποίησης των χρηστών υπηρεσιών υγείας είναι αρκετά χαμηλός. Για μας παραμένει ζητούμενο και είναι υπόθεση όλων μας η υπόθεση της υγείας να κάνει βήματα προς τα εμπρός. 
      Κυρίες και κύριοι συνάδελφοι, το ΠΑΣΟΚ έκανε πάρα πολλά στον τομέα της υγείας. Είχε πολιτικές. Και όσες φορές τις πάλεψε μέχρι το τέλος, τα κατάφερε. Όσες όμως φορές τις επιλογές του και τις απαραίτητες τομές τις διαχειρίστηκε με ατολμία, ολιγωρία, κινούμενο σε διαχειριστικού τύπου λογικές, άφησε κενά. Αυτά τα κενά ήλθε και κάλυψε ο ιδιωτικός τομέας. Τα όσα προανέφερα, ίσως προκαθόρισαν και το εκλογικό αποτέλεσμα της 7ης του Μάρτη.
      Κύριε Υπουργέ, ο λαός σας ανέθεσε τη διακυβέρνηση της χώρας. Γράψατε πολλά στο προεκλογικό σας πρόγραμμα. Είπατε ακόμα περισσότερα στις προγραμματικές σας δηλώσεις και σήμερα εδώ ενώπιον της Βουλής με το προτεινόμενο σχέδιο νόμου λέτε τα πράγματα με το όνομά τους. Εμείς, οι νέοι Βουλευτές από όλες τις πτέρυγες της Βουλής, έχουμε μέτωπο ανοικτό με όλους όσα άλλα λένε, άλλα κάνουν και άλλα εννοούν. 
      Διαβάζοντας προσεκτικά το προεκλογικό σας πρόγραμμα στην υγεία αλλά και τις αντίστοιχες προγραμματικές δηλώσεις σας εδώ στη Βουλή, πουθενά, πιστέψτε με, δεν βρήκα πρόταση για σύσταση νομικού προσώπου ιδιωτικού δικαίου για τη διαχείριση μονάδων υγείας ΑΕ, δηλαδή ανώνυμη εταιρεία. Μα θα μου πείτε που είναι το πρόβλημα; Η ανώνυμη εταιρεία θα είναι κοινής ωφελείας. Θα ανήκει στο ελληνικό δημόσιο. Θα λειτουργεί για χάρη του δημοσίου συμφέροντος και απλά για λόγους καθαρά αποδοτικότητας θα λειτουργεί με ιδιωτικοοικονομικά κριτήρια. Αυτά λέτε. Λέτε, επίσης, πως στόχος της ΑΕΜΥ είναι η κερδοφορία. Και είναι λογικό, εφόσον μιλάμε για ανώνυμη εταιρεία. 
      Στη συνέχεια στο άρθρο 4, που αναφέρεται στο μετοχικό κεφάλαιο της ανώνυμης εταιρείας, δίνεται το δικαίωμα μεταβίβασης μετοχών μόνο σε φορείς –το «επιχειρήσεις» ήδη το αφαιρέσατε, κύριε Υπουργέ- του δημοσίου τομέα και ιδίως σε οργανισμούς κοινωνικής ασφαλίσεως και σε κάθε περίπτωση σε ποσοστό μέχρι 49%.
      Στο ερώτημα ποιοι οργανισμοί κοινωνικής ασφάλισης συμμετέχουν, απαντήσατε ενδεχομένως, το ΙΚΑ, ο ΟΠΑΠ και άλλοι. Ο ΟΓΑ; Μα ο ΟΓΑ δεν έχει έτσι και αλλιώς λεφτά και δεν πιστεύετε ότι θα μπει, ήταν μία από τις απαντήσεις σας. 
      Κύριε Υπουργέ, βάζουμε χέρι στους κλάδους υγείας στο ταμείο, στα αποθεματικά τους και στις υποδομές τους. Αυτή είναι η φιλοσοφία του εγχειρήματός σας, αυτός είναι ο πυρήνας της πολιτικής σας.
      Σας είπαμε επίσης, κύριε Υπουργέ, ότι φέρνετε στην ίδια πλευρά του τραπεζιού την προσφορά και τη ζήτηση, δηλαδή τα νοσοκομεία που προσφέρουν υπηρεσίες υγείας και τα ταμεία που ζητούν και αγοράζουν υπηρεσίες υγείας.  Πρόκειται για ένα μοντέλο που δοκιμάστηκε και απέτυχε και ήδη ανάλογο δεν υπάρχει σε καμιά χώρα-μέλος της Ευρωπαϊκής Ένωσης. 
      Φανταστείτε, κύριε Υπουργέ, το ΙΚΑ μέτοχο και μέλος του διοικητικού συμβουλίου της ανώνυμης εταιρείας και επιθυμώντας τη κερδοφορία του, όπως είναι φυσιολογικό, να ψηφίζει στο διοικητικό συμβούλιο αύξηση των τιμολογίων. Ποιος θα πληρώσει αυτήν την αύξηση; Μήπως ο ίδιος ο ασφαλισμένος; 
      Επίσης στο πρόγραμμα της Νέας Δημοκρατίας για την υγεία λέτε χαρακτηριστικά ότι η Ελλάδα  είναι η μόνη χώρα της Ευρωπαϊκής Ένωσης που ο κάθε οργανισμός επιλέγει και εφαρμόζει ένα δικό του αναποτελεσματικό και γραφειοκρατικό σύστημα πρωτοβάθμιας περίθαλψης, με αποτέλεσμα τα σπασμένα να τα πληρώσουν οι ασφαλισμένοι. Είναι μοναδικό σε όλες τις χώρες της Ευρωπαϊκής Ένωσης το ελληνικό φαινόμενο της παραγωγής υπηρεσιών υγείας. Από τα ίδια τα ασφαλιστικά ταμεία αυτό πρέπει να σταματήσει. 
      Κύριε Υπουργέ, αυτά λέγατε οκτώ μήνες πριν. Σήμερα τη συμμετοχή του ΙΚΑ στην ΑΕΜΥ ΑΕ τη βαφτίζετε δημιουργική πρωτοβουλία για την κοινωνικοποίηση της αγοράς υγείας. Σε ερωτήσεις συναδέλφων εάν οι ανασφάλιστοι, οι αναξιοπαθούντες συνάνθρωποί μας, ή οι ασφαλισμένοι  σε ταμεία που δεν διαθέτουν τα απαραίτητα κεφάλαια και άρα τη δυνατότητα συμμετοχής στο μετοχικό κεφάλαιο της ανώνυμης εταιρείας, απευθυνθούν σε μονάδα υγείας ανώνυμης εταιρείας, θα τους παρασχεθούν κατά τη στιγμή της πράξης δωρεάν υπηρεσίες υγείας, απαντήσατε ανεπιφύλακτα πως «ναι». 
      Ερωτώ, κύριοι συνάδελφοι, η ανώνυμη εταιρεία θέλει την κερδοφορία, ή θα κάνει κοινωνική πολιτική; Να η διαφορά αντίληψης, βαθύτατα πολιτική και γι’ αυτό κρινόμαστε και θα κριθούμε όλοι μας. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εσείς έχετε αντίρρηση να δίνουμε δωρεάν περίθαλψη στους αναξιοπαθούντες;
      ΑΡΙΣΤΕΙΔΗΣ ΜΟΥΣΙΩΝΗΣ: Όχι βέβαια. Αλλά θα πρέπει να ξεκαθαρίσουμε, κύριε Υπουργέ, εάν σκοπός και στόχος της εταιρείας είναι η κερδοφορία ή η κοινωνική πολιτική. Δεν είδα, πουθενά, στον κόσμο καμία ανώνυμη εταιρεία, ακόμα και κρατική, να κάνει κοινωνική πολιτική. Δεν είναι αυτός ο ρόλος της. Αυτό είναι υπόθεση του κράτους και της οργανωμένης πολιτικής παρέμβασης των δυνάμεων και των κοινωνικών εκείνων στρωμάτων που έχουν ανάγκη από κοινωνική πολιτική. 
      Ήλθατε στην εξουσία, κύριε Υπουργέ, πολλά υποσχόμενοι. Σήμερα μας δείχνετε την ουσία της πολιτικής σας. Επειδή είναι κρατική η ανώνυμη εταιρεία, δεν συνεπάγεται αυτόματα και κοινωνική πολιτική. Για μας, κύριε Υπουργέ, κοινωνική πολιτική είναι πολιτική επιλογή, όπως είπα πριν, που έχει σαν στόχο τον άνθρωπο και τις ανάγκες του και καθορίζεται από την οργανωμένη παρέμβαση κοινωνικών και πολιτικών δυνάμεων. Κοινωνική πολιτική σημαίνει αναδιανομή του εισοδήματος και όχι αναπαραγωγή της αδικίας και της ανισότητας. Κοινωνική πολιτική σημαίνει γενναία χρηματοδότηση του δημόσιου τομέα υγείας, διαφύλαξη της υγείας ως κοινωνικό αγαθό και όχι επιδίωξη κερδοφορίας και μάλιστα από τους πόρους του ίδιου του ασφαλισμένου, δηλαδή των αποθεματικών του ταμείου του. 
      Οι συντηρητικές ιδεολογίες και πολιτικές θεωρούν την κοινωνική πολιτική ως  οργάνωση φιλανθρωπικών επιδιώξεων, γιατί ως θεσμός είναι δήθεν αναποτελεσματικός και ανασταλτικός παράγοντας στις θεωρίες του αέναου ανταγωνισμού της εμπορευματοποίησης, ακόμα και των εγγυήσεων της ζωής και φυσικά του γρήγορου κέρδους και γιατί όχι της αισχροκέρδειας. 
      Κύριε Υπουργέ, για μας ο δημόσιος τομέας υγείας, το Εθνικό Σύστημα Υγείας, χρειάζονται δύο πράγματα: Πρώτον, ενιαία κεντρική χρηματοδότηση του συστήματος και δεύτερον πιστοποίηση της ποιότητας και αξιολόγηση της λειτουργίας του συστήματος και του παραγόμενου έργου σε μόνιμη βάση.
      Σε ό,τι αφορά το θέμα της διαχείρισης, που είναι ένα μεγάλο κεφάλαιο και μπορούμε να το δούμε μέσα από τη συνολική αντιμετώπιση της ίδιας της ασφαλιστικής πολιτικής που ίσως στο μέλλον θα ακούσουμε, θα δούμε ως τρίτο ζήτημα για το σύστημα υγείας τον εξορθολογισμό των πόρων σε νέα βάση τόσο των ανθρώπινων, των οικονομικών, αλλά και του ιατροτεχνολογικού εξοπλισμού. 
     Η αγορά υπηρεσιών υγείας και το ιατροβιομηχανικό σύμπλεγμα, μας προσφέρει διαρκώς νέες υπηρεσίες και παράγει νέα προϊόντα. Εμείς ως συντεταγμένη δημοκρατικά λειτουργούσα πολιτεία στην προσπάθεια υλοποίησης των στόχων της κοινωνικής συνοχής για μια κοινωνία αλληλεγγύης πρέπει σεβόμενοι και όχι υποτασσόμενοι στους νόμους της αγοράς να αντιμετωπίσουμε τις νέες προκλήσεις με αντίληψη που θέτει ως προτεραιότητα την προάσπιση της υγείας και όχι απλά την διαχείριση της ασθένειας. Στο δεύτερο δε σκέλος, αυτό της διαχείρισης της ασθένειας πρέπει να συγκροτήσουμε αμυντικούς μηχανισμούς μέσω της τεκμηριωμένης ιατρικής πράξης, τόσο στο επίπεδο της αναγκαιότητας όσο και σε αυτό της χρησιμότητας. 
     Και επειδή ο χρόνος απ’ ό,τι βλέπω τελειώνει, δεν έχω την άνεση και την εμπειρία ακόμη να ελέγχω …
     ΠΡΟΕΔΡΕΥΩΝ (Γεώργιος Σούρλας): Επειδή είστε νέος συνάδελφος, υπάρχει ανοχή χρόνου. 
     Συνεχίστε παρακαλώ.
     ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ για την κατανόησή σας, κύριε Πρόεδρε.
     Θα ήθελα να σταθώ και να πω πως για εμάς το νομοσχέδιο αυτό δίνει τη δυνατότητα πίσω από ένα, πραγματικά, όμορφο έργο το οποίο σήμερα είδαμε όλοι στο Ολυμπιακό Χωριό, να περάσει άλλες πολιτικές που για εμάς η διαφορά αντίληψης είναι καίρια και σημαντική.
     Σε ό,τι αφορά το Συνήγορο του Πολίτη κάναμε αναλυτική συζήτηση στην Επιτροπή Κοινωνικών Υποθέσεων. Εκεί καταθέσαμε τη διαφοροποίησή μας όχι όμως την άρνηση. Εδώ συμφωνήσαμε και με την Κυβέρνηση για την υπόθεση του Συνηγόρου της Υγείας που ήδη υπάρχει. Είπαμε πως για λόγους εντυπωσιασμού και μόνο ήρθε να συμπληρώσει το νομοσχέδιο. Έχουμε συγκεκριμένη πρόταση που κάναμε στην επιτροπή και θα την κάνουμε στην κατ’ άρθρον συζήτηση.
     Σε ό,τι αφορά το θέμα των προσλήψεων, κύριε Υπουργέ, μας βρίσκει σύμφωνους κάθε προσπάθεια που ξεμπλοκάρει το σύστημα για να καλύψει τις μεγάλες και σημαντικές ανάγκες σε ό,τι αφορά τις προσλήψεις στο δημόσιο τομέα της υγείας. Εκεί καταθέσαμε ήδη και στην κατ’ άρθρον συζήτηση θα πούμε την άποψή μας και ενδεχομένως να φανείτε πιο διαλλακτικός και να καταλήξουμε από κοινού σε ένα πλαίσιο αναφοράς που θα διασφαλίζει τη διαφάνεια, την αξιοκρατία και όχι όπως από την πρότασή σας σήμερα βγαίνει «Γιάννης πίνει Γιάννης κερνάει». Δηλαδή να διορίζονται οι νοσηλεύτριες και το λοιπό προσωπικό των δημόσιων νοσοκομείων από ανθρώπους …
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μόνο νοσηλευτικό προσωπικό.
     ΑΡΙΣΤΕΙΔΗΣ ΜΟΥΣΙΩΝΗΣ: Το νοσηλευτικό προσωπικό εν πάση περιπτώσει. Επαναλαμβάνω να διορίζεται το νοσηλευτικό προσωπικό, από ανθρώπους που διορίσατε εσείς. Δεν έχουμε πρόβλημα με τα πρόσωπα έχουμε πρόβλημα με τη διαδικασία. Στην πρότασή μας είμαστε ξεκάθαροι. Μιλάμε για υπηρεσιακούς παράγοντες του κάθε νοσοκομείου και της αντίστοιχης Νομαρχιακής Αυτοδιοίκησης όπως επίσης βάζουμε και ασφαλιστικές δικλείδες με πειθαρχικές και ποινικές κυρώσεις. 
     Σε ό,τι αφορά το νομοσχέδιο επί της αρχής για όλους τους λόγους που αναφέρθηκα στο πρώτο κεφάλαιο της τοποθέτησής μου, κύριε Υπουργέ, εμείς το καταψηφίζουμε.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, πριν από λίγο πήραμε μια ομόφωνη απόφαση να μιλήσουν απόψε μόνο οι εισηγητές των Κομμάτων. Τώρα που διαμορφώθηκε οριστικά ο κατάλογος και έχουν εγγραφεί τριάντα τρεις συνάδελφοι να μιλήσουν επί της αρχής, προτείνει το Προεδρείο να συνεχίσουμε με τους έξι πρώτους ομιλητές που ενεγράφησαν στον κατάλογο και αύριο να συνεχίσουμε με τους άλλους για να μην υποχρεωθούμε αύριο να περιορίσουμε το χρόνο. Αυτοί οι έξι πρώτοι ομιλητές είναι ο Αναστάσιος Σπηλιόπουλος, ο Κωνσταντίνος Γείτονας, ο Αθανάσιος Μπούρας, ο Νικόλαος Χριστοδουλάκης, ο Γεώργιος Παπαγεωργίου και ο Δημήτριος Λιντζέρης. Εκφωνώ τα ονόματα για να παραμείνουν εδώ στην Αίθουσα όταν θα έρθει η σειρά τους για να μιλήσουν.
     Συμφωνείτε λοιπόν, κύριοι συνάδελφοι, να προχωρήσουμε και στους έξι πρώτους ομιλητές;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς, το Σώμα συμφώνησε να προχωρήσουμε και στους έξι πρώτους ομιλητές. 
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, ο Αντιπρόεδρος της Βουλής κ. Παναγιώτης Κοσιώνης έχει το λόγο.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
     Κύριοι συνάδελφοι, θα περιοριστώ στη συζήτηση επί της αρχής, μια και υπήρχε η πίεση του χρόνου που αποδείχθηκε ότι δεν ήταν έτσι όπως λέγανε. Θα έχουμε τρεις συνεδριάσεις τώρα και όχι δύο. O τρόπος που κατατέθηκε το νομοσχέδιο στη Βουλή είναι μια άλλη υπόθεση, την οποία, βέβαια, συζητήσαμε στην Επιτροπή. 
     Λέω, λοιπόν, ότι θα περιοριστώ στην επί την αρχής συζήτηση, διότι υπάρχουν ορισμένα πράγματα τα οποία πρέπει να ξεκαθαριστούν. Θα έχουμε εξάλλου το χρόνο να συζητήσουμε και επί των άρθρων. 
     Το πρώτο που ήθελα να πω είναι ότι διαβάζοντας έτσι απλώς το σχέδιο νόμου και την εισηγητική έκθεση θα μπορούσε να βγάλει κανείς το λαθεμένο συμπέρασμα ότι στην πραγματικότητα κυρίαρχο πρόβλημα αυτού του νομοσχεδίου είναι πότε θα λειτουργήσει η Πολυκλινική του Ολυμπιακού Χωριού. Αν διαβάσει, όμως, κανείς καλύτερα και την εισηγητική έκθεση και το ίδιο το νομοσχέδιο, καταλαβαίνει ότι είναι κάτι πολύ πιο πλατύ και φαίνεται από ορισμένες χαρακτηριστικές φράσεις ή τοποθετήσεις που υπάρχουν γενικότερα. 
     Στην εισηγητική έκθεση, πέρα από το ότι έχει ένα ιδεολογικό χαρακτηριστικό, ότι είναι μια ακόμη κοινωνική και φιλελεύθερη πρόταση –χρειάζεται, βέβαια, ανάλυση τι εννοεί το Υπουργείο- βλέπει κανείς ορισμένα άλλα πράγματα. Παραδείγματος χάρη «το νέο νομικό πρόσωπο που συστήνεται, του οποίου πρωταρχικός σκοπός είναι η πιλοτική λειτουργία της πολυκλινικής, αποτελεί μια δημιουργική πρωτοβουλία για την κοινωνικοποίηση της αγοράς υγείας». Πιο χαρακτηριστική είναι η τρίτη παράγραφος: «Η προοπτική του εγχειρήματος αυτού είναι πέρα από την πιλοτική λειτουργία μιας υπερσύγχρονης μονάδας, όπως είναι η πολυκλινική.» Αναφέρει κάμποσα άλλα πράγματα τα οποία αναφέρονται και μέσα στο νομοσχέδιο που έχουν σχέση όχι με τη λειτουργία της πολυκλινικής, αλλά είναι μια ευρύτερη αντίληψη, ένα διαφορετικό πλαίσιο λειτουργίας του υγειονομικού συστήματος στην κατεύθυνση, κατά τη γνώμη μας, μιας μεγαλύτερης ιδιωτικοποίησης και εμπορευματικοποίησης του συστήματος υγείας. 
     Βέβαια, δεν είναι κάτι πρωτοφανές. Αυτό γίνεται μέσα σε γενικότερο νομοθετικό πλαίσιο το οποίο έχει δημιουργηθεί τα τελευταία είκοσι χρόνια, μετά τα μέσα της δεκαετίας του ’80, έχει πολιτικά και ιδεολογικά κριτήρια και είναι και μέσα στα πλαίσια της ΕΟΚ. Ξέρετε πού οδηγεί αυτό το πράγμα.!
     Ορισμένα στοιχεία που περιέχονται είναι λέξεις-κλειδιά. Είναι παραδείγματος χάρη αυτό που λέμε «η κοινωνικοποίηση της αγοράς». Αυτό, παραδείγματος χάρη να λειτουργεί με ιδιωτικοοικονομικά κριτήρια, δεν είναι –επαναλαμβάνω- κάτι πρωτοποριακό. Φαίνεται ότι ορισμένοι συνάδελφοι, κυρίως από το χώρο της Αξιωματικής Αντιπολίτευσης, το ξεχνούν. Δηλαδή τα επανειλημμένα νομοσχέδια που είχαν έρθει λίγο πριν από τις εκλογές και σε σχέση με την πρόνοια και σε σχέση με την υγεία, άμα τα θυμηθεί κανείς και τα διαβάσει, θα δει ότι έχουν τα ίδια χαρακτηριστικά. 
     Χαρακτηριστικό παράδειγμα είναι το Ίδρυμα ΠΑΠΑΓΕΩΡΓΙΟΥ στη Θεσσαλονίκη. Εξοπλίζεται με τεχνολογικό εξοπλισμό του ΕΣΥ –αν μπορούμε να το λέμε ακόμη ΕΣΥ- στελεχιακό δυναμικό και λειτουργεί με ιδιωτικοοικονομικά κριτήρια. Αυτό δεν ταυτίζεται με τη σημερινή τοποθέτηση του Υπουργείου, που έχει ακριβώς την ίδια κατεύθυνση; 
     Είναι, λοιπόν, ένα πλαίσιο που έχει δημιουργηθεί από καιρό. Και έρχεται αυτό που λέγεται συγχρόνως τώρα, όταν κάνουμε κόντρα και είμαστε στην Αντιπολίτευση, για το πολυτιμότερο αγαθό που είναι η υγεία, η ζωή του άλλου και πώς μπορεί να γίνει αυτό. Γιατί άμα έχει λεφτά, μπορεί να μπει στο νοσοκομείο, να βρει την υγεία του και να σώσει τη ζωή του, ενώ άμα δεν έχει, μιλάει κατευθείαν με τον Άγιο Πέτρο. Είναι μέσα στα πλαίσια του κέρδους. Ήταν και εξακολουθεί να γίνεται και παίρνει μια πιο διευρυμένη μορφή. 
     Άλλο χαρακτηριστικό. Στο άρθρο 2 πάλι της εισηγητικής έκθεσης αναφέρεται ότι δημιουργείται ανώνυμη εταιρεία, για να διασφαλιστεί η ευελιξία, λες και η μέχρι τώρα μη ύπαρξη ευελιξίας οφειλόταν στον απλό χρήστη υπηρεσιών υγείας, στον απλό πολίτη. Ήταν οι κρατικοί μηχανισμοί που δούλευαν ακριβώς με τρόπο τέτοιο που δυσχέραινε την πρόσβαση και την προσβασιμότητα του απλού πολίτη στα Κέντρα παροχής υπηρεσιών Υγείας. 
      Η ευελιξία, λοιπόν, του νομικού προσώπου «και η επιδίωξη κερδοφορίας προς όφελος των μετόχων». Και εδώ, αγαπητοί συνάδελφοι, μπαίνει το ερώτημα περί κερδοφορίας του δημοσίου; Το δημόσιο να κερδοφορεί; Και από ποιους; Δεν υπάρχει άλλος τρόπος παρά από το χρήστη υπηρεσιών υγείας και βέβαια και από τους εργαζόμενους τους οποίους θα χρησιμοποιεί και φαίνεται παρακάτω πώς θα τους χρησιμοποιεί, με σχέσεις ιδιωτικού δικαίου, πειθαρχικά δικαιώματα με τελείως διαφορετικό τρόπο και άλλα πολλά. Άρα όσον αφορά το κέρδος που θα προκύπτει, τίθεται το ερώτημα ποιοι θα είναι μέτοχοι. Γιατί δεν ξεκαθαρίστηκε. Είπε ο κύριος Υπουργός –και εγώ αποδέχομαι αυτό που είπε- να περιμένουμε μέχρι εκείνη τη στιγμή που θα παρθεί απόφαση να δούμε ποιοι θα είναι οι μέτοχοι.
      Αυτό, λοιπόν, το οποίο συνεχιζόταν, επιτείνεται ακόμη περισσότερο και διευρύνεται. Είναι έτσι, αγαπητοί συνάδελφοι; Είναι ή δεν είναι; Δεν μπορεί ορισμένες έρευνες να τις θυμόμαστε όταν μας βολεύει και ορισμένες άλλες να τις ξεχνάμε. Παραδείγματος χάρη, έρευνες που είχαν γίνει, απέδειξαν ότι το 45% των δαπανών υγείας είναι ιδιωτικές, πληρώνονται από την τσέπη του χρήστη. Και βέβαια, δεν είναι εκείνοι που τα έχουν, είναι εκείνοι που δεν τα έχουν, που αναγκάζονται να κάνουν περικοπές σε άλλα πράγματα για να μπορέσουν να τα βγάλουν πέρα.
      Και στο θέμα του κέρδους υπάρχει μια συναίνεση γενικότερη. Εχθές θα παρατηρήσατε στη συζήτηση για την παιδεία τι είπε ο Πρωθυπουργός της χώρας και τι είπε ο Αρχηγός της Αξιωματικής Αντιπολίτευσης για τη δωρεάν δήθεν παιδεία και την ίδρυση ιδιωτικών πανεπιστημίων! Πάλι και εκεί, δηλαδή, χωρίς κέρδος; Θα είναι κάποιοι που θα έχουν «φιλανθρωπικά ιδρύματα» τα οποία θα κάνουν πανεπιστημιακά ιδρύματα, για να μπορέσει ο απλός πολίτης να στείλει το παιδί του εκεί να σπουδάσει!!!
      Υπάρχει και ένα άλλο πράγμα, το οποίο ακουγόταν με έναν τρόπο, που δημιούργησε κάποιες εντυπώσεις στην κοινή γνώμη έξω. Το Ολοήμερο Νοσοκομείο! Ε, και ποιος δεν θα το ήθελε, να έχει πρόσβαση οποιαδήποτε ώρα σε οποιοδήποτε νοσοκομείο; Τι ήταν, όμως, τελικά το ολοήμερο νοσοκομείο; Ήταν τα απογευματινά ιατρεία. Τι κόστισε στον ελληνικό λαό; Έγινε έρευνα, που απέδειξε ότι μέχρι το τέλος του 2002 πέρασαν από τα εξωτερικά ιατρεία διακόσιες δέκα χιλιάδες άτομα, τα οποία πλήρωσαν από την τσέπη τους 7,4 δισεκατομμύρια δραχμές. Αυτό είναι το ολοήμερο και αυτό ήταν η μέχρι τότε δωρεάν περίθαλψη, η οποία συνεχίζεται ακόμη πιο διευρυμένη, όπως είπα και πιο μπροστά.
      Μπαίνει και η έννοια του ανταγωνισμού τώρα και γίνεται πιο καλά αντιληπτή. Ανταγωνισμός θα γίνει ανάμεσα σε ένα ιδιωτικοποιημένο, στυγνό σύστημα υγείας και στην ιδιωτική πρωτοβουλία. Εκεί μπορεί να μπει η έννοια του ανταγωνισμού έτσι, όπως έχει μπει σε πάρα πολλές άλλες παραμέτρους της πολιτικής ζωής, όπως έχει εξελιχθεί τα τελευταία χρόνια.
      Εμείς, για να μη φαίνεται ότι κάνουμε απλώς κριτική, αγαπητοί συνάδελφοι –και οι παλιότεροι θα θυμούνται ότι το έχουμε πει και εγώ προσωπικά επανειλημμένως εδώ μέσα- εμείς είμαστε κατά της επιχειρηματικής δραστηριότητας στον τομέα της υγείας. Δεν μπορεί αυτό το πολυτιμότερο αγαθό να μπει στη ζυγαριά του κέρδους.
      Αυτό άρχισε βέβαια από τη δεκαετία του ’80, με το πρώτο «παραθυράκι», που άνοιξε το τότε ΕΣΥ. Γιατί έλεγε τότε στην εισηγητική έκθεση ότι το κράτος έχει την αποκλειστική ευθύνη παροχής περίθαλψης στον ελληνικό λαό, αλλά το νομοσχέδιο το ίδιο έλεγε ότι έχει την ευθύνη. Η λέξη «αποκλειστική» έφυγε από τη μέση. Και μέσα σε λίγα χρόνια –το είδατε παντού- έγινε μια γενικότερη στροφή του επενδυτικού κεφαλαίου σε δύο τομείς παρθένους, στην υγεία και στον πολιτισμό, και άρχισαν να γιγαντώνονται οι ιδιωτικές επιχειρήσεις στο θέμα της υγείας. Και όποιος πήγε στην αρχή και κάνει μια σύγκριση με το τώρα, βλέπει ότι αλλάζει η κοινωνική σύνθεση των ατόμων που ζητάν απαντοχή μέσα σε αυτά τα ιδιωτικά, πληρώνοντας. Είναι απλοί άνθρωποι, οι οποίοι δε βρίσκουν πρόσβαση στα κρατικά νοσοκομεία.
      Και υπάρχει και ένα άλλο εδώ, το οποίο πρέπει να αποτελεί κριτήριο, για να δούμε τι κάνουμε και τι ζητάμε από τον απλό χρήστη υπηρεσιών υγείας. Έγινε έρευνα, η οποία δημοσιοποιήθηκε πριν από λίγο καιρό. Η χώρα μας, «η μεγάλη Ελλάδα, μία από τις είκοσι πέντε πλουσιότερες χώρες του κόσμου», με Ακαθάριστο Εθνικό Προϊόν από 3,8%, που πάει για 5%, αλλά με δύο εκατομμύρια διακόσιους χιλιάδες Έλληνες κάτω από το όριο της φτώχειας, με τη συγκέντρωση πλούτου, η οποία βοηθάει αυτό το παραγωγικό δυναμικό της χώρας, το οποίο θέλει να βρει πρόσβαση στα νοσοκομεία, δεν θα μπορούσε να έχει κάποια διαφορετική μεταχείριση του κεφαλαίου το οποίο συγκεντρώνεται;
     Αλλά αυτό είναι μέσα στα πλαίσια του καπιταλιστικού συστήματος, το οποίο 
-το λέω και το επαναλαμβάνω- κάθε φορά που το λέμε, κάποιοι συνάδελφοι κάνουν κάτι «χαμογελάκια». Έχει διαγραφεί τελείως η λέξη από το λεξιλόγιο πολλών, και όχι μόνο από τα δύο κόμματα της εξουσίας αλλά και από άλλους. 
     Επί της ουσίας τώρα για το νομοσχέδιο, θέλω να πω δύο τρία πράγματα, γιατί δεν θα μπω στα άρθρα του νομοσχεδίου, επειδή, όταν το απορρίπτεις επί της αρχής, δεν έχει καμία ιδιαίτερη σημασία. Έχει όμως σημασία να πει κανείς δύο τρία πράγματα, τα οποία δείχνουν τις προθέσεις γενικότερα της Κυβέρνησης. Δεν χρειάζονται πολλά. 
     Θα αναφερθώ πρώτα στα άρθρα 1 και 2. Στο άρθρο 1 συνιστάται νομικό πρόσωπο ιδιωτικού δικαίου, διαχείριση μονάδων υγείας. Είναι γενικευμένη έννοια. Το δεύτερο είναι η νομική του μορφή. Λειτουργεί για χάρη του δημοσίου συμφέροντος και με τους κανόνες της ιδιωτικής οικονομίας, αυτό που έλεγα πιο μπροστά. Λέει, όμως, και ορισμένα άλλα πράγματα πιο κάτω, τα οποία έχουν σχέση με τον τρόπο που θα λειτουργούσε έστω και η Πολυκλινική του Ολυμπιακού Χωριού. 
     Μπαίνουν τα ασφαλιστικά ταμεία. Ποιο ρόλο θα έχουν τα ασφαλιστικά ταμεία; Ο μέχρι τώρα ρόλος τους ήταν καθοριστικός. Πληρώνουν. Είναι εις βάρος των ασφαλισμένων που είναι μέσα στα ασφαλιστικά ταμεία. Είχαν και την πρόσβαση τότε να μπορούν να παίξουν στο Χρηματιστήριο και ξέρουμε την πανωλεθρία που υπέστησαν και τα ασφαλιστικά ταμεία και οι ασφαλισμένοι. 
     Το άρθρο 11 λέει ότι αρμοδιότητα του διοικητικού συμβουλίου της ανώνυμης εταιρείας, στην παράγραφο 5, προσλαμβάνει, απολύει και αποφασίζει το ύψος των αμοιβών. Καμία σχέση δηλαδή ούτε με συλλογικές συμβάσεις. Ξεχωριστό βασίλειο, ξεχωριστό «βιλαέτι». 
     Στο άρθρο 16 η πρόληψη γίνεται με σχέση εργασίας ιδιωτικού δικαίου. Αυτό αναφέρεται στην παράγραφο α΄. Στην παράγραφο γ΄ αναφέρονται ότι τα πειθαρχικά παραπτώματα προσωπικού κρίνονται όχι με τους μέχρι τώρα κανόνες, αλλά με τη διαδικασία που προβλέπει ο Κανονισμός Κατάστασης Προσωπικού!
      Άρα και μέσα στον τρόπο λειτουργίας έστω της πολυκλινικής, που κατά τη δική μας γνώμη έχει μια ευρύτερη έννοια αυτό το πράγμα, θα γίνεται με αυτόν τον τρόπο που τα δικαιώματα των εργαζομένων πάνε περίπατο όπως και οι συλλογικές συμβάσεις εργασίας και άλλα, έτσι που να γίνεται μεγαλύτερη εκμετάλλευση όχι του χρήστη μόνο υπηρεσιών υγείας, που θα προσδοκά να βρει μια απαντοχή εκεί, αλλά και των ίδιων των εργαζομένων. 
     Δημιουργείται, λοιπόν, ένα πρόβλημα και ένας συσχετισμός τελείως διαφορετικός και κατά τη δική μας γνώμη πάρα πολύ δυσοίωνος για τα λαϊκά συμφέροντα. Γιατί ξέρουμε ότι εκείνοι που αντιμετωπίζουν τα μεγαλύτερα προβλήματα είναι αυτοί οι άνθρωποι, τα λαϊκά εισοδήματα, οι οποίοι αντιμετώπιζαν και αντιμετωπίζουν προβλήματα τα οποία διευρύνονται ακόμα περισσότερο τώρα. 
     Εμείς, αγαπητοί συνάδελφοι, και τελειώνω με αυτό, όταν κάνουμε τέτοιες τοποθετήσεις μέσα στη Βουλή είναι για να φαίνεται ποια είναι η θέση του Κομμουνιστικού Κόμματος, είναι γιατί καμιά φορά ορισμένοι συνάδελφοι τα ακούν και ίσως σκέφτονται διαφορετικά. 
     Μπορεί να είναι λίγοι αυτοί, αλλά κυρίως με τη δημοσιοποίηση των θέσεών μας, όπως και των δικών σας θέσεων, να μπορέσει να καταλάβει ο ελληνικός λαός πού πηγαίνουμε γενικότερα και σε αυτά που συζητήθηκαν χθες και σε αυτό που συζητάμε τώρα για την υγεία και για το κόστος που θα έχει γενικότερα για λαϊκά στρώματα αυτό το νομοσχέδιο. Αυτά ήθελα να πω επί της αρχής. Όταν θα μιλήσουμε επί των άρθρων, θα έχουμε την ευχέρεια να τοποθετηθούμε. 
     ΠΡΟΕΔΡΕΥΩΝ (Γεώργιος Σούρλας): Ο Συνασπισμός της Ριζοσπαστικής Αριστεράς ορίζει ως Κοινοβουλευτικό Εκπρόσωπο το Βουλευτή κ. Δραγασάκη.
     Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Αθανάσιος Λεβέντης. 
     ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, η υγεία είναι ύψιστο κοινωνικό αγαθό και αναφαίρετο ανθρώπινο δικαίωμα. Υποχρέωση της πολιτείας είναι να προσφέρει σε όλους τους πολίτες της σύγχρονες και υψηλού επιπέδου υπηρεσίες υγείας. Δικαίωμα βέβαια και υποχρέωση και του πολίτη είναι να διεκδικεί και να προστατεύει την υγεία του. 
     Οι ανάγκες στο χώρο της υγείας συνεχώς αυξάνουν, βελτιώνονται οι τεχνικές, τα φάρμακα, οι μέθοδοι και ο καθένας θέλει ό,τι είναι δυνατόν καλύτερο για τον ίδιο ή για τους δικούς του ανθρώπους πάνω σε αυτόν τον τομέα. Όλοι μας, λοιπόν, απαιτούμε από το υγειονομικό σύστημα, το οποίο ξέρουμε ότι νοσεί και αυτό είναι κοινή παραδοχή. Το Εθνικό Σύστημα Υγείας ξεκίνησε πριν από είκοσι χρόνια σε μια χώρα που ήταν υποβαθμισμένη από υγειονομικής πλευράς, αλλά δεν μπόρεσε να ολοκληρωθεί, λίμνασε και τα αποτελέσματα τα βλέπουμε όλοι και τα ζουν ιδιαίτερα αυτοί που προσφεύγουν στις υπηρεσίες του Εθνικού Συστήματος Υγείας. Παραμένει ακόμη ένα σύστημα υγείας ιατροκεντρικό, νοσοκομειοκεντρικό, οι δημόσιες δαπάνες είναι χαμηλές –οι χαμηλότερες σε όλη την Ευρώπη- και αντίστοιχα οι ιδιωτικές είναι υψηλότερες, στο 45%. Αν θέλει κάποιος να έχει μια αναβαθμισμένη ποιότητα υπηρεσιών υγείας υποχρεώνεται συχνότατα να καταφεύγει στον ιδιωτικό τομέα. 
     Η αποκατάσταση είναι ο πιο παραμελημένος τομέας της υγείας. Χρειαζόμαστε χιλιάδες κρεβάτια για αποκατάσταση και έχουμε ελάχιστα, εκατόν τριάντα στο ΚΑΠΑΠΣ και μερικές δεκάδες σε άλλα νοσοκομεία που δεν μπορούν να ανταποκριθούν στις ανάγκες. 
     Ο ενιαίος φορέας υγείας ποτέ δε δημιουργήθηκε. Και βέβαια η πρωτοβάθμια φροντίδα υγείας, από την οποία θα έπρεπε να ξεκινάει το υγειονομικό μας σύστημα είναι υπανάπτυκτη, δεν υπάρχει σωστή ενημέρωση, δεν υπάρχει σωστή πρόληψη, τα Κέντρα Υγείας από τετρακόσια ογδόντα που έπρεπε να δημιουργηθούν σύμφωνα με την αρχική διακήρυξη του ΕΣΥ είναι λιγότερα από διακόσια και αυτά αγροτικού τύπου, τα αστικά κέντρα υγείας δε λειτουργούν, δεν έχουν δημιουργηθεί, ο οικογενειακός γιατρός είναι σε υποτυπώδες επίπεδο. 
     Οι προγραμματικές δηλώσεις της Κυβέρνησης στον τομέα της υγείας ήσαν ασαφείς και αόριστες. Και ο κ. Κακλαμάνης επίσης δεν μίλησε περισσότερο. Έχουν συμπληρωθεί οκτώ μήνες από τις 7-3-2004 που άλλαξε η Κυβέρνηση και τα πράγματα δεν έχουν προχωρήσει ουσιαστικά.
     Τι έχει γίνει ως τώρα; Κατ’ αρχήν οι δαπάνες για την υγεία δεν αυξήθηκαν, νοσηλευτικό προσωπικό δεν έχει προσληφθεί, ο καινούργιος προϋπολογισμός δεν μας κάνει πιο αισιόδοξους, δεν αυξάνουν σε καμία περίπτωση οι δαπάνες για την υγεία, υπάρχουν υποσχέσεις ότι θα προσληφθεί προσωπικό της τάξεως των τριών χιλιάδων ή τεσσάρων χιλιάδων, τη στιγμή που εν τω μεταξύ φεύγουν άλλοι και το ισοζύγιο μεταβάλλεται ελάχιστα και δημιουργούνται συγχρόνως και καινούργιες ανάγκες. Έχουν γίνει καινούργια νοσοκομεία, μονάδες εντατικής θεραπείας, άλλες μονάδες τεχνητών νεφρών κλπ. οι οποίες δεν λειτουργούν και βέβαια το προσωπικό στα νοσοκομεία αγκομαχά, έχουμε πάνω από είκοσι πέντε χιλιάδες κενές θέσεις νοσηλευτικού προσωπικού. Μπροστά σε αυτό το αδιέξοδο πρέπει κάτι να κάνουμε και η Κυβέρνηση να εμφανιστεί ότι κάτι κάνει.
     Τι έκανε έως τώρα; Έφερε ένα νομοσχέδιο για τους νοσηλευτές όπου η ουσία ήταν να μπουν κάποια άρθρα για αντικατάσταση των ΠεΣΥαρχών και των διοικητών των νοσοκομείων. Όχι ότι εμείς υποστηρίζαμε ότι έτσι όπως είχαν γίνει οι επιλογές και πριν ήταν ιδανικές. Υπάρχουν σοβαρότατες ευθύνες των κυβερνήσεων του ΠΑΣΟΚ για τις έως τώρα πρακτικές και τα αδιέξοδα στα οποία έχει οδηγηθεί το Εθνικό Σύστημα Υγείας. 
     Στις προγραμματικές δηλώσεις η μόνη συγκεκριμένη δέσμευση του Πρωθυποργού ήταν ότι θα ρίξει βάρος στη δημιουργία κέντρων υγείας αστικού τύπου. Έως τώρα δεν έχουμε τίποτα καινούργιο. Η πρωτοβάθμια φροντίδα υγείας, η οποία θα έπρεπε να είναι η αφετηρία, είναι στις διακηρύξεις. Ο κύριος Υπουργός επανειλημμένα έχει δηλώσει ότι θα είναι ευτυχής αν μέσα στο 2005 περάσει ένα νομοσχέδιο και ολοκληρωθούν οι προτάσεις για την πρωτοβάθμια φροντίδα υγείας. Περιμένουμε να δούμε. Και έρχεται τώρα ένα καινούργιο νομοσχέδιο για την Ολυμπιακή Πολυκλινική.
      Είναι έτοιμη η Ολυμπιακή Πολυκλινική. Ευκαιρία να την αξιοποιήσουμε και να φανεί ότι κάτι γίνεται. Από παλιότερα είχα θέσει με επίκαιρη ερώτηση το θέμα και είχε απαντήσει ο κύριος Υπουργός πριν από μερικούς μήνες ότι μετά το πέρας των Ολυμπιακών Αγώνων, από 1ης Οκτωβρίου που θα παραδοθεί στο Υπουργείο Υγείας η Ολυμπιακή Πολυκλινική, θα μετατραπεί σ’ ένα πρότυπο κέντρο υγείας αστικού τύπου. Έρχεται τώρα αυτό το νομοσχέδιο. Όλοι μας θέλουμε να λειτουργήσει βέβαια το συντομότερο η Ολυμπιακή Πολυκλινική και με τις καλύτερες προϋποθέσεις και να προσφέρει υπηρεσίες πρωτοβάθμιας υγείας σαν κέντρο υγείας αστικού τύπου. 
      Τι λέει όμως το νομοσχέδιο; Κατ’ αρχήν έγινε με μια μεθόδευση η οποία είναι συνέχεια των μεθοδεύσεων που και παλαιότερα ακολουθούσε το ΠΑΣΟΚ. Έρχεται δηλαδή τελευταία ώρα, μιάμιση μέρα πριν από τη συζήτηση στην αρμόδια επιτροπή, ένα νομοσχέδιο το οποίο είχε μεν δοθεί σαν προσχέδιο, αλλά δόθηκε μέσα στις ημέρες που ήταν κλειστή η Βουλή και τουλάχιστον στα δικά μου χέρια δεν έφθασε. Και πάλι, όμως, υπήρξαν κάποιες μεταβολές. Είπε ο κύριος Υπουργός στην επιτροπή ότι το 90% είναι το ίδιο. Το 10% άλλαξε. Μα, αυτό το 10% όταν αλλάζει, αυτές οι φράσεις, οι λέξεις όταν αλλάζουν, έχουν μεγάλη σημασία και είναι πολύ πιο κοπιαστικό να βρει κανένας αυτές τις διαφορές και να μπορέσει από κει μέσα να διείδει  σε τι ακριβώς στοχεύει. 
      Εκτός αυτού βέβαια, εάν κατατίθεται με μια προοπτική, ώστε να έχει τη δυνατότητα πια να παρέμβει και το Σώμα των Βουλευτών εδώ, θα μπορούσαμε να είχαμε θέσει και μια σειρά άλλα προβλήματα στο χώρο της υγείας με επίκαιρες ερωτήσεις, όπως προβλέπει ο Κανονισμός της Βουλής, ο οποίος όμως προβλέπει ότι πρέπει τουλάχιστον επτά μέρες νωρίτερα να γίνει αυτό και βέβαια αυτό το περιθώριο δεν το δίνει ο τρόπος με τον οποίο έφερε τούτο το νομοσχέδιο ο κύριος Υπουργός, αλλά και αναφορικά με τους νοσηλευτές και άλλα νομοσχέδια που φέρνει κατά σύστημα η Κυβέρνηση με αυτόν τον τρόπο.
      Συγχρόνως, με αυτό το νομοσχέδιο γίνεται μια δοκιμή και μια ανίχνευση για τα καινά δαιμόνια που σχεδιάζει να φέρει η Κυβέρνηση, αλλά που δεν τολμά να τα φέρει απευθείας. 
      Επιλέγω μερικές φράσεις από αυτά που αναφέρονται μέσα στο νομοσχέδιο: «Είναι μία ακόμη φιλελεύθερη πρόταση της Νέας Δημοκρατίας». «Είναι ένα νέο νομικό πρόσωπο για την ανάπτυξη των μονάδων υγείας». «Είναι μία ανώνυμη εταιρεία και είναι μία πιλοτική πρόταση αυτή». Αυτές, λοιπόν, οι μονάδες υγείας πάνε πολύ πιο πέρα απ’ αυτό το κέντρο υγείας εδώ της Ολυμπιακής Πολυκλινικής. Επίσης λέει ότι επιδίωξη είναι «η επιδίωξη κερδοφορίας προς όφελος των μετόχων στο πολλά υποσχόμενο ανταγωνιστικό αύριο των νέων μορφών υπηρεσιών υγείας». Το 51% βέβαια θα ανήκει στο Δημόσιο. Αλλά μ’ αυτόν τον τρόπο, με επιδίωξη κερδοφορίας προς όφελος των μετόχων, κάνουμε ένα κράτος-«επιχειρηματία», που εμπορεύεται την υγεία με σκοπό το κέρδος και αυτό για μας είναι απαράδεκτο. Από ποιους θα κερδίζει αυτή η ανώνυμη εταιρεία; Προφανώς από τους χρήστες υγείας, που για μένα είναι ένας αδόκιμος επίσης όρος, γιατί ακούγοντας τη λέξη «χρήστες» πάει ο νους μας αλλού. Ο όρος έχει πολιτογραφηθεί  περισσότερο σε άλλες καταστάσεις. Μπαίνει, λοιπόν, χωρίς φόβο στον πολλά υποσχόμενο ανταγωνιστικό χώρο της υγείας με αυτό το νομοσχέδιο η Κυβέρνηση.
      Λέει λοιπόν το νομοσχέδιο ότι  στους σκοπούς της «Α.Ε.Μ.Υ. Α.Ε». θα είναι η πιλοτική ανάπτυξη της Πολυκλινικής και η κατάρτιση προγραμμάτων υποστήριξης αθλητών. Με ποια προοπτική αυτό το κέντρο υγείας θα κάνει προγράμματα υποστήριξης των αθλητών; Είναι μέσα στις αρμοδιότητες και τις φιλοδοξίες του Υπουργείου Υγείας κάτι τέτοιο; Λέει επίσης ότι σκοπός της είναι η ανάπτυξη νέων μορφών υγείας. Ποιες είναι αυτές; Αναφέρθηκε προηγουμένως η τηλεϊατρική από τον εισηγητή της Πλειοψηφίας. Μα, αυτό δεν είναι νέα μορφή υγείας. Η τηλεϊατρική χρησιμοποιείται χρόνια τώρα και στον τόπο μας, αλλά και σε άλλες χώρες πολύ περισσότερο. Αναφέρει επίσης ότι σκοπός της είναι η παροχή πρόσθετων υπηρεσιών υγείας, όπως η κατ’ οίκον νοσηλεία, η προληπτική ιατρική –σύμφωνοι ως εδώ- και η αποκατάσταση, για την οποία είπαμε ότι υπάρχουν μεγάλες ανάγκες. Αλλά πώς θα γίνεται η αποκατάσταση; Λέει. Θα έχουμε έναν ξενώνα, θα πάρουμε ογδόντα διαμερίσματα. Δεν ξέρω, κύριε Υπουργέ, αν υπάρχει συνεννόηση με τον Οργανισμό Εργατικής Κατοικίας; Γιατί αυτά έχουν γίνει με έξοδα της Εργατικής Κατοικίας και δεν ξέρω πόσο θα γίνει αποδεκτό αυτό για τα ογδόντα διαμερίσματα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Έχει γίνει αποδεκτό, κύριε συνάδελφε. 
      ΑΘΑΝΑΣΙΟΣ ΛΕΒΕΝΤΗΣ: Εγώ λαμβάνω σαν δεδομένο ότι υπάρχει αυτή η συμφωνία.
    Δεν νομίζω, όμως, ότι ένας ξενώνας μπορεί να καλύψει τις ανάγκες της αποκατάστασης. Οι ανάγκες οι μεγάλες της αποκατάστασης ασφαλώς είναι γι’ αυτούς που δεν μπορούν να  πηγαινοέρχονται και που είναι πολλές χιλιάδες με εγκεφαλικά επεισόδια, τραυματίες από τροχαία, από εργατικά ατυχήματα κλπ. Αυτοί δεν μπορούν να πηγαινοέρχονται από τον ξενώνα. Εκεί είναι που έχουμε τη μεγάλη ανάγκη και εκεί είναι που πρέπει να ρίξουμε βάρος και ασφαλώς εδώ αυτό το αντιπαρερχόμαστε. 
    Επίσης, λέει, θα αναπτύξει πιλοτικά προγράμματα υπηρεσιών υγείας. Τι θα είναι δηλαδή; Ένα υπερνοσοκομείο, ένα υπερπανεπιστήμιο που θα αποτελέσει πιλότο, που δεν μπορούν να αποτελέσουν τα αρμόδια εκπαιδευτικά ιδρύματα; Δεν το καταλαβαίνω αυτό. Επίσης θα κάνει εκπαίδευση. Αν είναι να κάνει πρακτική εκπαίδευση, εντάξει, όπως γίνεται παντού, όπου προσφέρονται οι υπηρεσίες υγείας, αλλά μόνο αυτό; Έτσι όπως εμφανίζεται, εμφανίζεται με πολύ μεγαλύτερες φιλοδοξίες. 
    Λέει επίσης ότι μέτοχοι θα είναι και τα ασφαλιστικά ταμεία. Tα αποθεματικά τους θα γίνουν μετοχές, προφανώς για να αξιοποιηθούν. Τώρα να θυμηθούμε πώς αξιοποιήθηκαν τα αποθεματικά στο Xρηματιστήριo. Αναφέρθηκε και από προλαλήσαντες συναδέλφους και δεν πρέπει να σκαλίζουμε τέτοιες πληγές. Και να ιδιωτικοποιηθούν αύριο το πρωί ο ΟΤΕ, η ΔΕΗ, αυτές οι μετοχές τι θα γίνουν, πώς θα λειτουργήσουν; 
    Ελέχθη και υπήρξε διαβεβαίωση –και χαίρομαι γι’ αυτό- και από τον Υπουργό Υγείας ότι θα είναι δωρεάν. Για όλους τους πολίτες; Ελέχθη από τον εισηγητή της Πλειοψηφίας για τους ασφαλισμένους. Αυτοί που δεν θα είναι ασφαλισμένοι τι θα κάνουν; Από κει και πέρα, θα λειτουργεί για πόσες ώρες; Όλο το  όλες τις μέρες; Πρέπει να ξέρετε ότι το Μενίδι, στο οποίο λειτουργεί, είναι μία περιοχή όπου είναι ανύπαρκτο το ΕΣΥ. Δεν υπάρχει κανένα κέντρο υγείας και όλη η Ανατολική Αττική δεν έχει ένα νοσοκομείο. Υπάρχει πεντακόσιες χιλιάδες μόνιμος πληθυσμός, ο οποίος υπερδιπλασιάζεται και υπερτριπλασιάζεται τα Σαββατοκύριακα και το καλοκαίρι. Τι θα γίνει εδώ; 
    Αυτό, λοιπόν, το σχέδιο νόμου ενισχύει τον ιδιωτικό τομέα, εισάγει την έννοια του κέρδους και την κερδοφορία στην αγορά της υγείας. Από κει και πέρα, καταστρατηγεί και δυναμιτίζει το ΑΣΕΠ, αφού μέσα απ’ αυτό το νομοσχέδιο περνάει ότι όλο το νοσηλευτικό προσωπικό εφεξής θα προσλαμβάνεται μ’ αυτήν την επιλογή από μία τριάδα, που θα είναι ο ΠεΣΥάρχης, ο διοικητής του νοσοκομείου και ο διευθυντής της νοσηλευτικής υπηρεσίας. Αυτοί θα επιλέγουν και θα τα στέλνουν στο ΑΣΕΠ. Αν δεν απαντήσει μέσα σε 20 μέρες το ΑΣΕΠ, σημαίνει ότι συναινεί και έτσι θα προχωρούν στην πρόσληψη. Αλλά δεν είναι έτσι τα πράγματα, γιατί και οι τρεις αυτοί είναι διορισμένοι από το Υπουργείο και από την κυβέρνηση. Επομένως εδώ τίθεται θέμα και διαφάνειας και αξιοκρατίας και κριτηρίων. Δεν μπορεί να γίνει δεκτό αυτό. Και βέβαια δεν είναι το πρόβλημα μόνο αυτό. Είναι και πόσο προσωπικό θα προσληφθεί, γιατί είπαμε πόσα είναι τα κενά, τα οποία είναι τεράστια. 
    Επίσης καταργεί τα ΣΚΕΥΟΠΝΥ, αφού το ιατρικό προσωπικό θα προσλαμβάνεται από το διοικητικό συμβούλιο που εκπροσωπεί τις ιδιωτικού δικαίου ανώνυμες εταιρείες, που θα λειτουργούν με τους κανόνες της ιδιωτικής οικονομίας και σκοπό το κέρδος. Αλλάζει, λοιπόν, εντελώς τις κατοχυρωμένες εργασιακές σχέσεις του προσωπικού, αφού οι αποδοχές, ο τρόπος και ο χρόνος εργασίας τους θα καθορίζονται από το διοικητικό συμβούλιο. Αυτό θα είναι προφανώς ένα ευέλικτο σχήμα, αλλά ποιον θα εξυπηρετεί; Κύριε Υπουργέ, πείτε τα πράγματα με το όνομά τους. Ας μην τα κρύβουμε. Όχι να βαφτίζουμε τις χήνες ψάρια, όπως έκαναν οι καλόγεροι του μεσαίωνα. Πείτε ότι θέλετε να κάνετε αυτό. Θα ήταν πολύ καλύτερο να το ξέρουμε όλοι και να συνεννοούμαστε. 
    Από κει και πέρα, αυτό το κέντρο υγείας επεκτείνεται πολύ πέρα από το μπόι του. Δεν θα μπορέσει να ανταποκριθεί. Αν θέλουμε να τα κάνει όλα αυτά και να τα κάνει σωστά -και εκπαίδευση και καινούργιες μορφές υγείας και όλα τα άλλα -τότε αυτό σημαίνει ότι θα πρέπει να προσληφθεί πάρα πολύ προσωπικό. Έχετε αυτή τη δυνατότητα να διαθέσετε τόσο προσωπικό μόνο για ένα κέντρο υγείας; Τι θα γίνουν τα άλλα κέντρα υγείας αστικού τύπου που δεν υπάρχουν, τα άλλα κέντρα υγείας που υπολειτουργούν με ελάχιστο προσωπικό, τα νοσοκομεία; Τι θα κάνετε σ’ αυτήν την περίπτωση;
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Δυο λεπτά, κύριε Πρόεδρε, αν είναι δυνατόν. 
    ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε συνάδελφε. 
    ΑΘΑΝΑΣΙΟΣ ΛΕΒΕΝΤΗΣ: Η κακοδαιμονία δεν οφείλεται στο δημόσιο χαρακτήρα των υπηρεσιών υγείας. Είναι τυχαίο ότι κάθε φορά που αλλάζει η κυβέρνηση αλλά και που αλλάζει ο Υπουργός Υγείας, αλλάζουν όλα τα διοικητικά συμβούλια και οι διευθυντές και οι διοικητές και οι ΠεΣΥάρχες; 
Αυτό είναι ελληνικό φαινόμενο, απαράδεκτο πέρα για πέρα.
      Ύστερα, υπάρχουν νόμοι οι οποίοι δεν εφαρμόζονται. Υπάρχει ο νόμος του κ. Γείτονα, ο οποίος παρευρίσκεται, οι άλλοι νόμοι, ο ν. 2519/1997 και -αν θέλετε- και ο ιδρυτικός του ΕΣΥ, που δεν λειτουργούν, δεν εφαρμόζονται.
      Επίσης δεν προσδιορίζονται επακριβώς αυτές οι υπηρεσίες για τις οποίες θα αναπτυχθεί εκεί στην Πολυκλινική το προς τα πού θα κατευθυνθούν. Αυτές θα ελέγχονται και θα επεκτείνονται μόνο από το διοικητικό συμβούλιο;
      Για μας ευχής έργο και ανάγκη είναι να ενισχυθεί το ΑΣΕΠ με προσωπικό, με τεχνολογικό εξοπλισμό και να επιταχυνθούν οι διαδικασίες. Δεν είμαστε αντίθετοι στον ιδιωτικό τομέα, στην υγεία, όμως, μόνο συμπληρωματικό χαρακτήρα μπορεί να έχει.
      Παρά ταύτα, επί σοσιαλιστικού ΠΑΣΟΚ, με τους σοσιαλιστικούς νόμους για την υγεία, το 45% των δαπανών για την υγεία πέρασε στον ιδιωτικό τομέα. Τώρα επί Νέας Δημοκρατίας, με τις φιλελεύθερες προτάσεις, την καθιέρωση των κανόνων της ιδιωτικής οικονομίας και της κερδοφορίας, ακόμα και στο δημόσιο σύστημα υγείας -όπως υποτίθεται ότι θα είναι η Ολυμπιακή Πολυκλινική- σύντομα το 45% θα φθάσει το 70%, όπως είπε πρόσφατα ο κ. Κρεμαστινός και πολλοί άλλοι.
      Ακούσατε, κύριε Υπουργέ, τις ενστάσεις των νοσηλευτικών εκπροσώπων  της ΠΟΕΔΥΝ στην αρμόδια επιτροπή. Οι νοσοκομειακοί γιατροί κατεβαίνουν γι’ αυτόν το λόγο σε απεργία, αντιδρώντας στην ψήφιση του νομοσχεδίου που σήμερα συζητούμε. Να είστε σίγουροι ότι και ο ελληνικός λαός –ο οποίος βέβαια θα κληθεί να πληρώσει τα σπασμένα- δεν θα μείνει αδιάφορος και αδρανής. Δεν θα μείνει με σταυρωμένα τα χέρια και σήμερα και αύριο και όταν έρθει η ώρα της τελικής αποτίμησης.
      Εμείς, για λόγους αρχής, για λόγους που αναπτύξαμε και στην επιτροπή και εδώ μ’ αυτά που προείπαμε, καταψηφίζουμε το νομοσχέδιο επί της αρχής, όπως και όλα τα άρθρα που αναφέρονται στην Ολυμπιακή Πολυκλινική και στον τρόπο λειτουργίας της. Για τα υπόλοιπα άρθρα, ορισμένα από τα οποία περιέχουν θετικές διατάξεις ή επιλύουν εκκρεμότητες που έχουν χρονίσει, θα τοποθετηθούμε ανάλογα στην κατ’ άρθρον συζήτηση.
      Σας ευχαριστώ.
     (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στον κατάλογο των ομιλητών Βουλευτών.
      Το λόγο έχει ο κ. Αναστάσιος Σπηλιόπουλος.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, το συζητούμενο σχέδιο νόμου για την Πολυκλινική του Ολυμπιακού Χωριού αποτελεί, κατά την άποψή μου αλλά και κατά τα αναγραφόμενα στην εισηγητική έκθεση, μια πρόταση φιλελεύθερη και κοινωνική, μια πρόταση –θα προσέθετα εγώ- ρηξικέλευθη και επαναστατική, μια πρωτοβουλία δημιουργική, μια πρόταση που λαμβάνει μεταξύ άλλων υπόψη το σύγχρονο ανταγωνιστικό κόσμο στο χώρο της υγείας, κάτι που διαπίστωσα πως όλοι οι συνάδελφοι της Αντιπολίτευσης αγνοούν, αλλά και το δικαίωμα του ασφαλισμένου ασθενή να έχει λόγο στη χρήση των κεφαλαίων, των ασφαλιστικών του εισφορών, ως καταναλωτής των υπηρεσιών υγείας.
      Είναι μια πρόταση που παρέχει στους ασφαλιστικούς φορείς –και αυτό είναι σαφέστατο- το δικαίωμα να επιλέξουν μία κοινωνικά ωφέλιμη διαχείριση των διαθεσίμων τους, αντί τα διαθέσιμά τους, όπως γινόταν παλαιότερα, να κατευθύνονται κατ’ εντολή στο Χρηματιστήριο με ό,τι συνέβη την περίοδο εκείνη.
      Είναι ακόμα ένα εγχείρημα πιλοτικό, που μπορεί να αποτελέσει οδηγό για την ανάπτυξη και άλλων εξειδικευμένων μορφών υγειονομικής φροντίδας, πάντα επ’ ωφελεία των ασθενών. Και δεν αντιλαμβάνομαι τους προβληματισμούς σας ως προς αυτό. 
      Η ανώνυμη εταιρία που συστήνεται, είναι εταιρία κοινής ωφέλειας και ανήκει στο ελληνικό δημόσιο. Είναι περιουσία του ελληνικού δημοσίου. Είναι μια ανώνυμη  εταιρία που θα εποπτεύεται και θα ελέγχεται από το δημόσιο βάσει του νόμου που ψηφίζεται αλλά και βάσει του ν. 2190/20 περί ανωνύμων εταιριών.
      Για μένα το πρόβλημα εντοπίζεται στην εφαρμογή των νόμων, βάσει των οποίων θα εποπτεύεται και θα ελέγχεται η συγκεκριμένη ανώνυμη εταιρεία. Άρα η Πολυκλινική του Ολυμπιακού Χωριού θα είναι μία μονάδα, κατά την άποψή μου, υψηλών προδιαγραφών. Μία μονάδα παραγωγική, μία μονάδα που ευχόμαστε –για να διασκεδάσουμε και τους προβληματισμούς του κ. Λεβέντη- να εφημερεύει είκοσι τέσσερις ώρες το εικοσιτετράωρο. Μία μονάδα που θα παρέχει γενικές, αλλά και εξειδικευμένες υπηρεσίες υγείας υψηλού επιπέδου. Και όλα αυτά –συνειδητοποιήστε το, είναι σαφέστατο- αδαπάνως για τον ασθενή, γιατί οι όποιες δαπάνες θα καλύπτονται από τα ασφαλιστικά τους ταμεία. 
      ΕΜΜΑΝΟΥΗΛ ΣΚΟΥΛΑΚΗΣ: Πώς θα συμβεί αυτό; 
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Μη με διακόπτετε, κύριε Σκουλάκη. Μάθετε να διαβάζετε, εν πάση περιπτώσει μάθετε να μη διαστρεβλώνετε την αλήθεια. 
      Από εκεί και μετά, κύριοι συνάδελφοι, εάν υπάρξουν εύποροι ασθενείς –και εγώ εύχομαι να υπάρξουν- ασθενείς που μπορούν να συνεισφέρουν εξ ιδίων για την παροχή αυτών των υψηλού επιπέδου υπηρεσιών, δεν αντιλαμβάνομαι γιατί σε μία τέτοια μονάδα δεν θα μπορούσαν να καταβάλουν εξ ιδίων τις δαπάνες που θα πραγματοποιηθούν. Θα θέλατε οι ασθενείς, όπως γίνεται σήμερα, να κατευθύνονται σε ιδιωτικές κλινικές; Γιατί αυτό κάνουν. Εάν αυτό θέλετε, πέστε το. Ξεκαθαρίστε τη θέση σας, εν πάση περιπτώσει. 
      Στην επιτροπή, κύριοι συνάδελφοι της Αντιπολίτευσης, αλλά και σήμερα περισσότερο κομψά, μας είπατε ότι μέσα από την πρόταση αυτή κατεδαφίζουμε το Εθνικό Σύστημα Υγείας. 
      Περισσότερη σοβαρότητα δεν βλάπτει. Αλλά δεν βλάπτει και κάποια αυτοκριτική από μέρους σας. Κατεδαφίζεται το ΕΣΥ; Ποιοι το κατεδάφισαν το ΕΣΥ, κύριοι συνάδελφοι; Ποιοι το απαξίωσαν, ποιοι το πέταξαν στον Καιάδα; Ξεχάσατε; Αν το στηρίζατε, αν στηρίζατε τις επιλογές σας όλα αυτά τα χρόνια, αν το θωρακίζατε οικονομικά, η τύχη του θα ήταν καλύτερη, θα ήταν διαφορετική. Και βεβαίως εγώ δεν θα σας κατηγορήσω. Δεν θα πω ότι αυτό το κάνατε συνειδητά για να βοηθήσετε ιδιωτικά ή άλλα συμφέροντα. 
      Μην ξεχνάτε –και μη γελάτε, κύριε Γείτονα- ότι επί των ημερών σας αυξήθηκαν, δυστυχώς για τον τόπο, οι ιδιωτικές δαπάνες υγείας. Φτάσαμε στο 45%, σε ποσοστό που δεν βρίσκονταν ποτέ …
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν απευθύνθηκα σ’ εσάς.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Όχι, το λέω γιατί γελάτε …
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε συνάδελφε, δεν απευθύνθηκα σε σας. 
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Εντάξει, πέστε ότι έκανα λάθος, για να σας ικανοποιήσω. 
      Φτάσαμε, λοιπόν, στο σημείο –εξαιτίας της πολιτικής σας- για κάθε εκατό δραχμές που διατίθενται στην υγεία οι σαράντα πέντε δραχμές να είναι ιδιωτικές. Είμαστε πρωταθλητές σε ολόκληρο τον κόσμο. 
      Και σας ερωτώ: Αν τα νοσοκομεία ήταν νοικοκυρεμένα και καθαρά. Αν υπήρχαν σοβαρές συνθήκες υγιεινής, αν υπήρχε καλύτερο επίπεδο σε ό,τι αφορά τις παρεχόμενες υπηρεσίες,  αν δεν υπήρχαν οι γνωστές αντιδεοντολογικές συμπεριφορές, θα στρέφονταν πάρα πολλοί ασθενείς σας πληροφορώ και φτωχοί στις ιδιωτικές κλινικές;
      Στη Θεσσαλονίκη, χαρακτηριστικό παράδειγμα αυτής σας της πολιτικής είναι το Νοσοκομείο «ΠΑΠΑΓΕΩΡΓΙΟΥ», ένα από τα πιο σύγχρονα της Ευρώπης. Επτά, οκτώ χρόνια ολόκληρα μετά την αποπεράτωση και την παραλαβή του, δεν λειτουργεί ολοκληρωμένα. Το γιατί το ξέρετε καλύτερα από εμένα. Και αυτό το γιατί, δεν περιποιεί τιμή σε κανένα, κύριοι συνάδελφοι της Αξιωματικής Αντιπολίτευσης.
      Για το ίδιο νοσοκομείο μας λοιδορούσατε ότι θα το λειτουργήσουμε ως νομικό πρόσωπο ιδιωτικού δικαίου. Μας λέγατε ότι όταν θα έρθετε στην εξουσία, θα καταργήσετε αυτό το νομικό χαρακτήρα, που βεβαίως τον διατηρήσατε. Το μόνο που κάνατε, ήταν να αλλάξετε τη σύνθεση του διοικητικού συμβουλίου, για να ελέγξετε τους διορισμούς.
      Επίσης στη Θεσσαλονίκη, σας πληροφορώ ότι τα τελευταία χρόνια, ενώ έγιναν τεράστιες επενδύσεις από τον ιδιωτικό τομέα, οι επενδύσεις αυτές σε ποσοστό 80% αφορούσαν την υψηλή βιοτεχνολογία. Ξέρετε, κύριοι συνάδελφοι της Αξιωματικής Αντιπολίτευσης, ποιο ήταν το ποσοστό αυτών των επενδύσεων, των επενδύσεων σε υψηλή βιοτεχνολογία την ίδια χρονική περίοδο στα νοσοκομεία της Θεσσαλονίκης; Μόνο 15%. Αυτό είχε σαν αποτέλεσμα να διευρυνθεί το χάσμα  ανάμεσα στα δημόσια νοσοκομεία και στις καινούργιες ιδιωτικές κλινικές με συνέπεια πάρα πολλοί ασθενείς να αναζητούν υπηρεσίες υγείας σ’ αυτές τις ιδιωτικές κλινικές.
      Μας κατηγορείτε ακόμη ότι βάζουμε το κέρδος στην υγεία με αυτή μας την επιλογή. Προφανώς δεν κάνατε τον κόπο –το είπα και πιο μπροστά- να διαβάσετε το σχέδιο νόμου. Το λέω για μια ακόμη φορά: Οι ασθενείς δεν θα πληρώνουν δραχμή, θα πληρώνουν τα ασφαλιστικά τους ταμεία.
     Εν πάση περιπτώσει, κύριοι συνάδελφοι, εάν σας ενοχλεί τόσο πολύ το κέρδος, γιατί λειτουργήσατε στα νοσοκομεία τα απογευματινά ιδιωτικά εξωτερικά ιατρεία χωρίζοντας ταξικά τους ασθενείς σε πατρίκιους και σε πληβείους; Σας ρωτώ. Αφού είστε τόσο ευαίσθητοι, γιατί τα λειτουργήσατε;
     Για να ολοκληρώσω, θα πω και δύο κουβέντες για το θέμα των νέων δυνατοτήτων, που μπορεί να προσφέρει αυτή η Πολυκλινική, ιδιαίτερα στον τομέα της φυσικοθεραπείας και της αποκατάστασης. Άκουσα τους προβληματισμούς του κ. Λεβέντη για το ότι ο ξενώνας που θα υπάρχει δίπλα, θα είναι μικρός κ.λπ. Ε, τον πληροφορώ –και πληροφορώ και τους συναδέλφους της Αξιωματικής Αντιπολίτευσης- ότι στη Θεσσαλονίκη δεν υπάρχει ούτε ένα κρεβάτι φυσικής αποκατάστασης και ότι αν ένας ασθενής, ένα παιδί που τραυματίζεται, ζητήσει βοήθεια και συνδρομή, είναι αναγκασμένο να βρει ένα κρεβάτι στο Λεκανοπέδιο. Σας πληροφορώ ότι το κρεβάτι αυτό δεν το βρίσκει ούτε στους Αγίους Αναργύρους, ούτε στο ΚΑΤ ούτε στη Βούλα. 
     Αυτή είναι η κατάσταση, κύριοι συνάδελφοι.
     ΕΝΑΣ ΒΟΥΛΕΥΤΗΣ (από την πτέρυγα του ΠΑΣΟΚ): Να δούμε εσείς τι θα κάνετε.
     ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Εμείς θα το κάνουμε, κύριοι συνάδελφοι. Να είστε βέβαιοι γι’ αυτό.
     Όσον αφορά στα Συμβούλια Κρίσης των γιατρών, μη μιλάτε. Στο σπίτι του κρεμασμένου, δεν μιλάνε για σκοινί. Ο ομιλών, πέντε ολόκληρα χρόνια ως Πρόεδρος του Ιατρικού Συλλόγου, έκρινε τρεις χιλιάδες θέσεις ιατρικής υπηρεσίας και ξέρει πολύ καλά τι γινόταν την περίοδο εκείνη –διότι πήγα διακόσιες φορές μάρτυρας κατηγορίας στα δικαστήρια- όταν επιλεγόταν ο τεσσαρακοστός πέμπτος εκ των υποψηφίων για μια θέση με τα γνωστά κοινωνικά κριτήρια και με τις γνωστές εθνικές αντιστάσεις. 
     Τέλος, σε ότι αφορά στο νοσηλευτικό προσωπικό. Κύριε Υπουργέ, γνωρίζετε πολύ καλά ότι στην Κεντρική Μακεδονία υπάρχουν σήμερα, τη στιγμή αυτή που συζητάμε, τέσσερις χιλιάδες κενές οργανικές θέσεις προσωπικού, διότι δεν είναι μόνο το ότι δεν καλύπτονταν οι θέσεις αυτές, αλλά ότι οι προσλήψεις που γίνονταν δεν κάλυπταν ούτε καν τους συνταξιοδοτούμενους. Ήταν και οι κομματικές αποσπάσεις και οι μετατάξεις. Είναι ένα θέμα, που πρέπει να το δείτε και να το αντιμετωπίσετε κύριε Υπουργέ.
     Γιατί τα λέω αυτά; Γιατί κάποιοι συνδικαλιστές, αντί να στραφούν κατά παντός υπευθύνου σε νοσοκομείο της Θεσσαλονίκης για τα κενά στο νοσηλευτικό προσωπικό, εμήνυσαν –άκουσον, άκουσον- γι’ αυτό το πρόβλημα τη σημερινή πολιτική ηγεσία του Υπουργείου, τον Πρόεδρο του ΠεΣΥ και το διοικητή του νοσοκομείου. 
     Τέσσερις χιλιάδες κενές οργανικές θέσεις στα πλαίσια των δύο ΠεΣΥ της Κεντρικής Μακεδονίας! Ποιοι ευθύνονται για αυτό; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ευθύνεται η σημερινή Κυβέρνηση; Ευθύνεται ο κ. Κακλαμάνης, που στο κάτω-κάτω ξεκίνησε –τελειώνω, κύριε Πρόεδρε- μια τιτάνια προσπάθεια για μαζικές προσλήψεις κυρίως νοσηλευτικού προσωπικού;
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     Με τις σκέψεις αυτές, κύριε Πρόεδρε, κύριε Υπουργέ, υπερψηφίζω επί της αρχής το συζητούμενο σχέδιο νόμου.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κωνσταντίνος Γείτονας.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Δεν πρόκειται να παρακολουθήσω τον προλαλήσαντα συνάδελφο σε παρελθοντολογία. Επίσης δεν πρόκειται στο λίγο χρόνο που έχω, να ασχοληθώ με τις υπόλοιπες διατάξεις του νομοσχεδίου, ελπίζω ότι θα το κάνω στα άρθρα θα περιοριστώ μόνο στην κύρια διάταξη για τη δημιουργία αυτής της περίφημης ανώνυμης εταιρείας ευρέως φάσματος, της πανάκειας κατά της Κυβέρνησης. 
     Για να ξεκαθαρίσουμε τα πράγματα, κύριοι συνάδελφοι της Νέας Δημοκρατίας και κύριε Υπουργέ, ας πούμε πού διαφωνούμε. Δεν διαφωνούμε στην αξιοποίηση μιας λαμπρής υποδομής, που έγινε στο Ολυμπιακό Χωριό και στη  λειτουργία της. Είναι και αναγκαιότητα και προτεραιότητα και καλώς τη φέρνετε. Θα μπορούσα μάλιστα εγώ και προσωπικά και πολλοί συνάδελφοι –ίσως και όλοι στο ΠΑΣΟΚ- να συμφωνήσουμε να λειτουργήσει αυτή η μονάδα και με τη μορφή ανώνυμης εταιρείας. 
     Εκεί είναι η διαφωνία μας; Αυτό καταλάβατε; Όχι. Αυτό είναι το πρόσχημα. Είναι πρόσχημα η λειτουργία αυτής της μονάδας για τη δημιουργία από το παράθυρο μιας ανώνυμης εταιρείας, όπως είπα ευρέως φάσματος, πανάκειας. Είναι ένα μόρφωμα, ουσιαστικά εκτός δομών του ΕΣΥ, που μπορεί να εξελιχθεί σε αντι-ΕΣΥ. Και αυτό είναι που πρέπει να ξεκαθαρίσουμε σήμερα εδώ, γιατί οι σκοποί της ανώνυμης εταιρείας αναφέρονται σ’ όλο το φάσμα των αρμοδιοτήτων που έχουν σχέση με όλους τους πυλώνες του υγειονομικού συστήματος: πρωτοβάθμια φροντίδα, δημόσια υγεία, έρευνα, εκπαίδευση, ακόμα και νοσηλεία, περίθαλψη. 
      Η ρύθμιση αυτή, λοιπόν, είναι εκ του πονηρού, σε συνδυασμό μάλιστα με όσα αναφέρονται στην  εισηγητική έκθεση για κερδοφορία και για φιλελεύθερη πρόταση. 
      Αλήθεια, τι θα πει φιλελεύθερη πρόταση; Δεν είναι φιλελεύθερο το σύστημα υγείας μας; Τι θα πει φιλελεύθερη πρόταση στην υγεία; Εκτός αν πηγαίνει το μυαλό σας στην αγορά, στην εμπορευματοποίηση της υγείας. Εγώ ξέρω ότι έχουμε το πιο ελεύθερο, δημοκρατικό σύστημα, το πιο ανοιχτό σύστημα, στο οποίο μπορεί να ακουμπήσει ο καθένας. Από την Αλεξανδρούπολη μπορεί να ξεκινήσει ο καθένας με το βαλιτσάκι του και να βρεθεί στα επείγοντα του Ευαγγελισμού ή σε οποιοδήποτε νοσοκομείο της χώρας. Δεν έχουμε κανένα σύστημα κλειστό, συγκεντρωτικό. 
      Επομένως είναι δικαιολογημένοι,  κύριε Υπουργέ και εύλογοι οι προβληματισμοί μας –και μην ενοχλείστε- και οι ανησυχίες μας για τυχόν παράκαμψη ή μετάλλαξη του ΕΣΥ. Και το λέω αυτό πολύ περισσότερο, γιατί είναι χαρακτηριστικό ότι μετά από οκτώ μήνες διακυβέρνησης, για μένα τουλάχιστον –και πιστεύω και για πολλούς και για τον ελληνικό λαό παραμένει δυσανάγνωστη, για να μην πω γρίφος, η πολιτική της Νέας Δημοκρατίας στο χώρο της υγείας. Μην ενοχλείστε, λοιπόν, όταν ζητάμε να ξεκαθαρίσετε τη θέση σας.
      Μιλάμε για το ΕΣΥ, όχι ένα θεσμό δευτερεύοντα. Μιλάμε για το σύστημα υγείας, που είναι ένα μεγάλο κεκτημένο για τον ελληνικό λαό με μεγάλη προσφορά στη δημόσια υγεία. Και παρ’ όλο που συνεχίζεται η πολεμική στο σύστημα που εκδηλώθηκε από την αρχή του και από την πτέρυγα της Νέας Δημοκρατίας και παρ’ όλο που γίνεται μεγάλη προσπάθεια να ελεεινολογηθεί το σύστημα, αυτό αποτελεί εχέγγυο και αποκούμπι για την υγεία των πολιτών και ιδιαίτερα των αδυνάτων. 
      Ασφαλώς είναι χαμηλός ο βαθμός ικανοποίησης των πολιτών από το σύστημα, όπως συμβαίνει και σε άλλα συστήματα πιο προηγμένα. Αλλά δεν μπορεί να αφήσουμε υπαρκτά προβλήματα που έχουν σχέση και με εγγενείς- από την εποχή της γέννησής του- αδυναμίες του συστήματος, αλλά και με εξωγενείς παράγοντες, όπως και με τις εξελίξεις που έχουν επέλθει στο μεταξύ στα είκοσι χρόνια που λειτουργεί το σύστημα στον τομέα υγείας. Τα επιδημιολογικά πρότυπα έχουν αλλάξει, τα πάντα έχουν αλλάξει, τα δημογραφικά στοιχεία έχουν αλλάξει. Αυτά είναι υπαρκτά προβλήματα και θα μπορούσαμε να βρούμε κοινό παρονομαστή, ώστε να υπάρχει συναίνεση, για να αντιμετωπίσουμε αυτά τα προβλήματα. Αλλά δεν μπορεί να επιτρέψουμε σε «καλοθελητές» –τους ξέρουμε από την αρχή του συστήματος- να συνεχίζουν να επιδιώκουν την εμπορευματοποίηση της υγείας. 
      Πρέπει να αντισταθούμε και να αντισταθεί και ο κάθε πολίτης, ο οποίος δεν πρέπει να πέφτει στην παγίδα. Και πρώτος θεματοφύλακας αυτής της κατάκτησης, κύριε Υπουργέ –και γνωρίζω τις ευαισθησίες σας- πρέπει να είναι ο Υπουργός Υγείας. 
      Δεν είναι κοινός παρονομαστής π.χ. η έλλειψη συστήματος πρωτοβάθμιας φροντίδας; Αυτό δεν το λέτε και στο πρόγραμμά σας, κύριε Υπουργέ; Και το είπαμε κι εμείς. Ήταν και αδυναμία δική μας, παρ’ όλο που προεβλέπετο από την ίδρυση του ΕΣΥ η δημιουργία συστήματος πρωτοβάθμιας φροντίδας. Και παρά τις απόπειρες που έγιναν και προσπάθησα εγώ με το ν. 2519, δεν προχωρήσαμε σ’ αυτό. Δεν είναι αυτό η βασική αιτία της παθογένειας του συστήματος; Τουλάχιστον σ’ αυτό συμφωνούμε.
      Αν είναι έτσι, εγώ τουλάχιστον πιστεύω –αυτό δείχνει η εμπειρία μου- ότι χωρίς τις απαραίτητες αλλαγές και την ολοκλήρωση συστήματος πρωτοβάθμιας φροντίδας, δεν πρόκειται να υπάρξει ουσιαστική βελτίωση στο Εθνικό Σύστημα Υγείας, ούτε αποσυμφόρηση των νοσοκομείων ούτε αναβάθμιση των υπηρεσιών.
      Κύριοι συνάδελφοι της Νέας Δημοκρατίας, να σας θυμίσω τι λέγατε στο πρόγραμμά σας γι’ αυτό το θέμα που μιλώ, για την πρωτοβάθμια φροντίδα; Το χαρακτηρίζατε επείγον, μιλούσατε για αστικά κέντρα υγείας, με πρώτη φάση την ελεύθερη επιλογή του γιατρού και τελική φάση τον οικογενειακό γιατρό. Αυτά λέει το πρόγραμμά σας. Τα ξεχάσατε; 
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Θα γίνουν. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν θα ήταν, λοιπόν, λογικό, ύστερα από οκτώ μήνες, κύριε συνάδελφε, το Υπουργείο να ξεκινήσει απ’ αυτό, από το θεμέλιο, από την πρωτοβάθμια φροντίδα; Αν μας φέρνατε έστω και μία πιλοτική λύση για την πρωτοβάθμια φροντίδα, θα μπορούσαμε να τη συζητήσουμε.
      Πού, όμως, ακουμπάει στο πρόγραμμά σας αυτή η «πασπαρτού» ανώνυμη εταιρεία; Πουθενά. Πώς ζητάτε, λοιπόν  από εμάς να την υιοθετήσουμε;
      Κύριε Υπουργέ, αρνείστε εκτός από το έργο του ΠΑΣΟΚ –έργο που έχει ήδη καταγραφεί στην ιστορία- και τις ρυθμίσεις που έκανε το ΠΑΣΟΚ. Εγώ διαφωνώ με πολλά από το πρόγραμμά σας, αλλά κάντε τουλάχιστον πράξη τις δικές σας εξαγγελίες. Ποιος σας εμποδίζει; 
      Εγώ έχω την αίσθηση ότι η πολυδιαφημισμένη «μεταρρύθμιση» για την υγεία μετατίθεται εις «τον καιρόν». Οκτώ μήνες πέρασαν, τίποτα δεν είναι ξεκάθαρο και δεν έχουν δρομολογηθεί παρεμβάσεις, τις οποίες είχατε εξαγγείλει. Αναφέρομαι, ασφαλώς, στις μεγάλες παρεμβάσεις. Εξαιρώ την αλλαγή στους διοικητές με τον τρόπο που την κάνατε. Υποκύψατε σε κομματικές πιέσεις, κύριε Υπουργέ όπως και ο ίδιος ομολογήσατε, όταν είπατε ότι το μόνο κριτήριο ήταν να είναι κεντροδεξιοί.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Τι θέλατε; Να βάλουμε τους δικούς σας;
      ΚΩΝΣΤΑΝΤΙΝΟΣ ΓΕΙΤΟΝΑΣ: Καλώς, κύριε Υπουργέ. Ομολογείτε την κομματικοποίηση.
      Επανέρχομαι και λέω ότι δεν έχετε φέρει καμία νέα ρύθμιση για την πρωτοβάθμια φροντίδα. Για τα ΠεΣΥ εκφράζετε αμφιθυμία και δεν έχω καταλάβει τι θα κάνετε τελικά. 
      Επίσης δεν έχει ξεκαθαριστεί το πλαίσιο οργάνωσης και λειτουργίας των νοσοκομείων. Εκτός και αν περιμένετε να ωριμάσει η ιδέα της ανώνυμης εταιρείας για τη μετατροπή και των νοσοκομείων σε ανώνυμη εταιρεία. Αυτό θέλω να το πείτε καθαρά, αν το σκοπεύετε. 
      Με βάση το πρόγραμμά σας, δεν έχει ξεκαθαριστεί το καθεστώς απασχόλησης των γιατρών. 
      Πέρα όμως απ’ αυτά, μήπως αντιμετωπίσατε τα «καυτά» και επείγοντα ζητήματα. Για την πρόσληψη προσωπικού και τη λειτουργία των νέων μονάδων των νοσοκομείων που σχολάζουν ή για τα χρέη που κάθε τόσο επανέρχεστε, τότε αλήθεια θα το ρυθμίσετε; 
      Είναι σίγουρο -και το είδαμε στο προσχέδιο του προϋπολογισμού- ότι δεν σας δίνουν πιστώσεις για την υγεία, τουλάχιστον αυτές που θα θέλατε και που απαιτούνται για να λειτουργήσει το πλήθος των νέων μονάδων υγείας, των νέων νοσοκομείων, των μονάδων εντατικής θεραπείας, που σήμερα υπολειτουργούν ή δεν λειτουργούν καθόλου. Είναι μόνον όμως αυτός ο λόγος; Είναι μόνο η έλλειψη χρημάτων και γι’ αυτό δεν φέρνετε π.χ. την πρωτοβάθμια φροντίδα; Όχι μόνο.
      Εγώ πιστεύω ότι σε ορισμένους κύκλους της Νέας Δημοκρατίας –εξαιρώ εσάς, κύριε Υπουργέ- υπάρχουν ύστερες σκέψεις, μετά από πιέσεις συμφερόντων. Κάνετε πίσω ακόμα και απ’ αυτό το πρόγραμμά σας. Και αναφέρομαι στην καθυστέρηση της πρωτοβάθμιας φροντίδας, γιατί τα διαγνωστικά κέντρα, τα ιδιωτικά κέντρα βλέπουν πάντα εχθρικά κάθε κίνηση για τη δημιουργία δικτύων πρωτοβάθμιας φροντίδας. Ακόμα, αναφέρομαι και σε διαφαινόμενες αντιδράσεις σε σχέση με την ανάπτυξη κλινικών, στα νέα νοσοκομεία. 
      Κύριε Υπουργέ, ήμουν σήμερα για ιδιωτικούς λόγους στο Αττικό Νοσοκομείο. Μίλησα με πολλούς και άκουσα πολλά και ενδιαφέροντα πράγματα. Τα ιδιωτικά κέντρα ανησυχούν πολύ λόγω της ανάπτυξης κλινικών στα νέα νοσοκομεία, τα οποία αποτελούν κοσμήματα. Εγώ δεν θα ήθελα να πιστώσω τα έργα σε παρατάξεις. Όλα τα νέα νοσοκομεία σε όλη την Ελλάδα είναι κοσμήματα, και ανήκουν στο λάο.
      Κύριε Υπουργέ, οι αλλαγές στην υγεία ποτέ δεν ήταν υγιεινός περίπατος. Ξεκαθαρίστε την πολιτική και συγκρουστείτε, αν χρειαστεί. Διαφορετικά, αναλαμβάνετε ευθύνες και θα αναλωθείτε και εσείς προσωπικά μαζί με το σύστημα.
       Τέλος, εμείς θα στηρίξουμε κάθε ρύθμιση που οδηγεί στη βελτίωση του συστήματος, χωρίς όμως να αποδυναμώνει το δημόσιο και κοινωνικό του χαρακτήρα. Θα αντισταθούμε επίσης σε κάθε ρύθμιση που μπορεί να απειλήσει το Εθνικό Σύστημα Υγείας, αυτό το καταφύγιο υγείας του λαού μας.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Υγείας και Κοινωνικής Αλληλεγγύης κ. Κωνσταντόπουλος έχει το λόγο, προκειμένου να κάνει μία παρέμβαση.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας  και Κοινωνικής Αλληλεγγύης): Κύριε συνάδελφε, αφού διατελέσατε Υπουργός Υγείας, θα ήθελα να ακούσετε τα όσα θα πω στη συνέχεια.
      Το συγκεκριμένο σχέδιο νόμου επιχειρεί να δημιουργήσει ένα ευέλικτο και σχετικά μικρό όργανο που, αξιοποιώντας κατ’ αρχήν την υποδομή της πολυκλινικής που δημιουργήθηκε στα πλαίσια των Ολυμπιακών Αγώνων, θα δραστηριοποιηθεί σε νέες μορφές παροχής φροντίδας υγείας που ξεφεύγουν από το παραδοσιακό πλαίσιο της ενδονοσοκομειακής περίθαλψης. Πρόληψη, κατ’ οίκον περίθαλψη, αποκατάσταση σε ζητήματα υγιεινής και ασφάλειας στους χώρους εργασίας, καθώς επίσης και σε θέματα που άπτονται της υγείας στο χώρο του αθλητισμού, δεδομένης και της τεχνογνωσίας που έχει ήδη αποκτηθεί. 
      Είναι γεγονός ότι στους τομείς αυτούς υπάρχει έλλειμμα παροχής υπηρεσιών υγείας και κατά συνέπεια υφίσταται ανάγκη αντιμετώπισης αυτού του προβλήματος. Το βασικό ζητούμενο από το φορέα που δημιουργείται είναι η παροχή ποιοτικών υπηρεσιών σε εκείνους τους τομείς της υγείας που σήμερα δεν καλύπτονται επαρκώς από τα νοσοκομεία του ΕΣΥ και τους άλλους δημόσιους φορείς υγείας, καθώς επίσης και η επίτευξη του βέλτιστου συνδυασμού κόστους-ποιότητας. 
      Η ευόδωση ενός τέτοιου εγχειρήματος θα μπορούσε να αποτελέσει και «πιλότο» για την επέκταση της παροχής τέτοιων φροντίδων υγείας και σε πανελλαδικό επίπεδο σε συνεργασία με την Τοπική Αυτοδιοίκηση και άλλους φορείς υγείας. 
      Παράλληλα, θεωρείται σημαντικό για την αύξηση της αποτελεσματικότητας και της διαφάνειας στον τρόπο λειτουργίας του νέου φορέα να προβλεφθεί η συμμετοχή στο Διοικητικό Συμβούλιο και εκπροσώπων των εργοδοτών και εργαζομένων στην πολυκλινική. Σ’ αυτό άλλωστε συνηγορεί και το γεγονός ότι τη βασική υποδομή του φορέα αυτού αποτελεί πολυκλινική που προέρχεται από τον Οργανισμό Εργατικής Κατοικίας του οποίου οι χρηματοδότες είναι δύο κοινωνικοί εταίροι. 
      Ο χαρακτηρισμός του φορέα αυτού ως νομικού προσώπου ιδιωτικού δικαίου δεν αναιρεί το δημόσιο χαρακτήρα του, καθώς οι μετοχές του ανήκουν στο ελληνικό δημόσιο. Εξάλλου οι πρόσθετες και εξειδικευμένες υπηρεσίες υγείας που θα παρέχει ο φορέας αυτός δεν αντικαθιστούν υπηρεσίες που παρέχονται σήμερα από τα νοσοκομεία και εν γένει το ΕΣΥ και ο χαρακτήρας τους είναι τέτοιος, ώστε δικαιολογεί τη δημιουργία ενός νομικού προσώπου ιδιωτικού δικαίου δημοσίου συμφέροντος. 
      Προσδοκάται ότι η λειτουργία του φορέα ως νομικού προσώπου ιδιωτικού δικαίου θα του δώσει την αναγκαία ευκινησία στις μονάδες παροχής υπηρεσιών υγείας για να ανταποκριθούν καλύτερα στην ανάγκη αναβάθμισης των παρεχόμενων υπηρεσιών υγείας προς όφελος των ασθενών και γενικότερα της κοινωνίας και θα υπάρχει μείωση του κόστους μέσα από την αποτελεσματικότερη λειτουργία και την ορθολογικότερη αξιοποίηση του ανθρώπινου δυναμικού. 
      Κύριοι συνάδελφοι, αυτές δεν είναι δικές μου ιδέες, δεν είναι λόγια δικά μας, ούτε της πολιτικής ηγεσίας του Υπουργείου Υγείας και Κοινωνικής Αλληλεγγύης. Είναι η γνώμη της Οικονομικής και Κοινωνικής Επιτροπής την οποία επικαλεσθήκατε προχθές στην Επιτροπή Κοινωνικών Υποθέσεων της Βουλής ότι δεν είναι έτοιμη. Είναι μία απάντηση σε όσα ειπώθηκαν από προλαλήσαντες συναδέλφους, κυρίως της Αξιωματικής Αντιπολίτευσης. Είναι η σημερινή αποσταλείσα γνώμη της Οικονομικής και Κοινωνικής Επιτροπής για την οποία τόσο θόρυβο κάνατε στην Επιτροπή Κοινωνικών Υποθέσεων. 
      Επειδή, κύριε συνάδελφε και πρώην Υπουργέ, δεν ήσασταν στην Επιτροπή Κοινωνικών Υποθέσεων και ίσως δεν ενημερωθήκατε, πρέπει να σας ενημερώσω ότι τα επόμενα πέντε νομοσχέδια που έρχονται είναι του Υπουργείου Υγείας και Κοινωνικής Αλληλεγγύης και καλύπτουν κατά 90% το πρόγραμμα της Νέας Δημοκρατίας το οποίο εξαγγέλθηκε προεκλογικά. 
      (Χειροκροτήματα από την πτέρυγα της Νέας Δημοκρατίας)
      Πολύ σύντομα, λοιπόν, θα δείτε να έρχεται εδώ μέσα το νομοσχέδιο το οποίο κατατέθηκε ήδη για την τεχνητή γονιμοποίηση, το νομοσχέδιο για τις διοικητικές και οργανωτικές αλλαγές, το νομοσχέδιο για τις προμήθειες νοσοκομειακού υλικού, το νομοσχέδιο για τη δημόσια υγεία και το νομοσχέδιο για τη φαρμακευτική μεταρρύθμιση και την περιβόητη λίστα φαρμάκων. Περιμένετε, λοιπόν, και πολύ σύντομα, τους επόμενους τρεις μήνες, θα δείτε αυτές τις νέες νομοθετικές πρωτοβουλίες της Κυβέρνησης. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ευτυχώς που τώρα πλέον αυτές τις συνεδριάσεις μας τις παρακολουθεί ο ελληνικός λαός.
      Πήρα το λόγο, εκτός του ότι συμμετέχω στην Επιτροπή Κοινωνικών Υποθέσεων και για τους για εξής λόγους: Πρώτον, διότι είμαι Βουλευτής στην Περιφέρεια Αττικής, δηλαδή στην περιοχή, όπου είναι εγκατεστημένη αυτή η Πολυκλινική του Ολυμπιακού Χωριού. Και θέλω δημόσια να πω σε όλους ότι μόλις πριν δέκα ημέρες αυτοί οι κάτοικοι, που σε μία νύχτα είχαν χάσει τις περιουσίες τους στο Κτήμα Δήμογλη, με προσωπική δέσμευση του Πρωθυπουργού, του κ. Κωνσταντίνου Καραμανλή, άρχισαν και πληρώνονται τις αποζημιώσεις και ευχαριστούν θερμότατα την Κυβέρνηση. Και, δεύτερον, ότι αγωνιούν αυτήν τη στιγμή οι κάτοικοι της Περιφέρειας Αττικής και κυριότερα της βόρειας Αττικής –θα το περιορίσω εγώ λίγο, κύριε Λεβέντη- οι οποίοι υπερβαίνουν τουλάχιστον τις τριακόσιες χιλιάδες και φτάνουν μέχρι τον Ωρωπό και οι οποίοι μαστίζονται σήμερα και για χρόνια και τρέχουν στα νοσοκομεία του κέντρου σε μεγάλες ηλικίες, προκειμένου να κάνουν μια εξέταση αίματος ή να βρουν έναν καρδιολόγο. Και πρέπει να σας ευχαριστήσω θερμότατα, κύριε Υπουργέ. Το έπραξα και στην επιτροπή. 
      Ειλικρινά εγώ εξεπλάγην από τη φρασεολογία που χρησιμοποίησε ο κ. Γείτονας –δεν ξέρω αν είναι εδώ ή αν έφυγε- όταν μάλιστα δεν συμμετείχε στις λεπτομερείς συνεδριάσεις της αρμόδιας επιτροπής. Χαρακτήρισε αυτό που πάει να γίνει μόρφωμα, μας είπε για εμπορευματοποίηση της υγείας και μάλιστα έκανε κριτική για διαγνωστικά κέντρα. Αλήθεια, θα δω τι θα πει σε έξι μήνες που θα λειτουργήσει πλήρως αυτή η πολυκλινική, που θα είναι στη χρήση αυτών των πολιτών, που είναι κυρίως εργάτες, εργαζόμενοι και απλοί πολίτες στην περιοχή του Μενιδίου, των Θρακομακεδόνων, των Λιοσίων και όλων αυτών των βόρειων περιοχών.
      Εγώ ειλικρινά εκπλήσσομαι, γιατί δεν πέρασαν παρά πολύ λίγες ώρες και παρά το γεγονός ότι εγώ προσωπικά γνώριζα πάρα πολύ καλά αυτήν την πολυκλινική, σας είπα για ποιο λόγο. Σήμερα μάλιστα με πρωτοβουλία του προέδρου της Επιτροπής Κοινωνικών Υποθέσεων συνάδελφοι από την Επιτροπή πήγαμε, επισκεφθήκαμε αυτήν την πολυκλινική, μας έγινε λεπτομερής ενημέρωση για τις δυνατότητες και όλοι φύγαμε ικανοποιημένοι γιατί η περιοχή και η πατρίδα μας πιλοτικά, αλλά κυρίως η περιοχή, που δεν είχε «πού την κεφαλή κλίναι» από πλευράς υγείας, αποκτά με αυτό το νομοθέτημα ένα εργαλείο, προκειμένου να αντιμετωπίσει ένα από τα μεγαλύτερα προβλήματα που καταγράφονται ως προβλήματα τα τελευταία χρόνια στην ελληνική κοινωνία: την αντιμετώπιση της υγείας του.
      Ειλικρινά, είστε ευχαριστημένοι από το σύστημα υγείας που σήμερα υπάρχει και το βλέπει ο κόσμος; Πηγαίνετε, κυρίες και κύριοι συνάδελφοι, στα νοσοκομεία, αλλά πιο πολύ πηγαίνει ο απλός πολίτης, ο οποίος τρέμει και μόνο όταν σκέπτεται ότι μπορεί να αρρωστήσει. Και ξέρει ποια είναι η αντιμετώπιση.
      Εγώ έχω απέναντί μου και βλέπω συναδέλφους, οι οποίοι χρημάτισαν Υπουργοί ή Υφυπουργοί Υγείας -διαχειρίστηκαν αυτά τα πράγματα- και θέλω να τους ρωτήσω γιατί, αλήθεια, επί τρία χρόνια δεν μπορούσε να λειτουργήσει η μονάδα αιμοκάθαρσης στο Θριάσιο; Γιατί;
      ΕΚΤΟΡΑΣ ΝΑΣΙΩΚΑΣ: Τώρα λειτουργεί;
      ΑΘΑΝΑΣΙΟΣ ΜΠΟΥΡΑΣ: Ούτε και τώρα λειτουργεί. Γιατί δεν λειτουργεί; Εδώ λοιπόν πρέπει να διερωτηθούμε όλοι. Γιατί, αλήθεια, είναι κλειστά τόσα κρεβάτια εντατικής σε υπερσύγχρονα νοσοκομεία, όπως είναι και το Θριάσιο και το Αττικό;
      Γιατί παρέμειναν και παραμένουν επί χρόνια πολλές κλίνες μονάδων αυξημένης φροντίδας κλειστές; Γιατί υπάρχει αυτό το δημόσιο σύστημα. Πόσα χρόνια έκανε να ξεκινήσει να λειτουργεί υποτυπωδώς το Θριάσιο Νοσοκομείο ή το Αττικό Νοσοκομείο; Μήπως δεν είχε κτήρια; Μήπως δεν είχε υποδομές; Μήπως δεν είχε ό,τι έπρεπε σύγχρονο; Δεν είχε το κυρίαρχο εργαλείο. Και σήμερα έρχεται η Κυβέρνηση, τολμά ο σημερινός Υπουργός και κάνει μια τομή στο Σύστημα Υγείας. Δίνει και στον απλό πολίτη τη δυνατότητα να έχει στο δημόσιο τομέα ένα υπερσύγχρονο διαγνωστικό κέντρο για να μην είναι, κυρίες και κύριοι συνάδελφοι, αυτό αγαθό μόνο όσων έχουν και κατέχουν.
      Ειλικρινά αυτές τις μέρες περιδιαβαίνοντας, δυστυχώς θα το πω, κάποιοι άρχισαν να κινδυνολογούν. Στην περιοχή που βρίσκεται σήμερα η πολυκλινική ήθελα να ξέρω πού βλέπετε τον κίνδυνο εσείς; Βλέπετε πώς ξεκινάει; Το νομικό πρόσωπο έχει τη μορφή ανώνυμης εταιρείας κοινής ωφέλειας που ανήκει στο ελληνικό δημόσιο, λειτουργεί για χάρη του δημοσίου συμφέροντος κατά τους κανόνες της ιδιωτικής οικονομίας. Το μόνο ότι δημιουργούμε και στο δημόσιο ένα εργαλείο, έτσι ώστε να είναι ευέλικτο και να είναι τέτοιο που να μπορεί να παρέχει άμεσα την καλύτερη παροχή υγείας στους πολλούς και όχι στους ολίγους.
      Και επειδή κινδυνολογήσατε για ιδιωτικοποιήσεις, αν θα πληρώνουν, ακούσαμε κάποιος, λέει, που δεν είναι ασφαλισμένος πώς θα πληρώνει; Θα πληρώνει όπως πληρώνει και σήμερα στο δημόσιο νοσοκομείο. Εμείς ενδιαφερόμαστε για τους ασφαλισμένους του ΙΚΑ, για τους ασφαλισμένους του δημοσίου για τους ασφαλισμένους στον ΟΓΑ, για τον απλό ‘Ελληνα πολίτη και κανένας από αυτούς δεν πληρώνει ούτε μία δραχμή. Απεναντίας έχει στον κοντινό τόπο εκεί που βρίσκονται οι περισσότεροι από αυτούς τους ανθρώπους, ένα υπερσύγχρονο εργαλείο το οποίο δίνει λύση στο μεγάλο πρόβλημα της υγείας τους.
      Εδώ βλέπω να κόπτεστε και θα ξαναδιαβάσω τούτο μόνο ότι στο άρθρο 4 που μιλάει για το μετοχικό κεφάλαιο αυτής της ανώνυμης εταιρείας ξεκαθαρίζει σε κάθε περίπτωση ότι το Υπουργείο Υγείας και Κοινωνικής Αλληλεγγύης έχει το δικαίωμα μεταβίβασης όλων των μετοχών που είναι δικές του μόνο σε φορείς και επιχειρήσεις του δημοσίου.
      Κυρίες και κύριοι συνάδελφοι, οι πολίτες αγωνιούν, οι πολίτες μάς παρακολουθούν. Οι ‘Ελληνες πολίτες βιώνουν το θέμα της υγείας τους τα τελευταία χρόνια με τους πιο άσχημους εφιάλτες. Όλοι γνωρίζετε τι κατάσταση επικρατεί σήμερα στα δημόσια νοσοκομεία. Εμείς με αυτό το εργαλείο με πιλοτικό την πολυκλινική του Ολυμπιακού Χωριού ευελπιστούμε ότι πολύ σύντομα θα δώσουμε στον Έλληνα πολίτη, σ’ αυτόν που έχει ανάγκη για να περιθαλπεί, την καλύτερη δυνατότητα μέσα από αυτόν το νέο θεσμό, ο οποίος πιλοτικά θα λειτουργήσει σε ένα υπερσύγχρονο πολυδύναμο ιατρικό κέντρο, το οποίο είναι και μόνο δημόσιο. 
      ΔΗΜΗΤΡΙΟΣ ΤΣΙΟΓΚΑΣ: Εμείς γιατί πληρώνουμε στα δημόσια νοσοκομεία;
      ΑΘΑΝΑΣΙΟΣ ΜΠΟΥΡΑΣ: Θα σας πάω εγώ να μην πληρώσετε.
      ΔΗΜΗΤΡΙΟΣ ΤΣΙΟΓΚΑΣ: Αν με πάτε εσείς δεν θα πληρώσω; 
      ΠΡΟΕΔΡΕΥΩΝ (Γεώργιος Σούρλας): Ο κ. Νικόλαος Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, έχουμε σήμερα την ευκαιρία να συζητάμε για το χώρο της υγείας, ένα χώρο καθοριστικής σημασίας όχι μόνο για την υγεία των πολιτών αλλά ταυτόχρονα για την παροχή κοινωνικών υπηρεσιών, για την ύπαρξη και την αποτελεσματικότητα του κοινωνικού κράτους.
      Έναν χώρο όμως περίπλοκο και συνεχώς μεταβαλλόμενο, όπου όλα κρίνονται από την κάθε ατομική περίπτωση, έναν χώρο στον οποίο δεν χωρούν ψυχρές στατιστικές και μέσοι όροι, έναν χώρο στον οποίο όλες οι χώρες έχουν προσπαθήσει να κάνουν μεταρρυθμίσεις όχι πάντα με επιτυχία.
      Το σύστημα υγείας στη χώρα μας έχει ορισμένα ιδιαίτερα χαρακτηριστικά. Πρώτα απ’ όλα έχει εξαίρετα στελέχη, γιατρούς, νοσηλευτικό προσωπικό, τα οποία πολλές φορές δίνουν τη μάχη με μέσα τα οποία είναι κατώτερα των περιστάσεων.
      Τα προηγούμενα χρόνια αυξήθηκαν θεαματικά οι υποδομές -και οι κτηριακές και ο εξοπλισμός- παρ’ όλα αυτά όμως εξακολουθεί ο χώρος της υγείας να έχει ανάγκη από συνολικότερες παρεμβάσεις και μεταρρυθμίσεις. Έχει το χαρακτηριστικό της λεγόμενης προκλητής ζήτησης, ότι δηλαδή πολλές φορές γίνεται μια παραγωγή υπηρεσιών υγείας σε βαθμό και έκταση πολύ υψηλότερο από αυτό που πραγματικά έχει ανάγκη ο πολίτης.
       Υπάρχουν επίσης διογκούμενες ανάγκες χρηματοδότησης, οι οποίες όταν κατευθύνονται σε λάθος ή σε πλεονασματικά παρεχόμενες υπηρεσίες, τότε στερούν την ικανοποίηση άλλων πραγματικών αναγκών. Είναι προφανές ότι μέσα σε ένα τέτοιο πολύπλοκο και διαρκώς μεταβαλλόμενο σύστημα προέχει πάντα οι μεταρρυθμίσεις να συνοδεύονται από κτήρια και σχεδιασμό τα οποία δίνουν μεγαλύτερη σημασία στην πιο αποτελεσματική διαχείριση των πόρων, στη μείωση των πελατειακών σχέσεων, στον περιορισμό της ξενοδοχειακής χρήσης ή και κατάχρησης πολλές φορές των νοσοκομείων. Δίνουν σημασία στην έγκαιρη πρόληψη και όχι στις πολυέξοδες θεραπείες εκ των υστέρων.
      Γι’ αυτό, επειδή όλα αυτά τα προβλήματα όσο αποτελεσματικά και να αντιμετωπιστούν σε μία περίοδο, δεν προδιαγράφεται καθόλου ότι δεν θα υπάρχουν την επόμενη, πρέπει διαρκώς να είμαστε σε μια μεταρρυθμιστική ετοιμότητα στο χώρο της υγείας. Λυπάμαι όμως που σήμερα βλέπω ότι δεύτερη νομοθετική πρωτοβουλία του Υπουργείου Υγείας δεν ανταποκρίνεται στο ύψος και τη σοβαρότητα των περιστάσεων.
      Πριν από λίγο καιρό είχαμε μία νομοθετική πρωτοβουλία καθαρά διοικητικού χαρακτήρα, με αρκετά στοιχεία κομματικών παρεμβάσεων και σήμερα βλέπουμε ένα νομοσχέδιο το οποίο ενώ θίγει ορισμένα ενδιαφέροντα σημεία –δεν υπάρχει αμφιβολία γι’ αυτό- απέχει πάρα πολύ από τη φιλοδοξία να χαρακτηριστεί μια μεταρρυθμιστική πρωτοβουλία. Υποθέτω ότι θα υπήρχαν ορισμένες επεξεργασίες στο Υπουργείο Υγείας αποσπασματικές για διάφορα θέματα, στα οποία επεβλήθη η μορφή νομοσχεδίου προκειμένου να καλύψουμε το κενό το οποίο τώρα τελευταία παρουσιάζεται στο Κοινοβούλιο από έλλειψη νομοθετικών πρωτοβουλιών.
      Ένα από τα σημαντικά θέματα στο χώρο της υγείας είναι η διασφάλιση μιας σταθερής και αυξανόμενης χρηματοδότησης τα επόμενα χρόνια. Γι’ αυτό εγκαίρως στο πρόγραμμα του ΠΑΣΟΚ είχε προβλεφθεί η άνοδος από το 2,5% της χρηματοδότησης της δημόσιας υγείας που δίνεται σήμερα στη χώρα μας στο 4% στο τέλος της τετραετίας με τη διαρκή προσθήκη και αύξηση των εξοικονομήσεων που θα υπήρχαν από τη μείωση των τόκων που πληρώνουμε.
      Πιστεύω ότι κρίσιμη προϋπόθεση για να επιτευχθεί η αύξηση της χρηματοδότησης σε συνδυασμό με την αποτελεσματικότερη διαχείριση είναι η ύπαρξη, η λειτουργία αποτελεσματικότερων μορφών διαχείρισης. Υποτίθεται ότι κάτι τέτοιο θέλει να εισάγει το σημερινό νομοσχέδιο με τη δημιουργία μιας ανώνυμης εταιρείας μονάδων υγείας.
      Πρέπει να σας πω, κύριε Υπουργέ, ότι εγώ θα έβλεπα με εξαιρετικά θετικό μάτι μια τέτοια πρωτοβουλία εάν πραγματικά αποσκοπούσε σε αυτό το οποίο μας λέτε, εάν δηλαδή ήθελε να δείξει πώς μπορεί να λειτουργήσει ένα σύστημα διαχείρισης πόρων σε μία νοσοκομειακή μονάδα και να συγκριθεί μετά με άλλα συστήματα διαχείρισης και νομικής μορφής που επικρατούν σε άλλα νοσοκομεία και σε άλλους χώρους υγείας. Βλέπω όμως ότι κάτι τέτοιο δεν το κάνετε. Στην πραγματικότητα ξεκινάτε από μία πολυκλινική την οποία θέλετε να επιφορτίσετε με στόχους και προοπτικές τις οποίες δεν μπορεί να σηκώσει. Μία πολυκλινική θα κάνει ανάπτυξη επιστημών υγείας; Θα ανοίξει η επιστημονική έρευνα στο χώρο της υγείας; Θα προσφέρει νέες νοσηλευτικές υπηρεσίες;
Πολύ δε περισσότερο, όταν είναι τόσο γενικόλογη η περιγραφή των στόχων που δίνει την εντύπωση -δικαιολογημένα- ότι πρόκειται για ένα απροσδιόριστο νομικό πλάσμα, το οποίο ενδεχομένως μπορεί να επεκταθεί σε πολλά άλλα ζητήματα στο χώρο της υγείας, καθόλου ξεκάθαρα και καθόλου αξιολογήσιμα.
     Εγώ θα σας πρότεινα, κύριε Υπουργέ, ότι εάν τολμήσετε να περιορίσετε τη δραστηριότητα του φορέα που φτιάχνετε μόνο στη διαχείριση της πολυκλινικής και προφανώς να αλλάξετε την ονομασία σε «Ανώνυμη Εταιρεία Πολυκλινικής Ολυμπιακού Χωριού», όπως πραγματικά είναι, εάν διαμορφώσετε ένα πλαίσιο αξιολόγησης το οποίο θα μπορεί να είναι συγκρίσιμο με άλλες μονάδες υγείας, έτσι ώστε να δούμε και τι συμπεράσματα μπορούμε να βγάλουμε, ενδεχομένως θα μπορούσαμε και εμείς να συμφωνήσουμε.
     Πρέπει, επίσης, να σας πω ότι εάν το κάνετε σε ένα τέτοιο πλαίσιο που θα είχε ενδιαφέρον για όλους να το παρατηρήσουμε, ακόμη και ορισμένες περιοριστικές διατάξεις που βάζετε, ότι τα ασφαλιστικά ταμεία δεν μπορούν να έχουν πάνω από 49% των μετοχών, θα μπορούσατε να το επεκτείνετε και να το κάνετε πιο ευέλικτο. Να ξεπερνούν και το 50% τα ασφαλιστικά ταμεία. Γιατί ένα μεγάλο ασφαλιστικό ταμείο δεν μπορεί να έχει μια μεγαλύτερη συμμετοχή σε μία πολυκλινική;
     Υπάρχουν, όμως, και ορισμένα άλλα θέματα που μας δημιουργούν πολλές υποψίες. Πρώτα απ’ όλα,  γιατί θέλετε να κάνετε την πρόσληψη προσωπικού από ένα διορισμένο από εσάς διοικητικό συμβούλιο, όταν ακόμη και μεγάλες ΔΕΚΟ που είναι εισηγμένες στο χρηματιστήριο ακολουθούν τις διατάξεις του ΑΣΕΠ; Βέβαια, πρέπει να σας πω ότι η τακτική που ακολουθείται μέχρι σήμερα στη Δημόσια Διοίκηση κάθε άλλο παρά αποτελεί εχέγγυο αξιοκρατίας και διαφάνειας. Το αντίθετο μάλιστα.
     Ένα δεύτερο ενδιαφέρον σημείο του νομοσχεδίου είναι η πρόταση την οποία διατυπώνετε για τη σύσταση μιας νέας υπηρεσίας που θα ονομάζεται «Συνήγορος του Ασθενούς».
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Συνήγορος της Υγείας θα ονομάζεται. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ναι, Συνήγορος της Υγείας. 
     Πρέπει να σας ενημερώσω -και είμαι βέβαιος ότι το γνωρίζετε- ότι τέτοιες αρμοδιότητες συνηγόρου υπάρχουν ήδη στο Συνήγορο του Πολίτη. Πιστεύω ότι εάν πραγματικά θέλετε να ενισχύσετε τη δυνατότητα καταφυγής του πολίτη σε κάποιον που θα ακούσει το πρόβλημά του και θα επέμβει ανεξάρτητα και παράλληλα με τους μηχανισμούς της διοίκησης, δεν θα είχατε τίποτα άλλο να κάνετε παρά να ενδυναμώσετε τις υφιστάμενες δομές μέσα στο Συνήγορο του Πολίτη. Διότι για παράδειγμα πώς θα αντιμετωπίσετε ένα πρόβλημα παραπόνων του πολίτη, εάν αυτό άπτεται όχι μόνο καθαρά υγειονομικών χαρακτηριστικών, αλλά αφορά και ορισμένες διοικητικές παρεμβάσεις. Θα πηγαίνει τη μισή του αίτηση στο Συνήγορο της Υγείας, την άλλη μισή στο Συνήγορο του Πολίτη και την άλλη μισή στο Συνήγορο του Καταναλωτή, γιατί εσείς, με τις φιλελεύθερες αντιλήψεις που κομίζετε, θέλετε να δείτε τον ασθενή και ως καταναλωτή. Τι θα κάνει;
     Γι’ αυτό, λοιπόν, ενισχύστε τις υφιστάμενες δομές. Γνωρίζετε πάρα πολύ καλά -και δεν είναι ανάγκη να σας το υπενθυμίσω εγώ- ότι τα συστήματα ελέγχου δουλεύουν πιο αποτελεσματικά όσο πιο κεντρικά ελεγχόμενα και σχεδιασμένα είναι. Πιστεύω ότι όλοι θα συμφωνείτε -και εσείς ακόμη- ότι ο Συνήγορος του Πολίτη ήταν μια επιτυχής θεσμική πρωτοβουλία των κυβερνήσεων του ΠΑΣΟΚ και θα πρέπει να την ενισχύσουμε και όχι να τη συρρικνώσουμε παίρνοντας τις αρμοδιότητες.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Εισήγηση του Συνηγόρου του Πολίτη ήταν αυτό το άρθρο, όπως είδατε.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τέλος, θέλω να κάνω και μια σύντομη αναφορά στην πρωτοβουλία που παίρνετε για να ενισχύσετε ορισμένες λειτουργίες του Οργανισμού Περίθαλψης των Ασφαλισμένων του Δημοσίου, του ΟΠΑΔ, τη σημασία του οποίου φαίνεται κατά τεκμήριο να αναγνωρίζετε έστω και καθυστερημένα. Πιστεύω ότι θα θελήσετε να προχωρήσετε ακόμη περισσότερο στην ενίσχυση αυτού του νέου οργανισμού, έτσι ώστε να μπορέσει να παταχθεί η προκλητή ζήτηση και να κατευθυνθούν οι διαθέσιμοι πόροι στην εξυπηρέτηση πραγματικών αναγκών του ασθενούς.
     Ο χώρος της υγείας, κύριε Υπουργέ, χρειάζεται και πρωτοβουλίες και μεταρρυθμίσεις. Όμως, μεταρρυθμίσεις και πρωτοβουλίες οι οποίες διδάσκονται από την πείρα του παρελθόντος, δεν είναι θολές, δεν είναι απροσδιόριστες και μας επιτρέπουν να τις αξιολογήσουμε έπειτα από ένα χρονικό διάστημα. Φοβάμαι ότι με τις διατάξεις που φέρνετε τα νέα συστήματα που θέλετε να εγκαθιδρύσετε δεν ανταποκρίνονται σε αυτά τα κριτήρια και γι’ αυτό παρά τις οποιεσδήποτε θετικές προθέσεις που έχετε δεν είμαστε σε θέση να υπερψηφίσουμε το νομοσχέδιό σας. 
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μας βγήκατε από δεξιά, κύριε Χριστοδουλάκη.
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Χριστοδουλάκη. 
     Το λόγο έχει ο κ. Γεώργιος Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, ουδείς αμφισβητεί ότι υποχρέωση και προτεραιότητα του κοινωνικού κράτους είναι η δημιουργία ενός κοινωνικά δίκαιου, αποτελεσματικού και αξιόπιστου συστήματος υγείας. Οι αρχές όμως αυτές προϋποθέτουν οργάνωση, ορθολογικό προγραμματισμό, προσέγγιση και επίγνωση των κοινωνικών αναγκών και επιπλέον σαφή γνώση της αποτελεσματικότητας και της παραγωγικότητας των πόρων, που κατανέμονται πάντα σύμφωνα με τις κοινωνικές ανάγκες. Η λειτουργία αυτή του κοινωνικού κράτους είναι επίσης σημαντική, διότι επιτυγχάνει και τη σωστή και αποτελεσματική λειτουργία του, που από μόνη της δεν είναι δυνατή, με την ύπαρξη μόνο μιας ανεξέλεγκτης και ελεύθερης αγοράς ή ενός, αν θέλετε, γραφειοκρατικού, συγκεντρωτικού συστήματος.
     Κυρίες και κύριοι συνάδελφοι, έχει αποδειχθεί από πάρα πολλές μελέτες του Οργανισμού Οικονομικής Συνεργασίας και Ανάπτυξης αλλά και από άλλους διεθνείς οργανισμούς ότι η σχέση ανάμεσα στο υγειονομικό και στο κοινωνικοοικονομικό σύστημα μιας χώρας είναι σχεδόν γραμμική. Απέδειξαν με άλλα λόγια –για να το πω πιο απλά- ότι η εξέλιξη των συστημάτων υγείας συνδέεται άμεσα με την οικονομική και κοινωνική πρόοδο μιας χώρας.
     Και ενώ στις περισσότερες -για να μην πω σε όλες- ευρωπαϊκές χώρες στην εξέλιξη των συστημάτων υγείας το κόστος τους αυξάνεται πάντα σαν αποτέλεσμα της συνεχούς εξέλιξης της τεχνολογίας, αντίθετα στη χώρα μας το κόστος αυξάνεται χωρίς να βελτιώνεται το επίπεδο των παρεχομένων υπηρεσιών υγείας στον Έλληνα πολίτη. Και αυτό είναι μια διαπίστωση, την οποία κανείς δεν μπορεί να αρνηθεί.
     Αναμφισβήτητα το σημαντικότερο ποσοστό ευθύνης σε αυτήν την απαράδεκτη, θα έλεγα, κατάσταση στο χώρο της δημόσιας υγείας έχει το μοντέλο διοίκησης - διαχείρισης - χρηματοδότησης, αυτό που λέμε με άλλα λόγια η παραδοσιακή διοικητική δυσκαμψία, η γραφειοκρατία, η νοοτροπία που παρατηρείται στη διαχείριση και στην εκτέλεση των αποφάσεων. Είναι μια διαπίστωση κοινή, είναι μια διαπίστωση όχι όψιμη, είναι μια διαπίστωση που δεν εκφράζεται σαν πολιτική θέση μόνο από τη δική μας παράταξη. Είναι στην ουσία η βασική αρχή, η οποία οδήγησε τις δικές σας κυβερνήσεις στην καθιέρωση του θεσμού του μάνατζερ, στη συγχώνευση των διοικητικών υπηρεσιών στα ΠεΣΥΠ, αλλά και στις άλλες διοικητικές μεταβολές που έγιναν από τις προηγούμενες κυβερνήσεις.
     Χωρίς ειλικρινά καμιά διάθεση κριτικής απέναντι σε αυτές τις μεταβολές που έγιναν, σήμερα έχει αποδειχθεί ότι οι περισσότερες από αυτές δεν έχουν ικανοποιήσει, στο βαθμό τουλάχιστον που αναμενόταν, τις προθέσεις του νομοθέτη. Για να μην πω ότι οι περισσότερες απ’ αυτές δημιούργησαν τα εντελώς αντίθετα αποτελέσματα, διόγκωσαν τη γραφειοκρατία, έκαναν πιο δύσκαμπτη τη διοικητική διαδικασία και έκαναν πιο αναποτελεσματική, αν θέλετε, τη χρήση των πόρων. Έτσι, εκ των πραγμάτων, θα κληθούμε σύντομα, πολλές απ’ αυτές, να τις καταργήσουμε, άλλες να τις συμπληρώσουμε, άλλες να τις τροποποιήσουμε, σύμφωνα με δηλώσεις-δεσμεύσεις του Υπουργού και στην επιτροπή και εδώ, με νομοσχέδια που θα έρθουν σύντομα για συζήτηση.
     Φαντάζεσθε, όμως, ειλικρινά, κυρίες και κύριοι συνάδελφοι της Αξιωματικής Αντιπολίτευσης, πόσο διαφορετική θα ήταν η κατάσταση, αν όλες αυτές οι μεταβολές, που αποφασίστηκαν και εφαρμόστηκαν, είχαν προηγουμένως μελετηθεί στη βάση ενός πιλοτικού προγράμματος; Φαντάζεσθε τι θα συνέβαινε, αν η «αυθεντία» σας, αποτέλεσμα της αλαζονείας σας, που εγώ προσωπικά την έζησα από τον ιδρυτικό νόμο του ΕΣΥ, από το ν.1397, σαν μέλος τότε του Διοικητικού Συμβουλίου του Πανελληνίου Ιατρικού Συλλόγου, και Αντιπρόεδρος, και στη συνέχεια σαν Βουλευτής, δεν είχατε διαγράψει εντελώς από το πολιτικό σας λεξιλόγιο την πιλοτική εφαρμογή. Εμείς πιστεύουμε ότι θα πρέπει να προηγείται πάντα μιας σοβαρής μεταρρυθμιστικής προσπάθειας και αυτό κάνουμε σήμερα.
     Κυρίες και κύριοι συνάδελφοι, η Ολυμπιακή Πολυκλινική -που σαν όρος πιστεύω πως είναι λίγο ατυχής, θεωρώ πως θα έπρεπε να είναι Ολυμπιακό Πολυιατρείο ή κάτι παρόμοιο- κατά την άποψή μου και κατά την άποψη πάρα πολλών συναδέλφων -και όχι μόνο αυτών που σήμερα επισκεφθήκαμε αυτό το πραγματικά υπέροχο οικοδόμημα και είδαμε τη λειτουργία του- εκπληροί στον καλύτερο δυνατό βαθμό τις προϋποθέσεις ενός σύγχρονου πολυιατρείου, ενός σύγχρονου, αν θέλετε, αστικού τύπου κέντρου υγείας.
     Και εκτός από το γεγονός ότι αποτελεί την πρώτη και σπουδαία κίνηση αξιοποίησης ολυμπιακών έργων και εγκαταστάσεων, που τιμά τον Υπουργό και τον συγχαίρω γι’ αυτήν του την πρωτοβουλία, θεωρώ ότι αποτελεί και τον ιδεώδη χώρο πιλοτικής εφαρμογής, στο χώρο της πρωτοβάθμιας περίθαλψης, ενός νέου μοντέλου διοίκησης και χρηματοδότησης, που θα αντλεί από αυτό και θα εκμεταλλεύεται, αν θέλετε, ό,τι η ιδιωτική αντίληψη θεωρεί σαν κοινωνικά ωφέλιμο και ό,τι από τη δημόσια αντίληψη θεωρούμε ότι είναι μέσα στις βασικές αρχές του ευρύτερου δημόσιου οφέλους.
     Σε αυτό ακριβώς στοχεύει και η καινοτομία την οποία εισηγείται σήμερα ο Υπουργός Υγείας και Κοινωνικής Αλληλεγγύης, ή σ’ ένα συγκερασμό της υπέρβασης αυτών των αγκυλώσεων που παρατηρούνται σήμερα στη Δημόσια Διοίκηση, αλλά σε συνδυασμό πάντα με τον απαραίτητο κοινωνικό έλεγχο ποιότητας των παρεχομένων υπηρεσιών και των οικονομικών πόρων. Μην ανησυχείτε, λοιπόν, ότι είναι προπομπός αλλαγών στο δημόσιο χαρακτήρα της υγείας. Αλλού και στο χώρο το δικό σας, σε αποφάσεις των κυβερνήσεών σας, θα πρέπει να αναζητήσετε τέτοιους προπομπούς. Και πάρα πολλοί από σας και στην επιτροπή άφησαν εμμέσως πλην σαφώς αυτό να εννοηθεί.
     Θεωρώ ότι είναι μία πρόταση, όπως αναφέρθηκε, ρηξικέλευθη, πρωτοποριακή, που εκφράζει απόλυτα την πρόθεση της Κυβέρνησης για τομές και τη διάθεση του Υπουργού για ρήξεις που θα δημιουργήσουν νέες προοπτικές στο χώρο της υγείας. Είναι μία πρόταση, αν θέλετε, που συμβαδίζει απόλυτα με το νέο ευρωπαϊκό υγειονομικό μοντέλο. Και απευθύνομαι σε σας, κυρίες και κύριοι συνάδελφοι, που με την άδειά σας χαρακτήρισα σαν επιπόλαιη την αντιμετώπιση του θέματος. Είναι αποτέλεσμα, αν δεν το ξέρετε, του συμβουλίου της Λισαβόνας το 2000 στη βάση των νέων υγειονομικών μοντέλων που συστήνονται στα κράτη-μέλη, όπου συστήνουν τη συνεργασία ανάμεσα στα κράτη, στους ασφαλιστικούς φορείς και στα ιδρύματα που είναι υπεύθυνοι για τη χάραξη της κοινωνικής πολιτικής και που αποκαλείται πλέον με τον όρο «ανοικτή μέθοδος συντονισμού». Και αυτό θα πρέπει να το γνωρίζετε.
     Κυρίες και κύριοι συνάδελφοι, πιστεύω ότι είναι λογικό πως μία τέτοια σοβαρή πρόταση δεν θα μπορούσε να εφαρμοστεί σε μία λειτουργούσα ήδη κλινική, διότι θα παρακώλυε τη λειτουργία της και αν θέλετε θα στρέβλωνε τα αποτελέσματα που αναμένουμε. Σε μία, όμως, σύγχρονη άρτια εξοπλισμένη και μη λειτουργούσα ακόμα μονάδα, πιστεύω ότι η πιλοτική εφαρμογή θα οδηγήσει σε πάρα πολύ καλά αποτελέσματα, διότι εύκολα απορροφά τους κραδασμούς των αλλαγών και ακόμα ευκολότερα μας δίνει στατιστικά στοιχεία και μετρήσεις για σύγκριση με άλλες παραδοσιακά διοικούμενες μονάδες υγείας. Και όχι μόνο αυτό, η νέα διοικητική δομή που προτείνεται και συμπεριλαμβάνει και τη διαχείριση των πόρων, πιστεύω ότι είναι ο αποτελεσματικότερος τρόπος για την επιμέτρηση του αληθούς κόστους, επιμέτρηση που είναι ειλικρινά απαλλαγμένη τόσο από την παραδοσιακή αντίληψη διαχείρισης του δημόσιου χρήματος όσο και από την παράλογη υπερτιμολόγηση, που, δυστυχώς, συνοδεύει την ιδιωτική αντίληψη των επιχειρήσεων υγείας. Συγχρόνως δε η ενεργός συμμετοχή των ασφαλιστικών ταμείων στη διοίκηση τους κάνει συνυπεύθυνους, συνελεγκτές, άρα μειώνει την ανάγκη πρόσθετων ελεγκτικών μηχανισμών και επιπλέον δημιουργεί τις προϋποθέσεις, αν θέλετε, μείωσης και των άλλων δευτερογενών παραγόντων, που δεν είναι καθόλου ευκαταφρόνητοι.
     Συμπερασματικά, γιατί ο χρόνος τελειώνει: Το νέο μοντέλο διοίκησης της Ολυμπιακής Κλινικής αποτελεί πράγματι μια ριζοσπαστική πρόταση. Έχουμε υποχρέωση όλοι να την υπερψηφίσουμε για να δοκιμάσουμε, να μελετήσουμε και να αντλήσουμε από αυτό ουσιαστική πρακτική εμπειρία, που θα μας φέρει πολύ πιο κοντά στο ζητούμενο για όλους μας, όσον αφορά το χώρο της δημόσιας υγείας και που επιγραμματικά συνοψίζεται στο «καλύτερη παροχή υπηρεσιών υγείας στον Έλληνα πολίτη, αλλά ταυτόχρονα και αποτελεσματικότερη χρήση των οικονομικών πόρων».
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Παπαγεωργίου.
     Ο κ. Λιντζέρης έχει το λόγο. Είναι ο τελευταίος ομιλητής γι’ απόψε. Έχει ζητήσει το λόγο και ο κ. Δραγασάκης για μία μικρή παρέμβαση.
     Κύριε Υπουργέ, θα πάρετε το λόγο απόψε;
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, κύριε Πρόεδρε, αύριο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Λιντζέρη, έχετε το λόγο.
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ενθυμούμενος τις προεκλογικές δεσμεύσεις της Νέας Δημοκρατίας και του σημερινού Πρωθυπουργού ότι τα μέτρα για την υγεία θα τεθούν σε εφαρμογή από την πρώτη μέρα ανάθεσης της εντολής και αναλογιζόμενος τα έργα και τις ημέρες του Υπουργείου Υγείας και Πρόνοιας στο τελευταίο οκτάμηνο διακυβέρνησης της  Νέας  Δημοκρατίας, αβίαστα μπορώ να ισχυριστώ ότι «ώδινεν όρος και έτεκεν μυν».
      Γιατί τα ωραία και μεγάλα λόγια ακολούθησαν μόνο δύο μικρές, αποσπασματικές νομοθετικές παρεμβάσεις. Η μια αφορούσε απόλυση στελεχών της διοίκησης της υγείας, που υπηρετούσαν με την προηγούμενη κυβέρνηση και η δεύτερη το σημερινό νομοσχέδιο επί του οποίου θα αναφερθώ.
      Βεβαίως ούτε το πρόβλημα της πρωτοβάθμιας περίθαλψης λύθηκε ούτε τα φακελάκια καταργήθηκαν, παρά την ομολογουμένως περίεργη άποψη-πρόταση του Υφυπουργού για νομιμοποίησή τους μέσω ειδικού λογαριασμού, όπου κάθε ασθενής θα κατέθετε ό,τι προαιρείτο ούτε βεβαίως τα ράντζα εξαφανίστηκαν, όπως είχε προαναγγελθεί. 
      Και επειδή η μνήμη στην πολιτική παίζει σπουδαίο ρόλο, να θυμίσω ότι ο Υφυπουργός Υγείας είχε εξαγγείλει ότι σε δύο μήνες μετά την ορκωμοσία του θα εξαφανιστούν τα ράντζα. Και ο ίδιος ο Υπουργός προσδιόρισε αυτόν το χρόνο σε δώδεκα μήνες. Δικά του τα λόγια. Πέρασαν ήδη οκτώ και τα ράντζα ζουν και βασιλεύουν. 
      Μόλις πριν από μερικές μέρες, κάτω από την πίεση των ΜΜΕ, ο κ. Κακλαμάνης ανήγγειλε απλά έναν εσωτερικό διακανονισμό εφημεριών προκειμένου να αντιμετωπίσει το πρόβλημα. Δεν είναι της ώρας να αναφερθώ σ’ αυτό, απλά να θυμίσω ότι κάτι αντίστοιχο δοκιμάστηκε και την περίοδο 1990-1993, το οποίο βεβαίως και δεν απέδωσε.
      Αλλά για να επιστρέψω στα σημερινά, θέλω να πω ότι το σημερινό νομοσχέδιο θα μπορούσε κανείς να το χωρίσει σε τρία μέρη. Το πρώτο έρχεται να ρυθμίσει και να αξιοποιήσει την Πολυκλινική του Ολυμπιακού Χωριού. Το δεύτερο να νομοθετήσει κάτι που είναι ήδη νομοθετημένο και εμπεριέχεται στο ν. 2477/97 περί Συνηγόρου του Πολίτη. Και το τρίτο αναφέρεται σε κάποιες επιμέρους ρυθμίσεις επί των οποίων αναφερθήκαμε και δεν χρειάζεται να μιλήσω και εγώ.
      Το πρώτο, λοιπόν, αναφέρεται στη λειτουργία της Πολυκλινικής του Ολυμπιακού Χωριού. Αξίζει τον κόπο να την επισκεφθεί κανείς -το είπε και ο κ. Παπαγεωργίου και ο κ. Μπούρας- για να αποκτήσει την εικόνα του τεράστιου έργου που έχει γίνει με αφορμή τους Ολυμπιακούς Αγώνες και για το οποίο το ΠΑΣΟΚ είναι περήφανο.
      Στα πλαίσια αυτά, στο Ολυμπιακό Χωριό μέσα σε τέσσερα χρόνια χτίστηκαν δύο χιλιάδες τριακόσιες ενενήντα τρεις κατοικίες, οι οποίες σήμερα κληρώθηκαν και θα κατοικηθούν οσονούπω από τους δικαιούχους του ΟΕΚ. Αποτελεί ένα καταπληκτικό έργο όντως, που αποδεικνύει τη δυνατότητα της ελληνικής πολιτείας να συνδυάσει το τερπνόν μετά του ωφελίμου, αρκεί να έχει βούληση, σχέδιο και εργατικότητα για την υλοποίησή του. Στα πλαίσια αυτού του έργου χτίστηκε και εξοπλίστηκε άρτια η Πολυκλινική για την οποία συζητάμε σήμερα. Και απαιτεί πολιτικό θάρρος; Λείπει, φαίνεται, για να ομολογηθεί.
      Αυτό που απομένει είναι να χρησιμοποιηθεί και να ενταχθεί στο γενικότερο σύστημα υγείας, προκειμένου να καλύψει τις ανάγκες ιατροφαρμακευτικής περίθαλψης των κατοίκων της περιοχής. Υπό αυτήν την έννοια οφείλω, κύριε Υπουργέ, να σας επαινέσω που προετοιμάσατε αυτήν την αξιοποίηση, που πράττετε δηλαδή την αυτονόητη υποχρέωσή σας στα πλαίσια άσκησης των καθηκόντων σας.
      Και το λέω θετικά αυτό, γιατί, δυστυχώς, σήμερα στον πολιτικό βίο ελαττώνονται τα αυτονόητα και λυπάμαι που οι συνάδελφοί σας στην Κυβέρνηση, που είναι επιφορτισμένοι με την αξιοποίηση των ολυμπιακών ακινήτων, όπως η Αναπληρώτρια Υπουργός Πολιτισμού, περί άλλα τυρβάζουν, με αποτέλεσμα οι περισσότερες αθλητικές εγκαταστάσεις να ερημώνουν και να αραχνιάζουν.
      Κύριε Υπουργέ, συστήνεται μία ανώνυμη εταιρεία, η οποία ελέγχεται κατά πλειοψηφία από το Υπουργείο Υγείας και στην οποία μπορούν να μετέχουν, εφόσον το επιθυμούν, και άλλοι δημόσιοι φορείς. Δεν είναι η πρώτη φορά που συστήνονται νομικά πρόσωπα ιδιωτικού δικαίου υπό την εποπτεία του κράτους.
      Ως εκεί καλώς. Γιατί όμως ΑΕ που παραπέμπει στο Υπουργείο Εμπορίου και στους νόμους περί Εμπορικού Δικαίου; Απεύχομαι το ενδεχόμενο ότι στο πίσω μέρος του μυαλού σας έχετε την εμπορευματοποίηση της υγείας και τον πάσχοντα συμπολίτη μας να τον αντιμετωπίζετε ως καταναλωτή κι όχι ως χρήστη των υπηρεσιών υγείας. Και μη λέτε ότι κυνηγάμε εμείς μάγισσες. Στην εισαγωγική σας έκθεση αναφέρετε αυτόν τον όρο «καταναλωτής υγείας».
     Επειδή, όμως, με πιέζει ο χρόνος, θα ήθελα να αναφερθώ στο δεύτερο μέρος του νομοσχεδίου, αυτό που περιλαμβάνει το Συνήγορο Υγείας. Είναι βασική αρχή, κυρίες και κύριοι συνάδελφοι, ότι οι νέοι νόμοι χρειάζονται όπου υπάρχει κενό στην μέχρι τώρα κείμενη νομοθεσία, άλλως οδηγούμαστε στα αρνητικά φαινόμενα της πολυνομίας και της αλληλοεπικάλυψης των νόμων. Προτείνετε νομοθετικά τη θέσπιση Συνηγόρου της Υγείας, ο οποίος εντάσσεται στην ήδη υπάρχουσα ανεξάρτητη αρχή του Συνηγόρου του Πολίτη. Σας θυμίζω ότι τον Ιούνιο του 2002 η Νέα Δημοκρατία είχε υποβάλει πρόταση νόμου για τη δημιουργία μιας ανεξάρτητης διοικητικής αρχής και τότε η Βουλή το είχε καταψηφίσει. Φαίνεται ότι ο χρόνος της κυβερνητικής θητείας σάς ωρίμασε κι έτσι σήμερα δεν προτείνετε ανεξάρτητη διοικητική αρχή. Εν πάση περιπτώσει για δικούς σας λόγους αλλάξατε θέση και προτείνετε ο Συνήγορος Υγείας να ενταχθεί μέσα στο Συνήγορο του Πολίτη. Αλλά, κύριε Υπουργέ, και σαν αρχή και σαν λειτουργία αυτό που προτείνετε ήδη υπάρχει. Σας θυμίζω ότι σύμφωνα με τον ν. 2477/1997 και το πδ 273/1999 λειτουργεί, στα πλαίσια του Συνηγόρου του Πολίτη, Κύκλος Κοινωνικής Προστασίας, ο οποίος ασχολείται με αυτά ακριβώς που επιδιώκετε να νομοθετήσετε σήμερα. Ο κύκλος αυτός απορροφά το 30,4% του συνόλου των δραστηριοτήτων του Συνηγόρου του Πολίτη. Εποπτεύετο από τη βοηθό Συνήγορο κ. Μητροσίλη και σήμερα από την κ. Παπαρρηγοπούλου. Να ενημερώσω επίσης το Σώμα ότι κάθε χρόνο ο Υπουργός Υγείας έχει στα χέρια του όλα τα συμπεράσματα και τις αναφορές των πολιτών. Με τα περσινά δεδομένα, παραδείγματος χάρη, το 15% των αναφορών αφορούσαν αμιγώς θέματα υγείας, όπως καθυστέρηση των ραντεβού στα νοσοκομεία του ΕΣΥ, κακή συμπεριφορά ιατρών, ελλιπή ενημέρωση ασθενών ή συγγενών, προτείνονται δε και τρόποι αντιμετώπισης. Και μου δίνετε την ευκαιρία να καταθέσω στη Βουλή προς ενημέρωσή σας τη φετινή έκθεση, η οποία είναι υπό εκτύπωσιν, όχι για τίποτε άλλο, αλλά για να μην παραβιάζουμε θύρες ανοιχτές.
     (Στο σημείο αυτό ο Βουλευτής κ. Δημήτριος Λιντζέρης καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σας θυμίζω ακόμη, κύριε Υπουργέ, ότι υπάρχει ο ν. 2519/1997. Σύμφωνα με αυτόν, συστήνονται τριμελείς επιτροπές σ’ ένα νοσοκομείο για την προάσπιση των δικαιωμάτων του πολίτη. Αυτές οι επιτροπές, κατά τη γνώμη μου, δεν απέδωσαν τα αναμενόμενα και χρήζουν επανεξέτασης και αναβάθμισης. Έτσι, λοιπόν, το άρθρο που προτείνετε ούτε νέο είναι ούτε καμία καινοτομία πραγματοποιεί. Είναι απλά μια επανάληψη, με μόνο ένα καινούργιο: Τη σύσταση τριών θέσεων επιστημόνων στον ήδη υπάρχοντα Συνήγορο του Πολίτη, για τις οποίες κανείς δεν θα είχε αντίρρηση.
     Κύριε Υπουργέ, κλείνοντας θα ήθελα να πω ότι είναι λογικό κάθε πολιτικός και ιδιαίτερα κάθε Υπουργός να θέλει να βελτιώνει διαρκώς το προφίλ και τη δημοτικότητά του. Ο θεμιτός και ασφαλής τρόπος, ο οποίος αντέχει και στο χρόνο, είναι αυτός ο στόχος να πραγματοποιείται από τη λήψη μέτρων που βελτιώνουν τη θέση του πολίτη και που αναβαθμίζουν την ποιότητα ζωής του, να κρίνεται δηλαδή  από τα έργα του, εκ του αποτελέσματος. Ο οποιοσδήποτε άλλος τρόπος που απευθύνεται στην εικόνα και όχι στην ουσία, μόνο προσωρινά οφέλη μπορεί να προσπορίσει. Και μόνο εξ αυτού του λόγου αυτό το νομοσχέδιο πρέπει να καταψηφιστεί.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κύριε Λιντζέρη.
     Έχει ζητήσει το λόγο ο κ. Δραγασάκης γιατί αύριο θα απουσιάζει.
     Ορίστε, κύριε Δραγασάκη. Θα κάνετε χρήση όλου του χρόνου; Ο χρόνος σας είναι δεκαπέντε λεπτά.
     ΙΩΑΝΝΗΣ ΔΡΑΓΑΣΑΚΗΣ: Όχι, δεν θα χρειαστώ τόσο. Απλώς, επειδή θα λείπω αύριο, σας ευχαριστώ που μου δίνετε τη δυνατότητα να κάνω ορισμένα σχόλια για ένα νομοσχέδιο, το οποίο το είδα από μια σκοπιά λίγο διαφορετική, και επομένως θέλω να πω ορισμένες σκέψεις συμπληρωματικές εκείνων που είπε ο συνάδελφος κ. Λεβέντης και να συμφωνήσω και με την πρόταση καταψήφισης του νομοσχεδίου.
     Εγώ θα ήθελα να επισημάνω το γεγονός ότι πρόκειται για μια πολύ σοβαρή πρωτοβουλία, που μπορεί να καταστεί επικίνδυνη.
    Βεβαίως δεν θέλω να καταστροφολογήσω. Είναι κάτι που θα εξαρτηθεί πάρα πολύ από τον τρόπο που θα το διαχειριστεί κάποιος, αλλά είναι προφανές -και το βέβαιο σε μένα- ότι είναι πάρα πολύ αντιφατικό το όλο εγχείρημα. Και είναι αντιφατικό εκ γενετής. Δηλαδή δημιουργείται ένα μόρφωμα που  όπως λέει η εισηγητική έκθεση ο σκοπός είναι να λειτουργήσει προς όφελος του Έλληνα ασθενή. Ταυτόχρονα, όμως, αυτό το μόρφωμα καλείται να έχει κέρδη και προβάλλεται ως επενδυτική πρόταση ελκυστική προς τα ταμεία. Και ακούσαμε εδώ επιχειρήματα ότι τα ταμεία θα έχουν συμφέρον να επενδύσουν διότι θα έχουν κέρδη.
    Επίσης κάτι που έχει μια ευρύτερη σημασία είναι το εξής: Με πρωτοβουλία της Κυβέρνησης δημιουργείται μία κερδοσκοπικού χαρακτήρα επιχείρηση στο χώρο της υγείας, η οποία θα έχει κέρδη, θα διανέμονται μάλιστα τα κέρδη με απόφαση της γενικής συνέλευσης. Έχουμε, λοιπόν, το εξής σχήμα. Η Νέα Δημοκρατία, γενικά όπως και το ΠΑΣΟΚ, δεν θέλει το κράτος επιχειρηματία γενικώς, θέλει όμως το κράτος επιχειρηματία ειδικά στο θέμα της υγείας. Γιατί; Μήπως, επειδή με τον τρόπο αυτό επιδιώκονται γενικότερες απορρυθμίσεις και ιδιωτικοποιήσεις;
    Μου έκανε, επίσης, εντύπωση η ομιλία του κ. Χριστοδουλάκη. Θα το πω με το όνομά του. Αν κατάλαβα καλά ο κ. Χριστοδουλάκης λέει ότι δεν θα έχει αντίρρηση με αυτήν την εταιρεία υπό την έννοια ότι μέσα στο δημόσιο σύστημα υγείας να έχουμε τα νοσοκομεία, που δουλεύουν όπως δουλεύουν σήμερα, και αυτήν την εταιρεία να δουλεύει με ιδιωτικοοικονομικά κριτήρια για να υπάρξει ανταγωνισμός και να δούμε στο τέλος ποιο είναι καλύτερο σχήμα. Μα, έχει κανείς αμφιβολία για το ποιο θα είναι το αποτέλεσμα; Με αυτήν τη λογική δηλαδή αυτό το εγχείρημα μπορεί κανείς να πει ότι βλέπει πολύ μακριά ανεξάρτητα από τις προθέσεις του συγκεκριμένου Υπουργού ή των συγκεκριμένων διατυπώσεων του νομοσχεδίου. Διότι πράγματι θα έχουμε ένα διπλό καθεστώς. Θα έχουμε νοσοκομεία που θα λειτουργούν με βάση τις ανάγκες και θα έχουμε αυτό που θα λειτουργεί με βάση το κέρδος. Θα έχουμε νοσοκομεία που θα λειτουργούν με εργασιακές σχέσεις του δημοσίου και θα έχουμε αυτό που θα λειτουργεί με εργασιακές σχέσεις του ιδιωτικού τομέα.
    Η τρίτη παρατήρηση που θέλω να κάνω αφορά το νομικό πλαίσιο αυτού του μορφώματος, το οποίο ονομάζεται ανώνυμη εταιρεία. Όπως γνωρίζετε οι ανώνυμες εταιρείες διέπονται από το ν. 2190 του 1920. Ο νόμος αυτός προβλέπει πώς θα λειτουργεί η εταιρεία είτε παράγει παπούτσια είτε πουλάει μετοχές είτε παρέχει υπηρεσίες υγείας. Άρα, αυτός που θα αναλάβει να κάνει το καταστατικό της εταιρείας και θα έχει την ευθύνη της λειτουργίας της, θα έχει μπροστά του αυτό το νόμο και το ν. 2190. Όπου αυτός ο νόμος -εφόσον ψηφιστεί φυσικά- έχει ασάφειες ή κενά θα συμπληρώνονται από το ν. 2190. Τι σημαίνει αυτό; Σημαίνει ότι η Βουλή δεν ξέρει τι ψηφίζει. Με συγχωρείτε που το λέω έτσι. 
    ΠΑΝΑΓΙΩΤΗΣ ΣΓΟΥΡΙΔΗΣ: Ξέρουμε πολύ καλά. 
    ΙΩΑΝΝΗΣ ΔΡΑΓΑΣΑΚΗΣ: Μπορεί να ξέρουμε πολιτικά, ιδεολογικά, και ο καθένας έχει την άποψή του. Αλλά εννοώ ότι το σχέδιο αυτό έπρεπε να έρθει μαζί με το καταστατικό του. Αυτή είναι η μία πρόταση που θέλω να κάνω. Εφόσον η Κυβέρνηση επιμένει, να το κρατήσει για όσο χρειαστεί -δεν χρειάζεται πάρα πολύς χρόνος- να γίνει το καταστατικό, διότι στην ουσία εδώ ψηφίζεται η δημιουργία μιας εταιρείας. Το τι θα κάνει η εταιρεία, πώς θα λειτουργεί φαίνεται από το καταστατικό.
    Αυτά που λέει εδώ η εισηγητική έκθεση, ότι ο πρόεδρος θα έχει τις συνήθεις λειτουργίες, η γενική συνέλευση θα έχει τις συνήθεις λειτουργίες, ο διευθύνων σύμβουλος θα έχει τις συνήθεις λειτουργίες, δεν είναι ακριβή, δεν υπάρχει σύνηθες εδώ. Υπάρχει μία ΑΕ που έχει πρόεδρο, άλλη δεν έχει. Υπάρχει ΑΕ που έχει πρόεδρο και διευθύνοντα σύμβουλο με άλφα καθήκοντα και μία άλλη τα ορίζει διαφορετικά. Αυτά όλα ορίζονται με το καταστατικό. Δεν υπάρχει εδώ ούτε σύνηθες, ούτε εθιμικό, ούτε τίποτε. Είναι ο ν. 2190 που τα προσδιορίζει όλα αυτά.
    Με τα ταμεία επίσης μία παρατήρηση που θέλω να κάνω: Στο ερώτημα, σ’ αυτήν την εταιρεία θα μπορεί να πηγαίνει ένας ασθενής που δεν έχει για παράδειγμα ασφαλιστική κάλυψη, δεν άκουσα, δεν κατάλαβα αν υπάρχει σαφής απάντηση. Ακούστηκε, όμως, το εξής: Ότι ο ασθενής ο ασφαλισμένος δεν θα πληρώνει δραχμή. Τα ταμεία θα είναι αυτά που θα πληρώνουν.
      Άρα, λοιπόν, έχουμε μία εταιρεία στην οποία θα συμμετέχει ένα ταμείο το οποίο έχει δύο ανταγωνιστικούς στόχους: Ως ταμείο-χρήστης τον ενδιαφέρει να έχει χαμηλό τιμολόγιο, ως ταμείο-μέτοχος τον ενδιαφέρει να έχει υψηλά κέρδη. Τι θα επικρατήσει; Πώς θα λυθεί αυτή η αντίφαση;
      Εγώ συμφωνώ πλήρως με εκείνες τις απόψεις που διατυπώνονται και διεθνώς ότι υπάρχουν ορισμένα αγαθά, τα οποία δεν μπορεί να είναι αγοραία αγαθά. Τελεία και παύλα. Υπάρχουν κάποια πράγματα που δεν μπορούν να λειτουργούν ως εμπορεύματα με προσφορά, με ζήτηση, με κέρδος, με κόστος κλπ. Είναι αγαθά και οργανώνεται η κοινωνική λειτουργία παραγωγής και προσφοράς αυτών των αγαθών. Όλα τα άλλα αποτελούν πρόδρομους, προετοιμασίες κλπ. που οδηγούν σε ατραπούς πάρα πολύ επικίνδυνες. Έχει και άλλες αδυναμίες τέτοιου χαρακτήρα το νομοσχέδιο, όμως, δεν θα επεκταθώ.
      Επομένως καταλήγοντας, θα ήθελα να επαναλάβω ότι το ένα ενδεχόμενο είναι η Κυβέρνηση να το ξαναφέρει μαζί με το πλήρες καταστατικό του και να ξέρει το Σώμα τι ακριβώς ψηφίζει. Το δεύτερο που θέλω να πω είναι το εξής και θα ήθελα να το απευθύνω και προς τη Νέα Δημοκρατία και προς το ΠΑΣΟΚ. Εάν πραγματικά υπάρχει ένα πρόβλημα ευελιξίας και αυτό είναι ο λόγος που οδηγεί σε τέτοια σχήματα, ίσως είναι ευκαιρία να συζητήσουμε και να αντιμετωπιστεί το θέμα μ’ ένα γενικότερο τρόπο. Υπάρχει δηλαδή η ανάγκη θεσμοθέτησης μίας «εταιρείας» ειδικού σκοπού, εταιρείας κοινωνικού σκοπού.
      Αυτό υπάρχει διεθνώς και ως θεωρία και ως πρακτική. Άλλοι το λένε επιχειρήσεις κοινωνικής οικονομίας, άλλοι το λένε επιχειρήσεις no profit, no loss, δηλαδή επιχειρήσεις που δεν επιδιώκουν κέρδος, αλλά αποφεύγουν φυσικά να έχουν και ζημία. Αυτές διέπονται από ειδικό καθεστώς. Ορίζεται ο τρόπος λειτουργίας τους, ο τρόπος διασφάλισης του κοινωνικού σκοπού τους. Υπάγονται σε ειδικό φορολογικό καθεστώς. Δεν μπορεί αυτές οι εταιρείες το όποιο πλεόνασμα έχουν να φορολογείται, όπως μία κερδοσκοπική εταιρεία.
      Επομένως εάν η πρόθεση δεν είναι γενικότερα η ιδιωτικοποίηση, εάν η πρόθεση δεν είναι η εισαγωγή ανταγωνισμού μέσα στο όλο σύστημα, εάν η πρόθεση είναι απλώς να βρούμε έναν πιο ευέλικτο τρόπο λειτουργίας, η απάντηση εδώ είναι η εξής: Οργανωτικό σχήμα κοινωνικού σκοπού του οποίου το περιεχόμενο, η λειτουργία και ο σκοπός θα κατοχυρώνονται μ’ έναν ειδικό νομικό πλαίσιο.
      Αυτό θα το βρούμε μπροστά μας σε πάρα πολλούς τομείς, όχι μόνο στο χώρο της υγείας. Είναι και άλλες οι περιπτώσεις όπου χρειάζεται. Ακόμη και στο χώρο των τραπεζών μπορεί κανείς να πει ότι χρειάζονται τράπεζες κοινωνικού σκοπού, αν θέλουμε να αποφύγουμε μία πλήρη -να το πω έτσι- «δικτατορία» των ιδιωτικών κερδοσκοπικών τραπεζών. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δραγασάκη. 
      Κυρίες και κύριοι συνάδελφοι, στην αυριανή συνεδρίαση θα ολοκληρωθεί ο κατάλογος των ομιλητών και το νομοσχέδιο θα ψηφιστεί επί της αρχής, ενώ στη συνεδρίαση της Πέμπτης θα συζητηθούν τα άρθρα του νομοσχεδίου.
      Έχουν διανεμηθεί τα Πρακτικά της Πέμπτης 21 Οκτωβρίου 2004 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της Πέμπτης 21 Οκτωβρίου 2004 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.30΄ λύεται η συνεδρίαση για αύριο ημέρα Τετάρτη 10 Νοεμβρίου 2004 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί της αρχής, των άρθρων και του συνόλου του νομοσχεδίου του Υπουργείου Υγείας και Κοινωνικής Αλληλεγγύης: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις», σύμφωνα με την ημερήσια διάταξη, που έχει διανεμηθεί.
      
      Η ΠΡΟΕΔΡΟΣ                                            ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 9/11/04                               ΣΕΛ.110

