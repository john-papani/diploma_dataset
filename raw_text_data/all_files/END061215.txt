ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΜΕ΄
Παρασκευή 15 Δεκεμβρίου 2006 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2. Άδεια απουσίας του Βουλευτή Σ. Δαϊλάκη, σελ.
3.Ανακοινώνεται ότι τη συνεδρίαση παρακολουθούν μαθητές από το Πανορμίτειο Γυμνάσιο Σύμης.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Απασχόλησης και Κοινωνικής προστασίας σχετικά με τα προβλήματα στην καπνοβιομηχανία ΚΕΡΑΝΗΣ, σελ.
β)Προς τον Υπουργό Ανάπτυξης, σχετικά με την καταβολή των δεδουλευμένων στους εργαζομένους της «Τεχνικής Μακεδονικής Ο.Ε.» που απασχολούνται στη Δ.Ε.Η. στον ΑΗΣ Πτολεμαϊδας, σελ.
γ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την διάθεση των απαραίτητων κονδυλίων για την ολοκλήρωση του έργου κατασκευής κτιριακών εγκαταστάσεων στο αεροδρόμιο Ζακύνθου κ.λπ. σελ..
δ) Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τις αποζημιώσεις των πληγέντων από τις θεομηνίες, σελ.

Γ. ΝΟΜΟΘΕΤΙΚΗ ΕΡΓΑΣΙΑ 
Κατάθεση σχεδίου νόμου:
Οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και άλλες διατάξεις».σελ.

ΟΜΙΛΗΤΕΣ
α) Επί των Επικαίρων Ερωτήσεων:
ΒΑΡΒΑΡΙΓΟΣ Δ. σελ.
ΓΙΑΚΟΥΜΑΤΟΣ Γ. σελ.
ΝΕΡΑΝΤΖΗΣ Α. σελ.
ΝΙΚΟΛΑΪΔΟΥ Β. σελ.
ΞΑΝΘΟΠΟΥΛΟΣ Θ. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.

β) Επί της Επερώτησης:
ΓΕΡΑΝΙΔΗΣ Β. σελ.
ΓΡΗΓΟΡΑΚΟΣ Π. σελ.
ΔΡΙΒΕΛΕΓΚΑΣ Ι. σελ.
ΖΗΣΗ Ρ. σελ.
ΖΩΗΣ Χ. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΠΑΥΛΟΠΟΥΛΟΣ Π. σελ.
ΣΑΛΑΓΙΑΝΝΗΣ Ν. σελ.
ΤΣΙΟΚΑΣ Θ. σελ.


      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΜΕ΄
      Παρασκευή 15 Δεκεμβρίου 2006
      Αθήνα, σήμερα στις 15 Δεκεμβρίου 2006, ημέρα Παρασκευή και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14/12/2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΜΔ΄συνεδρίασεώς του, της Πέμπτης 14 Δεκεμβρίου 2006, σε ό,τι αφορά την ψήφιση στο σύνολο των σχεδίων νόμου: «1) Κύρωση της Σύμβασης για την προστασία και την προώθηση της πολυμορφίας των πολιτιστικών εκφράσεων», 2) Κύρωση της Σύμβασης για την προστασία της αϋλης πολιτιστικής κληρονομιάς». 
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Δημήτριο Βαρβαρίγο, Βουλευτή Ζακύνθου, τα ακόλουθα: 
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Ο.Α.Σ. Νομού Σερρών ζητεί την ίδρυση Ινστιτούτου Βιολογικής Γεωργίας και Κτηνοτροφίας στις Σέρρες.
2) Ο Βουλευτής Ροδόπης κ. ΑΧΜΕΤ ΙΛΧΑΝ κατέθεσε αναφορά με την οποία το 1Ο Μειονοτικό Δημοτικό Σχολείο Κομοτηνής ζητεί την κατασκευή κλειστού γυμναστηρίου στον προαύλιο χώρο του.
3) Οι Βουλευτές Β΄Αθηνών και Β΄Πειραιώς κύριοι ΧΡΗΣΤΟΣ ΠΡΩΤΟΠΑΠΑΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Δήμαρχος Μεθάνων ζητεί το διορισμό Αγροτικού Γιατρού για την εξυπηρέτηση του Περιφερειακού Αγροτικού Ιατρείου Μεθάνων και του Κέντρου Υγείας Γαλατά.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αρβανίτης Γεώργιος ζητεί ενημέρωση για τις διαδικασίες διαγωνισμού του Α.Σ.Ε.Π..
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Καρράς Παναγιώτης διαμαρτύρεται για την ακύρωση πριν την ημερομηνία λήξεως των διαβατηρίων παλαιού τύπου.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Επιμελητών Υπουργείου Εξωτερικών ζητεί την απάλειψη του περί μετατάξεων εδαφίου του άρθρου 8  του νέου Οργανισμού του Υπουργείου Εξωτερικών.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Νομαρχιακό Συμβούλιο Λασιθίου διαμαρτύρεται για την περικοπή πιστώσεων από το Π.Ε.Π. Κρήτης.
8) Ο Βουλευτής Αιτωλοακαρνανίας κ. ΑΠΟΣΤΟΛΟΣ ΚΩΣΤΟΠΟΥΛΟΣ κατέθεσε αναφορά με την οποία το Γενικό Νοσοκομείο Μεσολογγίου ΧΑΤΖΗΚΩΣΤΑ ζητεί την άμεση τοποθέτηση αναισθησιολόγου ιατρού.
9) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία το Γυμνάσιο Ροδολιβούς Σερρών ζητεί να ενταχθεί το Τμήμα Οικιακής Οικονομίας και Οικολογίας του Χαροκόπειου Πανεπιστημίου Αθηνών στο 1ο επιστημονικό πεδίο για το μηχανογραφικό του 2007.
10) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Νομάρχης Σερρών ζητεί την αναβάθμιση του Σταθμού Γεωργικής Έρευνας Σερρών.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Κρητικών Σωματείων ζητεί τη σταθερή επιχορήγηση και φοροαπαλλαγή των Ομοσπονδιών Πολιτιστικών Σωματείων.
12) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία αγρότες της περιοχής Γαστούνης Ηλείας ζητούν τη ρύθμιση των πανωτοκίων των δανείων τους προς την Α.Τ.Ε..
13) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Αγροτικός Σύλλογος Κατερίνης ζητεί να αποζημιωθούν όλοι οι βαμβακοπαραγωγοί της περιοχής του, που οι καλλιέργειές τους επλήγησαν από συνεχείς βροχοπτώσεις.
14) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ένωση Παλιννοστούντων Ποντίων Νομού Πιερίας ζητεί να αναγνωρισθούν τα κοινωνικοασφαλιστικά δικαιώματα των μελών της στις περιοχές της πρώην  Ε.Σ.Σ.Δ..
15) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί την υποχρεωτική ναυτολόγηση γιατρών στα ακτοπλοϊκά πλοία.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις παρεμβάσεις πρώην Υπουργού για το θέμα των προσλήψεων μέσω Α.Σ.Ε.Π..
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην υπόθεση προμήθειας αναπνευστήρων στη Μ.Ε.Θ. νεογνών του Π.Γ.Ν.Π..
18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο διαχειριστικό σχέδιο για την προστασία του δάσους Κουκουναριάς της Στροφυλιάς Νομού Αχαΐας.
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έκρυθμη κατάσταση που επικρατεί στη λιμενική ζώνη Πατρών.
20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα στο οποίο καταγγέλλεται η καταστροφή του υγροβιότοπου της Στροφυλιάς.
21) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Σύλλογος Παρακτίων Επαγγελματιών Ψαράδων Κατακόλου περιφέρειας Πύργου το «ΔΙΧΤΥ» ζητεί τροποποιήσεις στα μέτρα χαρακτηρισμού των επαγγελματιών ψαράδων.
22) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Πανελλήνια Ομοσπονδία Σωματείων Υπαλλήλων Δικηγορικών Συλλόγων ζητεί την καταβολή του επιδόματος του άρθρου 10 του ν. 2470/97 στους υπαλλήλους των Δικηγορικών Συλλόγων.
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα  εφημερίδων τα οποία αναφέρονται στο πρόβλημα διαβίωσης των λαθρομεταναστών στην Πάτρα.
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η διακίνηση λαθρομεταναστών στο λιμάνι των Πατρών Αχαΐας.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην υπερκοστολογημένη εκδήλωση με μαριονέτες του φορέα «Πάτρα Πολιτιστική Πρωτεύουσα Ευρώπης 2006».
26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την έλλειψη ασφάλειας κατά τη μεταφορά της λυματολάσπης από το βιολογικό καθαρισμό μέχρι τον Χ.Υ.Τ.Α. Ξερόλακκας.
27) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία εργαζόμενοι στην εταιρεία «ΑΘΗΝΑΪΚΗ ΤΕΧΝΙΚΗ Α.Ε.» ζητούν να τους καταβληθούν άμεσα δεδουλευμένες αποδοχές τους.
28) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Πορταριάς Μαγνησίας ζητεί οι δημοτικοί παιδικοί σταθμοί της επικράτειας να πιστοποιούν τη φοίτηση των νηπίων για ένα έτος.
29) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μηλεών Μαγνησίας ζητεί οικονομική ενίσχυση για την αναπαλαίωση νεοκλασσικού κτιρίου.
30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Ιδιοκτητών Κέντρων Ξένων Γλωσσών Νομού Αχαΐας καταγγέλλει τη διενέργεια  παράνομων ιδιαίτερων ξενόγλωσσων μαθημάτων.
31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία  η κ. Λαμπρινή Θωμά, ο κ. Παναγιώτης Χαρατζόπουλος, ο κ. Δημήτριος Αλευρομάγειρος, ο κ. Δημήτριος Νατσιός, ο κ. Θ. Παπανικολάου και η κ. Ειρήνη Στασινοπούλου ζητούν την απόσυρση του βιβλίου Ιστορίας της έκτης δημοτικού.
32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Ωλενίας Αχαΐας ζητεί έκτακτη οικονομική ενίσχυση για την επισκευή του αγροτικού δικτύου και των αγροτικών τάφρων της περιοχής του.
33) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ενίσχυση του Λιμεναρχείου Σκιάθου με αξιωματικούς και υπαξιωματικούς.
34) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία η Ομοσπονδία Σωματείων Επαγγελματιών Διπλωματούχων Αισθητικών Ελλάδας ζητεί την ανάκληση του π.δ.219/2006.
35) Ο Βουλευτής Κεφαλληνίας κ. ΠΕΤΡΟΣ ΑΛΙΒΙΖΑΤΟΣ κατέθεσε αναφορά με την οποία ο κ. Αναλυτής Κωνσταντίνος, ιατρός, ζητεί την καταβολή των δεδουλευμένων αποδοχών του.
36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Δ.Α.Κ.Ε. εργαζομένων Πανεπιστημιακού Γενικού Νοσοκομείου Πατρών Αχαΐας αναφέρεται σε στόχους της και τον τρόπο δράσης της. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1007/8-11-06 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. Δ5/ΗΛ/Α/Φ6/227/24008/1-12-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 1007/08-11-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε τα νεώτερα έγγραφα ΓΔΝΣ/5213/23-11-06 και 7088/21-11-06 της ΔΕΗ ΑΕ και του ΔΕΣΜΗΕ αντίστοιχα, τα οποία αναφέρονται σε θέματα που είχαν ήδη συμπεριληφθεί στην Δ5/ΗΛ/Α/Φ6/203/19820/05-10-06 απάντηση η οποία είχε δοθεί στην με αριθμό 13903/06-09-06 ερώτηση του ίδιου Βουλευτή.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 592/30-10-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. Δ9Β/Φ199/22624/ΓΔΦΠ5666/406/22-11-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερωτήσεως του βουλευτή κ. Κ. Ρόβλια με αριθμό 592/30-10-06 και σύμφωνα με διευκρινίσεις που μας παρέσχε εγγράφως το ΙΓΜΕ., σας πληροφορούμε τα εξής:
      1. Η ευρύτερη περιοχή Πασχαλίτσα του Ν. Καρδίτσας εντάχθηκε σε έργο διερεύνησης της γεωθερμικής ενέργειας στην Περιφέρεια Θεσσαλίας (ΠΕΠ Θεσσαλίας του Β΄ ΚΠΣ).
      2. Διεξήχθησαν εκτενείς έρευνες επιφανείας και δύο ερευνητικές γεωτρήσεις συνολικού βάθους 942μ. Η μεν γεώτρηση Ρ1 έφθασε σε βάθος 491μ και συνάντησε μέγιστη θερμοκρασία 28°C η δε γεώτρηση Ρ2 τερματίστηκε στα 451 μ. με μέγιστη θερμοκρασία 25,5°C.
      3. Τα αποτελέσματα αυτά δεν επιβεβαίωσαν τις υπάρχουσες και τότε πληροφορίες περί ύπαρξης νερών θερμοκρασίας 44°C σ' αυτά τα βάθη.
      4. Μετά τα αποτελέσματα αυτά η περιοχή κρίθηκε όπ δεν παρουσιάζει παραπέρα γεωθερμικό ενδιαφέρον και δεν προβλέπεται πρόσθετη ερευνητική δραστηριότητα.
      5. Συντάχθηκε έκθεση επί των αποτελεσμάτων της έρευνας με τίτλο «Έρευνα και αποτίμηση γεωθερμικού δυναμικού Θεσσαλίας» από τον κ. Μ. Χατζή, γεωλόγο, τον Ιανουάριο 2001, η οποία παραδόθηκε στην Περιφέρεια Θεσσαλίας.
      Ο Υφυπουργός
      ΑΝΑΣΤΑΣΙΟΣ ΝΕΡΑΤΖΗΣ»
      3. Στην με αριθμό 770/2-11-06 ερώτηση του Βουλευτή  κ. Χρήστου Μακρογιαννάκη δόθηκε με το υπ’ αριθμ. Β13-531/20-11-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Χρ. Μαρκογιαννάκης με θέμα «Τιμές υγρών καυσίμων στο Νομό Χανίων». σας γνωστοποιούμε τα ακόλουθα:
      Από το 1992 (Ν. 2008) οι τιμές των πετρελαιοειδών προϊόντων διαμορφώνονται ελεύθερα σε όλα τα στάδια διακίνησης και εμπορίας ανάλογα με την προσφορά και τη ζήτηση.
      Η αρμοδιότητα για τη τήρηση της κείμενης νομοθεσίας ανήκει στις Νομαρχιακές Αυτοδιοικήσεις (Διευθύνσεις και Τμήματα Εμπορίου). Σημειώνεται ότι για την περιοχή Χανίων αρμόδια είναι η Νομαρχιακή Αυτοδιοίκηση Χανίων.
      Η Διεύθυνση Τιμών Βιομηχανικών Προϊόντων και Φαρμάκων της Γ.Γ. Εμπορίου του Υπουργείου Ανάπτυξης με τις με αριθ. πρωτ. Α3-1656/10-06-2005 και Α3-1413/18-04-2006 Α3-2382/26-06-2006 εγκυκλίους προς τις Νομαρχιακές Αυτοδιοικήσεις της χώρας (τις οποίες και επισυνάπτουμε) έχει ζητήσει την εντατικοποίηση των ελέγχων στην περιοχή ευθύνης τους.
      Επιπλέον σας επισυνάπτουμε το με αριθ. πρωτ. 7065/8-11-2006 έγγραφο της Επιτροπής Ανταγωνισμού.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 459/25-10-06 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. Δ5/ΗΛ/Β/Φ6/222/22873/16-11-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της υπ’ αριθ. 459/25-10-06 ερώτησης που κατέθεσε στη Βουλή από τους ως άνω Βουλευτές, σας πληροφορούμε ότι η έκδοση των αποφάσεων που προβλέπονται στο άρθρο 28 παρ.1 και 2 του ν.3426/2005 για τον καθορισμό, αφ' ενός των υπηρεσιών κοινής ωφέλειας και των υποχρέων παροχής των υπηρεσιών αυτών και αφ' ετέρου της μεθοδολογίας υπολογισμού του ανταλλάγματος που οφείλεται για την εκπλήρωση των υποχρεώσεων αυτών, εξετάζεται στο Υπουργείο Ανάπτυξης και αναμένεται και η σχετική γνωμοδότηση της Ρυθμιστικής Αρχής Ενέργειας η οποία ήδη βρίσκεται στην τελική τους επεξεργασία.
      Ο Υπουργός
      Δ. ΣΙΟΥΦΑΣ»
      5. Στην με αριθμό 563/27-10-06 ερώτηση της Βουλευτού  κ. Εύης Χριστοφιλοπούλου δόθηκε με το υπ’ αριθμ. Δ5/ΗΛ/Α/Φ6/223/22874/16-11-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ’ αριθμ. 563/27-10-06 ερώτησης που κατατέθηκε στη Βουλή από την ως άνω Βουλευτή, σας στέλνουμε το ΓΔΝΣ/4971/10-11-06 έγγραφο της ΔΕΗ ΑΕ, το οποίο και καλύπτει το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6.Στην με αριθμό 346/18-10-06 ερώτηση των Βουλευτών κ. Βασιλείου Κεγκέρογλου δόθηκε με το υπ’ αριθμ. Β13-510/22-11-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Βασίλης Κεγκέρογλου με θέμα «Χωρίς ελέγχους θα μείνει η αγορά των τροφίμων»,σας γνωστοποιούμε τα ακόλουθα:
      Α. ΕΞΙΣΩΣΗ ΑΠΟΔΟΧΩΝ
      Έχει εκδοθεί η με αριθ. 2/2667/0022/28-02-2006 Κοινή απόφαση των Υπουργών Ανάπτυξης και Οικονομίας και Οικονομικών (ΦΕΚ 300/τ.Β΄/13-03-2006) για αύξηση από 01-01-2006 της ειδικής πρόσθετης αμοιβής που λαμβάνουν οι υπάλληλοι κατά 30%.
      Είναι προς υπογραφή σχέδιο Κοινής Απόφασης των Υπουργών Ανάπτυξης και Οικονομίας και Οικονομικών για επιπλέον αύξηση από 01-07-2006 της ειδικής πρόσθετης αμοιβής που λαμβάνουν οι υπάλληλοι κατά 20%.
      Β. ΟΛΟΚΛΗΡΩΣΗ ΘΕΣΜΙΚΟΥ ΚΑΙ ΝΟΜΟΘΕΤΙΚΟΥ ΠΛΑΙΣΙΟΥ ΕΦΕΤ
      * Εκδόθηκε η με αριθ. 12932/10-07-2006(ΦΕΚ 1037/τ.Β΄/01-08-2006) Υπουργική Απόφαση έγκρισης του Κανονισμού Λειτουργίας του ΕΦΕΤ 
      * Σύσταση Μικτών Κλιμακίων Ελέγχου Τροφίμων (άρθρο 11 του ν 3438/2006) . 
      * Έχει εκδοθεί η με αριθ. 12933/10-07-2006 (ΦΕΚ 1103/τ. Β/11-08-2006) Υπουργική Απόφαση περί ρύθμισης θεμάτων για την οργάνωση και λειτουργία των Μικτών Κλιμακίων Ελέγχου του ΕΦΕΤ
      	* Έχει γίνει η ενημέρωση για υποβολή υποψηφιοτήτων των υπαλλήλων Περιφερειών, 	ΝΑ , Δήμων, Γενικού Χημείου του Κράτους και άλλων Ελεγκτικών υπηρεσιών για την εγγραφή τους στο Μητρώο Ελεγκτών των Μικτών Κλιμακίων 
      *Αναμένεται η έκδοση ΚΥΑ αμοιβών των Μικτών Κλιμακίου Ελέγχου Τροφίμων 
      * Με απόφαση του ΔΣ με αριθ.191/28-06-2006 έχει επιλεγεί εξωτερικός Νομικός 	Σύμβουλος για την επεξεργασία και εκσυγχρονισμό του ν 2741/99 και την τροποποίηση του ΠΔ 223/2000.
      Επιπρόσθετα από το 1999 ως τον Μάρτιο του 2004 από τις κυβερνήσεις του ΠΑΣΟΚ προωθήθηκαν έξι θεσμικές και νομοθετικές παρεμβάσεις
      1. Ν. 2741/ΦΕΚ 199 Α/28-09-1999
      Σύσταση Ενιαίου Φορέα Ελέγχου Τροφίμων
      2. Π.Δ. 223/ΦΕΚ 192 Α/06-09-2000
      Οργανισμός του Ενιαίου Φορέα Ελέγxου Τροφίμων
      3. Κ.Υ.Α. 487/ΦΕΚ 1219 Β/04-10-2000 
      Υγιεινή των Τροφίμων σε συμμόρφωση με την προς την οδηγία 93/43/ΕΟΚ του Συμβουλίου
      4. Κ.Υ.Α. 139/ΦΕΚ 489Β/27-04-2001
      Κατάρτιση και τήρηση μητρώου Εργαστηρίων συνεργαζομένων με τον ΕΦΕΤ
      5. Κ.Υ.Α. Β3-32/ΦΕΚ 386/Β/02-04-2003
      Ρύθμιση θεμάτων που αναφέρονται στην έννοια της φάσης της πρώτης μεταποίησης και στην οργάνωση και συντονισμό του συστήματος ελέγχου από τις υπηρεσίες του Υπουργείου Γεωργίας και του Ενιαίου Φορέα Ελέγχου Τροφίμων (ΕΦΕΤ)
      6. Κ.Υ.Α.121/ΦΕΚ 685/Β/30-05-2003
      Ρύθμιση επιμέρους ζητημάτων που αφορούν την κατάσχεση τροφίμων και την διαδικασία υποβολής ενστάσεων.
      Επι νέα διακυβέρνησης της χώρας από τη Νέα Δημοκρατία έγιναν οι ακόλουθες εννιά νομοθετικές και θεσμικές παρεμβάσεις:
      1. Κ. Υ .Α. 052/ΦΕΚ 687/Β/111-05-2004
      Συνεργασία του Ε.Φ.Ε.Τ. με τις Δημόσιες Αρχές και Υπηρεσίες συμπεριλαμβανομένων των Αρχών πρωτοβάθμιας και Νομαρχιακής Αυτοδιοίκησης και των Νομικών Προσώπων Δημοσίου ή Ιδιωτικού Δικαίου.
      2. Κ.Υ.Α. 349/ΦΕΚ 183/Β/2005
      Ορισμός σημείου επαφής για την Επιτροπή του Κώδικα Τροφίμων.
      3. Κ.Υ.Α. 18386/ΦΕΚ 1745/Β/2005
      Συμπληρωματικά μέτρα για την εφαρμογή του άρθρου 50 του Καν. (Ε.Κ) 178/2002 του Ευρωπαϊκού Κοινοβουλίου και του Συμβουλίου της 28ης Ιανουαρίου 2002 για τον καθορισμό των γενικών αρχών και απαιτήσεων της νομοθεσίας για τα τρόφιμα, για την ίδρυση της Ευρωπαϊκής Αρχής για την Ασφάλεια των Τροφίμων και τον καθορισμό διαδικασιών σε θέματα ασφαλείας των τροφίμων.
      4. Κ.Υ.Α. 088/ΦΕΚ 175/Β/13-2-2006
      Ορισμός κεντρικών αρμοδίων αρχών για την οργάνωση επισήμων ελέγχων κατ’ εφαρμογήν των διατάξεων του Κανονισμού (ΕΚ) 882/2004 του Ευρωπαϊκού Κοινοβουλίου και του Συμβουλίου της 29 Απριλίου 2004, καθώς και των κανονισμών 852/2004, 853/2004 και 854/2004 του Ευρωπαϊκού Κοινοβουλίου και του Συμβουλίου
      5. Ν. 343/ΦΕΚ 33/Α/14-02-2006
      Αρθρο 11 - Τροποποίηση του Ν .2741/1999.
      6. Κ.Υ.Α. 10755/ΦΕΚ 727/Β/15-06-2006
      Εξουσιοδότηση στο Διοικητικό Συμβούλιο του ΕΦΕΤ περί επιβολής χρηματικών προστίμων και διαδικασία επιβολής χρηματικών προστίμων της παρ. 8 του άρθρου 5 του ν. 2741/1999 όπως τροποποιήθηκε με την παρ. 19 του άρθρου 37 του ν. 3066/2002, την παρ. 5 του άρθρου 11 του ν. 3438/2006 και σύμφωνα με την παρ.6 του άρθρου 11 του ν. 3438/2006.
      7. Υ.Α. 12932/ΦΕΚ 1037/Β/01-08-2006
      Εσωτερικός Κανονισμός Λειτουργίας ΕΦΕΤ
      8. Υπουργική Απόφαση 12933/ΦΕΚ 12933/ΦΕΚ1103/Β/11-08-2006
      Ρύθμιση θεμάτων για την οργάνωση και λειτουργία των Μικτών Κλιμακίων
      Ελέγχου του Ενιαίου Φορέα Ελέγχου Τροφίμων.
      9. ΚΥΑ 15523/ΦΕΚ 1187 τ.Β΄/31.08.2006
      Αναγκαία συμπληρωματικά μέτρα εφαρμογής των Κανονισμών (ΕΚ) υπ' αριθμ.178/2002, 852/2004, 853/2004, 854/2004 και 882/2004 του Ευρωπαϊκού Κοινοβουλίου και του Συμβουλίου και εναρμόνιση της Οδηγίας 2004/41/ΕΚ του Ευρωπαϊκού Κοινοβουλίου και του Συμβουλίου.
      Γ. ΑΝΑΠΤΥΞΗ ΤΟΥ ΕΦΕΤ ΜΕ ΣΤΕΛΕΧΩΣΗ ΠΡΟΣΩΠΙΚΟΥ
      * Έχουν ολοκληρωθεί μέσω της 5ης Δημόσιας Πρόσκλησης του ΔΣ του ΕΦΕΤ (2005) οι μετατάξεις και αποσπάσεις 27 υπαλλήλων για την Κεντρική Υπηρεσία και τις Περιφερειακές Δ/νσεις του ΕΦΕΤ (Αττική, Θεσσαλονίκη, Πάτρα, Ηράκλειο, Λάρισα)
      * Έχει προσληφθεί μια δικηγόρος παρ' Αρείω Πάγω στον ΕΦΕΤ- Κεντρική Υπηρεσία / Τμήμα Νομικής Υποστήριξης και αναμένεται η πρόσληψη και ενός/μιας επιπλέον δικηγόρου παρ’ Εφέταις με σχετική προκήρυξη - απόφαση του ΔΣ με αριθ. 304/04-10-2006 του ΕΦΕΤ (σχετική ΠΥΣ με αριθ. ΔIΠΠ/Φ.ΕΓΚΡ.16/279/1354/29-06-2006)
      * Αναμένονται μέσω του ΑΣΕΠ (Προκήρυξη 24/19Κ/2003) η πρόσληψη 33 υπαλλήλων για την στελέχωση της Κεντρικής Υπηρεσίας και των Περιφερειακών Δ/νσεων του ΕΦΕΤ (Αττική, Θεσσαλονίκη, Πάτρα, Ηράκλειο, Λάρισα)
      * Είναι προς υπογραφή 13 σχέδια Κοινών Υπουργικών Αποφάσεων, από την 6η Δημόσια Πρόσκληση του ΔΣ του ΕΦΕΤ, μετατάξεων υπαλλήλων για την στελέχωση της Κεντρικής Υπηρεσίας (2 υπάλληλοι) Περιφερειακή Δ/νση Αττικής (3 υπάλληλοι), Περιφερειακή Δ/νση Κρήτης (1 υπάλληλος) και Περιφερειακή Δ/νση Ηπείρου (7 υπάλληλοι).
      * Η επιτροπή επιλογής είναι στο στάδιο επεξεργασίας των αιτήσεων - υποψηφιοτήτων για την επιλογή από μετάταξη 21 υπαλλήλων από την 7η Δημόσια Πρόσκληση του ΔΣ του ΕΦΕΤ για την στελέχωση της Κεντρικής Υπηρεσίας (5 υπάλληλοι) Περιφερειακή Δ/νση Αττικής (3 υπάλληλοι) , Περιφερειακή Δ/νση Δυτικής Ελλάδας (1 υπάλληλος) Περιφερειακή Δ/νση Ηπείρου - Ιωάννινα (7 υπάλληλοι) και Περιφερειακή Δ/νση Αν Μακεδονίας & Θράκη - Κομοτηνή (11 υπάλληλοι).
      * Αναμένεται η έκδοση προκήρυξης μέσω ΑΣΕΠ (σχετική ΠΥΣ με αριθ. ΔIΠΠ/Φ.ΕΓΚΡ.16/279/1354/29-06-2006) , αφού καθορισθούν και οι θέσεις ΑΜΕΑ από το Υπουργείο Εργασίας, για πρόσληψη 32 υπαλλήλων για την στελέχωση της Κεντρικής Υπηρεσίας (5 υπάλληλοι), Περιφερειακής Δ/νσης Ηπείρου – Ιωάννινα (5 υπάλληλοι),Περιφερειακή Δ/νση Αν. Μακεδονίας & Θράκη - Κομοτηνή (7 υπάλληλοι), Περιφερειακή Δ/νση Θεσσαλίας - Λάρισα(4 υπάλληλοι) , Περιφερειακή Δ/νση Δυτικής Ελλάδας - Πάτρα (3 υπάλληλοι) και Περιφερειακή Δ/νση Βορείου Αιγαίου - Μυτιλήνη (8 υπάλληλοι).
      Δ. ΤΗΝ ΙΔΡΥΣΗ ΝΕΩΝ ΠΕΡΙΦΕΡΕΙΑΚΩΝ Δ/ΝΣΕΩΝ
      * Με την ολοκλήρωση των μετατάξεων από τις 6η και 7η Δημόσιες Προσκλήσεις του ΔΣ του ΕΦΕΤ θα ιδρυθούν δύο νέες Περιφερειακές Δ/νσεις, της Ηπείρου- Ιωάννινα και της Αν. Μακεδονίας & Θράκης - Κομοτηνή
      *Με την ολοκλήρωση της επικείμενης προκήρυξης μέσω ΑΣΕΠ για πρόσληψη προσωπικού θα ιδρυθεί η νέα Περιφερειακή Δ/νση Βορείου Αιγαίου - Μυτιλήνη.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 404/23.10.06 ερώτηση της Βουλευτού κ. Εύη Χριστοφιλοπούλου δόθηκε με το υπ’ αριθμ. 5968Β/16-11-06 έγγραφο από τον Υπουργό ΥΠΕΧΩΔΕ η ακόλουθη απάντηση:
      «Απαντώντας στην παραπάνω σχετική ερώτηση σας γνωρίζουμε ότι:
      Η ερώτηση αναφέρεται ουσιαστικά σε δύο διαφορετικούς ΟΤΑ, την Κοινότητα Κρυονερίου και την Κοινότητα Αφιδνών καθώς η θέση των διοδίων Αφιδνών υπάγεται στα διοικητικά όρια των Αφιδνών και όχι του Κρυονερίου όπως αναγράφεται (εκ λάθους) στην ερώτηση. Οι δύο αυτές Κοινότητες ανήκουν στην χωροταξική υποενότητα Βορείου Αττικής. Ο Οργανισμός Ρυθμιστικού Σχεδίου Αθήνας (ΟΡΣΑ) στα πλαίσια των αρμοδιοτήτων του και για την υλοποίηση των κατευθύνσεων και την εφαρμογή των διατάξεων του ν. 1515/85 (ΦΕΚ 18Α/18.2.85) «Ρυθμιστικό Σχέδιο και Πρόγραμμα Προστασίας Περιβάλλοντος της Ευρύτερης Περιοχής της Αθήνας» ύστερα από εκπόνηση μελέτης έχει λάβει Απόφαση με την 69η Συνεδρίαση/19.12.2003 της Εκτελεστικής Επιτροπής του για το Σχέδιο Προεδρικού Δ/τος που αφορά την «Οριοθέτηση ζωνών και καθορισμό χρήσεων γης και όρων και περιορισμών δόμησης στην εκτός σχεδίου και εκτός ορίων οικισμών προυφισταμένων του έτους 1923 περιοχή της χωροταξικής υποενότητας Β. Αττικής» η οποία και βρίσκεται σε τελικό στάδιο προώθησης της χωρίς όμως να έχει θεσμοθετηθεί.
      Συμπληρωματικά για τις εν λόγω Κοινότητες σημειώνουμε ότι :
      * Για την Κοινότητα Κρυονερίου δεν υπάρχει εγκεκριμένο Γ.Π.Σ. Ο ΟΡΣΑ προχώρησε στη διαδικασία προώθησης του Γ.Π.Σ. μετά την Απόφαση του Κοινοτικού Συμβουλίου και αντίστοιχη μελέτη που υποβλήθηκε. Η Εκτελεστική Επιτροπή (Ε/Ε) του ΟΡΣΑ έχει λάβει Απόφαση για την πρόταση του Γ.Π.Σ. (17η Συν/19.10.05) σύμφωνα με την κείμενη νομοθεσία. Στην παρούσα φάση ολοκληρώνεται η διαδικασία μέσω της γνωμοδότησης των αρμόδιων φορέων για την τελική πρόταση του Γ.Π.Σ και συντάσσεται η εισήγηση της Υπηρεσίας προς την Ε/Ε του Οργανισμού προκειμένου να προχωρήσει και ολοκληρωθεί η διαδικασία έγκρισης αυτού.
      Η Κοινότητα Αφιδνών έχει εγκεκριμένο Γ.Π.Σ. (ΦΕΚ1011Δ12001). (το οποίο όμως έχει εγκριθεί με τις διατάξεις του ν.1337/83 και περιορίζεται σε μικρά τμήματα της Κοινότητας). Καθώς έχει παρέλθει η πενταετία από την έγκρισή αυτού, υπάρχει δυνατότητα τροποποίησης του σύμφωνα με το Ν. 2508/97 ώστε να οργανωθεί και αναπτυχθεί βιώσιμα η πόλη και οι παραγωγικές της δραστηριότητες με ρύθμιση και του εξωαστικού χώρου με βάση τους στόχους και κατευθύνσεις του Ρυθμιστικού Σχεδίου Αθήνας. Σε κάθε περίπτωση εφόσον ο δήμος ζητήσει και καταθέσει αίτημα τροποποίησης του υπάρχοντος Γ.Π.Σ., ο ΟΡΣΑ θα συμμετέχει σε όλα τα στάδια της μελέτης και στη συνέχεια θα προχωρήσει στη θεσμοθετημένη διαδικασία για την τροποποίηση αυτού.
      Ο Υπουργός
      Γ. ΣΟΥΦΛΙΑΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και  κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα προταχθεί η τρίτη με αριθμό 172/12.12.2006 επίκαιρη ερώτηση δεύτερου κύκλου της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τα προβλήματα στην καπνοβιομηχανία «ΚΕΡΑΝΗΣ» κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Στην καπνοβιομηχανία «ΚΕΡΑΝΗΣ» οι εκατόν σαράντα πέντε εργαζόμενοι είναι ήδη δεκαέξι μήνες απλήρωτοι. Η εταιρεία με την ογδοντάχρονη δυναμική παρουσία στην Ελλάδα και το εξωτερικό είναι σχεδόν δύο χρόνια χωρίς ουσιαστική λειτουργία, ενώ η διοίκησή της έχει εξαφανιστεί.
      Η εταιρεία έχει τεράστια περιουσία και την αφήνουν να βουλιάζει χρόνια τώρα, με ευθύνη των διοικήσεών της από το 2001. Σύμφωνα με στοιχεία, που διαθέτει το συνδικάτο των εργαζομένων αλλά και διευθυντικά στελέχη της επιχείρησης, την έχουν λεηλατήσει χωρίς κανέναν αξιόπιστο έλεγχο από τους αρμόδιους κρατικούς φορείς.
      Το Υπουργείο Απασχόλησης έχει δεσμευτεί για πρωτοβουλίες της Κυβέρνησης, ώστε να βρεθεί οριστική και βιώσιμη λύση, αλλά στην πράξη δεν υλοποιεί τις δεσμεύσεις του. Η εταιρεία αυτή είναι μία από τις δύο μεγάλες καπνοβιομηχανίες στη χώρα μας, που ακόμη δεν εξαγοράστηκαν ή δεν προγραμματίζεται η εξαγορά τους από ξένες πολυεθνικές.
      Οι εκατόν σαράντα πέντε εργαζόμενοι έχουν μέσο όρο ηλικίας τα σαράντα οκτώ έτη και στον Πειραιά η ανεργία είναι 20% και η αποβιομηχάνιση πλήρης. Εάν κλείσει η επιχείρηση και απολυθούν, είναι αδύνατον να ξαναβρούν εργασία. Δεδομένου ότι ο κλάδος της καπνοβιομηχανίας είναι κερδοφόρος και καμία βιομηχανία στον κόσμο δεν έχει κλείσει την τελευταία πενταετία
      Και κατόπιν των ανωτέρω, ερωτώνται οι κύριοι Υπουργοί τι μέτρα θα λάβουν ώστε: 
      1. Να δοθεί άμεσα έκτακτο βοήθημα από τον Ο.Α.Ε.Δ. ή τον Λ.Α.Ε.Κ. στους απλήρωτους εργάτες της «ΚΕΡΑΝΗΣ»; Να διατηρηθούν όλες οι θέσεις εργασίας στην «ΚΕΡΑΝΗΣ»; Να καταβληθούν στους εργάτες της επιχείρησης άμεσα όλα τα δεδουλευμένα; Να καταλογιστούν όλες οι ποινικές και αστικές ευθύνες και όσους λεηλάτησαν συστηματικά αυτήν την επιχείρηση και: 
      2. Να μείνει ανοιχτό το εργοστάσιο με την προώθηση οριστικής λύσης, όπως π.χ. η συγχώνευση με τη «ΣΕΚΑΠ» που ανήκει κατά πλειοψηφία σε συνεταιρισμούς και τράπεζες, ώστε να δημιουργηθεί μία ελληνική βιώσιμη καπνοβιομηχανία αφού θα διαθέτει τρία εργοστάσια;».
      Στην επίκαιρη ερώτηση της κ. Ξηροτύρη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρία Ξηροτύρη, θέλω να καταλάβετε ένα μεγάλο δράμα που «παίζεται» εις βάρος εκατόν εξήντα εργαζομένων στην καπνοβιομηχανία «ΚΕΡΑΝΗΣ», που είναι μια επιχείρηση κερδοφόρα. Η κατάσταση αυτή μάλιστα, κύριε Πρόεδρε, είναι και ζήτημα έρευνας για το μέλλον. 
      Κυρία Ξηροτύρη, έχω αγωγή 2.000.000 ευρώ από συγκεκριμένο μέλος του διοικητικού συμβουλίου, διότι είπα το απλό, ότι η εταιρεία αυτή που είναι κερδοφόρα, οδηγήθηκε στο κλείσιμο, λεηλατήθηκε από διάφορους όλα αυτά τα χρόνια που κυβερνούσαν και είχαν την ευθύνη της εταιρείας. 
      Από το Φεβρουάριο του 2005 δίνω έναν αγώνα, θα έλεγα μόνος μου, μόνο και μόνο για τους εργαζόμενους. Διότι αυτή η εταιρεία δυστυχώς λεηλατήθηκε από το Χρηματιστήριο 10 δισεκατομμύρια. Η Επιτροπή Κεφαλαιαγοράς έχει παραπέμψει το θέμα στον εισαγγελέα. Δεν πλήρωναν ποτέ ούτε φόρο μισθωτών υπηρεσιών. Και μόλις πριν από δέκα μέρες απαγγέλθηκε κατηγορία στα μέλη του διοικητικού συμβουλίου, τα οποία είναι πλασματικά και «μαϊμού» μέλη στο διοικητικό συμβούλιο.
Και έχω πέσει σε μία περιπέτεια, κύριε Πρόεδρε. Και επειδή λέω την αλήθεια μέσα στη Βουλή, μέλη του Συμβουλίου είχαν και το θράσος να μου κάνουν αγωγή, όταν είπα ότι λεηλατήθηκε. 
      Αυτό που ενδιαφέρει τους εργαζόμενους είναι ότι έχουν χάσει τη δουλειά τους. Και να τη χάσεις από ένα εργοστάσιο, το οποίο είναι ζημιογόνο, να πεις ναι. Αλλά από ένα εργοστάσιο που παίξανε –και παίζουν- παιχνίδια χρηματιστηριακά και επιχειρηματικά, για όνομα του Θεού!
      Έχω κάνει μια μάχη μαζί με τους εργαζόμενους για να υπαχθεί ο «ΚΕΡΑΝΗΣ» στο 46 Α. Η λύση, κυρία Ξηροτύρη, για μία κλεισμένη επιχείρηση, με όλες αυτές τις αμαρτίες, που όλοι οι φάκελοι έχουν παραδοθεί στον εισαγγελέα και περιμένουμε την απονομή της δικαιοσύνης, είναι μία και μόνο: Το 46 Α. Το 46 Α σημαίνει για τους συναδέλφους που δεν το ξέρουν ότι γι’ αυτήν την εταιρεία, κύριε Πρόεδρε, γίνονται τρεις ανοιχτοί διαγωνισμοί και όποιος θέλει πάει να λειτουργήσει την επιχείρηση, αφού εξασφαλίσει τις θέσεις απασχόλησης. Αυτό είναι το 46 Α. Είναι η μόνη λύση που υπάρχει. 
      Στις 2 Νοεμβρίου του 2006 είχαμε κάνει την πρώτη συμφωνία για το 46 Α και πήγε η Τράπεζα Κύπρου το πρωί στις 8.00΄ η ώρα και την απέσυρε. Και το Ι.Κ.Α. είχε ενδοιασμούς. Το λέω για να καταγραφεί στα Πρακτικά της Βουλής. 
      Θα συναντηθώ ξανά με τους εργαζόμενους, κυρία Ξηροτύρη, σήμερα στις 11.00΄ η ώρα, μόλις φύγω από εδώ. Θα γίνει συνάντηση προσδιορισμένη εδώ και δεκαπέντε μέρες, όπου έχω καλέσει το Υπουργείο Οικονομίας, το Διοικητή του Ι.Κ.Α. και τους εργαζόμενους, για να ξανακάνουμε κατάθεση για το 46 Α. Είναι η μόνη λύση, κύριε Πρόεδρε. Δεν βρίσκω καμία άλλη λύση. Μακάρι η συνάδελφος να μας πει κάτι άλλο που μπορεί να γίνει. Αυτό θα δώσει τη δυνατότητα να επαναλειτουργήσει το εργοστάσιο, όπως έχει γίνει και με τη «ΝΑΥΣΙ», με τη «ΣΟΥΛΗΣ» και με άλλες επιχειρήσεις. Είναι η μόνη λύση. Αυτά όσον αφορά την επιχείρηση. 
      Για τους εργαζόμενους και λόγω των εορτών έβγαλα βοήθημα 1.000 ευρώ, κυρία Ξηροτύρη, και έχω κάνει και κατάρτιση αμειβόμενη ώσπου να λυθεί αυτό το θέμα, κύριε Πρόεδρε, σε δυο-τρεις μήνες -πρώτα ο Θεός- εάν δεν μου φέρουν πάλι προσκόμματα οι γνωστοί-άγνωστοι. Διότι συνέχεια υπονομεύουν την κίνηση αυτή ένθεν και ένθεν. Τότε, κυρία Ξηροτύρη, θα λυθεί το θέμα. Μέχρι τότε όμως το Υπουργείο Απασχόλησης και Κοινωνικής Προστασίας, αναλαμβάνοντας τις ευθύνες προς όλους, δίνει ειδική κατάρτιση αμειβόμενη στον κάθε εργαζόμενο.
      Κυρία Ξηροτύρη, θα χαρώ πάρα πολύ κι εσείς και όλοι οι άλλοι στις 11.00΄ η ώρα, μετά από εδώ, να έρθετε στο Υπουργείο όπου έχουμε τη σύσκεψη. Ο δρόμος είναι ένας: Το 46 Α. Γι’ αυτό πολεμάω, με οποιοδήποτε κόστος και τίμημα και προσωπική, δική μου, αν θέλετε, ταλαιπωρία και λόγω της αγωγής, κύριε Πρόεδρε. Φωνάζουν οι κλέφτες του «ΚΕΡΑΝΗ» για να φοβηθούν οι νοικοκύρηδες. Είναι αδιανόητο, κύριε Πρόεδρε, για πράγματα που λέμε στη Βουλή, για πράγματα αυταπόδεικτα, να τραβιέται ο Βουλευτής και ο Υπουργός στο δικαστήριο. Στις 25 Ιανουαρίου δικάζομαι. Πώς μπορεί λοιπόν ο Υπουργός ή ο Βουλευτής να κάνει το καθήκον του, όταν είναι μια συνωμοσία με δισεκατομμύρια ευρώ, που έχουν λεηλατήσει, έχουν καταχραστεί μέχρι τώρα οι κύριοι, οι διοικήσεις της «ΚΕΡΑΝΗΣ»; Και αυτή δεν είναι δική μου διαπίστωση. Είναι όλων των εργαζομένων, είναι της εφορίας, είναι του Ι.Κ.Α., είναι από παντού. Και στην Κεφαλαιαγορά είναι υπόδικοι και οι υπόδικοι έρχονται, κυρία Ξηροτύρη, και φωνάζει ο κλέφτης για να φοβηθεί ο νοικοκύρης. 
      Αυτή είναι η αλήθεια για τον «ΚΕΡΑΝΗ». Και θα ήθελα παρακαλώ όλοι οι  Βουλευτές όλων των πτερύγων να σταθούν κοντά σ’ αυτό το μεγάλο πρόβλημα. Δεν φταίνε σε τίποτα οι εκατόν εξήντα εργαζόμενοι. Εγώ είμαι υπέρ του να κλείσει μια επιχείρηση όταν δεν πάει καλά. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άλλο όμως είναι το να κλείσει μια επιχείρηση και άλλο να την οδηγήσουμε σε κλείσιμο.
      Τελειώνω, κύριε Πρόεδρε. 
      Ένα είναι το ζητούμενο. Το ζητούμενο, κύριε Πρόεδρε, είναι ότι το ακίνητο στην Πειραιώς, όπου η προηγούμενη Υπουργός νύχτα άλλαξε το συντελεστή δόμησης, είναι ένα ακίνητο πενήντα εκατομμυρίων. Οδήγησαν μέχρι στιγμής τον «ΚΕΡΑΝΗ» στο να είναι χρεωμένος 32.000.000 ευρώ, για να φθάσουν να το απαλλοτριώσουν και να τα αρπάξουν οι επιτήδειοι. 
       ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σ’ αυτό, λοιπόν, το σχέδιο πρέπει όλοι οι Βουλευτές να είμαστε κοντά, όλα τα κόμματα κοντά, να βοηθήσουμε τον «ΚΕΡΑΝΗ» να επαναλειτουργήσει. 
      ΠΡΟΕΔΡΕΥΩΝ (Γεώργιος Σούρλας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Εμείς, κύριε Υπουργέ, ήμασταν και θα είμαστε κοντά και στους εργαζόμενους στην καπνοβιομηχανία «ΚΕΡΑΝΗΣ» και σ’ όλους τους εργαζόμενους που πραγματικά πλήττονται ιδιαίτερα αυτήν την περίοδο από την έξαρση της παγκοσμιοποιημένης αγοράς, που ο μόνος στόχος που έχει είναι το μεγάλο κέρδος. 
    Βλέπετε στη χώρα μας η βιομηχανία του καπνού είχε προοπτικές. Είχε και τους παραγωγούς, που έχουν μονοκαλλιέργεια στις διάφορες ορεινές περιοχές της χώρας και τα εργοστάσια και τους καπνεργάτες. Όμως η τακτική της ολικής αποδέσμευσης των προϊόντων από την παραγωγή και άλλα θέματα έχουν οδηγήσει, πράγματι, την καπνοκαλλιέργεια και τη βιομηχανία καπνού σε μεγάλα αδιέξοδα. 
    Εδώ δεν είναι μόνο αυτό. Το είπατε και εσείς ότι τελικά οι ίδιοι οι ιδιοκτήτες συμπεριφέρονται με το χειρότερο τρόπο. Προσπαθούν να εκποιήσουν πολύ σημαντικά περιουσιακά στοιχεία της επιχείρησης, που με τον ιδρώτα των εργαζομένων έχουν γίνει και να μετακομίσουν ενδεχομένως ή να αλλάξουν επιχείρηση. 
    Πράγματι τον Αύγουστο του 2006 έγινε ένα ακόμη πρωτόκολλο συμφιλίωσης –το έχω εδώ- και αποφασίστηκε η υποβολή κοινής αίτησης από την Τράπεζα Κύπρου και την «General Union» –σε σύσκεψη με εσάς, κύριε Υφυπουργέ, και το Διοικητικό Συμβούλιο των εργαζομένων- για την υπαγωγή στις διατάξεις του άρθρου 46α. Παρ’ όλα αυτά, κύριε Υπουργέ, δεν είναι άμοιρη η Κυβέρνησή σας από αυτήν την καθυστέρηση, διότι εγώ εδώ έχω την πληροφορία ότι με παρέμβαση του κ. Αλογοσκούφη αυτή η κατάσταση ανετράπη, πήγε πίσω. Κάθε φορά έχουμε τον κατ’ εξοχήν Υπουργό που έχει και την οικονομική διαχείριση κ.λπ. που πολλές τέτοιες δικές σας αποφάσεις και άλλων Υπουργών δεν τις αφήνει να βρουν το δρόμο τους. 
    Εδώ υπάρχει ένα πρόβλημα γι’ αυτήν την οπισθοχώρηση. Δεν την έκανε μόνο η Τράπεζα Κύπρου. Νομίζω ότι σ' αυτό βοηθήθηκε και από το Υπουργείο Οικονομικών. Εγώ θα χαρώ πάρα πολύ σ’ αυτήν τη σύσκεψη που θα κάνετε παραμονές γιορτών να έχετε ξεπεράσει το πρόβλημά σας με το Υπουργείο Οικονομίας και να μην υποσχεθείτε για τρίτη ή τέταρτη φορά ένα νέο πρωτόκολλο συμφιλίωσης, το οποίο πάλι θα ακυρωθεί από το Υπουργείο Οικονομίας και βέβαια από τους μετόχους της εταιρείας στη συνέχεια. 
    Όσον αφορά για τα 1.000 ευρώ, τα περιμένουν τέσσερις μήνες. Έχουν δεκαέξι μήνες απλήρωτοι. Βρίσκονται, δηλαδή, σε μεγάλη ένδεια. Έπρεπε το επίδομα των 1.000 ευρώ να τους έχει δοθεί ήδη, αλλά θα πρέπει να μεριμνήσετε και για τους δεκαέξι μήνες που παραμένουν απλήρωτοι. 
    Εκείνο το οποίο μας ενδιαφέρει όλους, κύριε Υπουργέ –το είπατε και εσείς και είναι προς τιμήν σας- είναι όχι μόνο να προσπαθούμε να ρυθμίσουμε κάποιους μισθούς κ.λπ., των εργαζομένων που βρίσκονται σε αδιέξοδο, αλλά να μπορέσουμε τέτοιες κερδοφόρες επιχειρήσεις να τις κρατήσουμε στη χώρα μας, να  λειτουργούν στη χώρα μας και να αποδίδουν και στους εργαζόμενους που τους έφθασαν μέχρι εκεί αυτά, τα οποία οφείλουν να τους αποδώσουν. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, για αποκατάσταση της αλήθειας θα ήθελα να πω στην κ. Ξηροτύρη ότι για ό,τι συμβαίνει οικονομικά σ’ αυτήν τη χώρα δεν φταίει ο Αλογοσκούφης. Προς Θεού! 
    Σε αυτήν την περίπτωση, κυρία Ξηροτύρη, σας διαβεβαιώνω απόλυτα ότι ήταν η Τράπεζα Κύπρου. Θέλω να σας πω ότι και εγώ αιφνιδιάστηκα στις 2 Νοεμβρίου 8.00’ η ώρα το πρωί. Προς τιμήν της η Τράπεζα Κύπρου έρχεται σήμερα –το κατέθεσα στα Πρακτικά της Βουλής- και σε σύσκεψη που έχουμε θα αποφασίσουμε για την υπαγωγή στις διατάξεις του 46Α με τη θετική γνώμη ... 
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Γιατί δεν έρχεται τώρα ...
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Υπογράφει, κυρία Ξηροτύρη, το Υπουργείο Οικονομίας και θα έρθει ο κ. Μέργος. 
    Άρα έξω η ευθύνη από τον κ. Αλογοσκούφη. Εντάξει, είπαμε Υπουργός Οικονομικών είναι, να τον «βαράμε», αλλά με μέτρο, όχι και έτσι.  Είναι άδικο, κυρία Ξηροτύρη, τουλάχιστον για τον Υπουργό Οικονομίας, τον κ. Αλογοσκούφη. Σας βεβαιώνω κατηγορηματικά δεν έχει καμία ανάμειξη, δεν έχει καμία ευθύνη. Αυτό είναι το ένα. 
    Δεύτερον, για τα 1.000 ευρώ, κυρία Ξηροτύρη, έχει περάσει απόφαση του Διοικητικού Συμβουλίου του Ο.Α.Ε.Δ. από την προηγούμενη Τρίτη. Είναι θέμα διαδικαστικό. Για γιορτές –που είχα δεσμευτεί- θα τα πάρουν. Είναι απόφαση του Διοικητικού Συμβουλίου του Ο.Α.Ε.Δ.. Ο Υπουργός δίνει εντολή και υπάρχει απόφαση. Είναι στη διάθεσή σας η απόφαση του Διοικητικού Συμβουλίου. 
      Και, τρίτον, λέτε ότι είναι δεκαέξι μήνες απλήρωτοι. Αυτό είναι ένα άλλο βοήθημα, το τελευταίο χιλιάρικο –γιατί έχω δώσει και άλλα- αλλά το ζήτημα είναι άλλο. Εμείς κάνουμε μία κατάρτιση, κυρία Ξηροτύρη. Υπάρχει αμειβόμενη κατάρτιση για όλους τους εργαζομένους του «ΚΕΡΑΝΗ». Θέλω να σας διευκρινίσω ακριβώς ποια είναι, μετά χαράς να σας δώσω, αν θέλετε, εξηγήσεις. 
      Όμως, οι εργαζόμενοι, κύριε Πρόεδρε, δεν είναι στο έλεος του Θεού!
      Το έχω πει πολλές φορές, κυρία Ξηροτύρη. Όσο και να θέλετε να βάλετε τους εργαζόμενους απέναντι στην Κυβέρνηση, αυτή η Κυβέρνηση θα επιμένει σε μία σταθερή θέση. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τα αιτήματά τους υπερασπιζόμαστε. Δεν είμαστε απέναντί τους.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα είναι πάντα δίπλα στον εργαζόμενο.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Γι’ αυτό και οι άνεργοι αντιλαμβάνονται ότι αυτή η Κυβέρνηση στέκει κοντά τους. Και αν θέλετε, θα σας πω και στοιχεία δημοσκοπήσεων σχετικά με το πόσο οι άνεργοι στηρίζονται από το Υπουργείο Απασχόλησης, κύριε Πρόεδρε, διότι δεν αφήνουμε κανένα. Όχι στα λόγια, αλλά στις πράξεις!
      Αυτό που είναι το ζητούμενο, κυρία Ξηροτύρη, είναι ένα, να δούμε δηλαδή να λειτουργεί πάλι ο «ΚΕΡΑΝΗΣ» και τι στον κόσμο! Αυτόν τον αγώνα κάνω από το Φεβρουάριο του 2005 και πολεμάω! Και θέλω σ’ αυτήν την προσπάθεια να είστε κοντά όλοι, διότι δυστυχώς τόσα χρόνια υπάρχουν τα συμφέροντα, οι φούσκες του Χρηματιστηρίου, τα θαλασσοδάνεια, οι αρπαχτές. Πρέπει κάποτε να αποδοθεί δικαιοσύνη και να πάνε κάποιοι στη φυλακή!
      Σε αυτήν την προσπάθεια πρέπει να είμαστε όλοι μαζί, γιατί νομίζω ότι αυτό είναι ένα αίτημα όλων των κομμάτων. Δεν πιστεύω να υπάρχει κόμμα εδώ μέσα που να μην πιστεύει ότι πράγματι πρέπει από τη βιομηχανία «ΚΕΡΑΝΗΣ» να λογοδοτήσουν. 
      Και δεν δικαιούνται τα μέλη του Διοικητικού Συμβουλίου της «ΚΕΡΑΝΗΣ», κύριε Πρόεδρε, να λένε ότι είναι σε επίσχεση εργασίας. Και δεν δίνουν αναφορά στο Υπουργείο Οικονομικών! Δεν δίνουν αναφορά στους επιθεωρητές! Και υπάρχουν και πέντε μηνυτήριες αναφορές προς τον εισαγγελέα να διερευνηθεί ο φάκελος «ΚΕΡΑΝΗΣ»!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Άρα, κυρία Ξηροτύρη, εγώ σας ευχαριστώ γι’ αυτήν την επίκαιρη ερώτηση και θα ήθελα να σας δώσω όποια άλλη πληροφορία θελήσετε. Να είστε κοντά σ’ αυτόν τον αγώνα των εργαζομένων του Υπουργείου Απασχόλησης, που είναι κοινός αγώνας για την επαναλειτουργία του εργοστασίου «ΚΕΡΑΝΗΣ».
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Καλή επιτυχία στη σύσκεψη που θα έχετε. Καλά αποτελέσματα να έχετε!
      Επίκαιρες ερωτήσεις πρώτου κύκλου:
      Η πρώτη με αριθμό 167/12-12-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με την αύξηση του ποσοστού επιστροφής του Φ.Π.Α. στους αγρότες κ.λπ., διαγράφεται λόγω κωλύματος του κυρίου Υπουργού.
      Εισερχόμαστε στη συζήτηση της δεύτερης με αριθμό 169/12-12-2006 επίκαιρης ερώτησης της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Ανάπτυξης, σχετικά με την καταβολή των δεδουλευμένων στους εργαζόμενους της «Τεχνικής Μακεδονικής Ο.Ε.» που απασχολούνται στη Δ.Ε.Η. στον Α.Η.Σ. Πτολεμαΐδας.
      Αναλυτικότερα, η ερώτηση της κ. Νικολαΐδου έχει ως εξής:
      «Είναι γνωστές οι αρνητικές συνέπειες της παραχώρησης από μέρους της Δ.Ε.Η. διάφορων δραστηριοτήτων της σε εργολάβους. Από τα κύρια θύματα οι εργαζόμενοι στους διάφορους εργολάβους, που χρησιμοποιεί η Δ.Ε.Η., οι οποίοι έχουν τους εργαζόμενους να δουλεύουν κάτω από μεσαιωνικές συνθήκες εργασίας (υπερεντατικοποίηση εργασίας, έλλειψη μέτρων ασφαλείας κ.λπ.), με αμοιβές πείνας, πολύ μικρότερες των 700 ευρώ το μήνα και πολλές φορές απλήρωτους για μήνες.
      Στην Πτολεμαΐδα εβδομήντα πέντε εργαζόμενοι στην «Τεχνική Μακεδονική Ο.Ε.» δεν έχουν ακόμα πληρωθεί για μισθούς Ιουνίου, Ιουλίου 2006, υπολοίπου άδειας και επίδομα της άδειας 2005. Το συνολικό ποσό ανέρχεται στις 118.417,40 ευρώ το οποίο αποδέχεται και η εταιρεία και μάλιστα συμφωνεί να πληρωθεί από ανείσπρακτες πιστοποιήσεις. Η συγκεκριμένη εταιρεία είχε ενοικιάσει τους εβδομήντα πέντε εργαζομένους στη Δ.Ε.Η. (Α.Η.Σ. Πτολεμαΐδα) και αδυνατεί να τους πληρώσει γιατί δεν κατάφερε να εξασφαλίσει φορολογική ενημερότητα για να πληρωθεί από τη Δ.Ε.Η.. Έτσι οι εργαζόμενοι παραμένουν απλήρωτοι.
      Ερωτάται ο κύριος Υπουργός:
      Τι μέτρα προτίθεται να πάρει για να πληρωθούν άμεσα οι εβδομήντα πέντε εργαζόμενοι τα δεδουλευμένα τους;
      Πώς θα παρέμβει ώστε να καλυφθούν οι ανάγκες σε τεχνικό προσωπικό μόνιμης και σταθερής απασχόλησης;»
      Στην επίκαιρη ερώτηση της κ. Νικολαΐδου θα απαντήσει ο Υφυπουργός Ανάπτυξης κ. Νεράντζης.
      Ορίστε, κύριε Υφυπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Η τάση να ανατίθεται η διενέργεια πολλών βοηθητικών εργασιών από τους οργανισμούς και τις υπηρεσίες σε ιδιώτες δεν είναι βέβαια εφεύρεση της Δ.Ε.Η., αλλά είναι μια γενικότερη τάση, η οποία υπαγορεύεται είτε από λόγους αριθμητικής ανεπάρκειας του προσωπικού είτε από λόγους οικονομίας.
      Έτσι, λοιπόν, και η Δ.Ε.Η. και ο Ο.Τ.Ε. και ο Ο.Σ.Ε. και τα συγκοινωνιακά μέσα χρησιμοποιούν για την καθαριότητα συνεργεία, εργολάβους, αναδόχους, όπως θέλετε πείτε το, δυνάμει συμβάσεων τις οποίες συνάπτουν. 
      Παρόμοια σύμβαση έγινε μεταξύ του Ατμοηλεκτρικού Σταθμού Πτολεμαΐδας με την εταιρεία την οποία αναφέρει η κυρία συνάδελφος στη συζητούμενη επίκαιρη ερώτησή της. 
      Όμως, οι συμβάσεις αυτές είναι αυστηρές και περιλαμβάνουν πολλαπλές κατοχυρώσεις και πλέγμα όρων, συμφωνιών και επιπτώσεων. Λαμβάνεται πρόνοια να τηρηθεί η ασφαλιστική νομοθεσία, λαμβάνεται πρόνοια για την αποφυγή ατυχημάτων, υποχρεούται ο ανάδοχος να ασφαλίσει, κατά παντός κινδύνου -ακόμα και ανωτέρας βίας- το προσωπικό και κάθε τρίτον. Και γενικότερα, όμως, είναι μία σκληρή, «σφιχτή» σύμβαση, η οποία πράγματι κατοχυρώνει και τα συμφέροντα της Δ.Ε.Η. και τα συμφέροντα των εργαζομένων. Έτσι, λοιπόν, όλοι αυτοί οι όροι περιλαμβάνονται και στην παρούσα σύμβαση. 
      Ο συγκεκριμένος ανάδοχος, πράγματι, δεν έχει πληρώσει τα δεδουλευμένα του προσωπικού, διότι δεν μπορεί να εισπράξει από τη Δ.Ε.Η. την απαίτησή του, επειδή δεν προσκομίζει το πιστοποιητικό ασφαλιστικής ενημερώσεως και το πιστοποιητικό της φορολογικής ενημερώσεως. Εκεί έγκειται το θέμα. Δεν είναι κάτι που μπορεί να κάνει επιπλέον η Δ.Ε.Η. επί αυτού του θέματος. 
      Όσον αφορά για το δεύτερο σκέλος της επίκαιρης ερωτήσεώς σας, δηλαδή για το αν θα προσληφθεί προσωπικό, γνωρίζετε ήδη –έχει ανακοινωθεί και στον Τύπο- ότι η Δ.Ε.Η. έχει προκηρύξει δύο χιλιάδες τριάντα πέντε νέες θέσεις προσωπικού, εκ των οποίων οι σαράντα πέντε είναι για το συγκεκριμένο εργοτάξιο, στο συγκεκριμένο ατμοηλεκτρικό σταθμό. 
      Επίσης, ένα κομμάτι των βοηθητικών εργασιών θα το αντιμετωπίσει και θα το ικανοποιήσει με συμβάσεις ορισμένου χρόνου, τις οποίες θα συνάψει με άλλο προσωπικό το οποίο θα το προσλάβει γι’ αυτό το οκτάμηνο, μέσα στο 2007, και ήδη έχουν εγκριθεί εκατόν είκοσι πέντε τέτοιες θέσεις, οι οποίες θα καλυφθούν από προσωπικό που θα προσληφθεί με σύμβαση ορισμένου χρόνου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Νικολαΐδου. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Πολύ κακή τάση –και δεν είναι επάρκεια προσωπικού- του να δίνονται διάφορα κομμάτια από τον κύκλο εργασιών της Δ.Ε.Η. σε εργολάβους, γιατί ήδη φαίνονται τα αποτελέσματα και οι αρνητικές συνέπειες γενικότερα για τους εργαζόμενους. 
      Επειδή μιλάμε για τους συγκεκριμένους εργαζόμενους –δεν έχουμε χρόνο για να σας πω από πότε δεν έχει προσλάβει η Δ.Ε.Η.- μου λέτε τώρα ότι από τις καινούργιες προσλήψεις, που έχετε ανακοινώσει, θα πάνε κάποιοι εκεί. Και δεν αμφισβητώ αυτό που μου λέτε.
      Όμως, το θέμα είναι πώς μπορεί να λυθεί το συγκεκριμένο πρόβλημα, που αφορά τα εβδομήντα πέντε άτομα στα οποία χρωστάει ο εργολάβος, επειδή έχει κάποιες εκκρεμότητες ακόμα από την περίοδο των Ολυμπιακών Αγώνων σε σχέση με την ασφαλιστική και φορολογική ενημερότητα και δεν μπορεί να τους πληρώσει. 
      Υπάρχει και η συμφωνία του εργολάβου –έχω εδώ ένα έγγραφο δικό του προς τη Δ.Ε.Η.- και έγγραφο του σωματείου με τα οποία ζητούν να δώσει μία εντολή η Κυβέρνηση -γιατί ο εκεί αρμόδιος υπάλληλος αρνείται να πληρώσει έναντι αυτών που χρωστάει η Δ.Ε.Η. στον εργολάβο και που είναι υπερδιπλάσια από το ποσό που οφείλει στους εργαζόμενους- για να πληρωθούν οι εργαζόμενοι. 
      Μιλάμε για μεροκαματιάρηδες, για ανθρώπους του μόχθου, που μέσα στο χειμώνα και εν όψει των γιορτών, ίσως κάποιοι να μην μπορούν να ανταποκριθούν στις στοιχειώδεις υποχρεώσεις τους. 
      Δεν είναι ευχάριστο ότι δουλεύουν για έναν εργολάβο, ο οποίος τους χρησιμοποιεί στην κυριολεξία, νοικιάζοντάς τους και πηγαίνοντάς τους όπου εκείνος κρίνει και έχει ανάγκη με βάση τις υποχρεώσεις του. Αυτές είναι οι λεγόμενες «ευέλικτες σχέσεις εργασίας».!
      Η ουσία τώρα είναι ότι πρέπει να πληρωθούν. Υπάρχει λύση εάν καλύψετε το διευθυντή. Δεν νομίζω ότι αποτελεί λύση το να πληρώσουν αυτοί οι εργαζόμενοι τα χρέη του εργολάβου στο δημόσιο! Αυτήν τη στιγμή, θα πρέπει να δοθεί μία λύση με πολιτική παρέμβαση για να κάνουν και αυτοί Χριστούγεννα. Αυτό είναι το λιγότερο, που μπορούν να απαιτήσουν. Και από τη στιγμή που συμφωνούν όλοι, γιατί να μην το προχωρήσετε; 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Νικολαΐδου. 
      Κύριε Υπουργέ, έχετε το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν ξέρω, έχετε αντιληφθεί ότι η άποψή σας αυτοαναιρεί το ίδιο το Κ.Κ.Ε.; 
      ΒΕΡΑ ΝΙΚΟΛΑΪΔΟΥ: Σας λέω ότι υπάρχουν έγγραφα! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ακούστε με! Να ξέρουμε και τι λέμε εδώ μέσα!
       Οι διατάξεις, με βάση τις οποίες απαιτείται πιστοποιητικό φορολογικής και ασφαλιστικής ενημερότητας, έγιναν χάριν των εργαζομένων, γιατί θα μπορούσε ο εκάστοτε εργολάβος –που μας λέτε όλα αυτά, ότι νοικιάζει, ότι είναι μια κακή τάση- να έπαιρνε τα χρήματα και να μην πλήρωνε το Ι.Κ.Α. των εργαζομένων. 
      Και εσείς μου ζητάτε τώρα να δώσει εντολή η Δ.Ε.Η. ή το Υπουργείο να παραβιαστεί η εργατική νομοθεσία ; 
      ΒΕΡΑ ΝΙΚΟΛΑΪΔΟΥ: Έχει να πάρει από τη Δ.Ε.Η. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Μου ζητάτε δηλαδή εν ονόματι των εργατών να «ρίξω» το Ι.Κ.Α και άλλους εργάτες; Αυτό είναι, το λιγότερο, απαράδεκτο και είναι και αντιφατικό. Οι εργαζόμενοι δεν φταίνε σε τίποτα ομολογουμένως. Αυτά τα περί ενοικιάσεως ανήκουν σε μια παρωχημένη φρασεολογία και ιδεολογία. Για όνομα του Θεού! Είναι μίσθωση εργασίας. Η μίσθωση εργασίας είναι θεσμός, ο οποίος αναγνωρίζεται επισήμως από τους Αστικούς Κώδικες όλων των χωρών. Τι μιλάμε για ενοικίαση τώρα; 
      Άρα, λοιπόν, οι εργαζόμενοι, αντί να ζητούν, μέσω του κόμματός σας, που υποτίθεται ότι είναι και φιλεργατικό, να παραβιασθεί η εργατική νομοθεσία, η οποία είναι υπέρ των εργατών –να πληρωθούν δηλαδή, χωρίς να φέρει ασφαλιστική ενημερότητα ο εργοδότης- έχουν ένα πλούσιο οπλοστάσιο ποινικό και αστικό, έχουν και διαιτητικό και δικαστικό, να προσφύγουν και να εξαντλήσουν όποια αυστηρότητα τους παρέχει ο νόμος, προκειμένου να εισπράξουν το αντίτιμο της εργασίας τους, το οποίο το δικαιούνται. 
      Αλλά όχι να μας ζητάτε να δώσει εντολή στο διευθυντή να πληρώσει, χωρίς ασφαλιστική ενημερότητα. Αυτό θα το βρίσκουμε καθημερινά. Αυτό θεωρήθηκε άθλος ότι καθιερώθηκε το πιστοποιητικό ασφαλιστικής ενημερότητας. Πώς, λοιπόν, τώρα να παραβιάσουμε εμείς αυτό το θεσπισμένο, για τον εργαζόμενο, δικαίωμα, το οποίο αποτελεί πλέον θεσμό υψίστης σημασίας, εν ονόματι των εβδομήντα πέντε, των εκατό ή των διακοσίων. Υπάρχει καταλυτική αυτοαναίρεση και της πολιτικής του Κ.Κ.Ε., αλλά και αυτής της θέσεως.
      ΒΕΡΑ ΝΙΚΟΛΑΪΔΟΥ: Δεν είναι έτσι, κύριε Υπουργέ. Εγώ σας καταθέτω τα έγγραφα αυτά που σας είπα, για να μπορέσουν οι άνθρωποι να πληρωθούν, έναντι των χρεών.
      (Στο σημείο αυτό η Βουλευτής κ. Νικολαϊδου, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας):  Η με αριθμό 171/12-12-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Οικονομίας και Οικονομικών και Ανάπτυξης, σχετικά με την καταβολή χαμηλών επιτοκίων στους μικροκαταθέτες από τις τράπεζες, κ.λπ., διαγράφεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου:
      Θα συζητηθεί η πρώτη με αριθμό 168/12-12-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου, προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με τη διάθεση των απαραίτητων κονδυλίων για την ολοκλήρωση του έργου κατασκευής κτηριακών εγκαταστάσεων στο αεροδρόμιο Ζακύνθου κ.λπ..
      Η επίκαιρη ερώτηση του κυρίου συναδέλφου, έχει ως εξής:
      «Με επανειλημμένες ερωτήσεις μου έθεσα το πρόβλημα καθυστέρησης της ολοκλήρωσης του έργου «Κατασκευή νέων κτηριακών εγκαταστάσεων και διαμόρφωση περιβάλλοντος χώρου» στο αεροδρόμιο της Ζακύνθου. Το έργο με βάση τη σύμβαση κατασκευής του έπρεπε να παραδοθεί τον Ιανουάριο του 2005. Ο ανάδοχος ζήτησε και πήρε παράταση παράδοσης, μέχρι 30-6-2006, λόγω αδυναμίας πληρωμής του έργου από το Υ.ΠΕ.ΧΩ.Δ.Ε. Σε απάντηση σχετικής ερώτησής μου στις 05/01/2006 ο Υπουργός Μεταφορών μού απάντησε, ότι το έργο θα παραδοθεί τον Αύγουστο του 2006. Στις 23-2-2006, κατά τη συζήτηση Επίκαιρης Ερώτησης που υπέβαλα στον Υπουργό Οικονομίας και Οικονομικών, απάντησε ο Υφυπουργός κ. Φώλιας, ότι «από σήμερα τα 12 εκατομμύρια ευρώ που απαιτούνται για να γίνει το έργο είναι στη διάθεση του αεροδρομίου της Ζακύνθου».
      Τον Ιούλιο του 2006 ο Υ.ΠΕ.ΧΩ.Δ.Ε., κατά την επίσκεψή του στη Ζάκυνθο δήλωσε σε σύσκεψη φορέων που έγινε στη Νομαρχία ότι, το έργο προβλέπεται να παραδοθεί τον Οκτώβρη του 2006. Σε δημοσίευμα του τοπικού Τύπου της 28-11-2006 αναφέρονται δηλώσεις του αναδόχου του έργου, ότι προχώρησε σε δήλωση διακοπής εργασιών, λόγω μη πληρωμής του από το Υ.ΠΕ.ΧΩ.Δ.Ε.. Εάν δεν δοθούν άμεσα τα χρήματα που υπολείπονται και τη νέα τουριστική περίοδο που αρχίζει το Μάιο του 2007, θα στερηθεί η Ζάκυνθος τη χρήση του έργου, με αποτέλεσμα ο τουρισμός της να δεχθεί ένα ακόμα πλήγμα.
      Ερωτώνται οι κύριοι Υπουργοί:
      Γιατί δεν διατέθηκαν τα χρήματα για την ολοκλήρωση και παράδοση του έργου, παρά τη δέσμευση του κ. Φώλια, κατά τη συζήτηση της επίκαιρης ερώτησής μου στο Κοινοβούλιο στις 23-02-2006;
      Ποια πίστωση διατέθηκε το 2006 για το έργο και σε ποιο κωδικό είναι γραμμένο; Πότε θα ολοκληρωθεί και θα παραδοθεί το έργο προς χρήση;»
      Ο Υφυπουργός κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός ΠΕ.ΧΩ.ΔΕ.): Ευχαριστώ, κύριε Πρόεδρε.
      Πράγματι, το έργο του αεροδρομίου της Ζακύνθου και επείγον ήταν και πάρα πολύ σοβαρό για την περιοχή και δυστυχώς έχει καθυστερήσει, όχι ενάμιση χρόνο κύριε Βουλευτά, αλλά δύο χρόνια. Γιατί η αρχική παράδοση έπρεπε να γίνει στις 30 Αυγούστου 2004. Ακόμη νωρίτερα από όσο λέτε. Αυτή είναι η πραγματικότητα. Τι γίνεται σε αυτήν την περίπτωση; Διότι το πρώτο ερώτημα είναι σαφές. Γιατί καθυστερούν τα έργα; 
      Διότι δυστυχώς, οι μελέτες με τις οποίες δημοπρατούνται –αυτό δημοπρατήθηκε το 2001 σας θυμίζω- είναι ελλιπείς ή στην πορεία φτιάχνουμε και διάφορα άλλα πράγματα. Κακώς, εξ ου και έχουμε και απεντάξεις από την κοινοτική χρηματοδότηση. 
      Για το συγκεκριμένο έργο έχουμε: Πρώτον υφίσταται μία πρώτη αλλαγή αντικειμένου για να προσαρμοστεί στη Συνθήκη Σένγκεν στον υπάρχοντα αεροσταθμό, που ήθελε κάποιες πρόσθετες εργασίες, συνθήκες ασφαλείας για αναπήρους κ.λπ.. Δεύτερον, προστίθεται ένα νέο κτήριο επιφανείας χιλίων πεντακοσίων εβδομήντα μέτρων για να μπει ένα αυτόματο σύστημα ελέγχου αποσκευών. Τρίτον, το καλοκαίρι του 2005 ορθώς η τοπική κοινωνία και εσείς –δίκιο είχατε- είπατε, ας δουλέψει ένα μέρος του αεροσταθμού, ας αλλάξει το χρονοδιάγραμμα κατασκευής, ώστε να μην πληγεί ο τουρισμός του 2005 και πράγματι αλλάζει το χρονοδιάγραμμα κατασκευής με καθυστερήσεις σε άλλους τομείς των έργων και παραδίδεται η αίθουσα αφίξεων, που λειτούργησε πολύ καλά όπως ξέρετε, εμβαδού περίπου έξι χιλιάδων πεντακοσίων τετραγωνικών μέτρων και ένας περιβάλλον χώρος άλλα τριάντα χιλιάδες τετραγωνικά μέτρα. 
      Ε, όλα αυτά οδήγησαν σε  μια σειρά καθυστερήσεων, ελλιπείς μελέτες, τροπή στη μέση κ.λπ.. Αυτά επιχειρεί να μην ξαναγίνουν το Υ.ΠΕ.ΧΩ.Δ.Ε. με τα νέα μέτρα, τα οποία προωθεί σήμερα. 
      Είπατε κάτι άλλο επίσης σημαντικό ότι ενώ ο κύριος Υπουργός δέχτηκε να δώσει τα 12.000.000 ευρώ στη συνέχεια το αναίρεσε. Δεν είναι έτσι. Ήταν συνεπέστατος. Στις 23 Φεβρουαρίου το δήλωσε στη Βουλή, στις 24 του μηνός έβαλε 12.000.000. Τα έβαλε πράγματι, αλλά επειδή λόγω αυτών των  καθυστερήσεων δεν είχαν απορρόφηση, με νεότερη απόφαση απέσυρε μερικά για να καλύψει άλλες ανάγκες. Πράγματι, από τον Αύγουστο και μετά φέτος υπήρξε  μία επιτάχυνση των εργασιών του έργου και αυτήν τη στιγμή λείπουν κάποια χρήματα. Έχετε δίκιο. Υπάρχουν απλήρωτες υποχρεώσεις της τάξεως περίπου του 1.000.000 ευρώ, πλην, όμως, επειδή έγινε μία αύξηση του προϋπολογισμού του Αυγούστου και πήρε ένα μέρος αυτού του ποσού ο εργολάβος, δέκα μέρες μετά την αίτηση διάλυσης την ανακάλεσε εγγράφως, δηλαδή στις 27 Νοεμβρίου και συνεχίζει τις εργασίες απρόσκοπτα. 
      Και στο τελικό διά ταύτα, τι γίνεται με το αεροδρόμιο: Έχουν μείνει πολύ λίγες εργασίες, που ολοκληρώνονται στους επόμενους δύο-τρεις μήνες –συγκεκριμένα θα υπάρχει ένα ποσοστό εργασιών ανεκτέλεστο περίπου 7% μόνο και για κάποιες ηλεκτρομηχανολογικές εγκαταστάσεις- και μπορώ να σας πω και σαν μηχανικός ότι προς το Μάρτη θα το παραδώσουμε επιτέλους σε πλήρη λειτουργία, ώστε να πάψει να ταλαιπωρείται και η Ζάκυνθος, αλλά και εμείς από τις διάφορες ενδιάμεσες αλλαγές των σχεδίων, των αναθέσεων κ.λπ.. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Βαρβαρίγος. 
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υφυπουργέ, η μόνιμη δικαιολογία για την καθυστέρηση των έργων είναι ότι φταίνε οι μελέτες, αλλά βέβαια η πραγματικότητα είναι διαφορετική. Δεν διατέθηκαν οι πιστώσεις, γιατί ξέρουμε ότι η Κυβέρνηση περιέκοψε το πρόγραμμα δημοσίων επενδύσεων παντού και υπάρχουν καθυστερήσεις σε όλα τα έργα. 
      Το έργο, λοιπόν, για τις νέες κτηριακές εγκαταστάσεις του αεροδρομίου Ζακύνθου και τη διαμόρφωση του περιβάλλοντος χώρου είναι ένα έργο που προγραμματίστηκε, σχεδιάστηκε και άρχισε η υλοποίηση του από την τελευταία κυβέρνηση του ΠΑ.ΣΟ.Κ.. Η πρώτη σύμβαση υπογράφηκε το 2001, άλλαξε όμως ο αντισεισμικός Κανονισμός και έγινε νέα μελέτη και υπήρξε καθυστέρηση. Στη συνέχεια προέκυψε η Συνθήκη Σένγκεν και έγινε ανασχεδιασμός για το έλεγχο των επιβατών και το 2003 ξεκίνησε. Έπρεπε να παραδοθεί το 2005 με βάση αυτές τις νέες αναπροσαρμογές που έγιναν…
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Το 2004.
      ΔΗΜΗΤΡΙΟΣ ΒΑΡΒΑΡΙΓΟΣ: Το 2004 με την αρχική σύμβαση, αλλά με τον ανασχεδιασμό πήγε για το 2005. 
      Στη συνέχεια, λοιπόν, υπήρξε αθέτηση  της υποχρέωσης της σύμβασης για το 2005, υπήρξε καθυστέρηση. Εγώ έκανα  μία ερώτηση τον Απρίλη του 2004 και δεν πήρα απάντηση. Επανήλθα το Δεκέμβρη. Ο Υπουργός Μεταφορών και Επικοινωνιών μου είπε ότι θα παραδοθεί τον Αύγουστο και ο Υπουργός ΠΕ.ΧΩ.Δ.Ε. μου είπε ότι έδωσα παράταση μέχρι τον Ιούνιο. Μου είπε ότι ζήτησε 12.000.000 ευρώ που λείπουν, από το Υπουργείο Οικονομίας και δεν τα έδωσε. Στη συνέχεια ήρθε φέτος το καλοκαίρι και είπε ότι θα παραδοθεί τον Οκτώβρη. Ο κ. Φώλιας ήρθε εδώ σε επίκαιρη ερώτηση το Φεβρουάριο του 2006 και είπε, εγώ δίνω από σήμερα τα 12.000.000 ευρώ για να τελειώσει το έργο. 
Σας θυμίζω ότι οι εισπράξεις του αεροδρομίου Ζακύνθου από τις διάφορες δραστηριότητες είναι 10.000.000 ευρώ το χρόνο και έλειπαν 12.000.000 ευρώ. Κι εσείς μου λέτε ότι ο εργολάβος είχε κάνει διακοπή εργασιών, γιατί δεν πληρωνόταν. Και είπατε τώρα ότι δεν προχωρούσαν οι εργασίες, δεν υπήρχε απορρόφηση και πήρε τα λεφτά από εκεί το Υπουργείο και τα έβαλε αλλού. Δεν συμβιβάζονται αυτά τα πράγματα.
      Τώρα εγώ σας δίνω δημοσιεύματα του τοπικού Τύπου, όπου αναφέρεται ότι το Νοέμβριο ο εργολάβος προχώρησε πάλι σε νέα διακοπή εργασιών, γιατί δεν πληρωνόταν. Και να σας δώσω και την τελευταία απαίτηση των επαγγελματιών, κυρίως των ξενοδόχων, γιατί η Ζάκυνθος ζει από τον τουρισμό. Σε τελευταία έκθεση της Στοκχόλμης οι ξένοι πράκτορες, οι οποίοι έχουν γνώση του προβλήματος, έθεσαν το θέμα της αποπεράτωσης των εγκαταστάσεων του αεροδρομίου. Είναι βασικό έργο για τη Ζάκυνθο, για την οικονομία της, για την επιβίωσή της.
      Κύριε Υπουργέ, υπάρχει τεράστια καθυστέρηση και δεν υπάρχει δικαιολογία. Σας είπα ότι το πρόβλημα ήταν η περικοπή του προγράμματος δημοσίων επενδύσεων, η έλλειψη διάθεσης χρημάτων και η καθυστέρηση όλων των έργων: και του αεροδρομίου και του νοσοκομείου και μια σειρά από άλλα έργα, που είχαν προγραμματιστεί κι έμειναν στη μέση. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβαρίγο.
      Κύριε Υπουργέ,  έχετε το λόγο για να δευτερολογήσετε.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Βουλευτά, ας μην είμαστε άδικοι με το Υπουργείο Οικονομίας και Οικονομικών. Σας επαναλαμβάνω ότι την επόμενη μέρα της δήλωσής του ο κ. Φώλιας έβαλε τα 12.000.000 ευρώ στη ΣΑΕ 077. Υπάρχουν τα παραστατικά στοιχεία. Να τα καταθέσω και στη Βουλή, αν θέλετε.
      Στη συνέχεια πράγματι διακόπηκαν οι εργασίες, όχι από υπαιτιότητα του εργολάβου, αλλά για να γίνουν οι συμπληρωματικές εργασίες, που μπήκαν εν τω μεταξύ στη μέση. Και ξεχάσατε αυτό που σας είπα προηγουμένως, ότι προστέθηκε κι ένα ολόκληρο κτήριο στο σύστημα για τον αυτόματο έλεγχο των αποσκευών, δυόμισι χιλιάδων τετραγωνικών. Αυτό δεν υπήρχε στην αρχική μελέτη. Συνεπώς ο εργολάβος δικαίως είχε εμπλοκές και στο δικό του χρονοδιάγραμμα και δεν μπορούσε να έχει πάντοτε το ρυθμό, που θα έπρεπε και θα μπορούσε να επιτύχει. Όταν τον απέκτησε ξανά, διάφορες άλλες ανάγκες πράγματι είχαν εξαντλήσει το ποσό αυτό. Δόθηκε, όμως, μία ενίσχυση σημαντική και έτσι –επαναλαμβάνω- στις 27 Νοεμβρίου ανακάλεσε εγγράφως τη δήλωση διακοπής εργασιών και συνεχίζει να εργάζεται κανονικότατα. Το λέει ο ίδιος, δεν το λέω εγώ. 
      Ας είμαστε, λοιπόν, αντικειμενικοί. Δεν φταίει κάποια κυβέρνηση, η προηγούμενη ή αυτή. Πρέπει να υπάρχουν ολοκληρωμένες μελέτες, για να μην υπάρχει αυτή η ιστορία των παρεμβάσεων με νέα έργα σ’ ένα έργο, το οποίο έχει δημοπρατηθεί. Αυτό μας κάνει κακό διεθνώς, γιατί και διασυρόμαστε ότι κάνουμε τα δικά μας και δεν ακολουθούμε διαφανείς διαδικασίες διακήρυξης, αλλά και τα έργα καθυστερούν. 
      Εν πάση περιπτώσει, έχετε απόλυτο δίκιο. Για όλα αυτά δεν φταίει η Ζάκυνθος, για την οποία εσείς αγωνίζεστε και πολύ καλά κάνετε. Εγώ σας λέω ότι παρά ταύτα φέτος την Άνοιξη θα έχουμε τελειώσει επιτέλους το έργο αυτό και θα παραδοθεί στην κυκλοφορία με τις προσθήκες, οι οποίες μπήκαν εντωμεταξύ.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Η δεύτερη με αριθμό 170/12-12-2006 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Δημητρίου Τσιόγκα προς τον Υπουργό Ανάπτυξης, σχετικά με την καύση σκουπιδιών στη χωματερή του Δήμου Οινοφύτων Βοιωτίας, τις επιπτώσεις κ.λπ., διαγράφεται λόγω αναρμοδιότητας.
      Κυρία και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε την ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 26/7-11-2006 επερώτηση των Βουλευτών του ΠΑ.ΣΟ.Κ. κυρίων Κωνσταντίνου Ρόβλια, Ευάγγελου Βενιζέλου, Χρύσας Αράπογλου, Απόστολου-Αθανάσιου Τσοχατζόπουλου, Ιωάννη Μαγκριώτη, Ροδούλας Ζήση, Λεωνίδα Γρηγοράκου, Ιωάννη Δριβελέγκα, Αλέξανδρου Ακριβάκη, Ιωάννη Βλατή, Άννας Διαμαντοπούλου, Θεόδωρου Πάγκαλου, Βασιλείου Έξαρχου, Βασιλείου Γερανίδη, Πέτρου Κατσιλιέρη, Σωκράτη Κοσμίδη, Γιάννη Κουτσούκου, Ανδρέα Λοβέρδου, Λάζαρου Λωτίδη, Ανδρέα Μακρυπίδη, Άγγελου Μανωλάκη, Σταύρου Μπένου, Μάρκου Μπόλαρη, Έκτορα Νασιώκα, Εμμανουήλ Όθωνα, Μιχαήλ Παντούλα, Γεωργίου Παπαγεωργίου, Αλέξανδρου Παπαδόπουλου, Μιλτιάδη Παπαϊωάννου, Ιωάννη Παρασκευά, Αικατερίνης Περλεπέ-Σηφουνάκη, Νικολάου Σαλαγιάννη, Αναστάσιου Σιδηρόπουλου, Ευαγγελίας Σχοιναράκη-Ηλιάκη, Θεοχάρη Τσιόκα, Ελπίδας Τσουρή, Παρασκευής (Εύης) Χριστοφιλοπούλου, Τηλέμαχου Χυτήρη, Χρήστου Αηδόνη, Αντωνίας (Τόνιας) Αντωνίου, Γεωργίου Ανωμερίτη, Ευάγγελου Αργύρη, Δημητρίου Βαρβαρίγου, Ιωάννη Διαμαντίδη, Σάββα Εμμινίδη, Μιχαήλ Καρχιμάκη, Απόστολου Κατσιφάρα, Θεόδωρου Κολιοπάνου, Δημητρίου Κουσελά, Ιωάννη Μανιάτη, Χρύσας Μανωλιά, Αθανασίας Μερεντίτη, Αθανασίου Παπαγεωργίου, Ευάγγελου Παπαχρήστου, Χρήστου Πρωτόπαπα, Δημητρίου Πιπεργιά, Παναγιώτη Ρήγα, Παναγιώτη Σγουρίδη, Εμμανουήλ Σκουλάκη, Εμμανουήλ Στρατάκη, Θεοδώρας Τζάκρη, Στέφανου Τζουμάκα, Βασιλείου Τόγια, Ιωάννη Τσακλίδη, Εμμανουήλ Φραγκιαδουλάκη, Χρήστου Χάιδου, Νικολάου-Φωτίου Χατζημιχάλη, Μιχαήλ Χρυσοχοΐδη, Αναστάσιου Χωρέμη, Πέτρου Ευθυμίου, Κωνσταντίνου Σπηλιόπουλου, Γεωργίου Φλωρίδη, Νικόλαου Χριστοδουλάκη, Χαράλαμπου Καστανίδη προς τον Υπουργό Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με τις αποζημιώσεις των πληγέντων από τις θεομηνίες. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο τον κ. Χρήστο Ζώη. Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο τον κ. Σαλαγιάννη. Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτική Εκπρόσωπο την κ. Ασημίνα Ξηροτύρη-Αικατερινάρη.
      Το λόγο έχει ο πρώτος επερωτών ο κ. Ιωάννης Δριβελέγκας.
      ΙΩΑΝΝΗΣ ΔΡΙΒΕΛΕΓΚΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δύο μήνες μετά επανερχόμαστε σε μία ακόμη επερώτηση, για να δούμε τι έχει κάνει η Κυβέρνηση σε σχέση με τις ζημιές που έχουν πλήξει αρκετούς νομούς της χώρας: το νομό μου τη Χαλκιδική, τη Θεσσαλονίκη, την Καρδίτσα, τη Μαγνησία, τη Λακωνία και άλλους.
     Κύριε Υπουργέ, η Κυβέρνησή σας, στη διαχείριση των κρίσεων αυτών των πλημμυρών, των πυρκαγιών, των ζημιών και των καταστροφών, αποδείχτηκε ανεπαρκής. Ανεπαρκής στο να προλάβει, όσο μπορούσε, κάποιες τέτοιες καταστροφές. Έπρεπε να λάβει μέτρα η Κυβέρνηση για να χρηματοδοτήσει δήμους, νομαρχίες, έτσι ώστε να προλάβουν ή να ελαχιστοποιήσουν τις συνέπειες απ’ αυτές τις καταστροφές. Δυστυχώς δεν τις προλάβαμε. Είχαμε πολύ μεγάλης έκτασης καταστροφές. Έχετε τη μεγάλη ευθύνη. Ευτυχώς που κάποιος Υπουργός σας, ο Υπουργός Μακεδονίας-Θράκης, αναγνώρισε αυτήν την ευθύνη και ζήτησε δημόσια συγγνώμη, άσχετα αν μετά τον επιπλήξατε. Ελπίζαμε όλοι ύστερα ότι θα κάνατε κάτι για την αποκατάσταση των ζημιών. Όμως και σ’ αυτόν τον τομέα η αποτυχία της Κυβέρνησης ήταν παταγώδης. Δεν μπόρεσε να διαχειριστεί τις κρίσεις. Και όχι μόνο αυτό, εξήγγειλε κάποια μέτρα τα οποία έμειναν ανεκπλήρωτα. Το ψέμα, να το πω απλά και λαϊκά, πήγε σύννεφο. Η κοροϊδία που υπέστησαν οι αγρότες, οι επαγγελματίες, οι κάτοικοι των περιοχών, δεν αντέχεται άλλο.
     Παρελάσατε όλοι, μηδέ εξαιρουμένου του Πρωθυπουργού, μετά τις ζημιές, τις πυρκαγιές, τις πλημμύρες και εξαγγείλατε άμεσα μέτρα αποκατάστασης των ζημιών. Θα σας διαβάσω δηλώσεις του ίδιου του Πρωθυπουργού την επόμενη μέρα των πλημμυρών της Θεσσαλονίκης. Έλεγε: «Από αύριο αρχίζουν τα αυτονόητα: Αντιπλημμυρικά, αποζημιώσεις και αποκαταστάσεις». Έχουν περάσει δυόμισι μήνες. Ποια ήταν τα αυτονόητα; Τα αυτονόητα τα κατάλαβαν οι κάτοικοι του Σταυρού, της Ολυμπιάδας, όλης της Θεσσαλονίκης. Κατάλαβαν ότι το αυτονόητο για σας, για την Κυβέρνησή σας, είναι το ψέμα. Γιατί μέχρι στιγμής δεν έχει γίνει τίποτα, πέραν του ότι δόθηκαν ελάχιστες προκαταβολές για την αντιμετώπιση των ζημιών. Από εκεί και πέρα δεν έγινε τίποτα. Ο νομάρχης τα ρίχνει σε σας, τα ρίχνει στον Υπουργό Οικονομικών, στον Υπουργό ΠΕ.ΧΩ.Δ.Ε.. Ο ένας παίζει τον καλό, ο άλλος παίζει τον κακό. Το αποτέλεσμα ποιο είναι; Το αποτέλεσμα είναι να μη γίνεται τίποτα και οι κάτοικοι, οι επαγγελματίες και οι αγρότες να υποφέρουν. Και έρχονται Χριστούγεννα. 
     Πρέπει να γνωρίζετε –και πιστεύω εσείς, κύριε Υπουργέ, να το γνωρίζετε- ότι υπήρξαν άνθρωποι που καταστράφηκαν ολοσχερώς. «Έφυγαν» ακόμη και χωράφια ολόκληρα, όχι μόνο οι παραγωγές. Χωράφια έχουν εξαφανιστεί από το χάρτη. Και δεν είχατε την ευαισθησία να πάρετε κάποια μέτρα, να δώσετε μια μικρή έστω οικονομική βοήθεια. Στη Χαλκιδική εβδομήντα πέντε χιλιάδες ελαιόδεντρα κάηκαν, επτά χιλιάδες κυψέλες με την παραγωγή τους κάηκαν και πρέπει να γνωρίζετε ότι εκεί παράγεται το 65% του μελιού της Ελλάδας. Και καταστράφηκε όχι μόνο το κεφάλαιό τους, οι κυψέλες, τα μελισσοσμήνη, αλλά καταστράφηκε και η παραγωγή τους, διότι στις 21 Αυγούστου ξέσπασε η πυρκαγιά και αρχές Σεπτέμβρη θα τρυγούσαν, θα έπαιρναν δηλαδή το μέλι. Αυτοί οι άνθρωποι δεν έχουν μέχρι στιγμής πάρει καμία, μα καμία, ενίσχυση. Έχουν πάρει, όμως, πάρα πολλές υποσχέσεις. Δεν υπήρξε Υπουργός που να πέρασε και να μην έδωσε υποσχέσεις ανεκπλήρωτες.
     Σας ρωτώ, κύριε Υπουργέ: Πώς αυτοί οι άνθρωποι θα κάνουν Χριστούγεννα, όταν έχουν πάρει δάνεια, όταν δεν έχουν πουλήσει την παραγωγή τους, όταν έχει καταστραφεί όλη τους η περιουσία; Κάηκαν τα σπίτια τους, κάηκαν τρακτέρ, κάηκαν μηχανήματα, κυρίως κάηκε η περιουσία τους. Ξέρετε ποια ήταν η απάντησή σας: «Καταγράψτε τις ζημιές». Τις στείλατε, λέει, στα Π.Σ.Ε.Α.. 
     Εσείς μπορεί να χαμογελάτε, αλλά αυτήν τη στιγμή, άλλοι που μας βλέπουν, κλαίνε, κύριε Υπουργέ, στην κυριολεξία.
Σας έχω πει ότι έχουν πάρει δάνεια από τις τράπεζες. Περίμεναν να βγάλουν την παραγωγή τους, για να βγάλουν τη χρονιά. Και εσείς τους στείλατε στα Π.Σ.Ε.Α.. Θέλει τουλάχιστον δύο χρόνια η διαδικασία των Π.Σ.Ε.Α.. Αυτά τα δύο χρόνια αυτοί οι άνθρωποι τι θα κάνουν; Δεν έχετε καμία ευαισθησία; Δεν έχετε πάρει κάποιο μέτρο για να δώσετε κάποιες προκαταβολές, για να δώσετε κάποιες ενισχύσεις μέσω του ΕΛ.Γ.Α.; 
      Θα μου πείτε ότι δεν καλύπτονται οι πυρκαγιές από τον ΕΛΓΑ. Πράγματι, δεν καλύπτονται. Σας τα είπα και την άλλη φορά, κύριε Ζώη. Αναφέρομαι σε σας, γιατί είστε από αγροτική περιοχή, τα γνωρίζετε και ξέρετε καλά ότι ο ΕΛΓΑ έχει με ευαισθησία καλύψει ζημιές για παραγωγές που δεν καλύπτονται από τον οργανισμό, αλλά δεν υπάρχει ανάγκη σ’ αυτές τις περιπτώσεις της καταστροφής στη Λακωνία -σε μια τόσο δύσβατη περιοχή, όπου το μοναδικό τους περιουσιακό στοιχείο είναι το λάδι, η μοναδική παραγωγή αυτών των ανθρώπων για να πάρουν μια προκαταβολή, να πάρουν  κάποια χρήματα, μια αποζημίωση- και θα περιμένουν δύο και τρία χρόνια τα Π.Σ.Ε.Α. για να πάρουν και να δούμε τι θα πάρουν; Δεν καλύπτεται η παραγωγή, καλύπτεται μόνο το φυτικό ή το ζωικό κεφάλαιο.
      Αλλά δεν ήταν μόνο αυτά τα ψέματα για αποκατάσταση και για άμεση αποκατάσταση των ζημιών. Έλεγε ο Πρωθυπουργός στη Θεσσαλονίκη: «Δεν συμβιβαζόμαστε με τις συνέπειες της πυρκαγιάς. Δεν συμβιβαζόμαστε με τις συνέπειες των καταστροφών». Έτσι δήλωνε ο ίδιος ο κύριος Πρωθυπουργός. Για να δούμε τώρα, συμβιβάστηκε ή δεν συμβιβάστηκε η Κυβέρνηση μ’ αυτές τις συνέπειες; Τι έχει κάνει για να τις αντιμετωπίσει άμεσα, μεσοπρόθεσμα και μακροπρόθεσμα, κύριε Υπουργέ, μιας και είστε και αρμόδιος για την πολιτική προστασία; 
      Σε ό,τι αφορά τη Χαλκιδική, εξαγγείλατε την πρόσληψη για τριακόσιους δασεργάτες για να επιληφθούν της άμεσης αποκατάστασης των ζημιών και της αποκατάστασης του περιβάλλοντος με αντιπλημμυρικά και αντιδιαβρωτικά έργα. Αντί των τριακοσίων, εργάζονται εκατό και δεν έχουν κάνει ούτε ένα αντιπλημμυρικό έργο. Βεβαίως, ευτυχώς για τους κατοίκους, για την περιοχή μου, αλλά και για τη χώρα ολόκληρη, που έχουμε καλό σύμμαχο τον καιρό και δεν έχουμε θρηνήσει περισσότερα θύματα, γιατί δεν έχει γίνει κανένα αντιπλημμυρικό έργο. Έχουν γίνει μόνο αντιδιαβρωτικά έργα. Δεν ξέρω εάν σας έχουν ενημερώσει ή εάν δεν σας έχουν ενημερώσει οι υπηρεσίες σας για να απαντήσετε, αλλά προσέξτε, γιατί είμαι ακριβής σ’ αυτό που σας λέω. Δεν έχει γίνει ούτε ένα αντιπλημμυρικό έργο, μόνο αντιδιαβρωτικά. Επίσης, δεν έχει γίνει κανένα έργο αποκατάστασης του περιβάλλοντος. 
      Επιπλέον, ο δήμος της περιοχής επανειλημμένα σας έχει στείλει έγγραφα –πιστεύω να τα έχετε μπροστά σας- για τα μηχανήματά του που έχουν καεί και καταστραφεί όλα. Έχει υποστεί ζημιές γύρω στα 2.000.000 ευρώ. Τους στείλατε άμεσα, είπατε, 250.000 ευρώ και τα άλλα είναι ακόμα «στο περίμενε». Δεν έχουν πάρει ούτε μία δραχμή.
      Μιλήσατε για τους επαγγελματίες της περιοχής, γιατί πράγματι είχαν υποστεί πολύ μεγάλη ζημιά. Έφυγαν όλοι οι τουρίστες. Οι άνθρωποι της περιοχής είχαν πάρει εμπορεύματα, ελπίζοντας ότι θα τα πουλήσουν. Έφυγε ο κόσμος, τους έμειναν τα εμπορεύματα, δεν μπορούν να ξεπληρώσουν τις υποχρεώσεις τους και με υπερηφάνεια και αξιοπρέπεια δεν ζητούν χάρισμα, ζητούν για πρώτη φορά ρυθμίσεις από το Ι.Κ.Α. για ένα χρόνο, διευκολύνσεις, πράγματα απλά. Πρέπει να δείξουμε μια ευαισθησία. Ζήτησαν διευκολύνσεις για ένα χρόνο από το Ι.Κ.Α., τα ταμεία, την εφορία, τις τράπεζες, από όπου μπορούσαν τέλος πάντων. Υποσχέσεις πήραν πολλές. Πράξη καμία, κύριε Υπουργέ. 
      Και δυστυχώς γι’ αυτούς, προχθές περάσατε στο πολυνομοσχέδιο του Υπουργείου Απασχόλησης και Κοινωνικής Προστασίας μία ρύθμιση για την Κεφαλλονιά και την Ιθάκη. Καλώς την περάσατε, αλλά ξεχάσατε αυτούς τους ανθρώπους; Ξεχάσατε αυτά που εσείς οι ίδιοι είχατε υποσχεθεί και στη Χαλκιδική και στη Θεσσαλονίκη και στη Μαγνησία και κυρίως στη Λακωνία; Εσείς τα είχατε υποσχεθεί. Πότε θα τα υλοποιήσετε; Τι περιμένετε; Έχουν αγωνία να βγάλουν τη χρονιά τους. Δίνετε πάρα πολλά σε υποσχέσεις και είστε φειδωλοί στις πράξεις.
     	Βεβαίως αλλού και αλλού τα δίνετε -όπως για παράδειγμα χθες με την τροπολογία με τον Ο.Τ.Ε.  δηλαδή για τους μεγάλους και νύχτα κατεβάζετε τροπολογίες και χωρίς τη Βουλή και χωρίς τα άλλα κόμματα τις ψηφίζετε μόνο και μόνο για να ικανοποιήσετε τους λίγους, τους δυνατούς, τους πλούσιους, σ’ αυτούς που έχετε υπογεγραμμένα γραμμάτια. Αλλά τα γραμμάτια αυτών των επαγγελματιών, αυτών των ανθρώπων, αυτών των αγροτών, ποιος θα τα ξοφλήσει, κύριε Υπουργέ; 
     Δεν έχει αυτή η Κυβέρνηση τσίπα, ίχνος ευαισθησίας ώστε να κάνει πράξεις τις δεσμεύσεις που η ίδια ανέλαβε; Και είναι οι ελάχιστες δεσμεύσεις, γιατί, όπως σας είπα, αυτοί οι άνθρωποι δεν θέλουν χαρίσματα, χαριστικές ρυθμίσεις που περνούν εδώ στη Βουλή για διάφορους καρχαρίες ή για διάφορες μεγάλες τάξεις. Ζητούν οι άνθρωποι μια απλή διευκόλυνση. Ούτε αυτό δεν κάνετε, κύριε Υπουργέ! Δεν είναι μόνο αυτό. Στη Χαλκιδική έχει γίνει συνήθεια η μη πλήρωση των υποσχέσεων. 
     Χθες, αν διαβάσατε τις εφημερίδες, κατέβηκαν οι αγρότες με τα τρακτέρ, γιατί τους είχατε υποσχεθεί φθηνό ρεύμα και ήλθε τώρα στον κάθε ένα να πληρώσει 50.000, 70.000, 100.000 ευρώ αγροτικό ρεύμα και οι άνθρωποι έχουν τρελαθεί. Επί ενάμιση χρόνο τρέχουν από ραντεβού σε ραντεβού. Έχετε βρει το κόλπο, ο κάθε Βουλευτής, ο κάθε Υπουργός, ο κάθε γραμματέας, ο κάθε γενικός, ο κάθε Υφυπουργός κλείνει και από ένα ραντεβού και υπόσχεται λύση του θέματος. 
     Επιτέλους, φθάνουν πια τα ψέματα, κύριε Υπουργέ. Δεν αντέχει άλλο αυτός ο κόσμος. Το ψέμα, όπως ξέρετε, έχει κοντά ποδάρια και σύντομα σ’ αυτές τις εκλογές θα πληρώσετε όλα αυτά τα ψέματα που έχετε πει, κύριε Υπουργέ. Εμείς προσπαθούμε, σας εγκαλούμε κι εγώ και οι άλλοι συνάδελφοι που θα μιλήσουν για τους άλλους νομούς. Πρέπει να κάνετε πράξη τις δεσμεύσεις που έχετε αναλάβει, έτσι ώστε να κάνουν και αυτοί οι άνθρωποι υποφερτά Χριστούγεννα, γιατί δεν αντέχεται άλλο αυτή η κατάσταση.
     Θέλετε να σας πω και το πιο χαρακτηριστικό που υποσχεθήκατε;
      Ο Υπουργός Μακεδονίας Θράκης στο Σταυρό, σε μια σύσκεψη, είπε στους δημάρχους της περιοχής: «Φροντίστε εσείς τον κόσμο, βάλτε τον να κοιμηθεί σε ξενοδοχείο, βάλτε τον να φάει και στείλτε το λογαριασμό στο Υπουργείο.». Οι δήμαρχοι το έκαναν αυτό. Έπιασαν και έβαλαν τον κόσμο στο ξενοδοχείο, τους έβαλαν να φάνε και βέβαια έστειλαν το λογαριασμό στο Υπουργείο. Το λογαριασμό, όμως, το Υπουργείο δεν τον αναγνώρισε και τον ξαναέστειλε πίσω στους δημάρχους και τρέχουν οι άνθρωποι να βρουν κανένα ευρώ να πληρώσουν αυτά που εσείς υποσχεθήκατε. 
     Βέβαια, θα μου πείτε ότι στείλατε στους δήμους χρήματα. Ξέρω ότι στείλατε 250.000 στο Δήμο Παλλήνης, 150.000 στο Δήμο Ιερισσού, 300.000 στο Σταυρό και σε άλλους δήμους.  Αυτά τα χρήματα δεν είναι μόνο το ελάχιστο, αλλά δεν καλύπτουν ούτε τις ανάγκες των ημερών της καταστροφής. Σας είπα, μόνο για το Δήμο Παλλήνης, για τα μηχανήματα που κάηκαν, μοιράσατε διάφορα μηχανήματα και δεν πήρε ούτε ένα και κοστίζουν όλα 1.500.000 ευρώ, κύριε Υπουργέ.
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     Επιτρέψτε μου, κύριε Πρόεδρε, για λίγο θέλω την ανοχή σας, γιατί όπως καταλαβαίνετε, μιλάμε για την ύπαιθρο, για την περιφέρεια και πιστεύω ότι έχετε την ίδια ευαισθησία, ίσως και μεγαλύτερη από εμένα.
      Πολλά μπορούμε να πούμε και πιστεύω ότι θα έχω τη χαρά να ακούσουν οι συμπατριώτες μου, αλλά και οι άλλοι κάτοικοι, οι πληγέντες κάτοικοι αυτών των περιοχών, από τον Υπουργό ότι κάποιες από τις δεσμεύσεις που έχει αναλάβει η Κυβέρνηση, επιτέλους θα τις υλοποιήσει, για να κάνουν και αυτοί οι άνθρωποι Χριστούγεννα. Υπάρχει ακόμη η ελπίδα στο πολιτικό σύστημα της χώρας, ότι τουλάχιστον αυτά που λένε οι πολιτικοί, πρέπει να τα εννοούν. Να πούμε ότι υπάρχει μια καθυστέρηση; Να το πούμε. Αλλά εγώ δεσμεύομαι από τις λέξεις του Πρωθυπουργού, ότι αρχίζουν από αύριο τα αυτονόητα. Για εμένα τα αυτονόητα δεν είναι τα ψέματα, τα αυτονόητα είναι οι πράξεις και αυτές περιμένουμε, κύριε Υπουργέ.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δριβελέγκα.
      Το λόγο έχει ο κ. Γερανίδης.
      ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, κυρία και κύριοι συνάδελφοι, η Κυβέρνηση, πέρα από το ότι επέδειξε μια μοναδική και πρωτόγνωρη ολιγωρία στην αντιμετώπιση όλων αυτών των καταστροφών -είτε ήταν πλημμύρες είτε ήταν πυρκαγιές- σε διάφορες περιοχές στην Ελλάδα και στη συνέχεια, χωρίς σχέδιο συνολικό που θα απαντάει στην αποκατάσταση των ζημιών και στην επαναφορά στην προηγούμενη ηρεμία -παραγωγική ή κοινωνική- των ως άνω περιοχών, αρκέστηκε αποκλειστικά στο να περιοδεύει με διάφορα κλιμάκια, να εξαγγέλλει ό,τι ήθελε να ακούσει το αυτί του καθενός και στη συνέχεια τίποτα, με αποκορύφωμα την παρουσία του ίδιου του Πρωθυπουργού με αφορμή τις πλημμύρες και τις μεγάλες θεομηνίες στην ευρύτερη περιοχή της Θεσσαλονίκης.
      Είναι πράγματι πρωτοφανής η απόσταση λόγων και έργων αυτής της Κυβέρνησης. Όταν ο ίδιος ο Πρωθυπουργός στη σύσκεψη του Σταυρού δηλώνει ότι από αύριο αρχίζουν τα αυτονόητα, το αύριο ήταν μία παρένθεση δυόμισι μηνών, για να ξεκινήσει το πρώτο, το στοιχειώδες αυτονόητο της κοινωνικής στήριξης για τις οικοσκευές, τα 580 έως 600 ευρώ. Μόλις χθες, από τους εκατόν σαράντα δικαιούχους που περίμεναν στο Δήμο της Ρεντίνας, δικαιώθηκαν οι πρώτοι εννέα. Εάν για την Κυβέρνηση το αυτονόητο χρονικά, το αύριο, είναι δυόμισι μήνες, τι μπορεί να φανταστεί ο πολίτης για την αποκατάσταση μεγάλων ζημιών στις υποδομές της περιοχής;
      Δυόμισι μήνες μετά, χωριά είναι αποκομμένα από την έδρα του δήμου. Δυόμισι μήνες μετά, οι κάτοικοι των οικισμών της Μεγάλης και Μικρής Βόλβης δεν έχουν πρόσβαση για να πάνε στην έδρα του δήμου, που είναι ο Σταυρός και οφείλουν να κάνουν παράκαμψη είκοσι χιλιομέτρων για να πάνε εκεί. Ο οικισμός του Μελισσουργού δεν  μπορεί να επικοινωνήσει με το απέναντι χωριό δυόμισι μήνες μετά. Και δεν είναι που δεν μπορεί να επικοινωνήσει, δεν υπάρχει ούτε ένα σχέδιο ούτε ένα χρονοδιάγραμμα άμεσων, επειγουσών παρεμβάσεων αλλά και μεγάλων παρεμβάσεων, που θα θωρακίσουν την περιοχή με το σχέδιο μιας συγκεκριμένης αντιπλημμυρικής θωράκισης. 
      Έτσι, λοιπόν, έχει ανατραπεί η ισορροπία και η γαλήνη, κοινωνική και παραγωγική. Τα μόνα που έχουν σταλεί, η πρώτη αντίδραση εκ μέρους του παριστάμενου Υπουργού, είναι για δύο δήμους 300.000 ευρώ για τις άμεσες ανάγκες εκείνων των ημερών, για άλλους δύο 150.000 ευρώ -δεν ξέρω με ποια κριτήρια γίνεται και αυτό- όταν οι επιμετρημένες ανάγκες για τις άμεσες ζημιές για το μεν Δήμο Αγίου Γεωργίου ξεπερνούν τις 550.000 ευρώ, για το δε Δήμο Μαδήτου ξεπερνούν τις 550.000 για την αποκατάσταση των άμεσων ζημιών και τις 450.000 ευρώ για την αποκατάσταση του βιολογικού καθαρισμού ενός προτύπου, γιατί είναι ένα οικοσύστημα προστατευόμενο από τη Ραμσάρ.
      Το ίδιο για το Δήμο Απολλωνίας, το ίδιο και για μια σειρά άλλων παρεμβάσεων, διότι από τη μία οι αγρότες καταστράφηκαν και ο ΕΛ.Γ.Α. μετά από δύο μήνες ούτε καν ανάρτηση των ζημιών έκανε, και από την άλλη, καταστράφηκε όλο το οδικό και αρδευτικό δίκτυο της περιοχής. Δεν έχουν ούτε καν πρόσβαση για να προλάβουν τις χειμερινές καλλιέργειες ή για να κάνουν επανασπορά. Άρα, λοιπόν, δυόμισι μήνες μετά μένουν στην αβεβαιότητα, δεν αισθάνονται καν την αλληλεγγύη του κράτους, της πολιτείας, τους είναι απόμακρη. Άρα, λοιπόν, σχέδιο δεν υπήρξε και δεν υπάρχει και δυόμισι μήνες μετά. 
      Υπάρχει ένας συνολικός εμπαιγμός. Οι νομαρχιακές και περιφερειακές υπηρεσίες έχουν ένα αίτημα γύρω στα 23.000.000 ευρώ για να αντιμετωπίσουν τα μεγάλα προβλήματα, όπως πτώσεις γεφυρών και για να πάρουν τα πρώτα μέτρα κάποιας συστηματικής αντιπλημμυρικής θωράκισης. 
      Ο κύριος νομάρχης αιτείται προς τον Υπουργό ΠΕ.ΧΩ.Δ.Ε., αυτός του δείχνει κατανόηση, αλλά τον παραπέμπει στον κ. Αλογοσκούφη, τον Υπουργό Οικονομίας και Οικονομικών. Αυτό το «ρουλεμάν» επί δυόμισι μήνες γυρνάει και δεν έχει κάτσει πουθενά. Όμως, η ευρύτερη περιοχή και ένας ολόκληρος εθνικός οδικός άξονας έχει καθίσει. Πότε θα ξεκινήσουν και πότε θα ολοκληρωθούν τα έργα; Με ποιο χρονοδιάγραμμα; Δεν υπάρχουν απαντήσεις για την περιοχή. Οι παραγωγικές δυνάμεις της περιοχής αγωνιούν και αισθάνονται την εγκατάλειψη. 
      Ο ΕΛ.Γ.Α., ενώ έχει δικαίωμα από τον κανονισμό του για ακραίες καταστάσεις, δεν προχώρησε σε προκαταβολές προς τους παραγωγούς. Εξαφανίστηκαν ολόκληρα κοπάδια, όπως και ολόκληροι αγροί, που εξαφανίστηκαν μαζί με την παραγωγή και το χώμα. 
      Όχι μόνο δεν πρόκειται να κάνουν γιορτές αυτοί οι άνθρωποι, αλλά, αν και χάσανε μια παραγωγή, δεν μπορούν να οργανώσουν ούτε την επόμενη. Άρα, λοιπόν, κρίνεστε, κύριε Υπουργέ, για το ότι είστε μια Κυβέρνηση των εύκολων λόγων και των ελαχίστων πράξεων. Αντιμετωπίζετε τα πράγματα μ’ έναν τρόπο επικοινωνιακό, ευκαιριακό. Αξία θα έχει να πάτε σήμερα σ’ αυτές τις περιοχές και όχι εκείνη τη στιγμή, με το σύνολο των καναλιών και με μία διάθεση προπαγάνδας. Σήμερα, έχει αξία να πάει εκεί κλιμάκιό σας για να δει την απόσταση εξαγγελιών, κινήσεων και πράξεών σας. 
      Οι πληγέντες όλης της Ελλάδας, οι πληγέντες της Θεσσαλονίκης, της Χαλκιδικής, της Μαγνησίας, της Λακωνίας, της Καρδίτσας αναμένουν, έστω μετά την παρέλευση δύο μηνών, κάποια συστηματική αντίδρασή σας, ένα σχέδιο σας, την αλληλεγγύη σας. Οι παραγωγοί θέλουν να πάνε στα χωράφια τους. Έχει καταστραφεί το οδικό δίκτυο. Στους οικισμούς της Βόλβης έχουν καταστραφεί τα αντλιοστάσια του αρδευτικού δικτύου. Δεν υπάρχει καμία παρέμβαση, κανένα σχέδιο για το πώς αυτά θα αποκατασταθούν, για να αποκατασταθεί επιτέλους και η κοινωνική, η παραγωγική ηρεμία και για να βρουν οι περιοχές αυτές τους ρυθμούς μιας κανονικής ζωής. 
      Κύριε Υπουργέ, με θλίψη αναγκαζόμαστε για δεύτερη φορά, ως Κοινοβουλευτική Ομάδα του ΠΑ.ΣΟ.Κ., να σας εγκαλέσουμε και να σας επερωτήσουμε, πλην, όμως, η αντίδρασή σας δεν υπάρχει. 
      Για όλη την περιοχή, τουλάχιστον για τη Θεσσαλονίκη, ένα ευρύτερο σχέδιο δεν ξεπερνά τα 30.000.000 ευρώ και συστηματικά θα φέρει μια ηρεμία. Έχει ανάγκη ο κρατικός προϋπολογισμός από 30.000.000 ευρώ; 
      Με μεγάλη ευκολία προς τους κρατούντες, τους ολίγους, φέρατε ρυθμίσεις φορολογικού ή άλλου χαρακτήρα και αναδιανέμετε με βίαιο τρόπο την πίτα. Όμως για τους πληγέντες, τις κοινωνικά ασθενέστερες ομάδες, ακόμα και την ώρα της κρίσης, μιας θεομηνίας, δεν έχετε να προσφέρετε μια θαλπωρή, μια ζεστασιά. Γι’ αυτό σας κρίνουμε και σας κατακρίνουμε. Και νομίζω ότι ο ελληνικός λαός χόρτασε πλέον από τα ψέματά σας, από την υποκρισία σας και νομίζω ότι στην επόμενη αναμέτρηση θα σας δώσει τη δική του απάντηση. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γερανίδη. 
      Ο κ. Θεοχάρης Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε.
      Κύριε Πρόεδρε, σ’ αυτήν εδώ την Αίθουσα, εκ μέρους ολόκληρης της Κοινοβουλευτικής Ομάδας του ΠΑ.ΣΟ.Κ. και με εντολή του Προέδρου, θέλουμε να απευθύνουμε ένα ερώτημα στην Κυβέρνηση και θέλουμε να ακούσουμε καθαρά την τοποθέτησή της. Θα αναλάβει η Κυβέρνηση την ευθύνη δυόμισι μήνες μετά, αν υπάρξει η μισή ποσότητα νερού που έπεσε πριν δυόμισι μήνες στο Νομό Θεσσαλονίκης, για το ότι δεν θα έχουμε χειρότερες καταστροφές στο νομό; Αναλαμβάνει την ευθύνη; Ας μας πει κάτι που έκανε για να προστατεύσει τους πολίτες. Όχι μόνο δεν έκανε τίποτα, κύριοι συνάδελφοι, η Κυβέρνηση, αλλά το χειρότερο απ’ όλα είναι ότι ευτελίζει το κράτος. Χρησιμοποιεί το κράτος για να παρουσιάσει μια εικονική πραγματικότητα. Υπονομεύει η Κυβέρνηση την Αυτοδιοίκηση. Η Αυτοδιοίκηση βοά, διεκδικεί πόρους, αρμοδιότητες, για να προστατέψει τους πολίτες και αντί γι’ αυτό τι κάνει η Κυβέρνηση; Τι κάνει ο Υπουργός; Πραξικοπηματικά φέρνει νόμο, βγάζει προεδρικό διάταγμα με το οποίο επιχειρεί να αλλοιώσει την σύνθεση του κορυφαίου οργάνου έκφρασης της Αυτοδιοίκησης, που είναι η Κ.Ε.Δ.Κ.Ε.. Αφού έγιναν οι εκλογές, αφού ο λαός αποφάσισε, αφού αποφάσισε την αντιπροσώπευσή του, τώρα -επειδή δεν βολεύει την Κυβέρνηση η πλειοψηφία που θα προκύψει στη νέα Κ.Ε.Δ.Κ.Ε.- έρχεται εκ των υστέρων, αφού μελέτησε μέσα από τα κομπιούτερ τι την βολεύει και αλλάζει τον τρόπο αντιπροσώπευσης. Αυτό, κύριε Υπουργέ, και αν είναι πραξικόπημα. Είναι πραξικόπημα και δεν σας τιμά εσάς προσωπικά, γιατί είστε και καθηγητής πάνω στα θέματα του Συντάγματος. 
      Δεν θα το νομιμοποιήσει αυτό η ελληνική κοινωνία. Και κατανοεί η ελληνική κοινωνία και ο ‘Ελληνας πολίτης ότι μ’ αυτό το πραξικόπημα που κάνετε, αλλού είναι οι στοχεύσεις σας. Δεν θέλετε να πάρει πόρους η Αυτοδιοίκηση από το Δ’ Κοινοτικό Πλαίσιο Στήριξης. Θέλετε να βγάλετε δικούς σας πειθαρχημένους «γαλάζιους» προέδρους για να μπορέσετε μέσα απ’ αυτό να ποδηγετήσετε το Δ’ Κοινοτικό Πλαίσιο Στήριξης. Δεν θέλετε η περιφέρεια να αναπτυχθεί. Δεν πιστεύετε στην περιφερειακή ανάπτυξη. Και γι’ αυτό σας κατηγορούμε και γι’ αυτό σας εγκαλούμε. Αυτό κάνετε δυόμισι μήνες τώρα, μετά τις πλημμύρες. 
      Φέρατε εικονικά τον Πρωθυπουργό, φτιάξατε τις φιέστες και δυόμισι μήνες μετά δεν αναρωτιέστε αν οι πολίτες μιας ολόκληρης επαρχίας στο Νομό Θεσσαλονίκης μπορούν να κάνουν Χριστούγεννα. Υπάρχουν μαγαζιά τα οποία έχουν κυριολεκτικά διαλυθεί. Υπάρχουν σπίτια, τα οποία κυριολεκτικά δεν κατοικούνται και δεν ξέρει πού να πάει ο πολίτης. Υπάρχουν ρέματα τα οποία δεν έχουν διευθετηθεί. Υπάρχουν χωράφια τα οποία έχουν σκεπαστεί με άμμο, μέσα εκεί είναι οι παραγωγές αγροτικών προϊόντων και γι’ αυτά δεν ξέρει τι να κάνει ο πολίτης. Υπάρχουν ρέματα τα οποία έχουν φτάσει οκτώ μέτρα έξω από τα σπίτια ανθρώπων που τα κατοικούν. Αν πιάσει μια βροχή, δεν ξέρουν αν την άλλη μέρα θα έχουν πνιγεί ή όχι. Και γι’ αυτά δεν απαντήσατε.  
      Δώσατε ψίχουλα και ελεημοσύνες, 300.000 στον ένα δήμο ή 150.000. Ρωτήστε, λοιπόν, στο Μελισσουργό: Έχει καθαριστεί κανένα ρέμα; Ρωτήστε: Τι έγινε στην Απολλωνία; Έχει καθαριστεί κάτι; Έχει διευθετηθεί κανένας χείμαρρος; Έπεσαν οι γέφυρες και ακόμη δεν μπορούν οι άνθρωποι να επικοινωνήσουν μεταξύ τους. Ρεντίνα, Βόλβες: Τα πράγματα είναι δραματικά. Όπως είπε πριν ο συνάδελφος, κάνουν είκοσι και σαράντα χιλιόμετρα, για να γυρίσουν, για να επισκεφθούν την έδρα του καποδιστριακού δήμου, την Αυτοδιοίκηση, που εσείς εγκαταλείπετε. Η γέφυρα είναι επικίνδυνη!
      Και το χειρότερο από όλα είναι ότι σας έχουν καταθέσει οι τεχνικές υπηρεσίες και της νομαρχίας και της περιφέρειας και των δήμων προϋπολογισμούς, για να τους βάλετε μπροστά και να ξεκινήσετε την αποκατάστασή τους. Εσείς δεν προχωράτε τίποτα. Δεν προχωρήσατε τίποτα. Δεν χρηματοδοτήσατε τίποτα. Τι κάνατε; Επειδή σήμερα με εντολή του Προέδρου μας Γεώργιου Παπανδρέου σας καλέσαμε εδώ, για να σας ελέγξουμε, χθες στείλατε κάποιες ελεημοσύνες στο Σταυρό και στο Μελισσουργό σε ολίγους πληγέντες και όλα τα άλλα τα επανεξετάζετε. 
      Λέτε στους πολίτες ότι ήταν λάθος η πρώτη καταγραφή αποζημιώσεων που κάνατε. Μετά βάλατε τους πολίτες να ξανακάνουν δικές τους δηλώσεις. Τώρα φέρνετε ελεγκτές. Γραφειοκρατία, κόντρα γραφειοκρατία, ο ένας φταίει, ο άλλος δεν φταίει. Η Κυβέρνηση των ανευθύνων. Κανείς δεν αναλαμβάνει την πρωτοβουλία, κανείς δεν συντονίζει τίποτα και ο κόσμος είναι στο έλεος κυριολεκτικά. Δεν έχει πού να απευθυνθεί και πού να ακουμπήσει. Να γιατί πήραμε αυτήν την πρωτοβουλία. Γιατί υπάρχει κίνδυνος. Αν ξαναπιάσουν βροχές, τα πράγματα θα είναι χειρότερα και θα θρηνήσουμε θύματα. 
      Σας προειδοποιούμε. Αποφασίστε επιτέλους να δώσετε τους πόρους στην Αυτοδιοίκηση να προχωρήσει και αφήστε όλα τα άλλα και τις υποσχεσιολογίες. Τουλάχιστον, φτιάξτε τα αυτονόητα. Δεν μπορείτε να κάνετε τίποτε άλλο; Φτιάξτε τα αυτονόητα. Δώστε τους πόρους. 
      Και να σας πω και ένα τελευταίο. Ένα κομμάτι εκείνης της περιοχής ζει από την αγροτική οικονομία, από τα οπωροκηπευτικά, από τα λαχανικά. Είναι σκεπασμένα με άμμο. Ο  ΕΛ.Γ.Α. θα τους αποζημιώσει; Θα δώσει κάτι; Θα μπορέσει να ανταποκριθεί; 
      Δεύτερον, τα μαγαζιά. Παλαιότερα τουλάχιστον υπήρχε ένα κεκτημένο όταν υπήρχαν καταστροφές. Για παράδειγμα ένα κομμάτι έδινε ως αποζημίωση το κράτος, οι τράπεζες έδιναν χαμηλότοκα δάνεια και λειτουργούσε ένα σύστημα. Ούτε αυτό δεν θέλετε να αξιοποιήσετε; Πάρτε την παλαιότερη εμπειρία. 
      Αυτήν την ώρα ο κόσμος μάς βλέπει και αξιολογεί. Και ο κόσμος βλέπει ότι δεν ασχολείστε με τον πολίτη, αλλά με τα μαγειρέματα, για να εκλέξετε προεδρείο γαλάζιο στην Κ.Ε.Δ.Κ.Ε.. Για να μη φτάσουν οι πόροι στην περιφέρεια, το κάνετε. Πάρτε την ευθύνη. Έχετε τεράστια ευθύνη και, αν δεν την αναλάβετε, ο κόσμος όχι μόνο θα σας καταψηφίσει στις εκλογές που οσονούπω έρχονται –γιατί δεν θα μπορέσετε να βγάλετε τη χρονιά μ’ αυτές τις πολιτικές που έχετε- αλλά θα σας αποδώσει και μομφή ότι πήγατε την Ελλάδα πολλά χρόνια πίσω. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων σαράντα έξι μαθητές και μαθήτριες και τρεις συνοδοί - καθηγητές από το Πανορμίτειο Γυμνάσιο Σύμης, από την ωραία Σύμη. 
    Η Βουλή τους καλωσορίζει και τους εύχεται καλές σπουδές. Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου υπάρχουν οι Βουλευτές που επερωτούν την Κυβέρνηση και ο αρμόδιος Υπουργός. 
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Γρηγοράκος. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, θα ήθελα να πάρω και την δευτερολογία μου μαζί. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Γρηγοράκο. 
      Ορίστε έχετε το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, πραγματικά είμαι στη δύσκολη θέση σήμερα να ελέγξω αυστηρά τον κύριο Υπουργό, ο οποίος επισκέφθηκε μετά από τις μεγάλες πυρκαγιές τη Λακωνία. Κάνατε τις συσκέψεις, κύριε Υπουργέ, με τους υπηρεσιακούς παράγοντες, υποσχεθήκατε πάρα πολλά, αλλά σήμερα στο Νομό Λακωνίας, ο οποίος είναι και ένας προνομιακός  νομός για εσάς, τα πράγματα δεν είναι καθόλου καλά, γιατί ξέρετε ότι είναι ένας αγροτικός νομός.
      Σε αυτόν τον αγροτικό νομό, λοιπόν, κύριε Υπουργέ, το Νομό Λακωνίας οι αγρότες αντιμετωπίζουν ένα μεγάλο φάσμα φτώχειας, το οποίο αντανακλάται και στην αγορά της Λακωνίας, σε όλους τους πολίτες της Λακωνίας, αντανακλάται στο βιοτικό επίπεδο των Λακώνων πολιτών. Υποσχεθήκατε προεκλογικά ότι το Φ.Π.Α. θα το κατεβάσετε από το 18% στο 8%. Τον φτάσατε 19%.  
      Το αγροτικό εισόδημα του νομού καθηλώθηκε, όπως και στους άλλους νομούς της Ελλάδας, πολύ όμως περισσότερο στη Λακωνία, που είχε κι αυτήν τη μεγάλη ατυχία να πληγεί από τις πυρκαγιές, αλλά και πρόσφατα από κάποιες πλημμύρες σε μεμονωμένες περιοχές, όπως στο Δήμο Ασωπού, όπου έγιναν καταστροφές και δεν υπάρχει μέχρι στιγμής τίποτα, έχει κοπεί η συγκοινωνία και δεν φτιάχτηκε η ανάλογη γέφυρα. Δεν δόθηκε τίποτα. Μόνο υποσχέσεις, κύριε Υπουργέ.
      Το αγροτικό, λοιπόν, εισόδημα καθηλώθηκε τα χρόνια 2004-2005. Η παραγωγή στη Λακωνία, δεν είναι καλή ούτε στις ελιές  και πολύ περισσότερο στις περιοχές που κάηκαν όλα τα ελαιόδενδρα, ούτε στο πορτοκάλι.  Η τάση, εκεί που είναι λοιπόν,  συνεχίζεται μειούμενη. Ο νομός πάει για φτώχεια. 
      Όσον αφορά τις αγροτικές συντάξεις, κοροϊδεύατε τις κυβερνήσεις του Κώστα Σημίτη, ότι  έδιναν ψίχουλα στους αγρότες. Τριάντα είχαμε δώσει εμείς, είκοσι λέτε εσείς και επαίρεστε γι΄ αυτό. Είχατε πει ότι ο Πρωθυπουργός θα διαπραγματεύεται στην Ευρωπαϊκή Ένωση τα μεγάλα αγροτικά προβλήματα στα οποία είναι μέσα κι αυτές οι γεωργικές φυσικές καταστροφές. Απουσιάζει παντελώς.  Δεν θα μιλήσω για τον ΕΛ.Γ.Α. ο οποίος βρίσκεται στα πρόθυρα της κατάρρευσης γιατί η Νέα Δημοκρατία ασκεί μια μικροκομματική κοινωνική πολιτική μέσω των αποζημιώσεων. Τα τοκοχρεολύσια των δανείων στους αγρότες ξεπερνούν τα 2.000.000.000 ευρώ και αυξάνονται γεωμετρικά. Έτσι λοιπόν, ο ΕΛ.Γ.Α. είναι μια υπερχρεωμένη Δ.Ε.Κ.Ο.. 
      Με αυτά και με όσα θα ακολουθήσουν στη συζήτησή μας εδώ, κύριε Υπουργέ, αποδεικνύεται γιατί ερημώνεται η ύπαιθρος, όχι μόνο στη Λακωνία, αλλά και σ’ όλη την Ελλάδα. Αυτό ισχύει πολύ περισσότερο στη Μάνη όπου υπάρχει μόνο πέτρα και ελιά. Και όταν καούν οι ελιές, δεν υπάρχει εισόδημα. Και σεις είχατε έλθει κάτω και είπατε ότι θα δώσετε χρήματα στους δήμους και ότι θα δώσετε αμέσως τις αποζημιώσεις για να μπορέσουν να ανασάνουν οι πολίτες οι οποίοι επλήγησαν από τις πυρκαγιές. Αυτό που έχει επιδείξει η Κυβέρνηση μέχρι σήμερα στο Νομό Λακωνίας είναι μια ανακολουθία λόγων και πράξεων. Θα σας το αποδείξω, κύριε Υπουργέ, και μετά θα μου πείτε τον  αντίλογό σας για να δούμε αν κάποιος από τη Λακωνία έχει πάρει έστω αυτά τα 600 ευρώ. 
      Υποσχεθήκατε, πανηγυρίσατε, αυτοεπαινεθήκατε, κολακέψατε ο ένας τον άλλον και αυτό ήταν. Κερδίσατε και τις εκλογές στη Λακωνία. Ήλθατε, τάξατε και πήρατε ένα τεράστιο ποσοστό. Δικές σας θα  ήταν, αλλά πήρατε πολύ μεγαλύτερο ποσοστό. Σας διέφυγε όμως ότι ο πληγείς πολίτης από τις θεομηνίες, που αρκέστηκε στα παχιά σας λόγια, τώρα δεν  έχει πού την κεφαλή κλίναι. Και παρ’ όλο που είναι ένας πολίτης που διάκειται ευμενώς στην παράταξή σας, έχει αρχίσει να γκρινιάζει. 
      Τα πράγματα στη Λακωνία και στη Μάνη είναι εντελώς διαφορετικά. Οι πυρκαγιές κατέστρεψαν περιουσίες, καλλιέργειες και θυσίες πολλών ετών. Προχθές συζητούσα με κάποιον στην  περιοχή έξω από το Γύθειο που του κάηκαν τρεις χιλιάδες δένδρα ελιές. Δεν έχει τίποτα άλλο. Αν, λοιπόν, εσείς δεν φροντίσετε αυτόν τον άνθρωπο που είχε επενδύσει σ’ ένα μεγάλο αγρόκτημα για να τον κρατήσετε στην περιοχή, θα πάρει τα μάτια του και θα έλθει στην Αθήνα για να δει τι θα κάνει. Ποια είναι η πολιτική σας γι’  αυτήν τη συγκεκριμένη περίπτωση; Έχουμε πολλές τέτοιες στο Νομό Λακωνίας. 
      Καλλιεργήσατε ένα υπερβολικά αισιόδοξο κλίμα μετά την έγκριση των κρατικών οικονομικών ενισχύσεων Π.Σ.Ε.Α. για τις ζημιές από πυρκαγιές την περίοδο του Μαρτίου του 2003 έως το Δεκέμβριο του 2005. Έβγαιναν οι Βουλευτές σας και τα κυβερνητικά στελέχη  και υπερηφανευόντουσαν για διάφορα πολιτικά κέρδη από ενδεχόμενη έγκριση του φακέλου το 2006. Αυτό όμως δεν εξασφαλίζει σε καμία περίπτωση άμεση ενίσχυση των κατοίκων της Μάνης που υπέστησαν ανυπολόγιστες καταστροφές από την πύρινη λαίλαπα. Ακόμα και η ταχύτατη έγκριση του φακέλου του 2006 για να γίνει θέλει επτά ως οκτώ μήνες. Μέχρι να εγκριθούν οι αιτήσεις χορήγησης ενίσχυσης θα περάσει ένας χρόνος. Δηλαδή θα έχουν περάσει και οι επόμενες εκλογές .
      Επειδή ήσασταν εκεί, ξέρατε ότι η καταστροφή ήταν βιβλική. Καταστράφηκαν διακόσιες χιλιάδες ρίζες ελιές, εκατό χιλιάδες στρέμματα δάσους και καλλιεργειών περιουσίες κτηνοτρόφων και μελισσοκόμων, παραδοσιακοί οικισμοί και σπίτια. Τα είδατε με τα ίδια σας τα μάτια. Δικαιολογημένα, λοιπόν, κινητοποιήθηκαν οι πληγέντες κάτοικοι της Μάνης και ο κρατικός μηχανισμός και έστειλαν ένα ψήφισμα ζητώντας λύση στα άμεσα προβλήματά τους. 
      Η ανασύσταση του φυτικού κεφαλαίου, η αντιστάθμιση για την απώλεια της φυτικής παραγωγής, η αποκατάσταση των ζημιών σε πάγιο κεφάλαιο και σε εξοπλισμό, η αποκατάσταση του ζωικού κεφαλαίου και των κυψελών σε μέλισσες, η αντιστάθμιση για την απώλεια των αποθηκευμένων ζωοτροφών που κάηκαν, η αγορά των ζωοτροφών, μέτρα που περιγράψατε και περιγράφει η εγκύκλιος του Υπουργείου Αγροτικής Ανάπτυξης στην ιστοσελίδα. Άμα μπείτε μέσα, μάλλον ξεχάστηκαν όλα. Ο Μανιάτης δεν μπορεί να περιμένει άλλο. Πότε θα γίνει αυτή η έγκριση των διαδικασιών του φακέλου; Το χρονικό διάστημα για να γίνει η έγκριση του φακέλου στα Π.Σ.Ε.Α. θα είναι πολύ μεγάλο και δεν μπορεί κανείς να το υπολογίσει. Άρα σημαίνει σοβαρό πρόβλημα επιβίωσης.
      Κύριε Υπουργέ, κύριες ασχολίες των Μανιατών είναι η συγκομιδή της ελιάς, η κτηνοτροφία και μελισσοκομία. Αυτά δέχτηκαν ολοκληρωτικό χτύπημα. Οι Μανιάτες δικαιούνται την άμεση οικονομική ενίσχυση από την Κυβέρνηση. Το απαιτούν γιατί πρέπει να ζήσουν, για να μείνουν στον τόπο τους, κύριε Υπουργέ. Θα πρέπει να κινηθεί και λίγο η τοπική αγορά της Μάνης, της Λακωνίας γενικότερα. Τα προβλήματα και τα δάνεια τους πνίγουν. Βέβαια οι πρόωροι πανηγυρισμοί των στελεχών σας για αποζημιώσεις τώρα τελευταία έχουν καταλάβει πού είναι η αλήθεια και έχουν πέσει κατά πολύ. Πάντως στην πράξη δεν κάνατε τίποτα, δεν αποζημιώνετε, δεν ενισχύετε, δεν βοηθάτε τον αδύναμο και κατατρεγμένο πληγέντα Λάκωνα. 
      Κύριε Υπουργέ, έχετε μια εμμονή με τους λίγους, τους μεγαλοεπιχειρηματίες και μεγαλοεμπόρους. Ενισχύετε τις πολιτικές του ξεπουλήματος και δημιουργείτε μια κοινωνία ανισοτήτων. Προσπαθείτε να βοηθήσετε την κοινωνία των 2/3. Βγήκατε και ευλογήσατε τα γένια σας ότι τάχα θα δώσετε 600 ευρώ στους πληγέντες -και ήμουν μπροστά όταν τα λέγατε αυτά- της Μάνης. Ελάχιστοι τα έχουν πάρει κι αυτό γιατί τους μπλέξατε στα γρανάζια της γραφειοκρατίας ζητώντας δικαιολογητικά και χαρτούρα για να αποδείξουν ότι δεν έχουν στον ήλιο μοίρα. Τρέχουν καθημερινά στη Σπάρτη για να συμπληρώσουν αιτήσεις, να πάρουν πιστοποιητικά και πάει λέγοντας. Έχουν περάσει τέσσερις μήνες και δεν έχει γίνει τίποτα. Ελιές για να μαζέψουν το λάδι τους δεν έχουν και σεις, κύριε Υπουργέ, τους βγάζετε το λάδι κάθε μέρα που πηγαίνουν στις υπηρεσίες του νομού για να αποδείξουν ότι δεν είναι ελέφαντες και τους κάηκαν τα δέντρα τους. 
      Σαν να μη φτάνουν όλα αυτά έχουμε και το βασικό βιοποριστικό μέσο των αγροτών της περιοχής που είναι οι αποζημιώσεις και που και αυτές είναι πετσοκομμένες. Αυτές τις μέρες ψάχνονται οι αγρότες. Παίρνουν κάτι έναντι και έχει δημιουργηθεί μια ανασφάλεια στο Λάκωνα πολίτη. 
      Τελειώνοντας εμείς ζητάμε, κύριε Υπουργέ, τουλάχιστον μια και έρχονται άγιες μέρες να βάλετε λίγο πλάτη, να βοηθήσετε λίγο τους Λάκωνες για να κάνουν κι αυτοί καλές γιορτές. 
      Εμείς αυτό θέλουμε από σας να τηρήσετε τις υποσχέσεις σας και τίποτε άλλο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Η κ.  Ροδούλα Ζήση έχει το λόγο.
      ΡΟΔΟΥΛΑ ΖΗΣΗ: Κύριε Πρόεδρε, είναι δυστύχημα που αυτήν τη στιγμή η Μαγνησία δεν μπορεί να παρακολουθήσει την πρωτοβουλία των Βουλευτών του ΠΑ.ΣΟ.Κ. με την εντολή του Προέδρου Γιώργου Παπανδρέου γι’ αυτήν την επερώτηση προς την Κυβέρνηση αφού τρεις μήνες τώρα δεν λειτουργεί εκεί το κανάλι της Βουλής. Δεν ξέρω αν υπάρχουν αναμεταδότες και σεις σαν Πρόεδρος καταγόμενος από τη Μαγνησία παρακαλείσθε απ’ όλους μας να πάρετε κάποιες πρωτοβουλίες. 
      Θα ήθελα να πω στον κύριο Υπουργό, που νομίζω πως παρουσιάζει το προφίλ ενός ευαίσθητου Υπουργού της Κυβέρνησης, ότι η εικόνα των πλημμυροπαθών περιοχών της χώρας που έφθασε στο Υπουργείο σας είναι μια εικόνα της σημερινής πραγματικότητας. Δεν είναι μια εικόνα από μια άλλη περιοχή ίσως από τις τηλεοπτικές εκπομπές που κάνουν μοντάζ, μιξάζ και εν πάση περιπτώσει δεν ανταποκρίνονται στην αλήθεια. 
      Κύριε Υπουργέ, βιώσαμε αυτήν τη μεγάλη καταστροφή που έγινε στη Μαγνησία αφού και εγώ αποκλείστηκα χωρίς ρεύμα και νερό και ήμουν η πρώτη που πήρα το νομάρχη που πρόσκειται σε σας για να κηρύξει το νομό σε κατάσταση έκτακτης ανάγκης. Όμως από τις 10.00’ το πρωί που έκανα αυτό, ο νομάρχης επικοινώνησε μαζί σας μετά τις 5.00’ το απόγευμα.
     Κύριε Υπουργέ, αφού θέσατε το νομό σε κατάσταση έκτακτης ανάγκης, υπογράψατε τις αποφάσεις μετά από περίπου ενάμιση μήνα, γιατί –λέει- έλειπε ο Υπουργός Εθνικής Οικονομίας κ. Αλογοσκούφης στην Κίνα. Και λοιπόν; Ένα μήνα ήταν στην Κίνα ο Υπουργός Εθνικής Οικονομίας και δεν έπρεπε, κύριε Υπουργέ, να λάβετε μέριμνα για να αποκατασταθούν οι άνθρωποι που υπέστησαν τεράστιες ζημιές και τεράστια ψυχική οδύνη;
     Το ΠΑ.ΣΟ.Κ. πήρε πρωτοβουλία με κλιμάκιό του τη δεύτερη μέρα και επισκέφθηκε τις περιοχές. Την τρίτη ημέρα βρέθηκε εκεί ο Πρόεδρός του και περπάτησε μέσα σ’ εκείνες τις περιοχές που είχαν υποστεί τις μεγαλύτερες ζημιές. Ανέθεσε σε μας να πάρουμε εκείνες τις κοινοβουλευτικές πρωτοβουλίες, να πιέσουμε εσάς, την Κυβέρνηση, να κάνετε το καθήκον σας. Τίποτα παραπάνω. Να κάνετε το χρέος της κάθε στιγμής που έχετε ως Κυβέρνηση, που έχει πάρει εντολή από τον ελληνικό λαό να κυβερνήσει τούτο τον τόπο. 
     Φανήκατε αδύναμοι, κύριε Υπουργέ. Η Κυβέρνηση της Νέας Δημοκρατίας δεν μπορεί να διαχειριστεί κρίσεις, φυσικές καταστροφές. Ο Θεός να μας φυλάει! Γιατί δεν μπορώ πια να πιστέψω ότι έχουμε μία Κυβέρνηση που κάθεται απαθώς.
     Κύριε Πρόεδρε, εμείς έχουμε την τιμή και τη χαρά να έχουμε από την περιοχή μας τον Υφυπουργό Εσωτερικών, Βουλευτή Μαγνησίας. Και έρχεται μετά από δεκαπέντε δικές μου ερωτήσεις, αφού τον πιέζουν αυτές οι ερωτήσεις, να απαντήσει ότι «θα αποζημιώσουμε, θα βοηθήσουμε τους κτηνοτρόφους, θα δώσουμε στη Μακρινίτσα τόσα χρήματα, θα δώσουμε στις Μηλιές τόσα χρήματα». Και αυτό το «θα» ακόμα δεν έχει μετουσιωθεί σε κάτι. 
     Βεβαίως τα πράγματα είναι όπως τα είπαν οι συνάδελφοι.  Τα 560 ευρώ δεν τα πήραν όλοι. Οι ζημιές όμως που έγιναν είναι εκατοντάδων χιλιάδων ευρώ. Δεν είναι μόνο στη Νεάπολη του Βόλου, μια περιοχή που έχει χρήσεις γης, κατοικίας και βιοτεχνίας. Εκεί, δηλαδή, η μικρομεσαία επιχείρηση βούλιαξε στα νερά της αδιαφορίας, της απραξίας και της ανικανότητάς σας, αφού το 2003 και το 2004 υπήρχαν μελέτες που είχε χρηματοδοτήσει το ΠΑ.ΣΟ.Κ. για αντιπλημμυρικά έργα και θωράκιση της περιοχής και δεν τις ενεργοποιήσατε. 
     Πού πήγατε αυτά τα χρήματα, που προορίζονταν για την ασφάλεια των πολιτών της Μαγνησίας από φυσικές καταστροφές; Πού πήγαν τα χρήματα που είχαν εγκριθεί, κύριοι Υπουργοί, για να προστατέψουν περιοχές προστατευόμενες στα νησιά, στην Κάρλα, στο Βελεστίνο, στις Μηλιές, στη Μακρινίτσα και σε άλλες περιοχές; Πού πήγαν αυτά τα χρήματα και αφήσατε έρμαιους τους ανθρώπους στην κάθε κακοκαιρία, τη φυσική, αλλά και της δικής σας αναλγησίας και της δικής σας αδιαφορίας.
     Δεν είμαι εδώ για να αναφέρω τεχνικά ζητήματα. Ναι, κύριε Υπουργέ, σας το είπαν οι συνάδελφοί μας. Οι επιχειρηματίες και οι βιοτέχνες στην περιοχή έπαθαν τεράστιες ζημιές. Δεν πήραν τίποτα. Μα, δεν μπορείτε να ρυθμίσετε τα ζητήματα που αφορούν στις υποχρεώσεις τους προς τις υπηρεσίες; 
     Ο κ. Νάκος προχθές εξήγγειλε είκοσι τέσσερις δόσεις. Γιατί είκοσι τέσσερις δόσεις, κύριε Υπουργέ, και όχι σαράντα οκτώ, όπως έγινε στην Κεφαλλονιά και την Ιθάκη; Δεν είμαστε παιδιά του ίδιου Θεού; Δεν είμαστε μια χώρα ενιαίας συνοχής και αλληλεγγύης ή τα λέτε αυτά μόνο στις προεκλογικές σας ομιλίες; Γιατί υπόσχεστε συνέχεια, κύριοι Υπουργοί; Κάντε κάτι επιτέλους που να δείξει ότι τουλάχιστον, αν δεν έχετε ευαισθησία, ακούτε τις φωνές των πονεμένων ανθρώπων.
     Έρχονται Χριστούγεννα. Εγώ έχω μπροστά μου είκοσι-τριάντα υπομνήματα από φορείς, από δήμους της Μαγνησίας, οι οποίοι ζητούν εδώ και τώρα να τους δώσουμε εμείς λύση σ’ αυτό που οφείλετε να κάνετε εσείς. Μας ζητούν να σας πιέσουμε, κύριε Υπουργέ.
     Κύριε Υπουργέ των Εσωτερικών, εμείς, οι Βουλευτές του ΠΑ.ΣΟ.Κ., με υψηλό αίσθημα ευθύνης και με κοινωνική ευαισθησία, στις περιοχές μας -στη Μαγνησία, στη Χαλκιδική, στη Θεσσαλονίκη, στη Λακωνία, στην Καρδίτσα- βιώνουμε τα προβλήματα των συμπολιτών μας για να μπορούμε να τα εκφράσουμε. Δεν είμαστε αφ’ υψηλού, δεν είμαστε μακριά, δεν είμαστε έξω από την ίδια τη ζωή και την πραγματικότητα της χώρας μας.
      Δεν σας είπαμε να φέρετε το χρυσάφι της γης. Σας είπαμε να κάνετε το χρέος σας. Και το χρέος σας ήταν να αποζημιώσετε και τους βιοτέχνες και τους πολίτες και τα νοικοκυριά και τους κτηνοτρόφους και τους παραγωγούς, οι οποίοι έχουν υποστεί τεράστιες ζημιές. Όμως εσείς έχετε άλλα στο νου σας. Για σας οι γιορτές είναι ο εικονικός προϋπολογισμός, είναι το ξεπούλημα της εθνικής περιουσίας, είναι οι αδιαφανείς διαδικασίες, για να κερδίσετε ως κομματικό κράτος και ως κόμμα και όχι ως χώρα και ως λαός. Εσείς, δυστυχώς, κύριοι Υπουργοί της Κυβέρνησης, μόλις περάσατε το κατώφλι της εξουσίας και περάσατε στην διακυβέρνηση της χώρας αποδείξατε ότι είχατε ένα προσωπείο υποσχέσεων, ψεμάτων, αποδείξατε ότι είχατε μια κρυφή ατζέντα, μια κρυφή σκέψη για όλους εμάς τους πολίτες: «Θα προχωρήσουμε –αυτό λέτε, κύριε Υπουργέ- χωρίς εσάς, αλλά με τους λίγους δικούς μας, τους λίγους εκλεκτούς μας, τους οικονομικά δυνατότερους, γιατί μ’ αυτούς μπορούμε να ξαναέχουμε την εξουσία». Για το λαό κανένας λόγος! 
      Κύριε Υπουργέ, με όλο το σεβασμό που σας έχω, σας ζητώ και στους Υφυπουργούς σας αλλά και στο Υπουργικό σας Συμβούλιο και παντού να πείτε ότι υπάρχει η φωνή της Αντιγόνης από τη Νεάπολη, η φωνή του Γιώργου από τη Μακρινίτσα, η φωνή των Βουλευτών του ΠΑ.ΣΟ.Κ. που εκφράζουν τους Γιάννηδες, τους Γιώργους, τις Αντιγόνες, που υποφέρουν και δεν μπορούν να κάνουν γιορτές και Χριστούγεννα, που δεν έχουν να φάνε, που δεν έχουν πού να κοιμηθούν, που έχασαν το βιός τους και δεν μπορούν να περιμένουν τις πολυτέλειες και τα τεχνάσματα μιας δικιάς σας επικοινωνιακής πολιτικής, που επιτέλους πια, κύριε Υπουργέ, έχει εκπνεύσει και έχει απογοητεύσει όλους μας. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ. ΣΟ. Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ροδούλα Ζήση.
      Ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, τι τίτλο άραγε θα μπορούσε να βάλει κάποιος σ’ όλη αυτήν την παράσταση που έδωσε η Αξιωματική Αντιπολίτευση στην επερώτηση, την οποία μας έκανε; Πολλούς τίτλους, αλλά οι δύο κυριότεροι που ταιριάζουν είναι: Υποκρισία-Παραπληροφόρηση.
      Υποκρισία, διότι μιλάει σήμερα το ΠΑ. ΣΟ. Κ., που πριν από δυόμισι χρόνια ήταν ακόμα κυβέρνηση, ασκώντας ατεκμηρίωτη κριτική στην Κυβέρνηση Καραμανλή που κάνει τη δουλειά της. Όταν το ίδιο, ως κυβέρνηση, σε αντίστοιχες περιπτώσεις –και θα σας το αποδείξω άλλωστε- όχι απλώς ήταν απόν, αλλά είχε γελοιοποιήσει την έννοια της υπεύθυνης διακυβέρνησης και της σοβαρότητας στον τόπο.
      Και παραπληροφόρηση, γιατί ειλικρινά δεν υπήρξε φράση συναδέλφου, απ’ αυτές που άκουσα εδώ, που να μην είχε και από μία ανακρίβεια. Αυτό βέβαια είναι συνηθισμένο στο ΠΑ. ΣΟ. Κ.. Είναι ένα κόμμα που, χρόνια ολόκληρα, όταν είναι κυβέρνηση συγκαλύπτει τα πράγματα και όταν είναι αντιπολίτευση ξεχνάει τι έκανε και προσπαθεί να μηδενίσει την προσπάθεια των άλλων. 
      Χαρακτηριστικό παράδειγμα είναι το εξής: Και παίρνω αφορμή από το τελευταίο παράδειγμα, αυτό που η αγαπητή συνάδελφος κ. Ζήση είπε σχετικά με τον προϋπολογισμό. Εάν υπάρχει ένα κορυφαίο παράδειγμα εικονικής πραγματικότητας, αυτό ήταν ο προϋπολογισμός του 2004 της κυβέρνησης Σημίτη μέσα σ’ αυτή την Αίθουσα, όπου μας μίλαγαν για έλλειμμα 1,2% -προηγουμένως μάλιστα μας μίλαγαν για πλεονασματικούς προϋπολογισμούς- και είχαμε ένα έλλειμμα κοντά στο 7%. Αυτό είναι το ΠΑ. ΣΟ. Κ.! Ποιος μιλάει για εικονική πραγματικότητα! Ποιος μιλάει για οικονομικά μεγέθη!
      Βεβαίως όπως θα καταλήξω άλλωστε, για το θέμα των αγροτικών προβλημάτων το να μιλάει σήμερα -ειδικά σήμερα- το ΠΑ. ΣΟ. Κ., μετά τη χθεσινή απόφαση που μας ήρθε απ’ έξω για τα αγροτικά ε, «αιδώς Αργείοι», που έλεγαν και οι αρχαίοι ημών πρόγονοι! Ως εδώ και μη παρέκει! Και θα έρθω σ’ αυτό. Γιατί; Γιατί για να κάνει όλη αυτήν την προσπάθεια της υποκριτικής παράστασης και της παραπληροφόρησης το ΠΑ. ΣΟ. Κ. δεν είναι μόνο του. Ούτε ήταν ούτε είναι. Έχει τη διαχρονική συμπαράσταση όλων εκείνων των φερέφωνων που κάνουν πως δεν καταλαβαίνουν τι συμβαίνει όταν κυβερνά το ΠΑ. ΣΟ. Κ. και διαστρέφουν προκλητικά την πραγματικότητα όταν έρχεται η ώρα να κυβερνήσει η Νέα Δημοκρατία. Και θα μιλήσουμε με συγκεκριμένα παραδείγματα και συγκεκριμένους αριθμούς, μιας και βρεθήκαμε εδώ.
      Επειδή, λοιπόν, ελέχθη προηγουμένως ότι «κινδυνεύουμε διότι αυτή η Κυβέρνηση είναι ανίκανη να αντιμετωπίσει κρίσεις», -το άκουσα από δύο συναδέλφους και από τον αρχικό εισηγητή και από την κ. Ζήση στο τέλος- κύριοι συνάδελφοι, εγώ θα σας θυμίσω ένα πράγμα μόνο: Μέσα στις καταστροφές, μέσα στις πλημμύρες, θυμηθείτε έναν Παναγιώτη Φούρλα, πού ήταν κάθε φορά και τι ώρα. 
      Και για να καταλάβετε ποιοι είστε όταν κυβερνούσατε, θυμηθείτε ποιος ήταν Γραμματέας Πολιτικής Προστασίας το Σεπτέμβρη του 2002, όταν πνιγόταν η Αθήνα. Τον μαζεύατε από τις διακοπές του και τον παραιτήσατε από τηλεφώνου. Πνιγόταν η Αθήνα, είχε πλημμυρίσει ο Κηφισός, δεν ήξεραν που είναι ο Γραμματέας Πολιτικής Προστασίας, τον βρήκαν στις διακοπές του -το όνομά του είναι γνωστό, η περίπτωση είναι γνωστή- και τον απέλυσε τηλεφωνικά ο κ. Σκανδαλίδης. 
      Αυτή η Κυβέρνηση τότε, ασκεί κριτική στην Κυβέρνηση Καραμανλή για ετοιμότητα και αντιμετώπιση των πραγμάτων, με Παναγιώτη Φούρλα, που τον ξέρει όλος ο ελληνικός λαός. Έφερα τα παραδείγματα Γραμματέων Πολιτικής Προστασίας, για να καταλάβετε πού και γιατί μιλάμε. Και όχι μόνο τότε αλλά και πριν και μετά. 
      Ερωτώ: ΄Ηξερε ο ελληνικός λαός ποιος είναι Γραμματέας Πολιτικής Προστασίας επί ΠΑ.ΣΟ.Κ.; Δεν πάτε να ρωτήσετε να δείτε και πριν από τον κ. Παπανικολάου και μετά; Τον ήξεραν; Εμφανίστηκε πουθενά επειδή μιλάτε για ετοιμότητα του κράτους; Ή τους ψάχνατε να τους βγάλετε από τα γραφεία τους ή να τους φέρετε από τις διακοπές τους; Και μιλάτε για ετοιμότητα του κρατικού μηχανισμού; Κάνετε κριτική, όταν στην πραγματικότητα ήταν το κράτος που βρισκόταν σε κατάσταση ύπνωσης ακόμη και στις πιο κρίσιμες περιπτώσεις επί των ημερών σας; Και σήμερα, όταν συμβεί οτιδήποτε, το κράτος είναι αμέσως παρόν και σε ό,τι αφορά συμπαράσταση προς τους ανθρώπους από την πρώτη στιγμή και, όπως θα εξηγήσω στη συνέχεια, σε ό,τι αφορά τα μέτρα τα οποία πρέπει να πάρουμε.
      Μη μιλάτε, λοιπόν, για ετοιμότητα, όταν έχετε γελοιοποιήσει κάθε έννοια κυβερνητικής σοβαρότητας επί των ημερών σας. Μην κάνετε κριτική σήμερα, όταν ξέρει ο ελληνικός λαός ότι παρά τα προβλήματα που μας αφήσατε εκπληρώνουμε τις υποχρεώσεις μας στο ακέραιο, και μάλιστα στο πολλαπλάσιο.
       Και ας έρθουμε να δούμε τα πράγματα πώς έχουν, με βάση αυτά τα οποία μας λέτε. Την περασμένη περίοδο, το καλοκαίρι, δηλαδή, και στις αρχές του φθινοπώρου, αντιμετωπίσαμε σημαντικά προβλήματα με πυρκαγιές στη Χαλκιδική και τη Λακωνία και με πλημμύρες, ιδίως στην περιοχή της Θεσσαλονίκης, της Μαγνησίας και της Καρδίτσας.
      Ποιές ήταν οι αντιδράσεις μας από την πρώτη στιγμή; Τα στοιχεία είναι εδώ και θα σας τα καταθέσω για να τα έχετε και να τα ξέρετε και να τα θυμάστε, γιατί ο κόσμος ξέρει και κρίνει.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος, καταθέτει στα Πρακτικά τα προαναφερθέντα στοιχεία τα οποία έχουν ως εξής
      (Να φωτογραφηθούν οι σελίδες 77, 78,79,80)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πρώτα-πρώτα, πότε στο παρελθόν έχει συμβεί αυτό που συμβαίνει από την αρχή επί των ημερών μας; Και θέλω δημόσια να ευχαριστήσω τον κ. Φούρλα και τις υπηρεσίες του Υπουργείου. Πότε είχαμε ταχύτερη αντίδραση σ’ ό,τι αφορά την κήρυξη του νομού σε κατάσταση έκτακτης ανάγκης, σ’ όποια περίπτωση και αν υπήρξε; Αυθημερόν. Μάλιστα στις περισσότερες περιπτώσεις –και ας έλθουν εδώ αιρετοί της Τοπικής Αυτοδιοίκησης να μου το πουν- διαρκούσης της κρίσεως, τηλεφωνικά εγώ επικοινωνώντας μαζί τους, τους έδινα την απόφαση της κήρυξης πριν καν μου το στείλουν γραπτώς. Και είναι εδώ όλες οι αποφάσεις κήρυξης των περιοχών σε κατάσταση έκτακτης ανάγκης, σ’ όλες τις περιπτώσεις αυτές, που δείχνει ποια μέρα είχαμε το καιρικό φαινόμενο, πότε κηρύχθηκε ο νομός σε κατάσταση έκτακτης ανάγκης ή το κομμάτι εκείνο του νομού. Μήπως θυμάται το ΠΑ.ΣΟ.Κ. πόσες ημέρες έκαναν να βρουν τους γενικούς γραμματείς Πολιτικής Προστασίας για να κηρύξουν τον νομό σε κατάσταση έκτακτης ανάγκης; Πόσες φορές, ο ομόλογός μου προηγουμένως, είχε πει «ε, δεν χρειάζεται, συνηθισμένα φαινόμενα είναι αυτά», ενώ εμείς, σε οποιαδήποτε περίπτωση χρειάστηκε να κηρύξουμε τον νομό σε κατάσταση έκτακτης ανάγκης το κάναμε; Ψάχνατε τον Γενικό Γραμματέα Πολιτικής Προστασίας στις διακοπές του, την ώρα που πνιγόταν το Λεκανοπέδιο. Θα σας τα θυμίζω. Τα έκρυβαν τότε και οι «φυσικοί σύμμαχοί σας» στο χώρο της παραπληροφόρησης. Θα σας τα θυμίζουμε εδώ για να τα ακούτε, για να ξέρετε ποιοι είστε. 
      Έρχομαι, λοιπόν, στο δεύτερο θέμα: Αναδασώσεις. Γιατί είναι ένα βασικό θέμα, μιας και μιλάτε γι’ αυτό. Σ’ όλες τις περιπτώσεις, η κήρυξη των αναδασώσεων έγινε αμέσως και προχώρησαν όλα τα έργα το συντομότερο δυνατό. 
    Σας παραδίδω, ιδίως για το θέμα της Κασσάνδρας και της Λακωνίας, τις πράξεις κήρυξης αναδασώσεων. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είδατε και από τη μερίδα του Τύπου, εκείνη που θέλει να ασχοληθεί με το θέμα, τι συμβαίνει στη Χαλκιδική σήμερα. Δεν είδατε ότι ουδέποτε στο παρελθόν είχε γίνει αυτή η προσπάθεια και αυτή η απόδοση προσπάθειας σ’ ό,τι αφορά τις αναδασώσεις στην Κασσάνδρα; Έγραψε ο Τύπος ότι ένα μικρό θαύμα συντελείται στη Χαλκιδική σε συνεργασία της περιφέρειας με το Πανεπιστήμιο Θεσσαλονίκης, ναι, ή όχι;  Και εδώ θέλω να ευχαριστήσω θερμά το αρμόδιο εργαστήριο του Αριστοτέλειου Πανεπιστημίου Θεσσαλονίκης που συνεργάζεται με την περιφέρεια. Όχι μόνο η αναδάσωση άρχισε να αποδίδει, αλλά επειδή ελήφθησαν τα μέτρα –μολονότι είχαμε καιρικά φαινόμενα σημαντικά στη Χαλκιδική- ειδικά το κομμάτι το οποίο πλήγηκε από τη πυρκαγιά την εποχή εκείνη δεν παρουσίασε προβλήματα από τις πλημμύρες. Ακριβώς γιατί αντιδράσαμε αμέσως. 
      Να θυμίσω τις επιδόσεις του ΠΑ.ΣΟ.Κ., που καιγόντουσαν περιοχές και την άλλη φορά κατέβαιναν βουνά ολόκληρα κάτω, γιατί η έννοια της αναδάσωσης ήταν μέρος της εικονικής πραγματικότητας των κυβερνήσεων του ΠΑ.ΣΟ.Κ; 
      Όλες, λοιπόν, οι περιοχές κηρύχθηκαν αναδασωτέες όπου έπρεπε, -Χαλκιδική, Λακωνία- και, ταυτοχρόνως, τα μέτρα ξεκίνησαν αμέσως ιδίως στη Χαλκιδική. Γιατί εκεί ήταν και το μεγαλύτερο πρόβλημα αναδάσωσης, λόγω του φυσικού πλούτου της περιοχής. 
      Σας είπα και πάλι ότι ο Τύπος που ασχολήθηκε σοβαρά, λέει την πραγματικότητα και όποιος θέλει μπορεί να πάει επάνω στη Χαλκιδική να δει πώς ξεκίνησαν τα μέτρα, και αν απέδωσαν με τις βροχές που είχαμε την εποχή εκείνη. Σ’ άλλες περιοχές μπορεί να υπήρξαν προβλήματα. Αλλά στη συγκεκριμένη, ενώ θα ήταν απόλυτα λογικό λόγω ακριβώς της μεγάλης φυσικής καταστροφής που συνέβη με την πυρκαγιά, δεν προέκυψε κανένα θέμα γιατί πήραμε τα μέτρα μας αμέσως. 
      Και δεν το κάναμε μόνοι μας –το τονίζω- αλλά ήταν το Πανεπιστήμιο της Θεσσαλονίκης. Όμως εμείς απευθυνθήκαμε στο Πανεπιστήμιο της Θεσσαλονίκης ύστερα από τη συνάντηση που είχαμε, όταν με κλιμάκιο συναδέλφων Υπουργών επισκεφθήκαμε αμέσως το Υπουργείο Μακεδονίας-Θράκης. Εκεί, μαζί με τον Περιφερειάρχη αποφασίσαμε τη συνεργασία με το αρμόδιο εργαστήριο του Αριστοτέλειου Πανεπιστημίου Θεσσαλονίκης ...
      ΘΕΟΧΑΡΗΣ ΤΣΙΟΚΑΣ: Σας ακούνε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως και μας ακούνε, όπως σας ξέρουν και εσάς. Γι’ αυτό σας έχουν πάρει χαμπάρι τόσα χρόνια και γι’ αυτό σε τόσες εκλογές παίρνετε τόσες απαντήσεις. 
      ΙΩΑΝΝΗΣ ΔΡΙΒΕΛΕΓΚΑΣ: Να πάμε μία βόλτα μαζί...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν αντέχετε την αλήθεια. Εγώ σας άκουσα και δεν μίλησα καθόλου. Εσείς κραυγάζετε γιατί αυτοί είσαστε μια ζωή. Δεν την αντέχετε και δεν μπορείτε να την αντέξετε την αλήθεια. 
      ΘΕΟΧΑΡΗΣ ΤΣΙΟΚΑΣ: Να μας πείτε τι κάνατε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λοιπόν, όταν δεν έχετε τα φερέφωνα μαζί σας και μπορεί να μιλάει κάποιος άνετα, δεν την αντέχετε την αλήθεια γιατί με δεκανίκια τέτοιου είδους πορεύεστε πολιτικά τόσα χρόνια. 
      ΒΑΣΙΛΕΙΟΣ ΓΕΡΑΝΙΔΗΣ: Ψέματα λέτε. 
      ΙΩΑΝΝΗΣ ΔΡΙΒΕΛΕΓΚΑΣ:  Λέτε ψέματα ... 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, μην διακόπτετε. Ο Υπουργός δεν σας διέκοψε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ξέρουν να κάνουν τίποτα άλλο εδώ μέσα; Από κριτική χωρίς επιχειρήματα;
      ΠΡΟΕΔΡΕΥΩΝ (Γεώργιος Σούρλας):Θα ακολουθήσει ο Κοινοβουλευτικός σας Εκπρόσωπος. Δεν είναι σωστό αυτό που κάνετε.
      Συνεχίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έρχομαι στα θέματα τα οποία αφορούν στο τι κάναμε οικονομικά. Θυμίζω, λοιπόν, ότι όταν, ακριβώς, έγιναν οι καταστροφές –και μιλάω και για τη Χαλκιδική και για τη Λακωνία- δόθηκε από την πρώτη στιγμή από το Υπουργείο Εθνικής Οικονομίας –και είναι προς τιμή των συναδέλφων, του κ. Γιώργου Αλογοσκούφη και του κ. Χρήστου Φώλια- από 1.000.000 ευρώ τόσο για τη Χαλκιδική όσο και για τη Λακωνία. Θυμάμαι, μάλιστα, ότι στη Λακωνία δεν είχε σβήσει ακόμα η πυρκαγιά, κατέβαινα εγώ ο ίδιος οδικώς και πριν φθάσω στην Τρίπολη, πηγαίνοντας προς τη Λακωνία, το ποσό αυτό είχε φθάσει στην Περιφέρεια. Είναι γνωστό τοις πάσι και είναι εδώ και οι Βουλευτές του νομού και θα το θυμούνται. 
      Καταθέτω, λοιπόν, και τα δύο χαρτιά του Υπουργείου Εθνικής Οικονομίας που δείχνουν ποια μέρα καταβλήθηκε ποσό άμεσης έκτακτης αποζημίωσης ενός 1.000.000 ευρώ τόσο για τη Χαλκιδική όσο και για τη Λακωνία. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Πότε άλλοτε, να μου θυμίσει το ΠΑ.ΣΟ.Κ, σε φυσική καταστροφή εκτάκτως –δεν μιλάω για τα υπόλοιπα μέτρα, εγώ μιλάω για το έκτακτο ποσό στις δύο πυρκαγιές και στην περίπτωση της Λακωνίας και στην περίπτωση της Χαλκιδικής-. την ίδια μέρα, ανεξάρτητα από τα μέτρα που ελήφθησαν, δόθηκε ενίσχυση αυτού του ύψους; Να μου φέρει ένα στοιχείο το ΠΑ.ΣΟ.Κ. για όλο αυτό το χρονικό διάστημα που κυβερνούσε και όταν μου το φέρει να μου το πει. Αυτά ξέχασαν να μας τα πουν οι συνάδελφοι ότι δόθηκαν αυθημερόν. Και τονίζω το αυθημερόν.
    Έρχομαι, από κει και πέρα, στις επι μέρους αποφάσεις που έπρεπε να ληφθούν: Η οριοθέτηση των περιοχών ως πληγεισών και οι πιστωτικές διευκολύνσεις για την αποκατάσταση των ζημιών. Δηλαδή, στην περίπτωση του Νομού Χαλκιδικής την 1η Νοεμβρίου και στην περίπτωση η οποία αφορά τις Νομαρχίες Μαγνησίας και Φθιώτιδας στις 21 Νοεμβρίου. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Γιατί βγήκαν τότε; Γιατί έπρεπε να βγουν οι αποφάσεις, αφού προηγουμένως οι ίδιοι οι ενδιαφερόμενοι έπρεπε να κάνουν τις αιτήσεις, για να ξέρουμε και να τους δώσουμε το χρονικό περιθώριο να το κάνουν, ώστε οι αποφάσεις να καλύψουν όσο το δυνατόν μεγαλύτερο φάσμα των ανθρώπων που είχαν ανάγκη. Γι’ αυτό, ακριβώς, εκδόθηκαν τότε. 
      Μπορεί να μου πει το ΠΑ.ΣΟ.Κ. πόσο χρόνο έκανε να εκδώσει –αν τις εξέδιδε- τις αντίστοιχες αποφάσεις σε αντίστοιχες περιπτώσεις; Εκεί, βεβαίως, το ΠΑ.ΣΟ.Κ. ήταν, ξέρετε, λίγο περίεργο ως κυβέρνηση. Έλεγε «μα δεν είναι δυνατόν…» -όλα τα φαινόμενα την εποχή εκείνη ήταν φυσιολογικά- «…σιγά την πλημμύρα, σιγά την καταστροφή!». Για να φθάσει το ΠΑ.ΣΟ.Κ. να κηρύξει περιοχή σε κατάσταση έκτακτης ανάγκης, έπρεπε να έχουν έρθει τα πάνω-κάτω και για να φθάσει να βγάλει τέτοιες αποφάσεις, είχε περάσει μία ολόκληρη χρονιά.
      Και ύστερα, μιας και μιλάμε για τα θέματα της τουριστικής προβολής και ανάπτυξης, θα σας πω τα εξής: Στις 4-10-2006, διπλασιασμός της επιδότησης των τουριστικών καταλυμάτων των Νομών Χαλκιδικής και Λακωνίας που επλήγησαν από τις πυρκαγιές και συμμετέχουν στα προγράμματα κοινωνικού τουρισμού του Ε.Ο.Τ. Αυτό από την πλευρά της κ. Πετραλιά.
      Στις 4-10-2006, είχε βγει η απόφαση και για το Νομό Χαλκιδικής και για το Νομό Λακωνίας.
      Καταθέτω το σχετικό έγγραφο στα Πρακτικά.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και έρχομαι στο περίφημο θέμα το οποίο αφορά τα οικονομικά, γιατί μας λένε: «τι έχετε κάνει οικονομικά, τι έχετε κάνει για την Τοπική Αυτοδιοίκηση, τι κάνατε για τις νομαρχίες, τι τους δώσατε;».
      Πρώτα-πρώτα, θα εξηγήσω ένα πράγμα και τους αριθμούς θα τους φέρω εδώ, γιατί η αλήθεια θα φανεί –θέλουν, δεν θέλουν- και θα ακούσουν αριθμούς. Αριθμούς δεν ζήτησαν; Αριθμούς θα ακούσουν.
      Έρχομαι, λοιπόν, και ερωτώ: Για όλες τις περιπτώσεις των νομών για τους οποίους μιλάμε, δηλαδή τους Νομούς Μαγνησίας, Χαλκιδικής, Θεσσαλονίκης, Λακωνίας, Καρδίτσας, το σύνολο των έκτακτων –το τονίζω- επιδοτήσεων από πλευράς αντιμετώπισης των θεομηνιών, πέρα αυτών που είπα προηγουμένως, πέραν των τακτικών πόρων που έχουν –στους οποίους θα αναφερθώ, γιατί έχει και αυτό τη σημασία του- είναι πάνω από 11.000.000 ευρώ, με βάση τα στοιχεία που θα καταθέσω εδώ στη Βουλή, για όσους θέλουν να τα αμφισβητήσουν. Τα στοιχεία είναι στο site του Υπουργείου Εσωτερικών, Δημόσιας Διοίκησης και Αποκέντρωσης και θα αναφέρω έναν-έναν τους αριθμούς. Δόθηκαν 11.000.000 ευρώ –παρακαλώ!- μόνο γι’ αυτές τις περιοχές και μόνο για την αντιμετώπιση των εκτάκτων φαινομένων.
      Ας έρθει να μου πει το ΠΑ.ΣΟ.Κ. τι είχε δώσει τη δική του εποχή! Τι χρήματα είχαν δοθεί; Αν σας πω, ιδιαίτερα, για τον Έβρο και τις πλημμύρες τι προγράμματα εξήγγειλε και τι απέδωσε, είναι να γελάει ο κόσμος! Και το ξέρουν πάνω στον Έβρο. Είναι αυτοί που κάνουν κριτική σήμερα, κύριοι συνάδελφοι από πλευράς Συμπολίτευσης.
      Όμως, δεν είναι εκεί το θέμα. Επειδή είπαν για θέματα Τοπικής Αυτοδιοίκησης και είπαν για πόρους και ενίσχυση, παίρνω τους νομούς για τους οποίους μιλάμε, τους συγκεκριμένους νομούς και να δούμε τι έδωσε το ΠΑ.ΣΟ.Κ. από πλευράς καθαρών πόρων και τι έχουν σήμερα. Και δεν μιλάω για τον προϋπολογισμό του 2007 που είναι παραπάνω.
      Ακούστε, λοιπόν, κύριοι συνάδελφοι, ποιοι είναι οι καθαροί πόροι, στους πληγέντες νομούς, που άφησε το ΠΑ.ΣΟ.Κ. το 2004 και τι καθαρούς πόρους τους δώσαμε εμείς στον προϋπολογισμό του 2006, αυτόν που ήδη εκτελέστηκε.
      Χαλκιδική. Καθαροί πόροι Χαλκιδικής στον προϋπολογισμό του 2004, 1,2 εκατομμύρια ευρώ. Προϋπολογισμός του 2006, 4,5 εκατομμύρια ευρώ.
      Μαγνησία. Καθαροί πόροι στον προϋπολογισμό του 2004 2,2 εκατομμύρια ευρώ. Προϋπολογισμός του 2006, 5,8 εκατομμύρια ευρώ.
      Νομαρχία Θεσσαλονίκης. Καθαροί πόροι στον προϋπολογισμό του 2004 6,3 εκατομμύρια ευρώ. Καθαροί πόροι στον προϋπολογισμό του 2006 14,3 εκατομμύρια ευρώ.
      Καρδίτσα. Καθαροί πόροι στον προϋπολογισμό του 2004 1,8 εκατομμύρια ευρώ. Προϋπολογισμός του 2006, 5,7 εκατομμύρια ευρώ.
      Λακωνία. Τακτικοί πόροι στον προϋπολογισμό του 2004, 1,2 εκατομμύρια ευρώ. Στον προϋπολογισμό του 2006, 5,2 εκατομμύρια ευρώ.
      Αυτοί είναι οι καθαροί πόροι. Υπάρχει υπερτριπλασιασμός και είναι, τουλάχιστον, κατά 10% περισσότεροι οι πόροι κάθε μιας νομαρχίας στον προϋπολογισμό του 2007.
      Αυτό είναι το ΠΑ.ΣΟ.Κ. το οποίο κάνει κριτική. Μόνο στους καθαρούς πόρους, αυτούς που τους ανήκουν, έχουμε υπερτριπλασιασμό –μ’ αυτήν την κακή οικονομική συγκυρία- από το 2004 μέχρι σήμερα. Και μιλάει το ΠΑ.ΣΟ.Κ. !
      Και έρχομαι τώρα και στους αριθμούς, τους οποίους πρέπει να αποκαλύψουμε σχετικά με το τι χρήματα δώσαμε σε κάθε περιοχή. Θα τα ακούσει, λοιπόν, το ΠΑ.ΣΟ.Κ.!
      Νομός Μαγνησίας. Εκτάκτως, πέραν των καθαρών πόρων και πέραν του 1.000.000 ευρώ που δόθηκε για τη Χαλκιδική και για τη Λακωνία από την πλευρά του Υπουργείου Οικονομίας και Οικονομικών αυθημερόν, το σύνολο των χρημάτων τα οποία δόθηκαν και στη νομαρχία –και μιλάω για τις καταστροφές, τώρα- και…
      ΡΟΔΟΥΛΑ ΖΗΣΗ: Αυτά είναι τα ρουσφέτια του κ. Νάκου, τα προεκλογικά…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …και στους Οργανισμούς Τοπικής Αυτοδιοίκησης είναι: Στο Δήμο Βόλου 500.000 ευρώ, στο Δήμο Αγριάς 200.000 ευρώ, στο Δήμο Αισωνίας 180.000 ευρώ, στο Δήμο Αργαλαστής 150.000 ευρώ, στο Δήμο Αρτέμιδας 100.000 ευρώ, στο Δήμο Σηπιάδος 100.000 ευρώ, στο Δήμο Σκιάθου 150.000 ευρώ, στο Δήμο Αφετών 100.000 ευρώ, στο Δήμο Ιωλκού 200.000 ευρώ, στο Δήμο Κάρλας 100.000 ευρώ, στην Κοινότητα Μακρινίτσας 80.000 ευρώ, στο Δήμο Μηλεών 100.000 ευρώ, στο Δήμο Πορταριάς 100.000 ευρώ, στο Δήμο Πτελεού 50.000 ευρώ, στο Δήμο Σούρπης 100.000 ευρώ. Στη Νομαρχία Μαγνησίας. Χωριστά στη Νομαρχία Μαγνησίας 1.390.000 ευρώ. Σύνολο στο Νομό Μαγνησίας γι’ αυτήν τη χρονική περίοδο 3.600.000 ευρώ. 
      ΡΟΔΟΥΛΑ ΖΗΣΗ: Τι λέτε τώρα, κύριε Υπουργέ; Η Αγριά, η Πορταριά δεν έχουν πλημμυρίσει; Δεν έπαθαν ζημιές;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πάμε, λοιπόν, στο Νομό Χαλκιδικής. Δήμος Μουδανιών 300.000 ευρώ, Δήμος Σταγύρων 150.000 ευρώ, Δήμος Αρναίας 250.000 ευρώ. Νομαρχία Χαλκιδικής –πέραν του 1.000.000, το τονίζω- 850.000 ευρώ. Σύνολο στο Νομό Χαλκιδικής 1.550.000 ευρώ εκτάκτως! 
      Νομός Θεσσαλονίκης. Δήμος Αγίου Γεωργίου 150.000 ευρώ, Δήμος Απολλωνίας 300.000 ευρώ, Δήμος Αρέθουσας 150.000 ευρώ, Δήμος Εγνατίας 150.000 ευρώ, Δήμος Ρεντίνας 300.000 ευρώ, Δήμος Μαδύτου 150.000 ευρώ, Δήμος Πολίχνης 300.000 ευρώ, Δήμος Χαλκηδόνος 200.000 ευρώ, Δήμος Θεσσαλονίκης 100.000 ευρώ, Δήμος Κάρλας 100.000 ευρώ, Νομαρχία Θεσσαλονίκης 1.452.000, σύνολο για το Νομό Θεσσαλονίκης –τότε, δηλαδή- 3.352.000 ευρώ. 
      Νομός Λακωνίας. Δήμος Μυστρά 40.000 ευρώ, Δήμος Ασωπού 100.000 ευρώ, Δήμος Βοιών 30.00 ευρώ, Νομαρχία Λακωνίας 1.050.000 ευρώ. Σύνολο για το Νομό Λακωνίας για τα έκτακτα την εποχή εκείνη -χωρίς να υπολογίζουμε αυτά που έδωσε το Υπουργείο Εθνικής Οικονομίας- 1.175.000 ευρώ. 
      Νομός Καρδίτσας. Δήμος Αργιθέας 100.000 ευρώ, Δήμος Ιθώμης 70.000 ευρώ, Δήμος Ιταμού 110.000 ευρώ, Δήμος Καλλιφωνίου 30.000 ευρώ, Δήμος Κάμπου 50.000 ευρώ, Δήμος Καρδίτσας 125.000 ευρώ, Δήμος Μενελαΐδας 30.000 ευρώ, Δήμος Μητρόπολης 40.000 ευρώ, Δήμος Μουζακίου 80.000 ευρώ, Δήμος Νεβρόπολης 30.000 ευρώ, Δήμος Παλαμά 70.000 ευρώ, Δήμος Παμίσου 70.000, Δήμος Πλαστήρα 30.000 ευρώ, Δήμος Ρεντίνης 40.000 ευρώ, Δήμος Σελλανών 80.000 ευρώ, Δήμος Σοφάδων 70.000 ευρώ, Δήμος Ταμασίου 50.000 ευρώ, Δήμος Φύλλου 50.000 ευρώ, Νομαρχία Καρδίτσας 100.000 ευρώ. Σύνολο στο Νομό Καρδίτσας –πέραν όλων των τακτικών του πόρων- 1.125.000 ευρώ. 
      Φυσικά, αυτά τα στοιχεία τα καταθέτω, είναι στη διάθεση του οποιουδήποτε και βρίσκονται και στο site του Υπουργείου Εσωτερικών. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το ερώτημα είναι το εξής: Μπορεί να μου πει κανείς από την πλευρά  του ΠΑ.ΣΟ.Κ. αυτά τα χρήματα πότε δόθηκαν και από ποιους; Πότε προηγουμένως δόθηκαν αυτά τα χρήματα; 
      ΡΟΔΟΥΛΑ ΖΗΣΗ: Τι λέτε, κύριε Υπουργέ; 
      ΜΑΡΓΑΡΙΤΗΣ ΤΖΙΜΑΣ: ....
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, μην διακόπτετε! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πώς είναι δυνατόν να μιλάει το ΠΑ.ΣΟ.Κ. και να κάνει κριτική και να το ακούτε τώρα να διακόπτει; Αυτή είναι η τακτική τους: «Διακοψίες», παραπληροφόρηση, υποκρισία! Δεν τους αρέσει η αλήθεια! Τη φοβούνται. 
      Δεν μας είπαν ότι αυτά τα χρήματα δόθηκαν και δεν μας είπαν τι έδινε το ΠΑ.ΣΟ.Κ. όλα αυτά τα χρόνια.
      Τονίζω ότι το μεγάλο ζήτημα είναι… 
      ΡΟΔΟΥΛΑ ΖΗΣΗ: Τι λέτε, κύριε Υπουργέ;
      ΘΕΟΧΑΡΗΣ ΤΣΙΟΚΑΣ: Άλλοι πλημμύρισαν και άλλοι πήραν τα λεφτά, κύριε Υπουργέ! 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. Δεν μπορεί να απαντήσει ο Υπουργός; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τη συμπεριφορά τους την παρακολουθείτε, κύριε Πρόεδρε! Τη βλέπετε τη συμπεριφορά τους, κύριε Πρόεδρε. 
      ΙΩΑΝΝΗΣ ΔΡΙΒΕΛΕΓΚΑΣ: Είναι σοβαρά πράγματα αυτά; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι η συμπεριφορά των ανθρώπων που δεν έμαθαν να μιλάνε κοινοβουλευτικά. Ο αυταρχισμός είναι βασικό χαρακτηριστικό της συμπεριφοράς τους! 
      ΡΟΔΟΥΛΑ ΖΗΣΗ: Μπορεί, κύριε Πρόεδρε, να λέει τέτοια πράγματα ο κύριος Υπουργός; 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ.
      Κύριε Υπουργέ, περιμένετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυταρχισμός και παραπληροφόρηση!
      ΡΟΔΟΥΛΑ ΖΗΣΗ: (δεν ακούστηκε)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν αντέχετε την αλήθεια! Έτσι συνηθίσατε!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, καθίστε κάτω. Δεν είναι συμπεριφορά αυτή!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν αντέχετε την αλήθεια. Έτσι συνηθίσατε! Να καταφεύγετε στην υποκρισία, να παραπληροφορείτε, να έχετε τα φερέφωνά σας και να συγκαλύπτουν και όταν έρχεται η ώρα της αλήθειας και γελοιοποιείστε…
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ένα λεπτό, σας παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Αυτή η συμπεριφορά δεν πάει άλλο! Είναι απαράδεκτο
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έτσι συνήθισαν, κύριε Πρόεδρε. Αυτοί είναι, τι να κάνουμε;
      ΠΡΟΕΔΡΕΥΩΝ (Γεώργιος Σούρλας): Μάθετε επιτέλους να σέβεστε τον ομιλητή.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτοί είναι. Να αλλάξει συμπεριφορά το ΠΑ.ΣΟ.Κ.; 
      ΠΡΟΕΔΡΕΥΩΝ (Γεώργιος Σούρλας): Μάθετε, επιτέλους, να σέβεστε τον ομιλητή! Συμπεριφορά είναι αυτή; Ειρωνείες, γέλια, φωνές, διακοπές. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Έτσι συνήθισαν. Αυτοί είναι. Θα αλλάξει συμπεριφορά το ΠΑΣΟΚ; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, καθίστε κάτω. 
      ΡΟΔΟΥΛΑ ΖΗΣΗ: Όμως, ακούτε και εσείς τα ψέματα.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Έρχομαι, λοιπόν…
      ΠΡΟΕΔΡΕΥΩΝ (Γεώργιος Σούρλας): Επιτέλους.
      ΙΩΑΝΝΗΣ ΚΕΦΑΛΟΓΙΑΝΝΗΣ: Σεβαστείτε το διάλογο.
      ΝΙΚΟΛΑΟΣ ΣΑΛΑΓΙΑΝΝΗΣ: Να το καταλάβει αυτό ο Υπουργός.
      ΡΟΔΟΥΛΑ ΖΗΣΗ: Ο Πρόεδρος, όμως, μιλάει σε Βουλευτές. Δεν μπορεί να ακούει ψέματα. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, επί προσωπικού…
      ΠΡΟΕΔΡΕΥΩΝ (Γεώργιος Σούρλας): Ειρωνεύεστε, γελάτε, διακόπτετε. Σας παρακαλώ πολύ. Να μην υποχρεωθώ να επιβάλω κυρώσεις. Για όνομα του Θεού, επιτέλους! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Παρακαλώ να μου κρατήσετε το χρόνο, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Υπουργέ. Συνεχίστε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Το θέμα, λοιπόν, είναι ότι σήμερα έρχεται το ΠΑΣΟΚ και μαζί με τα άλλα κάνει κριτική για την αγροτική πολιτική. Μα, τώρα σοβαρολογούμε; Σήμερα; Βρήκε την ημέρα το ΠΑ.ΣΟ.Κ.; 
      Για να τα δούμε, λοιπόν. ΕΛ.Γ.Α.: Μόνο το 2005 και το 2006 το σύνολο των αποζημιώσεων του ΕΛ.Γ.Α. σε αυτά τα δύο χρόνια, μέχρι τώρα που μιλάμε -γιατί έχουμε και 33.000.000 ευρώ που θα δοθούν μέχρι το τέλος του 2006- είναι 238.000.000 ευρώ. Καταβλήθηκαν όχι για τις συγκεκριμένες περιοχές. Εννοώ το σύνολο των αποζημιώσεων. 
      Βγάλτε μέσους όρους από τα προηγούμενα χρόνια και πείτε μου πότε άλλοτε ο ΕΛ.Γ.Α. –και σε αυτό το χρονικό διάστημα, δηλαδή μέσα στις προθεσμίες- είχε δώσει 238.000.000 συν 33.000.000 που θα δώσει, όπως διαβεβαίωσε ο κ. Μπασιάκος, υπόλοιπα μέχρι το τέλος. Δηλαδή, περίπου, 270.000.000 ευρώ αποζημιώσεις για το 2005 και το 2006. 
      Επειδή εν τω μεταξύ είχαμε τα προβλήματα στις δύο περιοχές της Λακωνίας και της Χαλκιδικής, το Υπουργείο Γεωργίας διαμόρφωσε δύο προγράμματα Π.Σ.Ε.Α., για να μας επιτρέψει επιδότηση η Ευρωπαϊκή Ένωση. Γιατί ξέρετε ότι στα θέματα των πυρκαγιών δεν υπάρχει δυνατότητα αποζημίωσης πολλών ζημιών από πλευράς κρατικών επιδοτήσεων. Χρειαζόμαστε την άδεια της Ευρωπαϊκής Ένωσης. Φτιάχτηκαν σε ταχύτατο χρονικό διάστημα δύο προγράμματα Π.Σ.Ε.Α.. Τα έχουμε υποβάλει στην Ευρωπαϊκή Ένωση και στο σημείο αυτό ζητάμε από την Ευρωπαϊκή Ένωση, επειδή είναι πλήρως τεκμηριωμένα, να μας τα εγκρίνει. 
      Το ΠΑ.ΣΟ.Κ. φωνάζει: «Πότε θα καταβληθούν αυτά τα λεφτά;» Εδώ είναι ο συνάδελφος από τη Λακωνία κ. Γρηγοράκος. Μπορεί να θυμηθεί τι έκανε το ΠΑΣΟΚ σε αντίστοιχη περίπτωση και αν πήραν έστω και ένα ευρώ οι άνθρωποι στη Λακωνία; Εμείς το κάναμε σε ταχύτατο χρονικό διάστημα και είμαστε βέβαιοι ότι θα πάρουν αυτά τα χρήματα. Όμως, να μας λένε «πότε θα τα πάρουν», όταν ξέρουν τις διαδικασίες και όταν αυτοί χρόνια ολόκληρα δεν έκαναν απολύτως τίποτα σε αντίστοιχες περιπτώσεις στη Λακωνία, δεν έχει προηγούμενο.
      Όμως, εδώ, κύριοι συνάδελφοι, υπάρχει και η εξής  απίστευτη υποκρισία: Μιλάει το ΠΑ.ΣΟ.Κ. σήμερα για αγροτικά θέματα. Καλά, την «καμπάνα» που μας ήρθε για 2000-2003 από την πλευρά της Ευρωπαϊκής Ένωσης για τις ατασθαλίες του ΠΑ.ΣΟ.Κ., για παράνομη διαχείριση των αγροτικών επιδοτήσεων ύψους 245.000.000 ευρώ την ξεχάσατε; Τόσα μας ζητάει σήμερα. «Οι αρχιμάστορες γνώριζαν» λέει. Μας κάνουν και παρατηρήσεις! «Πώς –λέει- διαχειρίζεστε τα χρήματα της Ευρωπαϊκής Ενώσεως; Εμείς ξέραμε.» Μας ζητάει σήμερα η Ευρωπαϊκή Ένωση 245.000.000 ευρώ για τον τρόπο που διαχειρίστηκαν θέματα αγροτικών επιδοτήσεων τα έτη 2000 – 2003! 
      Το ίδιο είχε συμβεί τον Ιούνιο του 2005. Τότε, λοιπόν, αν το θυμάστε, μας ζήτησε τα ρέστα η Ευρωπαϊκή Ένωση για ατασθαλίες σε έργα και προμήθειες για τα έτη 2000-2003 ύψους 1.200.000.000 ευρώ. Δηλαδή το 25% των κοινοτικών εισροών, που ήταν 5.000.000.000 ευρώ για τη χρονική εκείνη περίοδο, μας το ζητούσε πίσω. Με αγωνιώδεις προσπάθειες –και μπράβο στον Χρήστο Φώλια- καταφέραμε να μειώσουμε τις απαιτήσεις της Ευρωπαϊκής Ένωσης στα 518.000.000 ευρώ. 
      ΘΕΟΧΑΡΗΣ ΤΣΙΟΚΑΣ: Πότε έγιναν οι πλημμύρες;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Η Ευρωπαϊκή Ένωση μας ζητεί πίσω 518.000.000 ευρώ από ατασθαλίες των ετών 2000-2003 και τα πληρώνει ο ελληνικός λαός. Χθες μας ήρθαν 245.000.000 ευρώ για τον τρόπο που χειρίστηκαν τα αγροτικά κονδύλια. 
      ΘΕΟΧΑΡΗΣ ΤΣΙΟΚΑΣ: Για τις πλημμύρες θα μας πείτε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Για το διάταγμα Ρέππα - Σκανδαλίδη για τους συμβασιούχους καταδικαστήκαμε από το Δικαστήριο των Ευρωπαϊκών Κοινοτήτων. Για ό,τι έχουμε καταδικαστεί μέχρι τώρα είναι από έργα και ημέρες του ΠΑ.ΣΟ.Κ. Ό,τι έχουμε να πληρώσουμε είναι από ατασθαλίες που έκαναν Και μας κάνουν παρατηρήσεις για το τι ακριβώς κάνουμε. 
      Και εκείνο που μου κάνει εντύπωση -και σας έλεγα ότι έχουν διαχρονικά την επίνευση και τη στήριξη διαφόρων φερεφώνων- είναι το εξής: Άκουγα ότι το διάταγμα Παυλόπουλου για τους συμβασιούχους θα κηρυχθεί αντισυνταγματικό. Δεν κηρύχθηκε. Τσιμουδιά. Θα κηρυχθεί αντικοινοτικό. Δεν κηρύχθηκε. Όταν, όμως, ήλθε ο λογαριασμός από την Ευρωπαϊκή Ένωση για το διάταγμα Ρέππα - Σκανδαλίδη, τσιμουδιά. 
      Σήμερα έψαχνα να βρω κι εγώ πού είναι η μεγάλη είδηση να πει κανείς -από πλευράς ενημέρωσης και του ελληνικού λαού- ότι 245.000.000 ευρώ μας τα ζητάει πίσω η Ευρωπαϊκή Ένωση. Διακόσια σαράντα πέντε εκατομμύρια ευρώ από το υστέρημα του ελληνικού λαού για ατασθαλίες, οι οποίες έγιναν από πλευράς αγροτικών επιδοτήσεων 2000-2003.
      Είδατε πουθενά, κύριοι συνάδελφοι της Συμπολίτευσης, να ανάγεται σε μείζον ζήτημα αυτό το θέμα από ορισμένες πλευρές, από εκείνες που έλεγαν «μα, με το θέμα του βασικού μετόχου θα πληρώσουμε πρόστιμα;». Ούτε ένα ευρώ δεν χάσαμε. Τώρα που χάνουμε 518.000.000 από ατασθαλίες για έργα και προμήθειες, 245.000.000 από τα θέματα των αγροτικών επιδοτήσεων, δεν βλέπω να αγωνιούν κάποιοι. Δεν υπάρχει στο θέμα αυτό πρόβλημα! Το ΠΑ.ΣΟ.Κ. κατά τα άλλα ήταν ικανό να κυβερνήσει τότε! Για ορισμένους, είναι ικανό και σήμερα.
      ΡΟΔΟΥΛΑ ΖΗΣΗ: Αυτά θα τα αφαιρέσετε από τους πλημμυροπαθείς;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ε, λοιπόν, είτε το θέλετε είτε όχι, οι ημέρες και τα έργα σας είναι γνωστά. Κι επειδή κάνατε προβλέψεις για εκλογές, ένα σας λέω: Κανένας δεν μπορεί να κάνει προβλέψεις. Εμείς ουδέποτε θεωρούμε τίποτα βέβαιο. Ούτε μας χρωστάει ο ελληνικός λαός τίποτα ούτε είμαστε βέβαιοι για τίποτα. Το θέμα είναι, γιατί είστε εσείς βέβαιοι ότι θα κερδίσετε τις επόμενες εκλογές; Έχετε την εντύπωση ότι ο ελληνικός λαός νοσταλγεί τα έργα και τις ημέρες σας, τις ατασθαλίες, για τις οποίες πληρώνουμε πίσω τεράστια κοινοτικά ποσά, την υποκρισία και την εικονική πραγματικότητα που γνωρίσαμε όλα αυτά τα χρόνια, όπως αυτή που ήρθατε σήμερα να μας παρουσιάσετε; Δεν τη νοσταλγεί. Σας το είπα: Ο ελληνικός λαός θα αποφασίσει. Αλλά όσο η αλαζονεία, η υποκρισία, η παραπληροφόρηση αποτελούν συστατικά στοιχεία της πολιτικής σας είτε είστε κυβέρνηση είτε είστε Αντιπολίτευση, λυπάμαι αλλά χάνετε από πλευράς αξιοπιστίας. Εκείνο όμως που είναι χειρότερο, είναι ότι υποβαθμίζετε το διάλογο μέσα σ’ αυτή τη Βουλή. Γιατί αυτή η Βουλή φτιάχτηκε για να ακούγονται οι αλήθειες και φυσικά να υφίσταται κριτική η Κυβέρνηση, γιατί έτσι γίνεται καλύτερη. Με τέτοιες, όμως, ανακρίβειες, κριτική δεν γίνεται. 
      Εν πάση περιπτώσει, θα επαναλάβω αυτό που τόνισα και άλλη φορά. Με τέτοιες επερωτήσεις ισχύει για την πλευρά του ΠΑ.ΣΟ.Κ. η θυμόσοφη λαϊκή ρήση: «Λαγός την φτέρην έσειε, κακό της κεφαλής του».
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Έχετε πάρει και πέντε λεπτά από τη δευτερολογία ή τριτολογία σας.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., ο κ. Σαλαγιάννης. Μπορείτε να κάνετε χρήση, αν θέλετε, και της δευτερολογίας σας.
      ΘΕΟΧΑΡΗΣ ΤΣΙΟΚΑΣ: Κύριε Υπουργέ, δεν μας είπατε ούτε για τις πλημμύρες ούτε για την ΚΕΔΚΕ. Ούτε για το ένα ούτε για το άλλο.
      ΠΡΟΕΔΡΕΥΩΝ (Γεώργιος Σούρλας): Θα σταματήσετε επιτέλους; Ανέβηκε ο δικός σας εκπρόσωπος στο Βήμα.
      ΘΕΟΧΑΡΗΣ ΤΣΙΟΚΑΣ: Το πραξικόπημα της Κ.Ε.Δ.Κ.Ε.…
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, σας παρακαλώ. Ο εκπρόσωπός σας είναι στο Βήμα. Είναι δυνατόν να γίνεται συζήτηση με διακοπές;
      Ορίστε, κύριε Σαλαγιάννη, έχετε το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, τόσην ώρα που μιλούσε ο Υπουργός, ο κ. Παυλόπουλος, αναρωτιόμουν τι θα άξιζε και με ποιον τρόπο να απαντήσει κάποιος στον πρώτο τη τάξει Υπουργό της Κυβέρνησης με την αμετροέπεια, τη θρασύτητα, με την οποία μίλησε στο Κοινοβούλιο και με τον τρόπο που συμπεριφέρεται ο ίδιος. Στην αρχή αναρωτήθηκε για τον τίτλο που πρέπει να προσδώσει σε μας. Μίλησε για θρασύτητα. Καλό είναι να μην χαρίζει το όνομά του. Είναι η ταυτότητά του και η ταυτότητά τους. Καλό είναι να μην χαρίζει τον τίτλο του και τον τίτλο τους. Τον κέρδισαν επάξια. 
      Τις τελευταίες μέρες είμαστε μάρτυρες ενός κατήφορου αντιδημοκρατικής λειτουργίας, αυταρχισμού και αλαζονείας της Κυβέρνησης. Έχουν καβαλήσει ένα καλάμι όλοι τους και δεν καταλαβαίνουν τι γίνεται γύρω τους, δεν καταλαβαίνουν τι συμβαίνει στην κοινωνία. Αλληλοσυγχαίρονται -«μπράβο» ο ένας, «μπράβο» ο άλλος, «μπράβο» ο Φούρλας, «μπράβο» ο Παυλόπουλος, «μπράβο» ο Αλογοσκούφης- και πορεύονται, πιστεύοντας ότι μπορούν ατιμώρητα να συνεχίζουν αυτή την πορεία εσαεί και επιδεικνύοντας πραγματική έλλειψη σεβασμού σ’ αυτό τον κόσμο που τους ακούει. Ο συγκεκριμένος δε Υπουργός ήταν τόσο αμετροεπής σήμερα. Μπορεί να μην με ακούει, εγώ όμως θα του τα πω και ας μην με ακούει. Δεν τον συμφέρει να ακούσει. Ο συγκεκριμένος Υπουργός λοιπόν…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακούω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ακούει ο κύριος Υπουργός.
      ΡΟΔΟΥΛΑ ΖΗΣΗ: Κάντε μια παρατήρηση γι’ αυτό το ύφος, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ο ομιλητής θέλει περισσότερο την προσοχή σας και το δικαιούται.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ακούω, να είστε βέβαιος.
     ΝΙΚΟΛΑΟΣ ΣΑΛΑΓΙΑΝΝΗΣ: Και να μην ακούει δεν με νοιάζει. Ακούνε αυτοί που πρέπει να ακούσουν.
     Ο κ. Παυλόπουλος είναι πρωταγωνιστής σ’ αυτόν τον κατήφορο, αρχιτέκτονας εν πολλοίς, νομοτεχνικός εν πολλοίς και πρωταγωνιστής. Δείτε τι έχει κάνει στον τομέα του, στη δημόσια διοίκηση. Τι να πούμε; Για την αποκέντρωση του κράτους, ή την πορεία τη συγκεντρωτική, τη γραφειοκρατική που έχει επιβάλλει; Την αθλιότητα των προσλήψεων, που έχει προσβάλει βάναυσα τα παιδιά μας και οδηγεί το ΑΣΕΠ σε κρίση; Τι να πούμε; Για την άλλη αθλιότητα, που έφερε χθες τον Κώδικα Δημοσίων Υπαλλήλων και αναβάλλει την αξιολόγηση με κριτήρια συγκεκριμένα για το 2011 για να κρατήσει επί τέσσερα, πέντε χρόνια ακόμη, τους «ημέτερους», που μέσα σε μια βραδιά έφερε στη δημόσια διοίκηση; Τι έχει κάνει ο κ. Παυλόπουλος στο χώρο της ευθύνης του, στη δημόσια διοίκηση; Τι απολογισμό δηλαδή θα κάνει μετά από λίγο καιρό; Τι έχει προσφέρει ο ίδιος; Για να δούμε ποια είναι η αξιοπιστία του ίδιου του Υπουργού που απαντά σήμερα εδώ με αυτά που απάντησε.
     Έχουν διασύρει όλες τις έννοιες. Και λένε και ψέματα. Θέλω να έχω τα στοιχεία που κατέθεσε ο κ. Παυλόπουλος για να δούμε τι κατεβατά είναι αυτά που μας διάβασε και μας αράδιασε για να ακούσουμε χιλιάδες επί χιλιάδων ευρώ.
     (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Για να δω, λοιπόν, αυτοί που τον ακούνε, πόσο έγιναν ευτυχείς με τα χιλιάδες ευρώ που πήραν οι δήμοι τους.
     Λέει ότι έδωσε 200.000 ευρώ στο Δήμο Ερεσού. Για να αποκαταστήσει τί με τις 200.000 ευρώ; Άκουσα, όμως, ότι δίπλα, στο Δήμο Πολίχνης έδωσε άλλες 200.000, 300.000 ευρώ. Έλα, όμως, που ξέρω ότι ο Δήμος Πολίχνης δεν είναι πλημμυροπαθής. Απλώς, φαντάζομαι, είχε δήμαρχο της Νέας Δημοκρατίας. Έδωσε, λέει, 110.000 ευρώ στο Δήμο Αργιθέας. Δεν έδωσε όμως ευρώ τσακιστό στο Δήμο Άρνης. Ο Δήμος Αργιθέας, βέβαια, έχει δήμαρχο της Νέας Δημοκρατίας. Ο Δήμος Άρνης έχει δήμαρχο του ΠΑ.ΣΟ.Κ. Έδωσε λέει 100.000 ευρώ στο Δήμο Ιτάμου. Έδωσε όμως 30.000 ευρώ στο Δήμο Νεβρόπολης, που ήταν πλημμυροπαθής. Ο ένας ήταν δήμαρχος της Νέας Δημοκρατία, ο άλλος δήμαρχος του ΠΑ.ΣΟ.Κ..
     Με αυτά που διάβασε ο κ. Παυλόπουλος θα έπρεπε να ντρέπεται η Κυβέρνησή του. Σε κάποιους από τους πλημμυροπαθής δήμους έδωσε 100.000 ευρώ. Στα Μουδανιά έδωσε 300.000 ευρώ χωρίς να υπάρξουν πλημμύρες. Είναι τα ρουσφέτια του κ. Παυλόπουλου. 
     Ο κ. Παυλόπουλος μας αράδιασε εδώ τον πίνακα των ρουσφετιών που έκανε η Νέα Δημοκρατία προεκλογικά στους δήμους. Και επειδή δεν κέρδισε τους δήμους, κάνει το πραξικόπημα τώρα στο θέμα της Κ.Ε.Δ.Κ.Ε. για να πάρει την προεδρεία της Κ.Ε.Δ.Κ.Ε.. Αυτά κάνει ο κ. Παυλόπουλος και θέλει σεβασμό ως Υπουργός Δημόσιας Διοίκησης. Αυτά μας αράδιασε. Τα ρουσφέτια μας αράδιασε.
     Λέει ότι η Κυβέρνηση κήρυξε τους νομούς αυτούς σε έκτακτη ανάγκη. Τι λέτε; Και τι έγινε με αυτό δηλαδή; Με τη λογική σας και με αυτά που ακούσαμε σήμερα θα ήταν σε έκτακτη ανάγκη και όλα τα προηγούμενα χρόνια. Τι κάνατε γι’ αυτό δηλαδή; Τι παρέμβαση άμεση κάνατε; Τι αποκαταστήσατε; Τις υποδομές; Έχετε ενισχύσει τους επιχειρηματίες ή τους έχετε διευκολύνει, όπως τόσους άλλους «καρχαρίες» όπως είπε ο προηγούμενος συνάδελφος; Τι έχετε κάνει; Ή, μήπως, αποζημιώσατε τους αγρότες; Δεκαπέντε χιλιάδες αιτήσεις έχουν υποβάλει στην Καρδίτσα οι αγρότες, που έχουν σμπαραλιαστεί κυριολεκτικά από τις πλημμύρες και ακόμη να περάσουν οι «μάρτυρες», που λέμε εμείς στα χωριά μας, του ΕΛ.Γ.Α.. Να δούμε, λοιπόν, πότε θα γίνουν οι εκτιμήσεις, πότε θα γίνουν οι αναρτήσεις και πότε θα πληρωθούν.
     Κανένα χρονοδιάγραμμα δεν βλέπουμε, τίποτε δεν ακούμε, μόνο λόγια και μάλιστα υπερφίαλα. Και δεν έχουν την αίσθηση πραγματικότητας, να πουν, αδελφέ κάνουμε ό,τι μπορούμε, λίγα έχουμε, δεν μπορούμε πιο πολλά. Προσπαθούν να μας πείσουν ότι σε αυτήν την κοινωνία, σε αυτόν τον τόπο όλα πάνε ρολόϊ. 
     Κύριε Παυλόπουλε, φύγετε από τον τόπο που μένετε και καθημερινά κινείστε και ελάτε σε ένα χωριό της Μαγνησίας, της Καρδίτσας, της Χαλκιδικής, της Λακωνίας. Και αν εσείς δεν τολμάτε να πάτε σε ένα χωριό, στείλτε έναν άνθρωπό σας που δεν τον γνωρίζουν. Ας μπει σ’ ένα καφενείο,να δει τι γίνεται.
      Έχετε μπει σ’ ένα καφενείο να δείτε τι γίνεται; Έχετε καταλάβει τι γίνεται στην ελληνική επαρχία; Έχετε συνείδηση των πραγμάτων; Μπορείτε να μιλάτε έτσι χωρίς τσίπα; Ξέρετε τι συμβαίνει σήμερα στην ελληνική ύπαιθρο; Ζουν τις χειρότερες ημέρες εδώ και δεκαετίες και το χειρότερο είναι ότι δεν βλέπουν κανένα μέλλον. Και δεν είναι μόνο μία χρονιά δύσκολη. Σε όποιο χωριό, κωμόπολη, καφενείο και να πας, δεν βλέπουν μέλλον. 
     Τι συζητάμε εδώ στο Ελληνικό Κοινοβούλιο; Μπορώ να καταλάβω; Και πως οι Υπουργοί εδώ νιώθουν τόσο άνετοι, τόσο αγέρωχοι, τόσο αυτάρεσκοι, τόσο αυτοικανοποιημένοι; 
     Να φωνάξετε τον κ. Βουρλούμη, ο οποίος ζημίωσε με τόσα εκατομμύρια ευρώ τον Ο.Τ.Ε.. Τον βάλατε εκεί για να τον κάνει πιο προσοδοφόρο και πιο κερδοφόρο. Τον ζημίωσε. Να του ζητήσετε να απολογηθεί και όχι να μας λέτε να τον πουλήσουμε γιατί είναι ζημιογόνος. Έπρεπε να τον φωνάξετε και να τον κλείσετε μέσα, γιατί ζημίωσε τον Ο.Τ.Ε.. Αυτό θα έπρεπε να κάνει μια κυβέρνηση. Ζητάτε μάνατζερ άλλον ιδιώτη; Πάρτε τον Βουρλούμη, που είναι ανίκανος γιατί είναι ζημιογόνος ο Ο.Τ.Ε., όπως και η Δ.Ε.Η.. Και επειδή είναι ζημιογόνος, θα τον πουλήσουμε και αυτόν; 
     Λοιπόν, από τα κέρδη του Ο.Τ.Ε., που εδώ και δέκα χρόνια ο Ο.Τ.Ε. έχει δώσει τρία τρισεκατομμύρια δραχμούλες, ένα δωμάτιο χιλιάρικα παλιά έχει φέρει κέρδος ο Ο.Τ.Ε., ένα ελάχιστο από αυτά τα κέρδη θα μπορούσε να δοθεί για τις ζημιές σ’ αυτές τις περιοχές. Να ποια είναι η  πολιτική. Να γιατί είναι άδικη κοινωνικά η πολιτική και η λειτουργία σας! Και λέει ο κ. Καραμανλής και ο κ. Παυλόπουλος για την περιφέρεια, την ελληνική περιφέρεια και την «τετραετία της περιφέρειας». Ποια «τετραετία της περιφέρειας»; 
     Οι συνάδελφοι με ακούν εδώ και ο συνάδελφος κ. Ζώης θα έχει το θλιβερό καθήκον να υπερασπιστεί μια ιστορία. Ποια «ιστορία της περιφέρειας»; Ο κ. Ζώης στη Λάρισα βλέπει ότι ο κόσμος πηγαίνει καλύτερα; Δηλαδή στα χωριά που πάει αυτό του λένε, δηλαδή του λένε, προχωρήστε παλικάρια, πολύ καλά πάτε; Ή στην κυρία Μακρή επίσης; Καθημερινά εκεί είμαστε και ξέρουμε τι λέει ο κόσμος.
      Αυτή η Κυβέρνηση δεν παίρνει καθόλου μηνύματα από πουθενά; Όμως είναι σε μια απόγνωση. Σήμερα περνάει με μια πρωτοφανή ανέχεια και το φοβερό είναι ότι δεν βλέπει κανένα φως στον ορίζοντα!  Ιδίως ο αγροτικός τομέας με τη νέα Κ.Α.Π. και με έναν Τσιτουρίδη, με έναν Μπασιάκο, ο οποίος στο Υπουργείο κοιμάται ύπνο βαθύ σε σχέση με τις ανάγκες που έχει αυτή η χώρα, ο κόσμος πορεύεται με απόγνωση. Και δεν υπάρχει ούτε η αποζημίωση από τον ΕΛΓΑ. Η παραγωγή φέτος στην Καρδίτσα είναι 40% κάτω. Είναι που είναι δύσκολη η χρονιά, δεν αποζημιώνει και ο ΕΛΓΑ, ούτε μια προκαταβολή ούτε μια ένδειξη για το μέλλον! Τι συζητάμε τώρα; Είναι δυνατόν να αυτοϊκανοποιείστε και να χαίρεστε και να είστε εδώ τώρα και να μας προκαλείτε κιόλας από πάνω; Μια στοιχειώδη αίσθηση των πραγμάτων να έχετε. Αυτό μόνο ζητάμε. 
     Δεν θέλω να μπω στην ιστορία του κ. Παυλόπουλου για τον προϋπολογισμό, για τους βασικούς μετόχους. Είναι μια τραγωδία για όλους, για τον ίδιο, για την Κυβέρνησή του και για όλο το πολιτικό μας σύστημα. Και δεν μιλάω και για την απογραφή, τη θλιβερότερη υπόθεση μετά τη Μεταπολίτευση. Και δεν ντρέπονται ούτε γι’ αυτό και συνεχίζουν να προκαλούν και γι’ αυτό. 
     Μας λέει ο κ. Παυλόπουλος, πόσοι ξέρουν τον κ. Φούρλα;
      Τον κ. Φούρλα τον ξέρουν ως Αρχηγό της Πυροσβεστικής που τον κάναμε εμείς και ας ήταν στέλεχός τους. Δεν τον ξέρουν από την αποκατάσταση των πυρκαγιών και των πλημμύρων. Τον ξέρουν λοιπόν επειδή εμείς τον κάναμε Αρχηγό και επειδή εμείς μπορεί να κάναμε στη δική μας τετραετία τα δικά μας λάθη, όμως πολύ γρήγορα καταλάβαμε ότι αυτό το κράτος δεν χρειάζεται ανθρώπους μόνο ημέτερους, χρειάζεται ανθρώπους ικανούς και άξιους να πάνε μπροστά! 
    Γι’ αυτό φέραμε το Α.Σ.Ε.Π., γι’ αυτό κάναμε τις διαδικασίες, γι’ αυτό τιμήσαμε πρόσωπα της Νέας Δημοκρατίας που ήταν άξια. Αλλά άξιο πρόσωπο μέσα σε μια ανάξια Κυβέρνηση δεν μπορεί να κάνει απολύτως τίποτα. Γι’ αυτό  ο κ. Φούρλας ισοπεδώνεται πια μ’ αυτή την Κυβέρνηση. 
    Κύριε Παυλόπουλε, εμείς δεν ακούσαμε τίποτα γι’ αυτό που σας ρωτήσαμε. Θεωρείτε, δηλαδή, ότι η Κυβέρνησή σας ό,τι ήταν να κάνει το έκανε για τις περιοχές που υπέστησαν πλημμύρες πυρκαγιές  και θεομηνίες; Δηλαδή, ό,τι είχατε να κάνετε το κάνατε; Αυτό έχετε να πείτε; Τελειώσαμε, δηλαδή, από εκεί και πέρα; Δηλαδή ο κόσμος αυτός που ζει σε μια απόγνωση και κάτι περιμένει από το κράτος να του φέρει, να του δώσει μια δυνατότητα να αμυνθεί, να τα βγάλει πέρα; Αυτό ήταν; Αυτό θα του πούμε; Αυτό του λέτε; Αυτή είναι η απάντησή σας; Αυτή είναι η πολιτική σας; 
    Δεν ακούσαμε, απολύτως, τίποτα. Ούτε για ένα σχέδιο αποκατάστασης ακούσαμε ούτε για ένα προγραμματισμό για το πότε θα δοθούν οι αποζημιώσεις έστω και μια προκαταβολή ούτε στους μικρομεσαίους επαγγελματίες, επιχειρηματίες να φέρει η Kυβέρνηση μια τροπολογία εδώ –φέρνει τόσες τροπολογίες «άθλιες» που εξυπηρετούν τους ημέτερους και μάλιστα τους μεγάλους- να δούμε πως μπορούμε να τους διευκολύνουμε το Ι.Κ.Α. τους, στην εφορία τους. Ούτε να δώσει μια προκαταβολή στους αγρότες που έχουν υποστεί μεγάλες ζημιές στο βαμβάκι. Τίποτα απολύτως. 
    Όλα πάνε ρολόι και όλα πάνε καλά. Αυτή είναι η απάντησή σας. Αυτή είναι η απάντησή σας γι’ αυτό και στις δημοσκοπήσεις τις οποίες τόσο πολύ αρέσκεστε να διαβάζετε, ιδιαίτερα ο κ. Καραμανλής, η απαισιοδοξία σαρώνει τον κόσμο. Ο κόσμος είναι αποκαρδιωμένος. Γι’ αυτές τις κουβέντες και με τον τρόπο που γίνεται και εδώ μέσα στο Ελληνικό Κοινοβούλιο. Γι’ αυτό. 
    Και τι μας είπε ο κ. Παυλόπουλος. Είδε τον Καραμανλή που  πήγε στην Χαλκιδική. Μωρέ τι λες. Έκανε τον κόπο ο κ. Καραμανλής και πήγε στους πλημμυροπαθείς; Έκανε τον κόπο να ασχοληθεί με τόσο μικρά πράγματα; Δεν τον βλέπουμε πουθενά να ασχολείται. Σαν Πάπας κυκλοφορεί και σαν πρίγκιπας. Λοιπόν έκανε τόσο μεγάλο κόπο να κατέβει στους πλημμυροπαθείς της Χαλκιδικής; Για να υπάρχει η επικοινωνία, να τον πάρουν οι εικόνες και μετά πάλι στο σπίτι και από και πέρα τίποτα άλλο; Αυτή είναι η έγνοια ενός Πρωθυπουργού για το τι συμβαίνει στην ελληνική περιφέρεια, τι συμβαίνει στην κοινωνία σήμερα; Αυτή είναι η έγνοια του; Εκεί εξαντλείται; 
    Εμείς σήμερα αγαπητοί συνάδελφοι, δεν ακούσαμε ούτε μια θετική κουβέντα. Ούτε μια κουβέντα που να λέει «θα κάνουμε αυτό, κάναμε αυτά τα λίγα, αλλά θα κάνουμε τα πολλά. Να ποιο είναι το πρόγραμμά μας, να ποιος είναι ο σχεδιασμός μας, να που θα πάει το μέλλον». Δεν είπε απολύτως τίποτα. Ακούσαμε έναν Υπουργό ο οποίος αυτοικανοποιείται να μιλάει, του αρέσει να ακούει τον εαυτό του και πολλές φορές ψεύδεται και ασύστολα. Ευχαριστώ πολύ. 
    ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος της Νέας Δημοκρατίας, κ. Ζώης έχει το λόγο. 
    ΧΡΗΣΤΟΣ ΖΩΗΣ: Ευχαριστώ, κύριε Πρόεδρε.
    Κύριε Πρόεδρε, ο αγαπητός μου κατά τα άλλα συνάδελφος και κοντοπατριώτης μου κ. Σαλαγιάννης που μόλις άφησε το Βήμα δεν άκουσε τίποτα θετικό γιατί η κακοπιστία στην Αξιωματική Αντιπολίτευση περισσεύει. Θα έλεγα ότι δεν είναι απλώς μόνιμο το χαρακτηριστικό της κακοπιστίας. Τείνει να εξελιχθεί σε φαινόμενο το οποίο πλήττει όμως όχι τόσο τους πολίτες που μας παρακολουθούν όσο το ίδιο το ΠΑ.ΣΟ.Κ. και την προοπτική του. Και από την τοποθέτηση του Κοινοβουλευτικού Εκπροσώπου, κ. Σαλαγιάννη, προκύπτει αβίαστα το συμπέρασμα ότι η Αξιωματική Αντιπολίτευση τίποτα δεν έχει διδαχθεί από τα σχεδόν τρία χρόνια της παραμονής της στα Έδρανα της Αντιπολίτευσης και προφανώς αυτός είναι ο κύριος λόγος για τον οποίο ο κόσμος και στις εκλογές, όποτε και αν γίνουν αυτές, και όπως φαίνεται και από τις δημοσκοπήσεις  τις οποίες επικαλέστηκε ο κ. Σαλαγιάννης –δεν είχα πρόθεση να το κάνω εγώ απλώς για να του απαντήσω όπως τοποθετήθηκε ο ίδιος- ότι εκεί θα τους ξανατοποθετήσει ο κόσμος στα Έδρανα της Αξιωματικής Αντιπολίτευσης. 
    Γιατί πέραν της κακοπιστίας περισσεύει και η υποκρισία, περισσεύει και η παραπληροφόρηση για να επαναλάβω τα χαρακτηριστικά που τους προσέδωσε και ο ομιλήσας κ. Υπουργός. 
    Κύριε Κοινοβουλευτικέ Εκπρόσωπε της Αξιωματικής Αντιπολίτευσης, επειδή αναφερθήκατε σε μένα προσωπικά για το τι άραγε μπορεί να λέω στον κόσμο όταν περιοδεύω.
        Η αλήθεια είναι ότι πράγματι εμείς συνεχίζουμε και γυρίζουμε στα χωριά, επισκεπτόμαστε την ελληνική περιφέρεια. Δεν έχουμε κλειστεί στο γυάλινο πύργο, στον οποίο είχατε κλειστεί εσείς μη μπορώντας να επικοινωνήσετε με τον κόσμο της περιφέρειας τα χρόνια της διακυβέρνησής σας. Τι αλήθεια μπορεί να λέει κανείς, όταν πηγαίνει στην περιφέρεια;
        Ακούστε, κύριε Τσιόκα, τι τους λέω και πείτε μου αν έχω άδικο γι’ αυτά που τους λέω. Τους λέω ότι σήμερα ζούμε με την κεκτημένη ταχύτητα μιας χρεοκοπημένης οικονομικής πολιτικής, που εφαρμόστηκε στη χώρα επί είκοσι περίπου χρόνια. Ζούμε τις συνέπειες αυτής της χρεοκοπημένης πολιτικής. 
        Σήμερα, κύριε Τσιόκα και κύριε Σαλαγιάννη, ο αγροτικός κόσμος της χώρας μας ζει τις συνέπειες μιας αγροτικής πολιτικής που τους είχε τοποθετήσει στο περιθώριο των εξελίξεων και στην Ευρωπαϊκή Ένωση. Σήμερα ζουν οι αγρότες μας τις συνέπειες μιας Κοινής Αγροτικής Πολιτικής, για την οποία βαυκαλιζόσασταν πριν τις εκλογές ότι είχατε ετοιμάσει και είχατε προσφέρει στον αγροτικό κόσμο για να εισπράξετε τη θετική του ψήφο. Σήμερα ζει ο αγροτικός μας κόσμος μια μείωση εισοδήματος μιας Κοινής Αγροτικής Πολιτικής, την οποία είχατε επιμεληθεί, είχατε επιμεληθεί και το μόνο που έμενε, ήταν και να τη συνυπογράψετε. Και ζητούσατε από τον ελληνικό λαό να σας εκλέξει, τουλάχιστον και γι’ αυτό, για να πάτε και να την υπογράψετε. Εάν έχουμε μειώσει τη ζημία για τον αγροτικό κόσμο, είναι γιατί ευτυχώς ο αγροτικός κόσμος εμπιστεύθηκε τη Νέα Δημοκρατία  το 2004. Και ευτυχώς που την εμπιστεύτηκε, γιατί αλλιώς θα συνέχιζε να ζει στο περιθώριο των εξελίξεων, που κατά τα άλλα επί είκοσι χρόνια απασχόλησαν τους Ευρωπαίους συναδέλφους τους, αλλά όχι τους εν Ελλάδι. 
        Κύριε Κοινοβουλευτικέ Εκπρόσωπε της Αξιωματικής Αντιπολίτευσης, θέσατε πολλά θέματα. Πρέπει να σας πω ότι δεν προλαβαίνω στα οκτώ λεπτά που έχω από τον Κανονισμό της Βουλής να σας απαντήσω σε όλα. Θα σας πω, όμως, ότι σήμερα εάν μας ακούνε οι πολίτες θα βγάλουν το συμπέρασμα ότι δεν ασκείτε το πιο ιερό καθήκον σας, που δεν είναι κατά τη γνώμη μου να ελέγχετε την Κυβέρνηση –αυτό ούτως ή άλλως προβλέπεται και πρέπει να το κάνετε- αλλά είναι να ασκείτε εποικοδομητική Αντιπολίτευση, να έρχεστε με προτάσεις, να έρχεστε να προσθέτετε στα της Κυβέρνησης, να έρχεστε και να υψώνετε τον πήχη των απαιτήσεων. 
        Αλλά για να γίνει αυτό, πρέπει κάποιος να μπορεί να αντιληφθεί ότι υπάρχει μία βάση. Θα πρέπει να έχει ανοιχτά τα μάτια του. Θα πρέπει να μπορεί να συνεννοείται. Θα πρέπει να μπορεί να κατανοεί. Θα πρέπει –γιατί όχι άραγε;- και να συναινεί στα όσα θετικά γίνονται για να έχει το δικαίωμα, για να μπορεί να έρχεται εδώ μέσα και να ζητά και το κάτι περισσότερο. 
        Και ο πιο κακόπιστος οπαδός σας σήμερα, κύριοι της Αξιωματικής Αντιπολίτευσης, εάν σας παρακολουθούσε θα έλεγε ότι δεν μπορείτε να ανταποκριθείτε σ' αυτό το ιερό καθήκον σας. Εγώ δεν έχω αμφιβολίες ότι προβλήματα υπάρχουν, όταν υπάρχουν μεγάλες καταστροφές. Προβλήματα υπάρχουν, όταν έχουν ζημιωθεί συνάνθρωποί μας και έχουν πληγεί στην επαγγελματική τους δραστηριότητα, ή έχει καταστραφεί το σπίτι τους, αλλά ποιος αλήθεια είναι τόσο κακόπιστος, ώστε να απαιτεί από την Κυβέρνηση, επειδή ο Πρωθυπουργός δεσμεύτηκε ότι από την επομένη αρχίζουν τα αυτονόητα, ποιος αλήθεια αποκωδικοποιεί σ' αυτό το μήνυμα του Πρωθυπουργού προς όλους τους αρμόδιους και μη παράγοντες αυτής της χώρας να ασχοληθούν με τα αυτονόητα την επόμενη ημέρα, ποιος μπορεί να ερμηνεύσει αυτό το μήνυμα που εξέδωσε ο κύριος Πρωθυπουργός ως δέσμευση του Πρωθυπουργού ότι την επομένη της καταστροφής θα έχει αποκατασταθεί το σπίτι, θα έχει αποζημιωθεί η καλλιέργεια, θα έχει αντιμετωπιστεί το πρόβλημα στο σύνολό του; Ποιος; Ποιος μπορεί να ισχυριστεί ότι εάν εσείς ήσασταν στη θέση του Υπουργού σήμερα θα μπορούσατε από το Βήμα αυτό να μας πείτε ότι μέσα σε δύο μήνες θα μπορούσατε να αποκαταστήσετε το σύνολο των ζημιών;
      Δεν περιμένουν να ακούσουν αυτά από εμάς οι πολίτες, κύριοι συνάδελφοι, και πρέπει να αντιμετωπίσουμε με μεγαλύτερη σοβαρότητα τις απαιτήσεις των συμπολιτών μας. Αυτό που περιμένουν οι συμπολίτες μας είναι να δουν ότι έχει ξεκινήσει μια διαδικασία και ήρθε εδώ ο κύριος Υπουργός και σας το είπε. Απαξιώσατε, μιλήσατε για κατεβατά. Τι κατεβατά; Είναι μια αναλυτική, διαφανής, ως όφειλε ο κύριος Υπουργός, αναφορά προς το Σώμα, των Δήμων, των Οργανισμών Τοπικής Αυτοδιοίκησης που εισέπραξαν τα οφειλόμενα, τα υπεσχημένα, κατά τις δεσμεύσεις, όπως λέτε, προκειμένου να ανταποκριθούν στις πρώτες ανάγκες.
      Ποιος μίλησε για 100% μέχρι τώρα υλοποίηση, όλων όσων θα μπορούσε μια πολιτεία να προσφέρει στους ζημιωθέντες συνανθρώπους μας; Ούτε εσείς δεν τα πιστεύετε αυτά που λέτε. Και κάνετε αναφορά και στον ΕΛ.Γ.Α.. Μα τώρα, μας ακούει ο αγροτικός κόσμος. Και μακάρι να μας ακούει, γιατί πολλές φορές τον επικαλεσθήκατε. Υπάρχει αγρότης σήμερα στη χώρα που να μπορεί να βγει και να καταγγείλει, ότι δεν πήρε αποζημίωση μέσα σε τρεις μήνες από το χρόνο της συγκομιδής; Να εμφανίσετε μια έγγραφη τέτοια καταγγελία επιτέλους σ’ αυτή την Αίθουσα, για να μας αποστομώσετε. Να μας αποσβολώσετε, να μείνουμε ενεοί, να μην μπορούμε να σας απαντήσουμε, ότι τρεις μήνες από το χρόνο της συγκομιδής υπάρχει σήμερα αγρότης που δεν έχει αποζημιωθεί από τον ΕΛ.Γ.Α., για ζημία που αποζημιώνει ο ΕΛ.Γ.Α..  
      ΘΕΟΧΑΡΗΣ ΤΣΙΟΚΑΣ: Βεβαίως.
      ΧΡΗΣΤΟΣ ΖΩΗΣ: Για να μην παραπληροφορείτε, να μην λέτε μισές αλήθειες. Και πριν, κύριε Τσιόκα, μου πείτε βεβαίως, να μου πείτε πόσα χρόνια έκαναν να εισπράξουν οι αγρότες στο παρελθόν αποζημιώσεις του ΕΛ.Γ.Α.. Πριν τις Εκλογές του 2004. Πριν υλοποιήσει η Νέα Δημοκρατία το πρόγραμμά της, πριν ανταποκριθεί στη δέσμευσή της ότι θα αποζημιώνονται οι αγρότες μέσα σε τρεις μήνες.
      Και εγώ περιοδεύω στην περιφέρεια και εγώ επισκέπτομαι πλημμυροπαθή χωριά, αγρότες που έχουν πρόβλημα και γνωρίζω, κύριε Σαλαγιάννη, ότι αυτοί οι αγρότες αναμένουν τα πορίσματα εντός των προσεχών ημερών. Και ξέρετε πολύ καλά ότι τα βαμβάκια θα αποζημιωθούν τους επόμενους μήνες, όπως προβλέπεται, όχι κατ’ εξαίρεση. Όπως προβλέπεται, μέσα σε τρεις μήνες από τη συγκομιδή τους. Και γνωρίζετε πάρα πολύ καλά τη δέσμευση, προσωπικά του Υπουργού Αγροτικής Ανάπτυξης και Τροφίμων, όταν επισκέφθηκε τη Θεσσαλία, όχι μόνο για την ποσοτική υποβάθμιση του προϊόντος, αλλά και για την ποιοτική υποβάθμιση του προϊόντος που λέγεται βαμβάκι, ότι θα υπάρξουν αποζημιώσεις. Πότε υπήρξε τέτοιο προηγούμενο; Πότε ήρθατε εσείς να αναλάβετε τέτοια υποχρέωση απέναντι στον αγροτικό κόσμο, χωρίς ο αγροτικός κόσμος να σας το ζητήσει;
      Κοιτάξτε κάτι, λοιπόν, το να συζητούμε για προβλήματα είναι ένα, το να τα παραδεχόμαστε είναι κάτι άλλο, αλλά να ερχόμαστε εδώ και να εγκαλούμε μια Κυβέρνηση ότι σε δυο μήνες δεν αποκατέστησε πλήρως, αυτό που καταστράφηκε από μια μεγάλη θεομηνία, νομίζω ότι δεν είναι μόνο υπερβολικό, είναι κάτι χειρότερο. Είναι απόδειξη ότι δεν μπορείτε να ανταποκριθείτε, ούτε στο καθήκον σας, ως Αντιπολίτευση και πολύ περισσότερο αύριο, μεθαύριο, αντιμεθαύριο, όποτε νομίζετε ότι είστε έτοιμοι, να έρθετε να αναλάβετε τα ηνία αυτής της χώρας. 
      Αφήστε τις δημοσκοπήσεις, δεν μας απασχολούν εμάς οι δημοσκοπήσεις. Εσάς να απασχολούν που αντί να μειώνεται η ψαλίδα, διευρύνεται σε όλες τις δημοσκοπήσεις. Εμάς μας απασχολούν μόνο τα προβλήματα του κόσμου. Αυτός είναι ο αντίπαλός μας, αυτή είναι η πρόκληση για εμάς, κάθε μέρα να ξεπερνάμε ένα πρόβλημα, κάθε μέρα να ανεβάζουμε τον πήχη, τον οποίο, δυστυχώς, τον κατεβάζετε πολύ χαμηλά. Ενώ θα περιμέναμε από την Αξιωματική Αντιπολίτευση να τον τοποθετήσει ψηλά. Όχι για να μας δυσκολέψει το έργο, αλλά για να έχουμε μια πρόκληση να πάμε όλοι πιο ψηλά, όχι χαμηλά.
       Ευτυχώς, έστω και χωρίς αυτού του είδους την ποιοτική Αντιπολίτευση, μπορεί η Κυβέρνηση να ανταποκρίνεται στα προβλήματα του κόσμου. Επειδή, όμως, –και θα κλείσω με αυτό-  πραγματικά έχει περισσέψει και η υποκρισία και η παραπληροφόρηση, όχι μόνο εδώ μέσα, αλλά κυρίως έξω από αυτή την Αίθουσα, στον κόσμο και επειδή μερικοί ποντάρουν και στοιχηματίζουν στην «κοντή» μνήμη του ελληνικού λαού, εμείς μέχρι τώρα, ευτυχώς, δεν το βλέπουμε, αλλά για να αντιληφθούν το μάταιο αυτού του στοιχήματος, προτείνουμε, κύριε Υπουργέ, να εισηγηθείτε στην Κυβέρνηση, να συνταχθεί μια αναλυτική, κατά Υπουργείο μαύρη λίστα χρεών, εκκρεμοτήτων, βαρών, υποχρεώσεων, προστίμων που βρήκατε μπροστά σας και να τους την παραδώσετε, για να μπορέσουν, αν είναι σε θέση, να την αντιπαραβάλουν με τα δικά τους στοιχεία, για να δουν εν πάση περιπτώσει και οι Έλληνες πολίτες αυτό που ενστικτωδώς σήμερα συμμερίζονται, αλλά δεν έχουν τα στοιχεία:
      Ποια είναι η ποιότητα της διαχείρισης αυτής της Κυβέρνησης και ο σεβασμός προς το χρήμα του ελληνικού λαού και ποια ήταν η ποιότητα διαχείρισης των οικονομικών του ελληνικού λαού από τις κυβερνήσεις του ΠΑ.ΣΟ.Κ.. Το λέω, επειδή αναφερθήκατε στην «απανταχούσα» που ήρθε μόλις χθες από την Ευρωπαϊκή Ένωση. 
      Κύριε Υπουργέ, ούτε ελαιοκομικό μητρώο δεν είχαν κάνει είκοσι πέντε χρόνια στην κυβέρνηση και αυτό πληρώνουμε. Αυτά δεν έχουν απαντηθεί. Και αν μπορούν να έρθουν εδώ και να προκαλέσετε μια προ ημερησίας διατάξεως στη Βουλή μ’ αυτό το περιεχόμενο ώστε να μπορέσουμε να αντιπαραβάλουμε τι εισπράξαμε από χρέη, πρόστιμα, βάρη αυτά τα χρόνια εξαιτίας των πολιτικών σας και τι εισπράττει η χώρα από τη δική μας πολιτική και να επιτρέψουν στον ελληνικό λαό να κάνει συγκρίσεις και να βγάλει τα συμπεράσματά του. 
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
      Το λόγο έχει η Κοινοβουλευτική Εκπρόσωπος του Συνασπισμού κα Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Το κείμενο της επερώτησης πράγματι είναι ισχνό, δεν προσδιορίζει δηλαδή σε ποια σημεία υπάρχει κυβερνητική ολιγωρία ώστε να ανταποκριθεί και ποια τα θέματα της πρόληψης και στα θέματα του επιχειρηματικού μέρους για την αντιμετώπιση πυρκαγιών, πλημμυρών κ.λπ. και στο θέμα της λειτουργίας των θεσμών, της Τοπικής Αυτοδιοίκησης, της Γενικής Γραμματείας Πολιτικής Προστασίας. Λειτουργική διασύνδεση αυτών δεν υπάρχει. Είναι κατακερματισμένος ο ιστός. Περιφέρεια, πόροι, σχεδιασμός, προγραμματισμός. Στη συνέχεια αποζημιώσεις, με ποιον τρόπο ποιες αποζημιώσεις, οι αποζημιώσεις των γεωργικών εκμεταλλεύσεων, των πάγιων αγροτικών εγκαταστάσεων, οι αποζημιώσεις των σπιτιών από τις έκτακτες ανάγκες. Και βέβαια το μεγάλο μέρος, ποια έργα θα έπρεπε να γίνουν για την αποκατάσταση και ποια θα έπρεπε να γίνουν απ’ αυτό το ισχνό κάθε φορά Πρόγραμμα Δημοσίων Επενδύσεων, που πράγματι δεν εμπεριέχει ποτέ πόρους και δημόσιες δαπάνες για τα μικρά και καλά έργα.
      Θυμάμαι, κύριε Υπουργέ, που συναντηθήκαμε στις πλημμύρες στη Θεσσαλονίκη και σημείωσα την έκφραση και τη δική σας και του κ. Ξανθόπουλου –γιατί είναι αυτό που τονίζω κάθε φορά και εγώ στον Προϋπολογισμό κ.λπ.- ότι μας λείπει αυτός ο σχεδιασμός, μας λείπουν δημόσιες δαπάνες, για να μπορέσουμε να κάνουμε τα μικρά εκείνα έργα τα οποία προστατεύουν τον πολίτη από τις ζημιές και τις καταστροφές, αλλά και δημιουργούν συνθήκες μιας βιώσιμης ανάπτυξης στις περιοχές αυτές. 
      Δυστυχώς, κύριε Υπουργέ, και εσείς με τις απαντήσεις σας βρεθήκατε μόνο στο θέμα της πόλωσης. Πολωθήκατε, δηλαδή, τόσο στην όλη κατάσταση που μπερδέψατε αποζημιώσεις για πληγείσες περιοχές, με γενικά κονδύλια τα οποία διατέθηκαν σε διάφορους δήμους. Αναφερθήκατε στην Πορταριά, ενώ μιλάμε για τις πλημμύρες στη Μαγνησία. Αναφερθήκατε στην Πολίχνη της Θεσσαλονίκης, στο Δήμο Σταγείρων κ.λπ..
      Θα ήθελα εδώ να προσπαθήσω –δεν έχω όμως το χρόνο- να βάλουμε τα πράγματα με τη σειρά. Είχα κάνει, κύριε Υπουργέ, επίκαιρη ερώτηση γι’ αυτό το θέμα και μου απάντησε ο Υφυπουργός κ. Νάκος. Πρέπει να το αντιμετωπίσετε και ξέρω καλά την προσπάθεια που κάνετε.
      Αυτές οι πλημμύρες και ιδιαίτερα οι πυρκαγιές απέδειξαν τις μεγάλες αδυναμίες που έχουν στο να αποδώσουν έργο και να συλλειτουργήσουν αποτελεσματικά οι τρεις βαθμίδες της διοίκησης, η τοπική αυτοδιοίκηση, η νομαρχιακή αυτοδιοίκηση, η περιφέρεια και οι κεντρικές υπηρεσίες. Και νομίζω ότι αυτό πρέπει να το δούμε γιατί στη νομαρχιακή αυτοδιοίκηση δεν μπορέσαμε, ενώ έπρεπε να γίνει προσπάθεια, να της δώσουμε εκείνες τις αρμοδιότητες που είχε, για να επεμβαίνει άμεσα στο τοπικό επίπεδο. Όλες αυτές οι αρμοδιότητες μεταφέρθηκαν στην περιφέρεια.
       Η περιφέρεια όμως από τον ιδρυτικό της νόμο –έτσι έχει στελεχωθεί και έτσι έχει οργανωθεί- ήταν για να διαχειρίζεται, να σχεδιάζει, να κάνει έναν πρώτο προγραμματισμό στα αναπτυξιακά και κοινοτικά προγράμματα. Τώρα η περιφέρεια έχει πάρει όλες τις αρμοδιότητες και των καθ’ ύλην αρμόδιων κεντρικών υπηρεσιών των διαφόρων υπουργείων και τις αρμοδιότητες της νομαρχιακής αυτοδιοίκησης.
      Δεν μπορεί να δουλέψει αποτελεσματικά, διότι η νομαρχιακή αυτοδιοίκηση και οι δήμοι έπρεπε να έχουν τον άμεσο σχεδιασμό, τον τοπικό σχεδιασμό και τους πόρους εξασφαλισμένους, για να μπορέσουν πράγματι να κάνουν και τους δασικούς δρόμους και το οδικό δίκτυο. Nα τακτοποιήσουν και τις άλλες παρεμβάσεις -οι οποίες πρέπει να γίνουν- για να προλάβουμε τις καταστροφές στα δάση ή και στη συνέχεια για να μπορούν με δικούς τους πόρους και κονδύλια και μέσα, με κατάλληλο προσωπικό, που δεν έχουν ποτέ και βρίσκονται συνεχώς σε δύσκολη κατάσταση, να μπορέσουν να ανταπεξέλθουν και επιχειρησιακά σ’ αυτό. Η περιφέρεια, οι κεντρικές υπηρεσίες θα έπρεπε να έχουν την μέριμνα του να αποτυπώσουν, να δώσουν αυτά τα εργαλεία, τις προϋποθέσεις και τους πόρους, ούτως ώστε οι δήμοι και η νομαρχιακή αυτοδιοίκηση να μπορούν να επιτελούν αυτό το έργο και της πρόληψης και της καταστολής. 
      Υπάρχει ένα άλλο μεγάλο πρόβλημα, το οποίο αναδείχθηκε με τις πυρκαγιές. Δεν ήταν σωστός ο τρόπος –έγινε επί ΠΑ.ΣΟ.Κ, τον υιοθετήσατε και εσείς- ότι οι δασικές υπηρεσίες απομονώθηκαν και την όλη ευθύνη την έχει το Πυροσβεστικό Σώμα. Οι δασικές υπηρεσίες απομονώθηκαν και επί της ουσίας τελικά, διότι ούτε προσωπικό έχουν ούτε σχέδιο έχουν ούτε και πολύ μεράκι έχουν για να κάνουν αυτό το έργο, το οποίο είναι απαραίτητο, προκειμένου να προλάβουμε τις πυρκαγιές. Μείναμε, δηλαδή, ενισχύσαμε τον τομέα της καταστολής και βέβαια ατόνησε εντελώς ο τομέας της πρόληψης, της δουλειάς κ.λπ.. Υπάρχει ένα μεγάλο θέμα. Πρέπει να το δούμε αυτό, να το συζητήσουμε πάλι. Υπήρχε το πόρισμα της Διακομματικής Επιτροπής της Βουλής που έλεγε για έναν ενιαίο φορέα δασοπροστασίας. 
      Και να τελειώσω με τα θέματα των δασών με το πάρα πολύ μεγάλο θέμα, που έχει μεγάλο χρέος και το ΠΑ.ΣΟ.Κ. και βέβαια και εσείς που αργείτε: Δεν υπάρχει Κτηματολόγιο και στο Κτηματολόγιο κατά κύριο λόγο δεν υπάρχουν οι δασικοί χάρτες, δεν προηγούνται οι δασικοί χάρτες, αφήνονται τελευταίοι. Το έχω πει χιλιάδες φορές ότι, όταν αποτυπώνουμε αστικές περιοχές, άλλο τόσο πρέπει να αποτυπώνουμε και τις δασικές περιοχές. Δεν προχωράει τίποτα. Προχθές ο Συνήγορος του Πολίτη –και έχω καταθέσει ερώτηση γι’ αυτό- έκανε σκληρή κριτική, προς όλους για την έλλειψη δασικών χαρτών που θεωρεί ως απαραίτητη προϋπόθεση για την προστασία του δασικού πλούτου. Εσείς ως Υπουργείο -θα μου πείτε δεν είστε το αρμόδιο Υπουργείο, εσείς αντιμετωπίζετε όμως τις έκτακτες καταστάσεις, τις πυρκαγιές κ.λπ.- πιέστε για να υπάρξει αυτό το εργαλείο του Κτηματολογίου, προκειμένου να σώσουμε το δασικό πλούτο της χώρας. 
      Να πάω τώρα και στις αποζημιώσεις. Δεν κάναμε, κύριοι συνάδελφοι, μία ουσιαστική συζήτηση με το τι γίνεται με τις αποζημιώσεις. Εγώ θεωρώ θετικό το ότι τα Π.Σ.Ε.Α., αυτήν τη στιγμή, ως μηχανισμός σχεδιασμού και αποτύπωσης των ζημιών έχουν μεταφερθεί στον ΕΛ.Γ.Α., αλλά αυτό δεν φτάνει, διότι ο ΕΛ.Γ.Α. δεν έχει πόρους για να ανταπεξέλθει σ’ αυτά τα θέματα. Επομένως, ό,τι διαπιστώνουν τα Π.Σ.Ε.Α. και από αυτήν τους τη λειτουργία τα διαπιστώνουν πιο γρήγορα, πώς θα βρεθούν οι πόροι για αυτά; Έχουμε καταθέσει πρόταση στον Προϋπολογισμό -και το καταθέτουμε κάθε φορά- ότι θα πρέπει να υπάρχει ένα τακτικό κονδύλιο στον προϋπολογισμό για αποζημιώσεις σε έκτακτες ανάγκες και αυτό είναι απαραίτητο για τη χώρα μας, γιατί έχει πάρα πολλά προβλήματα. 
      Από τη άλλη πλευρά, οι γεωργικές αποζημιώσεις, όπως πάρα πολύ καλά απαντάει και ο ΕΛ.Γ.Α., το Υπουργείο Αγροτικής Ανάπτυξης και κυρίως ο ΕΛ.Γ.Α., υπάρχουν και μπορούν να διατίθενται από τον κρατικό προϋπολογισμό, αλλά πρέπει να εγκρίνονται από την Ευρωπαϊκή Ένωση, όταν αφορούν, κυρίως, προϊόντα τα οποία ανήκουν στην Κοινή Αγροτική Πολιτική. Όλη αυτή η διαδικασία, όμως, πρέπει να προχωρήσει γρήγορα, διότι οι απαντήσεις που είχαμε, κύριε Υπουργέ, εμείς για τις αποζημιώσεις για τις πυρκαγιές της Κασσάνδρας, για τις πυρκαγιές στην Λακωνία κ.λπ. είναι ότι τα πρώτα χρήματα τα οποία δόθηκαν είναι πάρα πολύ λίγα και ότι από εκεί και πέρα έχει ξεκινήσει μία διαδικασία για τα θέματα, ιδιαίτερα των γεωργικών αποζημιώσεων κ.λπ., η οποία θα ολοκληρωθεί και με την έγκριση της Ευρωπαϊκής Ένωσης.
      Είναι πολλά τα θέματα τα οποία πρέπει να δούμε και λειτουργίας των θεσμών και της Γενικής Γραμματείας Πολιτικής Προστασίας. Είναι σωστό που υπάρχει, αλλά και αυτή έχει προβλήματα λειτουργικής διασύνδεσης με τις καθ’ ύλην ειδικές υπηρεσίες. Έχουμε επίσης θέματα για τους σεισμούς, για τις πυρκαγιές κ.λπ.. Υπάρχουν προβλήματα και δεν μπορούμε να μένουμε στα πρόσωπα. Είναι αξιόλογος ο κ. Φούρλας, αλλά δεν μπορεί να τα κάνει μόνος του. Πρέπει να έχει τη διασύνδεση με όλους τους άλλους φορείς. Και οι άλλοι φορείς γι’ αυτά τα θέματα και προσωπικό δεν έχουν και χρηματοδότηση δεν έχουν και στήριξη δεν έχουν. Είναι σύνθετο το πρόβλημα και νομίζω ότι η συζήτηση δεν το ανέδειξε. 
      ΠΡΟΕΔΡΕΥΩΝ (Σωτήρης Χατζηγάκης): Ο πρώτος επερωτών κ. Δριβελέγκας έχει το λόγο για να δευτερολογήσει. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, θα δευτερολογήσω εγώ. Έχουμε συνεννοηθεί γιατί ο κ. Δριβελέγκας είχε μια ανειλημμένη υποχρέωση.
      ΠΡΟΕΔΡΕΥΩΝ (Σωτήρης Χατζηγάκης): Πώς θα γίνει αυτό τώρα;
      ΘΕΟΧΑΡΗΣ ΤΣΙΟΚΑΣ: Έτσι και αλλιώς έχω τρία λεπτά.
      ΠΡΟΕΔΡΕΥΩΝ (Σωτήρης Χατζηγάκης): Τα χαρτιά μου λένε ότι έχετε ενάμιση λεπτό.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, συναινεί το Σώμα να του δοθεί όσος χρόνος θέλει.
      ΠΡΟΕΔΡΕΥΩΝ (Σωτήρης Χατζηγάκης): Ναι, αλλά το Σώμα συναινεί ως ένα βαθμό. Όχι να παραγραφεί τελείως ο Κανονισμός και να γίνει «κουρελόχαρτο».
      Κύριε Τσιόκα, σας δίνω πέντε λεπτά.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, σήμερα, ο κύριος Υπουργός, λειτούργησε κατά το «απορία ψάλτου, βηξ». Μας είπε τι έκανε το ΠΑ.ΣΟ.Κ. την προηγούμενη τετραετία όπως αυτός το εκλαμβάνει. Έκανε ένα  τεράστιο κενό μνήμης και μας είπε ότι αν ξενακυβερνήσουν πώς θα κυβερνήσουν. Ξέχασε, όμως, να μας πει πώς κυβερνάνε. Ξέχασε να πει στους πολίτες των περιοχών που επλήγησαν γιατί παραμένουν οι περιοχές, δυόμισι μήνες μετά, αποκομμένες. Δεν έχουν συγκοινωνιακή σύνδεση. Ξεχάσατε να πείτε, κύριε Υπουργέ, σε αυτούς που καταστράφηκαν και τα σπίτια τους ερημώθηκαν και δεν μπορούν να ζήσουν μέσα, με ποια διαδικασία εσείς θα τους στηρίξετε για να πάρουν μια ανάσα. Ξεχάσατε να πείτε στους επαγγελματίες στον τόσο χρόνο που είχατε πώς ακριβώς θα στηρίξετε τις πληγείσες επιχειρήσεις τους σε υποδομές, σε μηχανήματα, σε δραστηριότητες. Σας είπα τουλάχιστον να αντιγράψετε τα κεκτημένα που παραλάβατε αν δεν μπορείτε να τα πάτε ένα βήμα μπροστά.
      Σας είπα τι έκαναν οι προηγούμενες κυβερνήσεις. Δεν σας είπα ότι έκαναν το τέλειο, αλλά σας υπέδειξα δρόμους. Δεν μας είπατε ούτε για δάνεια ούτε για οικονομική στήριξη ούτε για τίποτε άλλο. Στο Σταυρό, στην Απολλωνία ο κόσμος βοά. Σας είπα ότι τα χωράφια είναι σκεπασμένα με άμμο. Έπρεπε ο ΕΛ.Γ.Α. να τους έχει αποζημιώσει. Οι άνθρωποι δεν μπορούν να κάνουν Χριστούγεννα. Σας είπα ότι υπάρχουν σπίτια που είναι δίπλα στις κοίτες και μπαίνουν μέσα να κοιμηθούν. Δεν ξέρουν αν θα είναι ζωντανοί σε περίπτωση που θα βρέξει. Δεν πήρατε ούτε ένα μέτρο.
      Και εσείς και ο Κοινοβουλευτικός σας Εκπρόσωπος, μας είπατε ότι σήμερα ο αγρότης πληρώνει τα επιχείρια των πολιτικών του ΠΑ.ΣΟ.Κ.. Εσείς αφήσατε κύριε συνάδελφε, ανεξέλεγκτες τις εισαγωγές. Οι έμποροι σταριού κάνουν πάρτι και οι αγρότες πεινάνε. Πουλάνε σαράντα λεπτά φθηνότερο το στάρι και το αγοράζουν στο ράφι σαράντα λεπτά ακριβότερο. Οι έμποροι γάλακτος και οι μεγάλες αδελφές κάνουν πάρτι. Κερδίζουν ατέλειωτα, αλλά οι κτηνοτρόφοι πουλάνε σαράντα λεπτά λιγότερο. Τα λέτε αυτά στην εκλογική σας περιφέρεια; Δική σας πολιτική είναι αυτή. 
      Οι τράπεζες έχουν υπερχρεώσει την ελληνική οικογένεια. Σας προτείνει ο Γιώργος Παπανδρέου να βρούμε ένα σύστημα για να τελειώνει αυτή η λεηλασία του πολίτη, αλλά εσείς δεν θέλετε. Δεν θέλετε να δώσετε φθηνό πετρέλαιο. Ετεροχρονισμένα μιλάτε για αυξήσεις συντάξεων στους αγρότες. Δεν μπορείτε να διαχειριστείτε τα δικαιώματα των αγροτών. Φτάσαν Χριστούγεννα. Από τις 15 του μηνός έχετε τους πόρους των επιδοτήσεων και δεν μπορείτε να τους δώσετε, γιατί ο κ. Μπασιάκος, το Υπουργείο Γεωργίας το έχει κάνει Υπουργείο Αγροτικής Πολιτικής και τώρα θα το μετατρέψει σε Υπουργείο Υποσχέσεων χωρίς αντίκρυσμα, «γαλάζιων» αποζημιώσεων.
      Ξέχασε, ο κύριος Υπουργός, να μας πει ότι δεν στηρίζει την αυτοδιοίκηση και εγκαταλείψατε την περιφέρεια, αλλά σε παγκόσμια πρωτοτυπία, μια και είστε νομικός και δεν σας περιποιεί τιμή, είστε καθηγητής, κάνατε και πραξικόπημα στην Κ.Ε.Δ.Κ.Ε. και το κάνατε γιατί δεν είναι μόνο ότι θέλετε να βάλετε παντού γαλάζιους, γιατί αυτό  κάνετε με τις «γαλάζιες» παράγκες, συνεντεύξεις κ.λπ. δεν θέλετε να πάει το Δ΄ Κοινοτικό Πλαίσιο Στήριξης στην περιφέρεια. 
      Συντάσσετε προεδρικό διάταγμα αλλοιώνοντας τη θέληση της ελληνικής κοινωνίας, όπως αυτή καταγράφηκε στις πρόσφατες δημοτικές εκλογές. Δεν θέλετε αυτοδιοίκηση που να πατάει  στα πόδια της. Δεν παίρνετε θέση, ενώ σας καλούμε εδώ στη Βουλή, σας κάλεσε χθες ο Πρόεδρός μας Γιώργος Παπανδρέου και σας είπε, «πάρτε το πίσω». Σας κάλεσε η Αντιπολίτευση, σας το λέμε και εμείς σήμερα, να πάρετε πίσω αυτά τα εγχειρήματα που «πλατσικολογούν» το κράτος. Πλιάτσικο είναι αυτό. Δεν πάει άλλο. Γι’ αυτό σας είπαμε ότι δεν μπορείτε να κυβερνάτε στο όνομα του  παρελθόντος. Να έχετε κενό μνήμης για το παρόν και να μας λέτε τι θα κάνετε αν υφυρπάξετε την ψήφο του ελληνικού λαού στην άλλη τετραετία. Δεν θα την υφυρπάξετε. Ο λαός έχει θυμώσει μαζί σας. Δεν σας θέλει, γιατί χρειάζεται μια άλλη πολιτική. Χρειάζεται μια δίκαιη κοινωνία, χρειάζεται μια προοπτική ανάπτυξης  που αυτήν εμείς προτείνουμε. Αυτή είναι που προτείνουμε στην ελληνική κοινωνία. 
      Σας είδαμε, σας γνωρίσαμε και δεν μπορείτε άλλο. Όσο γρηγορότερα γίνουν οι εκλογές τόσο καλύτερα για την ελληνική κοινωνία και για το όφελος της ελληνικής περιφέρειας. 
      Ευχαριστώ .
      (Χειροκροτήματα από την πτέρυγα του ΠΑ.ΣΟ.Κ.) 
      ΡΟΔΟΥΛΑ ΖΗΣΗ: Κύριε Πρόεδρε, το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Κυρία Ζήση, έχετε εξαντλήσει και τη δευτερολογία σας. Τέλος πάντων θα σας δώσω το λόγο για δύο λεπτά. 
      ΡΟΔΟΥΛΑ ΖΗΣΗ:  Ευχαριστώ, κύριε Πρόεδρε. 
      Κύριε Πρόεδρε, ενώ ο κύριος Υπουργός, ήταν και είναι λαλίστατος στα θέματα που αφορούν το ΠΑ.ΣΟ.Κ σήμερα μας απογοήτευσε στα θέματα που αφορούν τη δική του διακυβέρνηση, τη διακυβέρνηση της Νέας Δημοκρατίας. 
      Κύριε Υπουργέ, δεν μπορέσατε να απαντήσετε στα θέματα που έβαλε η επερώτησή μας και ο ελληνικός λαός και οι πληγείσες περιοχές περίμεναν μέσω αυτής της επερώτησης να μάθουν τις αλήθειες, τις δικές σας, το σχέδιό σας, τις προοπτικές έτσι ώστε να αποκατασταθούν οι άνθρωποι αυτοί που σήμερα γυρεύουν το βιός τους. 
      Κύριε Υπουργέ, οι πολιτικές κορώνες, η στείρα πολιτική αντιπαράθεση, δεν βοηθάνε την ελληνική κοινωνία. Η κυβέρνηση της Νέας Δημοκρατίας και σεις προσωπικά, δυστυχώς, σήμερα αποδείξατε ότι βαδίζετε στα τυφλά. Και βαδίζετε όπως ξέρατε ως αντιπολίτευση, χωρίς υψηλό αίσθημα ευθύνης, χωρίς κοινωνική ευαισθησία, χωρίς σχέδιο, χωρίς όραμα, χωρίς συγκεκριμένες πολιτικές. 
      Είναι η ώρα λοιπόν, να ζητήσετε συγνώμη για τα τρία αυτά χρόνια διακυβέρνησης και αφήστε ανοικτό το πεδίο, αφήστε ελεύθερη την  έκφραση, αφήστε να απελευθερωθούν οι δημιουργικές πολιτικές εκφράσεις, οι κοινωνικές δυνάμεις της χώρας για να ζητήσουν και να δώσουν εντολή σε μια άλλη κυβέρνηση, σε μία άλλη πολιτική να τους κυβερνήσει. 
      Είναι η ώρα, κύριε Παυλόπουλε, αυτή η κυβέρνηση να φύγει από τη χώρα, γιατί αρκετά τα δεινά και δεν αντέχει άλλο τούτος ο τόπος. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ο Υπουργός κ. Παυλόπουλος, έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πόσα λεπτά, έχω κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Δέκα λεπτά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πολλά είναι. 
      ΠΡΟΕΔΡΕΥΩΝ (Σωτήρης Χατζηγάκης): Μην κάνετε δηλώσεις εκ των προτέρων κύριε Υπουργέ, γιατί θα εκτεθείτε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, τέτοια γύμνια επιχειρημάτων δεν την περίμενα. Να έχεις μια επερώτηση στην οποία θέτουν τόσα ζητήματα, τόσοι συνάδελφοι, εβδομήντα συνάδελφοι, και να μην λένε τίποτα!  Απλώς ξεστράτισαν τη συζήτηση, κάνοντας μία γενικευμένη κουβέντα σε ό,τι αφορά το παράπονο του ΠΑ.ΣΟ.Κ σε κάθε θέμα. Ό,τι μπορείτε να φανταστείτε. Από Α.Σ.Ε.Π., από υπαλληλικό κώδικα, απ’ ό,τι σκέπτεσθε. Μονάχα για το θέμα που υπέβαλαν την επερώτηση δεν μίλησαν. Και τι να πουν; Να κατηγορήσουν αυτήν την Κυβέρνηση για την πολιτική που έχει ασκήσει  μέχρι τώρα; Φυσικά κανένας δεν είπε ότι όλα τα προβλήματα τα λύσαμε.
      Εδώ μιλάμε για θεομηνίες οι οποίες έχουν δημιουργήσει πολλά προβλήματα τα οποία θέλουν χρόνο και για τα αντιπλημμυρικά έργα και για γέφυρες που πρέπει να γίνουν. Το ζήτημα είναι εάν υπήρξε το κράτος παρόν από την πρώτη στιγμή, αν έδωσε τα χρήματα που έπρεπε από την πρώτη στιγμή, αν δρομολόγησε εκείνα που έπρεπε να δρομολογήσει, πράγμα που δεν γινόταν ποτέ στο παρελθόν. 
      Από πού να ξεκινήσει και πού να τελειώσει κανείς; Άκουσα να λέγεται, «εμείς κάναμε τον Φούρλα αρχηγό εσείς τον γνωρίσατε από εμάς». Εγώ άλλο ρώτησα και απάντηση δεν πήρα. Ο κ. Παναγιώτης ο Φούρλας, είπα, κάθε φορά που υπάρχει θέμα φυσικής καταστροφής –και είναι ο φυσικός του ρόλος- είναι παρών εκεί ό,τι ώρα και αν είναι. Και είπα –έτσι κάνουμε συγκρίσεις κυβερνήσεων- έχω ένα Γενικό Γραμματέα Πολιτικής Προστασίας που συμπεριφέρεται, κύριοι συνάδελφοι, με αυτόν τον τρόπο. Ρώτησα λοιπόν κάτι απλό και απάντηση δεν πήρα: Επί ΠΑ.ΣΟ.Κ. τον ήξερε κανείς το Γενικό Γραμματέα Πολιτικής Προστασίας ποιος ήταν; Όχι. Έμαθε ο κόσμος –ναι ή όχι- τον προ του κ. Γεωργακόπουλου, για να μην αναφέρω το όνομά του, Γενικό Γραμματέα Πολιτικής Προστασίας όταν τον μάζεψαν από τις διακοπές του, αφού πνίγονταν η Αθήνα, και τον απέλυσαν από το τηλέφωνο; Ναι, ή όχι; Μα είναι δυνατόν τώρα να έχετε επιλέξει Γενικό Γραμματέα Πολιτικής Προστασίας άνθρωπο που τον ψάχνετε στις διακοπές του την ώρα που η μετεωρολογική υπηρεσία είχε δώσει ότι εδώ θα έχουμε πρόβλημα; Πνίγονταν η Αθήνα και αναγκάστηκε ο Κώστας Σκανδαλίδης τότε…
      ΑΘΑΝΑΣΙΟΣ ΜΠΟΥΡΑΣ: Ήταν στη Μύκονο διακοπές!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν ξέρω πού ήταν κύριε Μπούρα. Εγώ ξέρω ότι αναγκάστηκε τότε ο κ. Σκανδαλίδης τηλεφωνικά να τον απολύσει. 
      Και μου μιλάτε τώρα για κρατικό μηχανισμό; Το θυμούνται όλοι. Δεν υπήρχε Γενικός Γραμματέας Πολιτικής Προστασίας τότε να συντονίσει πέντε πράγματα. Αυτά θυμόμαστε και το ερώτημα είναι το εξής: Κάνετε κριτική σε μια Κυβέρνηση η οποία ήταν από την πρώτη στιγμή -σας είπα- παρούσα και δρομολόγησε τις εξελίξεις; 
      Το δεύτερο, σε ό,τι αφορά τα θέματα των καταστροφών τα οποία συνέβησαν. Αν εγώ σας έδωσα σε ορισμένες περιπτώσεις και τους αριθμούς που αφορούν και δήμους που δεν είναι πληγέντες στο πλαίσιο του νομού, δεν καταλάβατε γιατί το έκανα. Το έκανα πολύ απλά -και το εξήγησα από την αρχή- διότι ήθελα να σας πω τι δίνονταν σε ολόκληρο το νομό και πώς φαίνεται η διαφορά των ποσών που δόθηκαν σε πληγείσες περιοχές αμέσως. Αυτή τη σύγκριση δεν μπορείτε να την κάνετε; Γι’ αυτό σας τα έδωσα. Αν δεν το καταλαβαίνετε αυτό, είναι δικό σας ζήτημα.
      Τρίτο θέμα για τον ΕΛ.Γ.Α.:  Σας το είπε ο κ. Ζώης, το επαναλαμβάνω. Θυμάστε την πρακτική σας ποια ήταν; Η πρακτική των αποζημιώσεων από τον ΕΛ.Γ.Α. επί ΠΑ.ΣΟ.Κ. ήταν πραγματικά τραγική για τους αγρότες. Και όσον αφορά το θέμα των αγροτών, ε, σας παρακαλώ πάρα πολύ. Σας είπα, ειδικά σήμερα, μην μιλάτε πολύ γιατί αν πραγματικά δεν είχατε και όλη τη συγχορδία των φερεφώνων σας  θα έπρεπε θα απολογείται το ΠΑ.ΣΟ.Κ.. Διότι τέτοια καμπάνα σε βάρος των αγροτών και του ελληνικού λαού, δεν έχει ξανασυμβεί. Δεν είναι δυνατόν. Σήμερα, ξέρετε ποια είναι η είδηση; Το καταλάβατε, κύριοι συνάδελφοι, της Συμπολίτευσης; Γιατί  από την Αξιωματική Αντιπολίτευση πώς να τα ακούσουν αυτά; Πού να θυμηθούν τα έργα και τις ημέρες τους; Ξέρει ο Έλληνας αγρότης –που δεν ξέρω τι του έλεγαν το 2000-2003 και τι του πούλαγαν από πλευράς πολιτικής- ότι από τα έργα και τις ημέρες των κυβερνήσεων του ΠΑ.ΣΟ.Κ. και των Υπουργών γεωργίας του ΠΑ.ΣΟ.Κ., χθες μας ζήτησαν 245.000.000 ευρώ πίσω για τις ατασθαλίες στην αγροτική πολιτική; Ποιος τα πληρώνει αυτά; Τα πληρώνει ο ελληνικός λαός και ο Έλληνας αγρότης. Αυτή ήταν η πολιτική σας, κύριοι του ΠΑ.ΣΟ.Κ.. Αλλά βέβαια όταν έχετε αυτήν τη συγκάλυψη από όλους αυτούς που την έχετε, όταν κραδαίνουν τη ρομφαία ότι «θα χάσουμε από το θέμα του βασικού μετόχου» που δεν χάσαμε ούτε ένα ευρώ, «θα χάσουμε από το διάταγμα Παυλόπουλου» και δεν χάσαμε ούτε ένα ευρώ, αλλά καταδικαστήκαμε για το διάταγμα Ρέππα-Σκανδαλίδη  -συγνώμη κύριε Ρέππα, την εκτίμησή μου την ξέρετε, δεν φταίτε εσείς στην περίπτωση αυτή, άλλοι πήραν το βάρος της πολιτικής αλλά καταδικαστήκαμε για το διάταγμά σας τέλος πάντων- τότε, τσιμουδιά. 
      Καταδικαζόμαστε για όλα αυτά, δηλαδή και για την αγροτική πολιτική και από την άλλη πλευρά για τα ζητήματα τα οποία αφορούν τις ατασθαλίες 2000-2003 για έργα και προμήθειες 518.000.000 ευρώ. Μας ζητούσαν 1.200.000.000 ευρώ. Για όλα αυτά καταδικαζόμαστε και όταν γίνονται οι ατασθαλίες δεν μιλάτε και δεν μιλάνε και διάφοροι άλλοι. Όταν καταδικαζόμαστε δεν μιλάτε, δεν λέτε τι συνέβη την εποχή εκείνη αλλά ζητάτε τα ρέστα τώρα για το τι συμβαίνει με την αγροτική πολιτική.
      Άκουσα επίσης και για τις τράπεζες και για τα πανωτόκια. Τα πανωτόκια τίνος δημιουργία είναι; Μην κοροϊδευόμαστε τώρα. Αν κάποιος, ως αντιπολίτευση έθεσε το θέμα και κάτι πήγατε να κάνετε -που δεν κάνατε τίποτε- αυτή είναι η Νέα Δημοκρατία. Και σήμερα πήραμε τα όποια μέτρα μπορούσαμε να πάρουμε για τους αγρότες.
      Να είμαστε σοβαροί! Χρειάζεται πραγματικά πάρα πολύ μεγάλη έλλειψη αίσθησης της πραγματικότητας για να τα λέτε αυτά. 
      Και να έρθω στο περίφημο θέμα που αφορά την περιφερειακή ανάπτυξη. Από το Δ’ Κοινοτικό Πλαίσιο Στήριξης, το 82% πηγαίνει στην περιφέρεια. Για να δούμε και τα νούμερα, τι μας παραδώσατε. Για τρία χρόνια, τα δεκατρία Π.Ε.Π. -2000-2003 είχαν απορροφητικότητα μέσο όρο 15,6%. Σε δυόμισι χρόνια το έχουμε πάει πάνω από 45,8% μέσον όρο. Έχουμε κάνει δυο φορές παραπάνω σε δυόμισι χρόνια από ό,τι κάνατε εσείς τρία ολόκληρα χρόνια.
      Πήραμε τη Νομαρχιακή Αυτοδιοίκηση παραπαίουσα. Οι καθαροί πόροι στον προϋπολογισμό του 2004 ήταν 109.000.000 ευρώ και κάτι και 390.000.000 προνοιακά στην πλάτη της Νομαρχιακής Αυτοδιοίκησης. Βγάλαμε τα προνοιακά και υπερτριπλασιάστηκαν οι πόροι. Οι πόροι ήταν 335.000.000 ευρώ, στον προϋπολογισμό του 2006 από 109.000.000 που τους πήραμε, ναι ή όχι; Ναι ή όχι, είναι κατά 8% ή 9% τουλάχιστον περισσότεροι στον προϋπολογισμό του 2007;
      Τι μου λέτε τώρα; Αυτή είναι η Τοπική Αυτοδιοίκηση που αφήσατε; Δεν μπορούσατε να φτιάξετε ούτε ένα κώδικα για την Τοπική Αυτοδιοίκηση πρώτου βαθμού, ναι ή όχι; Τον φτιάξαμε και τον ψηφίσαμε εν μέρει μαζί. Εσείς ποτέ δεν λέτε ναι. 
      ΧΡΗΣΤΟΣ ΖΩΗΣ: Υπεξαιρούσαν τους πόρους.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Υπεξαιρούσατε συστηματικά τους πόρους. Ένα σωρό ευνοϊκές ρυθμίσεις αναγκάστηκα να φέρω για τις δανειοδοτήσεις των Οργανισμών Τοπικής Αυτοδιοίκησης για να σωθούν. 
      Παραμονές των δημοτικών και νομαρχιακών εκλογών, δεν τολμήσατε 
–κάνατε εθνικές συνδιασκέψεις- να φέρετε μια πρόταση για την τοπική Αυτοδιοίκηση. Πού να τολμήσετε; Είχατε τίποτα να πείτε; Και μιλάτε τώρα για την πολιτική μας για την Τοπική Αυτοδιοίκηση;
      Και εγώ σας λέω το εξής: Δεν μένω σε δημοσκοπήσεις, δεν με ενδιαφέρουν. Την απάντηση δεν την πήρατε από τον ελληνικό λαό στις δημοτικές και νομαρχιακές εκλογές; Αν η πολιτική μας ήταν λάθος, θα ήταν αυτά τα αποτελέσματα των δημοτικών και νομαρχιακών εκλογών; Ναι ή όχι; Οι δημοτικές και νομαρχιακές εκλογές είναι η πιο γνήσια αποτύπωση της λαϊκής ετυμηγορίας σχετικά με το ποιος εγκρίνει την πολιτική της Τοπικής Αυτοδιοίκησης.
      ΘΕΟΧΑΡΗΣ ΤΣΙΟΚΑΣ: Γιατί αλλάζετε το προεδρικό διάταγμα;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ελάτε τώρα! Δεν θυμόσαστε το 1998; Πότε το κάνατε, κύριε Τσιόκα;
      ΘΕΟΧΑΡΗΣ ΤΣΙΟΚΑΣ: Δεν είναι έτσι. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τσιόκα.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, δυο λεπτά…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας παρακαλώ, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε Τσιόκα. Σας παρακαλώ! 
      Κύριε Υπουργέ, μην τους προκαλείτε. Κάναμε «κουρέλι» τον Κανονισμό! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μάθετέ τους να μιλάνε, επιτέλους: 
      ΘΕΟΧΑΡΗΣ ΤΣΙΟΚΑΣ: Ήταν με σύμφωνη γνώμη του κ. Αβραμόπουλου.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσιόκα, σας παρακαλώ πολύ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν μπορείτε ν’ αντέξετε την αλήθεια. Έχετε συνηθίσει και εσείς και τα φερέφωνά σας να παραπληροφορείτε τον ελληνικό λαό. Έχετε συνηθίσει εσείς και εκείνοι που συγκάλυπταν όλες τις αμαρτίες του παρελθόντος σας, να πιστεύετε ότι ο ελληνικός λαός θα μαθαίνει μόνο αυτό που εσείς θέλετε. 
      ΘΕΟΧΑΡΗΣ ΤΣΙΟΚΑΣ: Δεν σας βολεύει γιατί ο Αβραμόπουλος ήταν Πρόεδρος της Κ.Ε.Δ.Κ.Ε..
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είναι αλήθεια. 
      ΘΕΟΧΑΡΗΣ ΤΣΙΟΚΑΣ: Γιατί τον αλλάζετε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ο ελληνικός λαός θα μαθαίνει την αλήθεια. Ευτυχώς που το κανάλι της Βουλής, που έγινε μετά από δικές μας πιέσεις -και το κάνατε την τελευταία-τελευταία στιγμή, όταν ξέρατε ότι θα χάσετε και τις εκλογές- δίνει σε όλους μας την ευκαιρία να λέμε αυτό που θέλουμε ισότιμα εδώ μέσα.
      ΘΕΟΧΑΡΗΣ ΤΣΙΟΚΑΣ: Εμείς το κάναμε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να θυμάται ο ελληνικός λαός και τα έργα και τις ημέρες σας, όπως και τα δικά μας και έτσι να μας κρίνει. Εμείς δεν προκαταλαμβάνουμε τίποτα, αλλά αν πιστεύετε ότι με την υποκρισία και την παραπληροφόρηση θα συγκαλύψετε την αλήθεια, κάνετε λάθος. 
      Αν μέχρι τώρα δεν έχετε πάρει τα μηνύματα τα οποία βγάζει η ίδια η ετυμηγορία του ελληνικού λαού –όχι οι δημοσκοπήσεις, δεν πάω σε αυτές, ας της αφήσουμε- εμείς παίρνουμε τα δικά μας μηνύματα, εκφράζουμε την αγωνία μας, ξέρουμε ότι μας περιμένει ανηφορικός δρόμος. Τώρα όμως να μας ζητάτε και τα ρέστα για αυτά που εσείς κάνατε και για τα οποία πληρώνουμε τις αμαρτίες ακόμα, νομίζω ότι αυτό υπερβαίνει τα όρια της καλώς νοούμενης πολιτικής αντιπαράθεσης στη Βουλή.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Οφείλω να ομολογήσω ότι μείνατε μέσα στο χρόνο, σύμφωνα με τη δήλωσή σας. Εγώ περίμενα ότι θα υπερβείτε το χρόνο.
      ΘΕΟΧΑΡΗΣ ΤΣΙΟΚΑΣ: Πάντως για τις πλημμύρες…
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σαλαγιάννης έχει το λόγο για να δευτερολογήσει.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, δέκα λεπτά χρειάστηκε ο κ. Παυλόπουλος για να μας πάει «μια στο καρφί και μια στο πέταλο». 
      Ξεκίνησε την ομιλία του λέγοντας ότι εμείς δεν ασχοληθήκαμε με τα θέματα της επερώτησης, ενώ ξέρει –όπως ξέρουν και όσοι μας άκουσαν- ότι αναφερθήκαμε με λεπτομέρειες μόνο σε αυτά και απαντήσαμε μόνο στις προκλήσεις του. Γιατί και στην πρωτολογία του δεν έκανε τίποτε άλλο παρά να μιλάει γενικώς για μια πολιτική που -στο χώρο του και σε ό,τι αφορά τον ίδιο- σας είπα πόσο έχει χρεοκοπήσει.
      Όποιος μας ακούει σήμερα, σε όποια περιοχή και αν ανήκει απ’ αυτές που έπαθαν ζημιές από πυρκαγιές, πλημμύρες –είτε είναι στη βόρεια Ελλάδα είτε στην νότιο Ελλάδα είτε στη Θεσσαλία- αναρωτιέται: Μία κουβέντα δεν μπορεί να πει ο Υπουργός για το τι πρόκειται να γίνει; Ένα σχέδιο έχει για την αποκατάσταση των υποδομών; Δεν ξέρει ότι υπάρχουν σήμερα ακόμη χωριά, όπου είναι κομμένοι οι δρόμοι και δεν υπάρχουν διευθετήσεις χειμάρρων, όπου τα μπάζα και η άμμος είναι μέσα στα χωράφια τους; Ένα σχέδιο υπάρχει γι’ αυτό; Να μας απαντήσει. Να μας δώσει ένα χρονοδιάγραμμα για το πού πάει το πράγμα. 
      Υπάρχουν επαγγελματίες που έχουν υποστεί τεράστιες ζημιές. Είναι που είναι οι σημερινές συνθήκες εξαιρετικά κρίσιμες για όλους τους επαγγελματίες. Βουλιάζει η οικονομία και μάλιστα οι μικρομεσαίοι. Αυτός ο κόσμος άκουσε τίποτα σήμερα για μια ενίσχυση που θα μπορούσε να τους κρατήσει λίγο στη ζωή μέχρι να αναστηλωθούν; Άκουσε τίποτα για μια διευθέτηση της εφορίας, μια διευκόλυνση του Ι.Κ.Α. από εκείνες που με τόση άνεση κάνει η Κυβέρνηση στους τραπεζίτες, στους μεγαλοεπιχειρηματίες, σ’ όλο αυτόν τον κόσμο, τον οποίο υπερασπίζεται εδώ και εκπροσωπεί με τις κυβερνητικές της επιλογές; 
      Άκουσε κάποιος επιχειρηματίας, άκουσε κάποιος αγρότης να μας λέει η Κυβέρνηση τι θα γίνει με τις υποδομές τους και με την παραγωγή τους; Η παραγωγή φέτος είναι 40% κάτω σε μια περιοχή όπως η Καρδίτσα. Έχουν γίνει δεκαπέντε χιλιάδες αιτήσεις για αποζημίωση και ακόμη ο ΕΛ.Γ.Α. δεν πήγε να δει τι συμβαίνει με τις ζημιές που έχουν πάθει. 
      Τι θα γίνει; Υπάρχει χρονοδιάγραμμα; Υπάρχει κάτι; Μα, δεν υπάρχει τίποτα να πει η Κυβέρνηση; Δηλαδή η Κυβέρνηση λέει ότι αυτός ο κατάλογος των ρουσφετιών που μας διάβασε ο κ. Παυλόπουλος νωρίτερα, αυτό είναι και τίποτα άλλο; Δηλαδή αυτά είναι τα καλύτερά της; Από εδώ και πέρα δηλαδή όλα είναι  χειρότερα; Δηλαδή η κατάσταση έκτακτης ανάγκης θα παραμείνει τα επόμενα χρόνια ως πραγματική έκτακτη ανάγκη για μια Κυβέρνηση, η οποία δεν μπορεί να προβεί στην παραμικρή αποκατάσταση ζημιών και υποδομών; Τι απάντησε σήμερα ο κ. Παυλόπουλος; Άλλα λόγια να αγαπιόμαστε και μάλιστα μ’ έναν τρόπο αμετροεπή και –το επαναλαμβάνω- προκλητικό προς τους συναδέλφους Βουλευτές και προς τους πολίτες που μας ακούνε. 
      Άμεσα ο κ. Παυλόπουλος σήμερα με αυτά που μας κατέθεσε εδώ και μάλιστα με τα έγγραφα έχει κάτι να πει; Πιστεύω ότι αυτό που πρέπει να γίνει πρωτοσέλιδο, κύριε Παυλόπουλε, είναι ότι ενώ παθαίνει ζημιά η περιοχή του Λαγκαδά, εσείς αποζημιώνετε το συγκρότημα, την Πολίχνη. Περί αυτού πρόκειται. Δηλαδή μας διαβάζετε τα ρουσφέτια σας! Αυτή είναι η τραγωδία όσων μας είπατε και όσων μας καταθέσατε ως στοιχεία. Και επαναλαμβάνω: Δεν έχετε αίσθηση του τι συμβαίνει στην ελληνική περιφέρεια; Μα, δεν ξέρετε τι γίνεται στην ελληνική περιφέρεια και μου μιλάτε για «Έτος Περιφέρειας» και μας λέτε για το 80% του Δ΄ Κοινοτικού Πλαισίου Στήριξης στην περιφέρεια; 
      Ποια περιφέρεια, κύριε Παυλόπουλε; Αυτό είναι μια απάτη, την οποία εσείς προετοιμάζετε και σχεδιάζετε. Ελάτε στην Περιφέρεια της Θεσσαλίας να μας πείτε τι καινούργιο φτιάξατε, τι καινούργιο φέρατε. Πείτε μας ένα νέο έργο που φτιάξατε ή ξεκινήσατε ή έχετε ολοκληρώσει. Ένα μόνο μπορείτε να μας πείτε; 
      Ποια είναι αυτή η «τριετία της περιφέρειας»; Δεν καταλαβαίνετε ότι βουλιάζει η ελληνική περιφέρεια; Δείτε τους μικρομεσαίους επαγγελματίες και εμπόρους και ζητήστε από το συνάδελφο σας κ. Σιούφα να μας πει πώς τους βοήθησε αυτήν την τριετία με τους νόμους που έφερε. Να σας πουν οι άνθρωποι για τον τζίρο που έχουν και πώς βουλιάζουν! 
      Για ρωτήστε τους αγρότες, όπως σας είπα και νωρίτερα. Έχουν καμιά ελπίδα για το μέλλον με τον τρόπο που ο κ. Μπασιάκος συμπεριφέρεται στους αγρότες και στην ελληνική περιφέρεια; Για ποια περιφέρεια μιλάτε; Υπάρχει αποκαρδίωση, απογοήτευση. Καμιά ελπίδα για το μέλλον! Δεν το καταλαβαίνετε; Πού ζείτε, τέλος πάντων; 
      Εγώ θα καταλάβαινα να πείτε: «Η Κυβέρνηση δεν μπορεί να τα κάνει όλα, βρε παιδιά!» Το καταλαβαίνω ότι δεν μπορεί να τα κάνει όλα. Όμως, θέλουμε ένα σχέδιο, βρε αδερφέ. Να μας πει τι προγραμματίζει, ποιο βάζει πρώτο, ποιο δεύτερο. Δεν μας είπατε τίποτα σήμερα. Δεν δώσατε καμιά ευκαιρία και καμιά ελπίδα σε κανέναν. Αυτή είναι η πολιτική σας; Γι’ αυτήν μιλάτε και γι’ αυτήν αυτοϊκανοποιείστε και αλληλοσυγχαίρεστε κάθε μέρα μεταξύ σας οι Υπουργοί της Κυβέρνησης;
      Πάντως δεν έχετε καταλάβει. Έχετε μια αλαζονεία, έχετε καβαλήσει ένα καλάμι και επειδή σας έδωσε ο πολίτης την ψήφο του για να κυβερνήσετε, θαρρείτε ότι μπορείτε να την κάνετε ό,τι θέλετε, ότι μπορείτε ατιμώρητα να κινείστε όπως θέλετε και μάλιστα να μιλάτε για κράτος δικαίου, για δικαιοσύνη, τη στιγμή που αυτό που κάνετε είναι να ισοπεδώνετε ό,τι υπάρχει ως κατάκτηση. Και αυτό είναι τραγικό. 
      Έχετε διασύρει όλες τις έννοιες. Μιλάτε για μεταρρυθμίσεις και αυτό που κάνετε είναι να κάνετε ένα κράτος γραφειοκρατικό, συγκεντρωτικό, άδικο και άνισο απέναντι στον πολίτη. Αυτό που κάνετε είναι να μαζεύετε από τον κόσμο ό,τι του έχει απομείνει, μετά την ακρίβεια και την εφορία, και να το δίνετε σε αυτούς τους οποίους έχετε συμφωνήσει ότι θα τους στηρίξετε στο μέλλον. Αυτό βλέπουμε καθημερινά. 
      Και σας απάντησα ότι από τις ζημιές που επέφερε στον Ο.Τ.Ε. ο κ. Βουρλούμης, δηλαδή από τα κέρδη που δεν έφερε, από τα κέρδη που χάσαμε, εκατό φορές τις έχετε αποκαταστήσει από όλες τις πλημμύρες και τις πυρκαγιές της χώρας. Και κρατάτε τον κ. Βουρλούμη. Και επειδή είναι ανίκανος, θέλετε να τον καταστήσετε ιδιώτη μάνατζερ. 
      Έχω την εντύπωση ότι τόσο αδύναμα και αποτυχημένα η Κυβέρνηση μανατζάρει τον τόπο, που είστε έτοιμοι να παραχωρήσετε και την Κυβέρνηση στους ιδιώτες. Προς τα εκεί πάτε και θεωρείτε ότι αυτό είναι η μεγάλη μεταρρύθμιση. Περί αυτού πρόκειται. 
      Ε, λοιπόν, ό,τι και να λέτε, με όσες φραστικές περικοκλάδες και αν μπορείτε να διανθίσετε την άποψή σας, η οδυνηρή πραγματικότητα υπάρχει. 
      Σ’ εμάς εναπόκειται και εμείς οφείλουμε να κάνουμε πιο ξεκάθαρο το λόγο μας –και τον κάνουμε- για το ότι μπορεί να υπάρξει μια άλλη διακυβέρνηση που θα δώσει μια ελπίδα στον πολίτη. Αυτό κάνουμε, αυτό ετοιμάζουμε και πιστεύω ότι αυτό θα γίνει. Και εδώ θα δούμε τι θα πει ο πολίτης στις επόμενες εκλογές. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Σαλαγιάννη. 
      Κύριε Υπουργέ, έχετε το λόγο για να ολοκληρώσουμε. Σας δίνω το λόγο για πέντε λεπτά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ομιλώ –για να το πω έτσι- εκ καθήκοντος, γιατί κανονικά, επειδή η συνεδρίαση είναι δημόσια, η συζήτηση ομιλεί αφ’ εαυτής.
      Όταν ακούς τον Κοινοβουλευτικό Εκπρόσωπο της Αξιωματικής Αντιπολίτευσης να έχει επερώτηση για τις πλημμύρες και τις θεομηνίες και να θέλει να «κατακεραυνώσει» την Κυβέρνηση για τον Ο.Τ.Ε. και για οτιδήποτε άλλο...
      ΝΙΚΟΛΑΟΣ ΣΑΛΑΓΙΑΝΝΗΣ: Σας απαντάμε σε αυτά που θέτετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μοιραία απαντάω, τι να κάνω; Αφού δεν με ρωτάει για την επερώτηση, τι να του απαντήσω για την επερώτηση;
      Και όταν μου λέει μετά στη συνέχεια «ξέρεις τι γίνεται, απαντάς επί θεμάτων που δεν θέσαμε», τι να κάνω; 
      Τον ακούσατε προηγουμένως. Μίλησε ξανά για το θέμα του Ο.Τ.Ε. Και εκεί, βέβαια, τι να του πει κάποιος; Οι εξηγήσεις δόθηκαν χθες από τον κ. Αλογοσκούφη. Να του πει κάποιος τι θα πει «παλινωδία στην πολιτική»; 
      Θυμάστε, συνάδελφοι της Συμπολίτευσης, το ΠΑ.ΣΟ.Κ. στις αρχές της δεκαετίας του 1990  με τη μια μετοχή του Ο.Τ.Ε....
      ΑΘΑΝΑΣΙΟΣ ΜΠΟΥΡΑΣ: Μια μετοχή και αυτή στο κράτος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):...όπως τότε «ΕΟΚ και ΝΑΤΟ το ίδιο συνδικάτο»; Και μας λένε στην Αναθεώρηση του Συντάγματος να βάλουμε ρητά –λέει- το «ανήκωμεν εις την Ευρώπην». Το λέει το ΠΑ.ΣΟ.Κ.. Δεν είναι αυτονόητο για το ΠΑ.ΣΟ.Κ. το ότι είμαστε στην Ευρώπη, να το βάλουμε –λέει- στο Σύνταγμα! 
      Το ΠΑ.ΣΟ.Κ. θυμήθηκε τον Ο.Τ.Ε. τώρα και ανησυχεί. Είναι το κόμμα εκείνο, το οποίο ούτως ή άλλως είχε δρομολογήσει τις εξελίξεις που εμείς συνεχίζουμε, πάντοτε με την εγγύηση –και το είπε ο κ. Αλογοσκούφης- της εποπτείας του ελληνικού δημοσίου, όταν εκείνο δεν ήξερε πραγματικά τι συνέβαινε. Θύμιζε τη γνωστή ρήση του Σουρή «προς αδεξίαν χριστιανήν πιανίστριαν» που έλεγε «τόσο χριστιανικά πάνε τα δάχτυλά της, που δεν γνωρίζει η αριστερά τι πράττει η δεξιά της». 
      (Θόρυβος – Διαμαρτυρίες από την πτέρυγα του ΠΑ.ΣΟ.Κ.)
      Αυτή είναι η πραγματικότητα. Έχετε το κόμμα, το οποίο έτσι και γυρίσεις τέσσερα, πέντε χρόνια πίσω και θυμηθείς τι έλεγε και τι κάνει, τώρα, να βρεις τον ορισμό της ασυνέπειας.
      Απαντάω σ’ αυτά, γιατί μοιραία μου τα θέσατε. Όταν κάθεστε και μου μιλάτε για τον Ο.Τ.Ε. την ώρα που μιλάμε για τις θεομηνίες στη Χαλκιδική, αποδεικνύετε δύο πράγματα τουλάχιστον. Πρώτον, δεν θυμάστε το παρελθόν σας και τι λέγατε για τον Ο.Τ.Ε.. Και, δεύτερον, υποτιμάτε την αγωνία του ανθρώπου που είναι ακόμα θύμα των θεομηνιών. Γιατί πράγματι υπάρχουν προβλήματα και πρέπει να τα λύσουμε. 
      Όμως, όταν εσείς κάνετε τέτοια επερώτηση και καταναλώνετε το χρόνο σας αλλού, τότε ή δεν πιστεύετε ότι υπάρχει πρόβλημα –άρα, σωστά κάνουμε τη δουλειά μας- ή αν πιστεύετε ότι υπάρχει πρόβλημα και αφιερώνετε το χρόνο αλλού για θέματα σκοπιμότητας, χρησιμοποιείτε τους ανθρώπους και την αγωνία τους για να κάνετε την κομματική δουλειά σας. 
      Όμως, δεν είναι έτσι, τι να κάνουμε; 
      Σε ό,τι αφορά τώρα την ουσία, λέω ξανά για τα θέματα των αποζημιώσεων των αγροτών ότι η κ. Αικατερινάρη προηγουμένως έβαλε σωστά το θέμα. Ό,τι αποζημιώνεται από τον ΕΛ.Γ.Α., το αποζημιώσαμε –και μάλιστα σε χρόνο ρεκόρ- και ό,τι δεν μπορεί να αποζημιωθεί, έχουμε δύο προγράμματα Π.Σ.Ε.Α. που κάναμε.
      Ρώτησα και απάντηση δεν πήρα. Πότε κάνατε πρόγραμμα Π.Σ.Ε.Α. εσείς προηγουμένως; Ποτέ. Μία φορά κάνατε για τη Λακωνία. Ποια είναι η απάντηση που πήρα από την Ευρωπαϊκή Ένωση; Γι' αυτό προηγουμένως κάτι πήγα να πω στον κ. Λεωνίδα Γρηγοράκο για να θυμηθεί και το τι λέγαμε, όταν είχα κατέβει εγώ στη Λακωνία. 
      Μπας και θυμάστε την τύχη του προγράμματος Π.Σ.Ε.Α. που κάνατε σε αντίστοιχη καταστροφή για τη Λακωνία; Εξευτελιστήκαμε στην Ευρωπαϊκή Ένωση, γιατί ήταν ελλιπέστατο. 
      Γιατί χρειάστηκε αυτός ο χρόνος; Δεν το ξέρετε ότι τα προγράμματα Π.Σ.Ε.Α. που υποβάλλονται, επειδή είναι πολύ αυστηρή η Ευρωπαϊκή Ένωση, θέλουν ισχυρότατη τεκμηρίωση; Και έχουμε κάνει δύο προγράμματα Π.Σ.Ε.Α. –το τονίζω- ένα για τη Λακωνία και ένα για τη Χαλκιδική και έχουμε ισχυρότατες πιθανότητες να αποζημιωθούν οι άνθρωποι. Ενώ επί των ημερών σας ή δεν έγιναν ή ένα που έγινε, και αυτό απορρίφθηκε μετά πολλών επαίνων! 
      Κάνατε ποτέ αντίστοιχο πρόγραμμα για τον Έβρο, που έχουμε ξεκινήσει εμείς και κάναμε; Πότε φτιάξατε πρόγραμμα Π.Σ.Ε.Α. ή όταν φτιάξατε πότε, έστω και μία φορά, από πρόγραμμα Π.Σ.Ε.Α. πήρατε έγκριση από την Ευρωπαϊκή Ένωση, εσείς οι αρχιτέκτονες της ευρωπαϊκής πολιτικής που όλοι τα ξέρετε; 
      Ύστερα απάντηση δεν πήρα και σ’ ένα άλλο θέμα. Γιατί το αποφεύγετε, κύριοι συνάδελφοι; Σεις θέσατε το αγροτικό θέμα. Αφού μου ζητάτε και εμένα απαντήσεις και εγώ σας τις δίνω, θέλω και εγώ μια απάντηση. Τι απολογείστε στον κόσμο –αφήστε τα φερέφωνά σας τι λένε, που του κρύβουν- τι απολογείστε στον Έλληνα αγρότη, όταν η Ευρωπαϊκή Ένωση λέει ότι από ατασθαλίες δικές σας το 2000-2003 πρέπει αυτήν τη στιγμή να πληρώσουμε πρόστιμα 245.000.000 ευρώ; Ποιος θα τα πληρώσει αυτά; Ποιος επιβαρύνεται απ’ αυτά; 
      Αυτήν την πολιτική, αυτήν την απαράδεκτη πολιτική καταρράκωσης του κύρους της χώρας πώς γίνεται αυτήν τη στιγμή και δεν αισθάνεσθε την ανάγκη να την εξηγήσετε; 
      ΧΡΗΣΤΟΣ ΖΩΗΣ: Να τα μαζέψετε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πώς να το κάνουμε, δηλαδή; Μόνο τον τελευταίο καιρό έχετε τρία παραδείγματα καταρράκωσης του κύρους της χώρας από πλευράς της Ευρωπαϊκής Ένωσης; Μας ζήταγαν 1.200.000.000 ευρώ και το κατεβάσαμε στα 518.000.000 ευρώ για ατασθαλίες, έργα και προμήθειες για το 2000-2003. Χθες 245.000.000 ευρώ για την αγροτική πολιτική σας και τις ατασθαλίες σας. Υπόλογοι στην Ευρωπαϊκή Ένωση γιατί καταδικάστηκε το διάταγμα Ρέππα-Σκανδαλίδη ως αντικοινοτικό. Αυτά κάνατε. Αυτή είναι η ουσία...
      ΡΟΔΟΥΛΑ ΖΗΣΗ: Μία χαρμολύπη βλέπω, κύριε Υπουργέ. Όταν χάνει η Ελλάδα εσείς κάνετε ότι λυπάστε…
      ΑΘΑΝΑΣΙΟΣ ΜΠΟΥΡΑΣ: Και για το Κτηματολόγιο; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν μιλάω για το Κτηματολόγιο, κύριε Μπούρα. Αφήστε το. Αυτή είναι ακόμα πιο παλιά αμαρτία. Πώς έφαγαν τα λεφτά του Κτηματολογίου και κάθονται αυτήν τη στιγμή και ζητάνε τα ρέστα. Δεν θυμούνται τίποτα απ’ όλα αυτά, απολύτως τίποτα. Κριτική μονάχα ...
      ΘΕΟΧΑΡΗΣ ΤΣΙΟΚΑΣ: Κοιμόταν ο Μπασιάκος; 
      ΡΟΔΟΥΛΑ ΖΗΣΗ: Θα πήγαινε ο Πρωθυπουργός στην Ευρώπη να λύσει τα προβλήματα της αγροτιάς! Και δεν πάτησε καθόλου!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μέρα που είναι, εγώ θα το λέω ότι αν η  Κυβέρνηση είχε πάθει αυτό, κύριοι συνάδελφοι της Αξιωματικής Αντιπολίτευσης, να της επιβληθεί πρόστιμο 1.000.000 ευρώ για οποιοδήποτε θέμα από την πολιτική της, θα βλέπαμε πηχυαίους τίτλους, θα βλέπαμε πάνελς κ.λπ.. Σήμερα καταδικάστηκε η χώρα σε 245.000.000 ευρώ από τη δική σας πολιτική και άντε ψάξε να το βρεις από εκείνους που τόσα χρόνια συγκαλύπτουν τα έργα και τις ημέρες σας. Ούτε εκείνοι ωφελούνται, αλλά το κακό είναι ότι και εσείς και αυτοί βλάπτετε τον ελληνικό λαό. 
      Ευχαριστώ πολύ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Κηρύσσεται περαιωμένη η συζήτηση επί της υπ' αριθμόν 26/7.11.2006 επερώτησης προς τους Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων εβδομήντα τεσσάρων Βουλευτών του ΠΑ.ΣΟ.Κ., σχετικά με τις αποζημιώσεις των πληγέντων από τις θεομηνίες.
      Κύριοι συνάδελφοι, έχω την τιμή να ανακοινώσω στο Σώμα πως οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις». 
      Παραπέμπεται στην αρμόδια Διαρκή Επιτροπή. 
      Επίσης ο Βουλευτής Δράμας κ. Σταύρος Δαϊλάκης ζητεί άδεια απουσίας από 17 έως 19 Δεκεμβρίου 2006, για να μεταβεί στη Γερμανία, όπου έχει κοινοβουλευτικές υποχρεώσεις. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Θέλω, επίσης, να σας ανακοινώσω ότι έχουν διανεμηθεί τα Πρακτικά των συνεδριάσεων της Δευτέρας 4 Δεκεμβρίου 2006 και της Τρίτης 5 Δεκεμβρίου 2006 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Δευτέρας 4 Δεκεμβρίου 2006 και της Τρίτης 5 Δεκεμβρίου 2006 επικυρώθηκαν. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 14.00΄ λύεται η συνεδρίαση για την προσεχή Κυριακή 17 Δεκεμβρίου 2006 και ώρα 18.00΄ με αντικείμενο εργασιών του Σώματος νομοθετική εργασία, μόνη συζήτηση επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2007», σύμφωνα με την ημερήσια διάταξη που έχει διανεμηθεί.
      Η  ΠΡΟΕΔΡΟΣ 					                ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 15/12/06		ΣΕΛ2

