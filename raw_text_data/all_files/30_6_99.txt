Π Ρ Α Κ Τ Ι Κ Α  Β Ο Υ Λ Η Σ 

  
  
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1999

ΣΥΝΕΔΡΙΑΣΗ Ε'

Τετάρτη 30 Ιουνίου 1999

 

 

Αθήνα, σήμερα στις 30 Ιουνίου 1999, ημέρα Τετάρτη και ώρα 10.29' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29.6.99 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της Δ' συνεδριάσεώς του, της Τρίτης 29 Ιουνίου 1999 σε ό,τι αφορά την ψήφιση στο σύνολο του σχεδίου νόμου: "Ρύθμιση θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεματων Μη Κυβερνητικών Οργανώσεων και άλλες διατάξεις"). 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Γεωργίας: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας". 

Κύριοι συνάδελφοι, είναι είκοσι πέντε τα άρθρα του νομοσχεδίου, όπως γνωρίζετε και θα πρέπει να κατανείμουμε τη συζήτησή τους στη σημερινή και στην αυριανή συνεδρίαση. Θα ήθελα να παρακαλέσω τους εισηγητές να μας πουν μήπως από τα άρθρα υπάρχει κάποιο, που πρέπει να βγει από μία ενότητα, αν είναι ένα άρθρο που θέλει περισσότερη συζήτηση. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, οι διατάξεις είναι άσχετες μεταξύ τους. 

ΠΡΟΕΔΡΟΣ (Απόστολος Κακλαμάνης): Εγώ το είπα μήπως υπάρχουν κάποια θέματα, που χρειάζονται περισσότερη συζήτηση. 

ΕΥΑΓΓΕΛΟΣ ΜΠΑΣΙΑΚΟΣ: Θεωρώ ότι είναι τελείως άσχετα τα είκοσι τέσσερα άρθρα μεταξύ τους. Αυτό το παραδέχεται και η Κυβέρνηση. Δεν νομίζω ότι υπάρχει κάποιο κριτήριο για να τα χωρίσουμε, έστω σε δύο ή τρεις ενότητες. Δεν υπάρχει κάποια ομοιογένεια. 

ΠΡΟΕΔΡΟΣ (Απόστολος Κακλαμάνης): Κατ' ανάγκη πρέπει να τα βάλουμε μαζί. Επαναλαμβάνω το ερώτημά μου, που είναι, μήπως κάποια εξ αυτών αποτελούν θέματα τέτοια που χρειάζονται συζήτηση, είναι πολύ σοβαρά, υπάρχουν κάποια προβλήματα που πρέπει να αναδειχθούν στη συζήτηση κλπ. Αυτό ρωτώ. 

ΕΥΑΓΓΕΛΟΣ ΜΠΑΣΙΑΚΟΣ: Δεν νομίζω. 

ΠΡΟΕΔΡΟΣ (Απόστολος Κακλαμάνης): Η κ. Αρσένη έχει το λόγο. 

ΜΑΡΙΑ ΑΡΣΕΝΗ: Κύριε Πρόεδρε, εγώ προτείνω να ακολουθήσουμε την ίδια διαδικασία που ακολουθήσαμε κατά τη συζήτηση του νομοσχεδίου στη Διαρκή Επιτροπή, δηλαδή να συζητήσουμε πρώτα για τις διεπαγγελματικές οργανώσεις, που είναι κάτι αυτόνομο, είναι ένας καινούριος θεσμός και στη συνέχεια να συζητήσουμε τα υπόλοιπα άρθρα. 

ΠΡΟΕΔΡΟΣ (Απόστολος Κακλαμάνης): Μάλιστα. Δηλαδή λέτε το άρθρο 1 να συζητηθεί χωριστά. 

ΕΥΑΓΓΕΛΟΣ ΜΠΑΣΙΑΚΟΣ: Eντάξει, συμφωνώ. 

ΠΡΟΕΔΡΟΣ (Απόστολος Κακλαμάνης): Ας αρχίσουμε, λοιπόν, τη συζήτηση του άρθρου 1. Εν συνεχεία βλέπω ότι το άρθρο 2 τροποποιεί διατάξεις, οι οποίες αφορούν θέματα δανείων κλπ. Υπάρχει και το άρθρο 3. Είναι σωστό αυτό που λέει ο κ. Μπασιάκος. Είναι διάφορα θέματα. 

ΕΥΑΓΓΕΛΟΣ ΜΠΑΣΙΑΚΟΣ: Είναι είκοσι τέσσερα θέματα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ναι, αλλά πρέπει να βρούμε κάποιο τρόπο, γιατί αν φάμε το χρόνο μας στα πρώτα τρία, τέσσερα, πέντε ή έξι άρθρα και υπάρχουν μετά άρθρα που δεν θα τα συζητήσουμε καν, δεν νομίζω... 

ΕΥΑΓΓΕΛΟΣ ΜΠΑΣΙΑΚΟΣ: Ας το κάνουμε, όπως είπε η κ. Αρσένη. Το πρώτο άρθρο ξεχωριστά και τα υπόλοιπα μαζί. Να υπάρχει όμως για τη δεύτερη ενότητα κάποια ανοχή ως προς το χρόνο. 

ΠΡΟΕΔΡΟΣ (Απόστολος Κακλαμάνης): Καλά, αυτό είναι φυσικό. Τότε ας πάμε μέχρι το άρθρο 10 σήμερα. Το πρώτο να συζητηθεί τώρα στην αρχή και τα υπόλοιπα εννέα εν συνεχεία, με άνεση χρόνου. Από το άρθρο 11 μέχρι το τέλος, να τα συζητήσουμε αύριο. 

ΕΥΑΓΓΕΛΟΣ ΜΠΑΣΙΑΚΟΣ: 'Eχουμε κάποιες τροπολογίες, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Θα συζητηθούν και οι τροπολογίες αύριο, αφού συζητήσουμε τα άρθρα. 

Ο κύριος Υπουργός έχει το λόγο, αν έχει κάποιες νομοτεχνικές ή άλλες διορθώσεις, για να τεθούν υπόψη του τμήματος. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, θα δώσω το κείμενο των προσθηκών και βελτιώσεων για όλα τα άρθρα του σχεδίου νόμου για τα Πρακτικά. 

Στο άρθρο 1, που θα συζητήσουμε τώρα, στην παράγραφο 1, στον ένατο στίχο, μετά τις λέξεις "και τη μεταποίηση," αφαιρείται το κόμμα και προστίθενται οι λέξεις "ή και". 

Στην παράγραφο 2 και ειδικότερα στον έκτο στίχο της περίπτωσης β, μετά τις λέξεις "ή δεοντολογίας ή" να προστεθούν οι λέξεις "την εφαρμογή". 

Στην παράγραφο 3, στο δεύτερο στίχο, μετά τη λέξη "αναγνωριστεί" προστίθενται οι λέξεις "σε εθνικό επίπεδο". 

Ευχαριστώ. 

(Στο σημείο αυτό ο Υπουργός Γεωργίας κ. Ανωμερίτης καταθέτει για τα Πρακτικά προσθήκες και βελτιώσεις των άρθρων του νομοσχεδίου οι οποίες έχουν ως εξής: 

"ΣΗΜΕΙΩMA ΠΡΟΣΘΗΚΩΝ-ΒΕΛΤΙΩΣΕΩΝ

Στο σχέδιο νόμου "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας" 

ΠΡΟΣΘΗΚΕΣ - ΒΕΛΤΙΩΣΕΙΣ. 

ΣΤΟ ΑΡΘΡΟ 1

Στην παράγραφο 1, στον 9ο στίχο: μετά τις λέξεις "και τη μεταποίηση," αφαιρείται το κόμμα και προστίθενται οι λέξεις "ή και" 

Στην παράγραφο 2, και ειδικότερα στον 6ο στίχο της περίπτωσης β, μετά τις λέξεις "ή δεοντολογίας ή" να προστεθούν οι λέξεις "την εφαρμογή". 

Στην παράγραφο 3, στο 2ο στίχο, μετά τη λέξη " αναγνωριστεί" προστίθενται οι λέξεις "σε εθνικό επίπεδο". 

ΣΤΟ ΑΡΘΡΟ 2

Στην παράγραφο 4 και ειδικότερα στην παράγραφο 8 στον 3ο στίχο του νέου άρθρου 26α, μετά τη λέξη "παρόντων" τίθεται τελεία και στην αρχή του 4ου στίχου διαγράφεται η λέξη "και" και το σ της λέξης "σε" γράφεται κεφαλαίο. 

Στην παράγραφο 5 και ειδικότερα στο αντικαθιστάμενο άρθρο 28 

α) στην παράγραφο 2 στο τέλος του προτελευταίου εδαφίου μετά τη λέξη "ο υπόχρεος" διαγράφεται η τελεία. 

β) στην παράγραφο 6α στον 6ο στίχο η λέξη "προσβληθείσας" διαγράφεται. 

Στην ίδια παράγραφο 6 περ. α οι φράσεις των στίχων 9ου έως και 13ου "Το δικαστήριο μπορεί να ζητήσει από τον αιτούντα παροχή ασφαλείας. Για την ικανοποίηση του αιτήματος της αναστολής το δικαστήριο δύναται να ζητήσει συμπληρωματικώς εκ μέρους του αιτούντος, την παροχή ασφαλείας" διαγράφεται. 

ΣΤΟ ΑΡΘΡΟ 4

1. Στην παράγραφο 1 και ειδικότερα: 

α) Στην παράγραφο 1 του αντικαθιστάμενου άρθρου 13, στον 7ο στίχο, μετά τις λέξεις "του Υπουργού Γεωργίας" τίθεται τελεία (.) Η συνεχόμενη φράση "ο οποίος έχει την ευθύνη...... των οργάνων της Ευρωπαϊκής 'Ενωσης." διαγράφεται. 

β) Στην παράγραφο 3 του αντικαθιστάμενου άρθρου 13, στην περίπτωση με στοιχείο στ, μετά τις λέξεις "στον Ο.Π.Ε.Κ.Ε.Π.Ε." προστίθεται η φράση, "που εκλέγεται από τη γενική συνέλευση των εργαζομένων." 

2. Ολόκληρη η παράφραφος 13 διαγράφεται. 

3. Στην παράγραφο 17 και ειδικότερα: 

Στο τέλος του πρώτου εδαφίου της αντικαθιστάμενης παραγράφου 3 του άρθρου 28, προστίθεται η φράση "από την ημερομηνία που θα οριστεί με το προεδρικό διάταγμα της επομένης παραγράφου". 

4. Στην παράγραφο 23 προστίθεται εδάφιο που έχει ως εξής: 

Η παράγραφος 3 του άρθρου 53 συμπληρούται και αναδιατυπώνεται ως εξής: 

"Ο πρόεδρος και ο διευθύνων σύμβουλος ορίζονται από τον Υπουργό Γεωργίας, ο οποίος μπορεί να ορίζει και δημοσίους εν ενεργεία υπαλλήλους". 

5. Μετά την παράγραφο 23 προστίθεται παράγραφος 23α, που έχει ως εξής: 

"Οι προθεσμίες, που ορίζονται στις διατάξεις των άρθρων 5 παράγραφος 2, 55 παράγραφος 1 και 56 παράγραφος 1 του ν. 2637/1998, αρχίζουν από τη δημοσίευση του νόμου αυτού." 

ΣΤΟ ΑΡΘΡΟ 10

Στην παράγραφο 1 διαγράφεται το τελευταίο εδάφιο. 

ΣΤΟ ΑΡΘΡΟ 12

Στην παράγραφο 1 

α) στον 4ο στίχο του πρώτου εδαφίου μετά τα αρχικά "ΕΛ.Ο.Γ." προστίθεται το κείμενο "ΦΕΚ 48 Α" 

β) στο 2ο στίχο του δευτέρου εδαφίου η λέξη "δικαιοδοσίας" αντικαθίσταται από τη λέξη "αρμοδιότητας". 

Στην παράγραφο 2, στον 5ο στίχο διαγράφονται τα αρχικά 

"Ο.Ο.Σ.Α." και γράφεται ολογράφως "Οργανισμός Οικονομικής Συνεργασίας και Ανάπτυξης". 

Στην παράγραφο 3, διαγράφεται όλο το κείμενο. 

ΣΤΟ ΑΡΘΡΟ 14

Στην παράγραφο 2, στον 6ο στίχο η λέξη "σύμφωνη" διαγράφεται. 

Στην παράγραφο 5 στο 2ο στίχο η φράση "του άρθρου 22 του ν. 2218/1994 ΦΕΚ 90Α"' αντικαθίσταται από τη φράση "του άρθρου 82 του Π.Δ. 30/1996 (ΦΕΚ 21Α')". 

ΣΤΟ ΑΡΘΡΟ 16

Στην παράγραφο 1 και ειδικότερα στην παράγραφο 3 του αντικαθιστάμενου άρθρου 5, στο 2ο στίχο οι λέξεις "και εισπράττονται" δαγράφονται. 

Επίσης διαγράφεται ολόκληρο το 2ο εδάφιο της ίδιας παραγράφου από "Τα υγειονομικά τέλη....μέχρι....ελέγχους και επιθεωρήσεις". 

ΣΤΟ ΑΡΘΡΟ 17

Στο τρίτο εδάφιο η φράση "της παρούσας παραγράφου" διαγράφεται. 

ΣΤΟ ΑΡΘΡΟ 19

α) Στην περίπτωση: δγ) στο 2ο στίχο οι λέξεις "με δυναμικότητα" αντικαθίστανται από τη λέξη "δυναμικότητας" 

β) Στις περιπτώσεις: δα), δβ), δγ), δδ), δε) και δστ) η λέξη "τον." γράφεται ολογράφως "τόννων". 

ΣΤΟ ΑΡΘΡΟ 20

Στον 4ο και 5ο στίχο, η λέξη "αποτελεσματικότερης" διαγράφεται. 

ΣΤΟ ΑΡΘΡΟ 22

Η παράγραφος 2 συμπληρούται και αναδιατυπώνεται ως εξής: 

"2. Οι με αριθμούς 2080649/8768/0022/2-11-1998 (ΦΕΚ 1321 Β'), 2078838/8619/0022/22-12-1998 (ΦΕΚ 1315 Β') και 2054011/5822/0022/ 2-10-1998 (ΦΕΚ 1091 Β') αποφάσεις των Υπουργών Οικονομικών και Γεωργίας, ισχύουν από 1ης Ιουλίου 1998." 

ΣΤΟ ΑΡΘΡΟ 24

Στην παράγραφο 1 του αντικαθιστάμενου άρθρου και ειδικώτερα: 

α) Στον 5ο στίχο η φράση στην παρένθεση "(διεκδικητική ή αναγνωριστική)" διαγράφεται. 

β) Στον 8ο στίχο η λέξη "ήτοι', αντικαθίσταται από τη λέξη "δηλαδή". 

γ) Το τελευταίο εδάφιο αναδιατυπώνεται ως εξής: "Αγωγή που ασκείται χωρίς να έχει τηρηθεί η ως άνω προδικασία, κηρύσσεται απαράδεκτη από το αρμόδιο Δικαστήριο"). 

ΠΡΟΕΔΡΟΣ (Απόστολος Κακλαμάνης): Η κ. Αρσένη έχει το λόγο. 

ΜΑΡΙΑ ΑΡΣΕΝΗ: 'Οπως τόνισα και στην εισήγησή μου επί της αρχής του νομοσχεδίου το άρθρο 1 αφορά τη δυνατότητα ίδρυσης στη χώρα μας των διεπαγγελματικών οργανώσεων και συμφωνιών, ενός θεσμού που εφαρμόζεται για πολλά χρόνια στις υπόλοιπες χώρες της Ευρωπαϊκής 'Ενωσης με ποικίλα αποτελέσματα που κυμαίνονται από ικανοποιητικά έως ιδιαίτερα ικανοποιητικά. 

Οι διεπαγγελματικές οργανώσεις αφορούν στην κάθετη οργάνωση όλων των φορέων που εμπλέκονται από την πρωτογενή παραγωγή των προϊόντων μέχρι την τελική διάθεση στην αγορά και αφορούν σε ένα αγροτικό προϊόν ή ομάδα αγροτικών ομοειδών προϊόντων. 

Υπό την έννοια αυτή στις διεπαγγελματικές οργανώσεις εμπλέκονται οι αγρότες παραγωγοί, οι συνεταιρισμοί, οι μεταποιητές, οι τυποποιητές, οι έμποροι εξαγωγείς, όσο και οι ασχολούμενοι με την εσωτερική αγορά. 

Από την αναγνώριση και μόνο των φορέων που συγκροτούν τις συγκεκριμένες οργανώσεις, γίνεται φανερό ότι θα υπάρξουν σημαντικά προβλήματα μέχρις ότου όλοι αυτοί οι φορείς, που σε πολλές περιπτώσεις έχουν αντικρουόμενα συμφέροντα, καθίσουν σε ένα κοινό τραπέζι και αρχίσουν να σχεδιάζουν τη στρατηγική προώθηση του προϊόντος τους στην αγορά και παραπέρα προδιαγράψουν τα ποιοτικά χαρακτηριστικά των προϊόντων τους από την παραγωγή στο χωράφι μέχρι τη μεταποίηση, τη διαλογή και τη συσκευασία, ακόμη και τις απαιτήσεις και τους τρόπους μεταφοράς των προϊόντων. 

Θα είναι πράγματι μια δύσκολη διαδικασία. Υπάρχουν όμως δυο σημεία που μας προσφέρουν μια συγκρατημένη αισιοδοξία. Υπάρχει ήδη μια πολύχρονη εμπειρία εφαρμογής του θεσμού στις χώρες της Ευρωπαϊκής 'Ενωσης που μπορούμε να τη χρησιμοποιήσουμε και να την προσαρμόσουμε στις δικές μας συνθήκες και δυνατότητες. 

Οι εποχές που έρχονται δεν επιδέχονται άλλες καθυστερήσεις, άλλες αμέλειες, άλλες ελλείψεις συντονισμού και προγραμματισμού. Τα ελληνικά αγροτικά προϊόντα περιθωριοποιούνται ραγδαία τόσο στις διεθνείς αγορές όσο και στην εσωτερική αγορά και επομένως το κοινό συμφέρον όλων των εμπλεκόμενων φορέων τους οδηγεί υποχρεωτικά στο κοινό τραπέζι των συντονισμένων ενεργειών. 'Αλλη λύση δεν υπάρχει αν θέλουμε να αποφύγουμε ένα μέλλον που προδιαγράφεται οδυνηρό. 

Ειδικότερα με τις διατάξεις των παραγράφων 1 και 2 προβλέπεται ότι η σύσταση των διεπαγγελματικών οργανώσεων είναι εκούσια και γίνεται από τις πλέον αντιπροσωπευτικές οργανώσεις που εμπλέκονται σε συγκεκριμένο προϊόν ή σε ομάδα ομοειδών προϊόντων. Οι οργανώσεις, εφόσον το επιθυμούν, μπορούν να αναγνωριστούν από το Υπουργείο Γεωργίας και επομένως έχουν ως στόχο τη διαμόρφωση και την εφαρμογή εθνικής στρατηγικής και των ειδικότερων πολιτικών προώθησης προς τις μεγάλες αγορές των προϊόντων που τους αφορούν. Οι αναγνωρισμένες οργανώσεις μπορούν να αποτελούν φορείς διαλόγου και συνδιαμόρφωσης θέσεων και δράσεων μαζί με το Υπουργείο Γεωργίας. 

Με τις διατάξεις της παραγράφου 3 προβλέπεται ότι οι διεπαγγελματικές οργανώσεις θα διακρίνονται σε πρωτοβάθμιου περιφερειακού επιπέδου και σε δευτεροβάθμιες οργανώσεις εθνικού επιπέδου, ο δε συνολικός αριθμός των αναγνωριζομένων οργανώσεων σε εθνικό επίπεδο θα καθορίζεται από το Υπουργείο Γεωργίας στο οποίο ανήκει η εποπτεία και ο έλεγχος των διεπαγγελματικών οργανώσεων. 

Με τις διατάξεις της παραγράφου 4 του ίδιου άρθρου, παρέχονται οι αναγκαίες εξουσιοδοτήσεις προς το Υπουργείο Γεωργίας για τον καθορισμό όλων εκείνων των θεμάτων που αφορούν τους ειδικούς όρους αναγνώρισης των οργανώσεων, των κανόνων δράσης τους και των υποχρεώσεών τους, όπως επίσης και το περιεχόμενο εποπτείας και ελέγχου των οργανώσεων εκ μέρους του Υπουργείου Γεωργίας. 

Πολύ ενθαρρυντικό ήταν το γεγονός ότι κατά τη συζήτηση του νομοσχεδίου στην αρμόδια επιτροπή, όλες οι κοινοβουλευτικές αντιπροσωπείες των κομμάτων, πλην αυτών του Κ.Κ.Ε., αποδέχθηκαν επί της αρχής τη νομοθέτηση του θεσμού των διεπαγγελματικών οργανώσεων. Οι αντιρρήσεις της Αντιπολίτευσης συγκεντρώθηκαν ιδιαίτερα στο περιεχόμενο της παραγράφου 4 για τις ευρείες αρμοδιότητες που παρέχονται στο Υπουργείο Γεωργίας να καθορίζει με υπουργικές αποφάσεις το ιδιαίτερο περιεχόμενο του θεσμού. 

Πιστεύω ότι μετά την ξεκάθαρη θέση του Υπουργού Γεωργίας επί των συγκεκριμένων αντιρρήσεων και τις δεσμεύσεις, δεν παραμένουν προβλήματα τα οποία θα μας εμποδίσουν να ψηφίσουμε το συγκεκριμένο άρθρο τόσο επί της αρχής όσο και επί του περιεχομένου. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, όπως εξηγήσαμε και χθες, η Kυβέρνηση φέρνει ένα ψευδεπίγραφο νομοσχέδιο με τον τίτλο "Διεπαγγελματικές οργανώσεις" που αφορά μόνο το πρώτο άρθρο του νομοσχεδίου, ενώ υπάρχουν άλλα είκοσι τέσσερα άρθρα τελείως άσχετα μεταξύ τους. Ρυθμίζουν θέματα τα οποία δεν έχουν καμία συνάφεια μεταξύ τους. Το κάνει αυτό γιατί θεωρεί ότι είναι πολύ θετικός ο θεσμός των διεπαγγελματικών οργανώσεων, όπως τον θεωρούμε και εμείς άλλωστε, και προσπαθεί να καλύψει τα όποια λάθη έχουν συμβεί κατά το παρελθόν στη νομοθέτηση από την Κυβέρνηση με το να φέρει αυτό το νομοσχέδιο. 

Είμαστε υποχρεωμένοι, λοιπόν, να σταθούμε στο άρθρο 1 που είναι το μόνο άρθρο, το οποίο, διαπραγματεύεται το θεσμό των διεπαγγελματικών οργανώσεων και να πούμε ότι είναι πράγματι ένας πολύ σοβαρός, θετικός θεσμός, ο οποίος έχει λειτουργήσει στην Ευρωπαϊκή 'Ενωση, με ιδιαίτερα θετικά αποτελέσματα, αλλά εκεί φαντάζομαι θα συμφωνείτε ότι έχει αντιμετωπισθεί με μεγαλύτερη σοβαρότητα ο θεσμός αυτός. Είναι ένας θεσμός, ο οποίος έχει σκοπό να συντονίσει τις δράσεις των διαφόρων επαγγελματικών φορέων σε όλη τη διαδικασία, από την παραγωγή, τη μεταποίηση, την εμπορία, την τυποποίηση, μέχρι τη διάθεση του προϊόντος, ώστε τελικώς τα προϊόντα μας, αφού είναι και ποιοτικά να διατίθενται με καλύτερους όρους, σε καλύτερες τιμές, στην καταλληλότερη περίοδο στις διεθνείς αγορές και στην εσωτερική αγορά και να αποφεύγουμε τις αποσύρσεις, που είναι ένα φαινόμενο, το οποίο πρέπει κάποια στιγμή να εκλείψει, αφού είναι γνωστό ότι οι αποσύρσεις θα γίνονται χωρίς την καταβολή αποζημιώσεων όπως γινόταν μέχρι πρότινος. 

Είναι, λοιπόν, ζωτικός ο θεσμός, αλλά φοβάμαι ότι η Κυβέρνηση το αντιμετωπίζει τελείως πρόχειρα. Αφήνει να πλανάται η εντύπωση ότι ενισχύει το θεσμό, ότι θέλει αυτήν τη συνεργασία -και καλά κάνει- αλλά από την άλλη μεριά, δεν μας εξηγεί πώς θα λειτουργήσει ο θεσμός. 

Το άρθρο 1 είναι μία αόριστη γενική εξουσιοδότηση προς τον Υπουργό της Γεωργίας να εκδώσει μία απόφαση, η οποία θα λέει τα πάντα. Θα λέει πώς λειτουργούν οι διεπαγγελματικές οργανώσεις, ποιος τις εγκρίνει, πώς θα γίνεται η εποπτεία και πώς ο έλεγχος. Δεν είναι δυνατόν να ψηφίσει η Βουλή, παρά τις εκκλήσεις της κ. Αρσένης της εισηγήτριας της Πλειοψηφίας, ένα θεσμό ο οποίος είναι τελείως αόριστος. Δεν ξέρει κανείς τι θα προβλέπει η υπουργική απόφαση. 

Ο κύριος Υπουργός απλοποίησε το πρόβλημα και μας είπε ότι είναι δεδομένος ο θεσμός, είναι δεδομένο το πλαίσιο, αφού αυτό προβλέπεται σε κοινοτικά κείμενα, αλλά περιμένουν, λέει, τις απαντήσεις από το διάλογο των επαγγελματικών φορέων. Θα μπορούσε ο κύριος Υπουργός, όταν έκανε το διάλογο εδώ και κάποιους μήνες όπως ισχυρίζεται και πάνω στα πλαίσια της συζητήσεως στην κοινοβουλευτική επιτροπή, να ρωτήσει τις επαγγελματικές τάξεις αν συμφωνούν σε ένα δεδομένο σχέδιο υπουργικής απόφασης, το οποίο να καθορίζει τη διαδικασία που θα τηρηθεί για την ίδρυση και λειτουργία και έγκριση αυτών των διεπαγγελματικών οργανώσεων. 

Χρονοτριβεί ο Υπουργός, θέλει να έχει αυτός τον τελευταίο λόγο εν αγνοία της Βουλής και να ζητάει ταυτόχρονα την ψήφιση του άρθρου; Δεν ξέρω τι συμβαίνει. Πάντως δείχνει αν μη τι άλλο μία προχειρότητα στην αντιμετώπιση αυτού του προβλήματος. Μας υποσχέθηκε στην επιτροπή ο κύριος Υπουργός ότι θα φέρει μέχρι την Ολομέλεια το ακριβές σχέδιο. Αυτό που είπατε, κύριε Υπουργέ, στις παγγελματικες οργανώσεις, να μας το φέρετε και μας, να δούμε πώς θα είναι η διαδικασία. Δεν μπορεί να έχετε εν λευκώ εξουσιοδότηση και να κινδυνεύετε και σεις, ακριβώς γιατί δεν υπάρχει διάλογος, τουλάχιστον σε επίπεδο Βουλής, ώστε να κατοχυρωθείτε ότι θα λειτουργήσει σωστά ο θεσμός. 

Για το λόγο αυτό η Νέα Δημοκρατία δεν πρόκειται να ψηφίσει το άρθρο 1, παρά το ότι πιστεύει στο θεσμό και παρά το ότι έχει εισηγηθεί συγκεκριμένες βελτιώσεις του τρόπου με τον οποίο θα λειτουργούν οι διεπαγγελματικές οργανώσεις, γιατί πιστεύει ότι οι διεπαγγελματικές οργανώσεις θα έπρεπε να έχουν αποφασιστικό λόγο στη λήψη αποφάσεων. Αυτό δεν κατοχυρώνεται με τη νομοθετική αυτή ρύθμιση. Δεν ξέρουμε αν έχουν συμβουλευτικό χαρακτήρα, δεν ξέρουμε αν εκφράζουν ευχές, πάντως δεν φαίνεται από το άρθρο σας και από την εξουσιοδότηση, που θα σας δώσουμε ότι θα εμπλέκονται στη λειτουργία των οργανισμών, των αντίστοιχων οργανισμών κατά προϊόν, που βέβαια οι οργανισμοί αυτοί έχετε πει ότι καταργούνται, αλλά δεν καταργούνται. Και θα θέλαμε μία εξήγηση, κύριε Υπουργέ, καταργήθηκαν, δεν καταργήθηκαν; Επί ένα μεγάλο χρονικό διάστημα, πριν από ένα χρόνο τους έχετε καταργήσει στα χαρτιά, όμως όλοι αυτοί λειτουργούν. Αμφιβάλλει κανείς για τη νομιμότητα λειτουργίας των οργανισμών αυτών. Δεν λέμε για τον Οργανισμό Γάλακτος, γιατί πράγματι τα παίρνετε πίσω αυτά που λέγατε παλαιότερα ως Κυβέρνηση και το διατηρείτε σε λειτουργία. Μιλάω για τον Οργανισμό Βάμβακος, για τον Οργανισμό Καπνού. Τι γίνεται μ'αυτούς τους οργανισμούς; Και να μας εξηγήσετε αν εμπλέκονται οι εκπρόσωποι των διεπαγγελματικών φορέων και οργανώσεων στη λήψη αποφάσεων των αντίστοιχων οργανισμών ή των οργανισμών του Υπουργείου Γεωργίας, των κρατικών αυτών οργανισμών που αντικαθιστούν κάποια στιγμή τους κατά προϊόν οργανισμούς. 

Πολύ επιγραμματικά, κύριε Πρόεδρε -και θα παρακαλούσα την ανοχή σας, γιατί είναι αρκετά τα άρθρα- θα αναφερθώ στα υπόλοιπα θέματα, τα οποία συζητούμε. 

Στο άρθρο 2 λέμε για τους νέους αγρότες. 'Εχουμε επισημάνει και στη συζήτηση του νομοσχεδίου για τους νέους αγρότες ότι είναι πολύ θετικό το μέτρο των κινήτρων για τους νέους αγρότες, να ενταχθούν νέοι άνθρωποι στην αγροτική δραστηριότητα, αλλά αυτό θα έπρεπε να το συζητήσετε κατ' αρχήν με την Ευρωπαϊκή 'Ενωση, για να μην ερχόσαστε μετά από ένα-ενάμιση χρόνο να ζητάτε νέα νομοθετική ρύθμιση, για να εφαρμόσετε τα μέτρα και να έχουμε μεγάλη καθυστέρηση. Εγώ δεν είμαι ικανοποιημένος με τον αριθμό που μας δώσατε, των δώδεκα χιλιάδων νέων αγροτών. Εγώ θα περίμενα περισσότεροι αγρότες να ενταχθούν και να ενταχθούν νωρίτερα. Διότι η δυνατότητα παρέχεται εδώ και πάρα πολύ μεγάλο χρονικό διάστημα. 

Λόγω, λοιπόν, αμελείας και λαθών της Κυβέρνησης και ολιγωρίας στην κατάθεση των προτάσεων, στην Ευρωπαϊκή 'Ενωση, ώστε να πάρει την έγκριση, έρχεσθε πολύ καθυστερημένα να τροποποιήσετε μία διάταξη, την οποία η δική σας Κυβέρνηση, ο προηγούμενος Υπουργός είχε φέρει από το 1997. 

Θέλουμε να ισχύσουν τα μέτρα για τους νέους αγρότες, θέλουμε να υπάρχουν κίνητρα. 

Εφόσον όμως μιλάμε μόνο για το άρθρο 1, σταματώ εδώ. Νόμιζα ότι βάλαμε και τα άλλα εννέα, αλλά είναι στη δεύτερη ενότητα. 

Για τις διεπαγγελματικές οργανώσεις, επιμένω στην ανάγκη να δούμε το σχέδιο υπουργικής απόφασης, κύριε Υπουργέ, και να μας πείτε τουλάχιστον πώς εμπλέκονται στη λήψη των αποφάσεων στους κατ' ιδίαν οργανισμούς. Ευχαριστώ. 

ΠΡΟΕΔΡΟΣ (Απόστολος Κακλαμάνης): Πριν δώσω το λόγο στον κ. Μπούτα, ήθελα να πω ότι καλό είναι επειδή το άρθρο 2, βλέπω ότι τροποποιεί το ν. 2520 και το άρθρο 3, είναι επίσης εκτεταμένο, αυτά να τα συζητήσουμε αμέσως μετά το άρθρο 2 και 3 και τα υπόλοιπα μετά να γίνουν ενότητα άλλη. 

ΜΑΡΙΑ ΑΡΣΕΝΗ: Τρεις ενότητες. 

ΠΡΟΕΔΡΟΣ (Απόστολος Κακλαμάνης): Τρεις ενότητες. Δηλαδή από το άρθρο 4 μέχρι το άρθρο 10 να πάνε σε άλλη ενότητα, αλλά τα άρθρα 2 και 3 να τα συζητήσουμε χωριστά. Τα βλέπω ότι είναι εκτεταμένα. 

'Εχετε τίποτε σ' αυτά τα άρθρα, κύριε Υπουργέ, να βάλετε; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μετά το άρθρο 1, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Μπούτα, στο άρθρο 1. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, στη χθεσινή συζήτηση επί της αρχής του νομοσχεδίου, είχαμε σταθεί ιδιαίτερα στο άρθρο 1 και τις διεπαγγελματικές οργανώσεις και νομίζουμε ότι το κύριο σ' αυτό το νομοσχέδιο είναι αυτό το άρθρο. 

Εμείς και χθες δηλώσαμε και σήμερα θέλουμε να δηλώσουμε στη συζήτηση του άρθρου ότι είμαστε αντίθετοι. Και είμαστε αντίθετοι, γιατί πιστεύουμε ότι αυτός ο θεσμός των διεπαγγελματικών οργανώσεων έρχεται, για να καλύψει το σύνολο της αγροτικής πολιτικής, που είναι εις βάρος των μικρομεσαίων αγροτών και δημιουργεί μία νέα κατάσταση στο χώρο της αγροτιάς, μια κατάσταση που τη βιώνουμε όλοι. Υπάρχει το ξεκλήρισμα χιλιάδων μικρομεσαίων νοικοκυριών και έρχεται αυτό το άρθρο να θεσπίσει τις διεπαγγελματικές οργανώσεις, για να καλύψει και ιδεολογικά όλη αυτήν την πολιτική. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Θεωρούμε ότι δεν έχει τίποτε καλό να προσφέρει στους μικρομεσαίους αγρότες. Κουμάντο στις οργανώσεις αυτές θα κάνει το μεγάλο κεφάλαιο, θα κάνει τη σύνδεση των βιομηχανιών, των εμπόρων και οι αγρότες απλά θα επικυρώνουν αυτήν την πολιτική με την παρουσία τους, οι οποίοι στην ουσία δεν θα εκπροσωπούν τους αγρότες, όπως γίνεται σήμερα, και κατά συνέπεια απλά θα δίνουν άλλοθι στην εφαρμογή αυτής της πολιτικής. 

Θεωρούμε ότι πρέπει να δοθεί βάρος σε μια άλλη πολιτική, που θα αναδεικνύει σαν κύριο μοχλό ανάπτυξης των μικρομεσαίων αγροτών τους συνεταιρισμούς, ξεκινώντας από τους παραγωγικούς συνεταιρισμούς. Και εκεί θα μπορούσε πραγματικά αυτός ο θεσμός να παίξει το ρόλο, που με το άρθρο 1 υποκαθιστούν πραγματικά οι επαγγελματικές οργανώσεις τους συνεταιρισμούς, όπως τους γνωρίζουμε μέχρι σήμερα και όπως, αν θέλετε, επιμένουμε εμείς ότι πρέπει να λειτουργήσουν από εδώ και πέρα. Γι' αυτό καταψηφίζουμε το συγκεκριμένο άρθρο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, μετά τη χθεσινή τοποθέτησή μας και αφού τίποτα δεν άλλαξε, διατηρούμε την ίδια άποψη που έχουμε για το άρθρο 1 που είναι το κύριο θέμα του νομοσχεδίου. 

Κύριε Υπουργέ, από τη ΣΥΔΑΣΕ έχετε πάρει ένα υπόμνημα. Σας έθεσε το θέμα της συνταγματικότητος η ΣΥΔΑΣΕ. Και ειλικρινά διερωτώμαι αφού οι διεπαγγελματικές οργανώσεις θα διοργανωθούν σύμφωνα με τον Αστικό Κώδικα και θα έχουν σωματειακό περιεχόμενο, πώς θα δεσμευθούν εκείνοι οι οποίοι δεν συμφωνούν με το θεσμό. 

Εμείς, όπως είπαμε, είμεθα υπέρ του θεσμού και είμεθα υπέρ της ταχυτάτης λειτουργίας του, αλλά με τις παρατηρήσεις τις οποίες έκανε ο εισηγητής μας και εμείς χθες από το Βήμα. 

Μια δεύτερη παρατήρηση, κύριε Υπουργέ, είναι ότι σας καλέσαμε να μας δώσετε αυτά τα στοιχεία τα οποία θα χρησιμοποιήσετε για την οργάνωση αυτού του θεσμού. Δεν τα δώσατε και μέχρι αυτήν την ώρα. Τέτοια ευρυτάτη εξουσιοδότηση από τη Βουλή, εμείς τουλάχιστον δεν τη δίνουμε. Γιατί αυτήν την κρατικίστικη αντίληψη, που παρά το παρωχημένο της πλέον, συνεχίζετε να την έχετε μέσα σας, εμείς δεν την εγκρίνουμε και γι'αυτό ακριβώς και αρνούμεθα να ψηφίσουμε το άρθρο 1. 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει άλλος συνάδελφος που θέλει να μιλήσει επί του άρθρου 1; 

ΓΕΩΡΓΙΟΣ ΡΟΚΟΣ: Εγώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, οφείλω να πω ότι η καθυστέρησή μας οφείλεται σ'ένα σοβαρό αντικειμενικό λόγο. 'Επρεπε να δούμε σαν εκπρόσωποι των κομμάτων τους εκπροσώπους των κτηνοτροφικών βιομηχανιών της χώρας, οι οποίοι ζουν το δικό τους δράμα. Είναι ενημερωμένος ο κύριος Υπουργός, ενημερωθήκαμε και εμείς. Πρέπει πράγματι να παρθούν άμεσα μέτρα. 

Είναι θετικές οι προτάσεις, όσον αφορά τη δυνατότητα που μπορεί να έχει η χώρα εάν θέλει να βοηθήσει μέσα σ'αυτήν την κρίση, όχι μόνο με στήριξη χρηματικού χαρακτήρα τις οργανώσεις αυτές, αλλά θα έλεγα και με προμήθειες του δημοσίου. 'Οσον αφορά δηλαδή το στρατό, μιας και είναι διασφαλισμένη η ποιότητα των προϊόντων μας και όσον αφορά την επισιτιστική βοήθεια που δίνεται κατά κόρον. Αλλά δεν πρέπει να δίνεται με επιλογή αυτού που τα παίρνει, αλλά με επιλογή δική μας που τα στέλνουμε. Θα ήταν έτσι μια ευκαιρία να βοηθήσουμε αυτόν τον κλάδο. 

Νομίζω ότι θα μας δοθεί η ευκαιρία, κύριε Υπουργέ, να τα πούμε κάποια άλλη στιγμή με μεγαλύτερη ευρύτητα, για να μην μπω σ'αυτά τώρα. 

'Οσον αφορά το άρθρο 1, πρέπει να πω ότι από την αρχή είχαμε δηλώσει ότι είναι ανάγκη πράγματι να γίνουν οι διεπαγγελματικές οργανώσεις. Εξάλλου, είναι κάτι το οποίο δειλά-δειλά είχε προχωρήσει από τους ίδιους τους ενδιαφερόμενους σε πάρα πολλές περιπτώσεις. 'Ελειπε λέμε το νομοθετικό πλαίσιο και ήλθαμε να νομοθετήσουμε. Λυπάμαι όμως που θα πω ότι δεν ξεκινάμε καλά. Διότι, ναι μεν δείχνουμε θετικότητα με τη δημιουργία των διεπαγγελματικών οργανώσεων με τη βούληση της πολιτείας και τη νομοθεσία της, όμως δεν έχουμε λάβει σοβαρά υπόψη τις παρατηρήσεις, όπως είπα και χθες, των συγκεκριμένων ενδιαφερομένων. 

Λένε οι ενδιαφερόμενοι για παράδειγμα -και εγώ το θεωρώ λογικό, κύριε Υπουργέ- ότι δεν μπορούμε να συζητάμε για διεπαγγελματικές οργανώσεις εθνικού ή περιφερειακού χαρακτήρα μόνο και να μη διαχωρίζουμε αυτό που από την ανάγκη των πραγμάτων βγαίνει, το διαχωρισμό δηλαδή και σε επίπεδο ζωνών παραγωγής. 

Οι ιδιομορφίες προϊόντων προκαλούν σε κάτι τέτοιο. Εάν γίνει η διάρθρωση αυτή σε περιφερειακό χαρακτήρα, όπως σαφώς ορίζεται από το νομοσχέδιο, τότε οι ίδιες οι περιφέρειες, με ίδια χαρακτηριστικά και ανάγκες, θα αναγκαστούν να λειτουργούν σε διαφορετικούς χώρους και αυτό θα δημιουργήσει πάλι για μια φορά αντιπαραθέσεις. Θεωρώ ότι είναι σημαντικό αυτό. Δεν ξέρω εάν υπάρχουν από τον Κανονισμό της Βουλής τέτοιοι περιοριστικοί όροι, να υπάρξει δηλαδή διάρθρωση είτε σε εθνικό είτε σε περιφερειακό επίπεδο. Πιστεύω πως όχι. 

Δεύτερον, όσον αφορά τη λειτουργία των διεπαγγελματικών οργανώσεων όπως και οποιουδήποτε άλλου οργάνου, είτε αυτό έχει το χαρακτήρα σωματείου, είτε οποιοδήποτε άλλο χαρακτήρα που δεν προσδιορίζεται επίσης από το ίδιο το νομοσχέδιο και απλώς αναφέρεται ότι υπόκειται στον Αστικό Κώδικα, δεν καθορίζεται και ο τρόπος χρηματοδότησης, για να υπάρχει μια βασική ένδειξη πώς θα σταθούν στο μέλλον από πλευράς χρηματοδότησης αυτοί οι χώροι. Βεβαίως λέτε ότι όλα θα γίνουν με υπουργικές αποφάσεις. 'Ομως, δεν είναι μόνο αυτό, κύριε Υπουργέ. Βλέπω ότι ρυθμίζετε με υπουργικές αποφάσεις πάρα πολλά από αυτά που αφορούν την ουσία του νομοσχεδίου. Πρέπει να καθορισθεί και η νομική μορφή σύστασης, οι κανόνες εσωτερικής λειτουργίας και λήψης αποφάσεων και η διασφάλιση της αντιπροσωπευτικότητας των διεπαγγελματικών οργανώσεων. Θα πρέπει αυτά να αποσαφηνισθούν. 

Επίσης θα πρέπει να δούμε αυτό που σας είπα και προηγούμενα. Τι θα είναι; Θα είναι σωματεία; Θα είναι εταιρείες μη κερδοσκοπικού χαρακτήρα; Πώς θα προσδιορίζονται όταν με ασάφεια λέμε εδώ ότι θα ακολουθούνται οι διατάξεις του Αστικού Κώδικα και μόνο και αφήνουμε από εκεί και πέρα -δεν ξέρω αν και αυτό θα είναι στην διακριτική σας ευχέρεια- το χαρακτηρισμό. 

Η διαφύλαξη της αντιπροσωπευτικότητας. Πώς θα υπάρχει αυτό; Θα πρέπει και αυτή να καθορισθεί. Θα πρέπει ακόμη να ρυθμισθεί η συμμετοχή τους και θα έλεγα η συνεργασία τους με τους φορείς που θα δημιουργήσετε και με το ίδιο το Υπουργείο για να υπάρχει μία πιο προσδιορισμένη σχέση αυτών γιατί σαφώς και οι υπηρεσιακοί παράγοντες κάθε φορά δεν θα είναι οι καλύτεροί σας σύμβουλοι αν δεν υπάρχει η δική τους προσωπική άποψη, που διασφαλίζει επί της ουσίας το μέλλον και την ουσία της απόδοσης. 

Τρίτον, υπάρχουν εμπειρίες σε επίπεδο Ευρωπαϊκής 'Ενωσης οι οποίες ορίζονται κιόλας από κοινοτική νομοθεσία που συνιστούν τις διεπαγγελματικές οργανώσεις με βάση ένα μόνο προϊόν και με αναφορά σαν βάση την πρώτη ύλη, γιατί θα χρειασθεί να υπάρχουν επικαλύψεις. Παίρνω παραδείγματος χάρη την περίπτωση του οίνου, όπου εκεί υπάρχουν πάρα πολλοί χαρακτηρισμοί και υπάρχει πραγματικά ένα πλούσιο και θετικό περιβάλλον αυτήν τη στιγμή για τους οίνους και έχουν τη δική τους αγωνία για την αποσαφήνιση αυτών των στοιχείων. 

Θα περιορισθώ μόνο σ'αυτά λόγω του χρόνου, αλλά, κύριε Υπουργέ, θα σας παρακαλούσα αυτά τα υπομνήματα που έχουμε εμείς στα χέρια μας και σαν παράδειγμα αναφέρω αυτά του Συνδέσμου Βιομηχανιών Βορείου Ελλάδος να τα δείτε, να τα μελετήσετε γιατί πράγματι είναι υποδείξεις σε σωστή κατεύθυνση. Εμείς σαν ΔΗ.Κ.ΚΙ. δεν έχουμε την καχυποψία να λέμε ότι δεν μπορούν και δεν πρέπει να συνυπάρχουν με τους παραγωγούς. Σαφώς και πρέπει να συνυπάρχουν, γιατί αν απομονωθούν οι παραγωγοί θα είναι ακόμη χειρότερα. 

Εγώ, από την αρχή είχα χαρακτηρίσει τις διεπαγγελματικές οργανώσεις ουσιαστικά σαν ένα ανοικτό forum αλληλοπληροφόρησης και αλληλοϋποστήριξης. Σαφώς και τη βιοτεχνία και τη μεταποίηση την ενδιαφέρει η ποιότητα των παραγομένων προϊόντων, καθώς και η ποσότητα. Αυτά θα λειτουργήσουν αλληλέγγυα και μέσα από μια τέτοια οργάνωση θα υπάρχει καλύτερος συντονισμός. Εμείς πιστεύουμε στο θεσμό, αλλά πρέπει να αποσαφηνισθεί, διότι εμείς μπορεί να υποστηρίζουμε το θεσμό, αλλά το καταψηφίζουμε μόνο και μόνο επειδή υπάρχουν αυτές οι ασάφειες, οι οποίες μας τρομάζουν μήπως και αυτό το σύγχρονο όργανο γίνει αναποτελεσματικό και χάσουμε για μια ακόμη φορά την ευκαιρία. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, δυο-τρεις επισημάνσεις έχω να κάνω στο άρθρο 1. Εκεί που λέει ότι οι διεπαγγελματικές οργανώσεις αναγνωρίζονται σε εθνικό επίπεδο ή περιφερειακό, θα πρέπει να προστεθεί -άλλωστε το τόνισα και στην πρωτολογία μου- και σε επίπεδο ζώνης παραγωγής, γιατί έτσι κινδυνεύει το νομοσχέδιο να αποκλείσει τον αμπελοοινικό κλάδο, που είναι ένας σημαντικός κλάδος. 

Επιπλέον μιλάτε στο άρθρο αυτό για τη βιολογική γεωργία. Σωστό είναι αυτό. Επίσης αναφέρεστε στην προβολή και στην προστασία. Πρέπει όμως να προστεθεί και η ολοκληρωμένη γεωργία, η οποία αναγνωρίζεται διεθνώς και έχει μια δυναμική ανάπτυξη. Εκτός από τη βιολογική γεωργία υπάρχει και η ολοκληρωμένη γεωργία στην οποία δεν αναφέρεστε καθόλου. Νομίζω ότι αυτό πρέπει να το προσέξετε. 

Αυτές τις δυο επισημάνσεις ήθελα να κάνω στο άρθρο αυτό. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: 'Οπως είπαμε και στην επί της αρχής συζήτηση, συμφωνούμε με τη θέσπιση των διεπαγγελματικών αγροτικών οργανώσεων. 'Ηταν αίτημα χρόνια και χρόνια του αγροτικού χώρου. Βέβαια περιμέναμε τις υπουργικές αποφάσεις που θα οριστικοποιούσαν και θα απαντούσαν, θα έλεγα στις αιτιάσεις που είχαμε. 

Είπε ο κύριος Υπουργός ότι περιμένει τις απαντήσεις εντός Ιουλίου. Ας ελπίσουμε ότι και αυτά τα θέματα θα ρυθμιστούν κατά θετικό τρόπο. 

Θεωρούμε δυο-τρία θέματα κρίσιμα όσον αφορά τη λειτουργία των διεπαγγελματικών οργανώσεων. Το πρώτο είναι ποια θα είναι η σχέση μεταξύ των περιφερειακών διεπαγγελματικών οργανώσεων με την εθνική διεπαγγελματική οργάνωση. Είναι πολύ λεπτό το θέμα και θα πρέπει να αντιμετωπισθεί. 

Επίσης, όσον αφορά τα ομοειδή προϊόντα, κάνατε μία θετική διορθωτική παρέμβαση στη συζήτηση στην επιτροπή. Και αυτό είναι σοβαρό θέμα. 

'Ενα άλλο θέμα έχει να κάνει με τις υποχρεώσεις τις οικονομικές των μελών αυτών των οργανώσεων. Πιστεύουμε να μην ξεκινήσουν με τη λογική που ξεκίνησαν και λειτούργησαν χρόνια οι συνεταιριστικές οργανώσεις όπου ούτε ένα 5% των συνεταιριστικών μερίδων δεν έχει καταβληθεί και το γνωρίζετε αυτό το πράγμα. Βέβαια σ' αυτό θα πρέπει να υπάρχει και μια λογική. Δεν είναι δυνατό να ξεκινάει ένας τέτοιος θεσμός βάζοντας συμμετοχές που δεν θα μπορέσει να ανταποκριθεί. 

Επιτρέψτε μου να τονίσω το εξής και πάλι επειδή το θέμα είναι άκρως σοβαρό και επείγον και δεν μπορεί να περιμένει ούτε μια μέρα δεδομένου ότι αυτοί οι άνθρωποι είπαν ότι δεν υπάρχουν αποθηκευτικοί χώροι ούτε ένα κυβικό για να αποθηκευτούν τα κοτόπουλα τα κατεψυγμένα. Υπάρχει ένα τεράστιο πρόβλημα μέχρι που να σταματήσουν την παραγωγή τους. Πρέπει να βρείτε μια λύση η οποία ας δοθεί τώρα για το συγκεκριμένο πρόβλημα, ανεξάρτητα από τα προβλήματα, που, όπως και σεις και όλοι γνωρίζουμε, έχει ο συγκεκριμένος κλάδος. Θα πρέπει να δοθεί λύση για να διασφαλιστεί τουλάχιστον η λειτουργία έστω για δέκα, δεκαπέντε μέρες αυτών των επιχειρήσεων. 

Θέλουμε να πιστεύουμε ότι αυτός ο θεσμός που τον στηρίζουμε, κύριε Υπουργέ, θα έχει τύχη πολύ καλύτερη από την τύχη που είχαν θεσμοί που ψηφίσαμε προηγούμενα, όπως η τράπεζα γης, όπως άλλες παρεμβάσεις που έγιναν οι οποίες ουσιαστικά παραπέμφθηκαν στις καλένδες. 

ΠΡΟΕΔΡΕΥΩΝ (Παναγιώτης Ν. Κρητικός): Δεν επιθυμεί, όπως φαίνεται, εκ των κυρίων συναδέλφων να πάρει το λόγο επί του άρθρου 1. 

Ο Υπουργός Γεωργίας έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, νομίζω ότι και με τη χθεσινή μου ομιλία έδειξα ότι κάτι που θεσμοθετείται για πρώτη φορά στον τόπο μας επόμενο είναι να προκαλεί και αμφιβολίες, να προκαλεί και ανησυχίες, αλλά και πολλά ερωτήματα. 'Ομως δεν καταλαβαίνω το πλήθος για τρίτη και τέταρτη φορά των ερωτήσεων τουλάχιστον από όσους πολύ καλά γνωρίζουν τι είναι οι διεπαγγελματικές οργανώσεις και πώς λειτουργούν στην Ευρωπαϊκή 'Ενωση. 

Τέθηκαν ακόμη θέματα και αν είμαστε σε κρατικιστική ή όχι αντίληψη τη στιγμή που στο άρθρο 1 στην πρώτη παράγραφο λέει σαφέστατα ότι οι διεπαγγελματικές οργανώσεις σύμφωνα με το νόμο αυτό είναι τα ΝΠΙΔ μη κερδοσκοπικού χαρακτήρα που συνιστώνται σύμφωνα με τις διατάξεις του Αστικού Κώδικα. Εμείς δεν κάνουμε κράτος, δεν μεγαλώνουμε το κράτος. Οι διεπαγγελματικές οργανώσεις δεν είναι κράτος, ίσα-ίσα είναι μία πολύ σημαντική κίνηση, όπου πολλά πράγματα, που σήμερα φορτώνονται στο κράτος, θα πηγαίνουν είτε για θέματα στρατηγικής είτε για θέματα πολιτικής σε εκείνους που πρέπει να έχουν τις αποφάσεις μέσα στην αγορά. 

Κατανοώ τις ερωτήσεις, αλλά φρόντισα από χθες να σας πω ότι όλα αυτά θα απαντηθούν και μέσα από τις υπουργικές αποφάσεις είτε στα γενικά είτε μέσα από τους ειδικούς κανονισμούς κατά προϊόν, κατά διεπαγγελματική οργάνωση, κατά εθνική διεπαγγελματική οργάνωση. Και δεν είναι δυνατό να έμπαιναν όλα αυτά που υπάρχουν σε ένα άρθρο όταν, πέρα από τις γενικές ρήτρες για πολλές εθνικές διεπαγγελματικές οργανώσεις, θα υπάρχουν και επιμέρους διαφορές. 

Φυσικά και μπορούν να γίνουν διεπαγγελματικές οργανώσεις και κατά ζώνη ή όπως θέλετε. Εμείς το θέμα της αναγνώρισης -που λέμε ότι μπορεί να αναγνωριστεί- το βάζουμε μόνο στο επίπεδο της περιφερειακής και εθνικής διεπαγγελματικής οργάνωσης, γιατί σε αυτό το επίπεδο πρέπει να βοηθήσουμε να υπάρχει ενότητα έκφρασης όλων. Γιατί μόνο έτσι θα στηρίξουμε τα προϊόντα μας, μόνο έτσι θα τα προωθήσουμε, μόνο έτσι θα τα εμπορευθούμε. 

Είναι γεγονός ότι και στην ακρόαση της Διαρκούς Επιτροπής και οι δέκα φορείς που προφορικά ή με έγγραφό τους κατέθεσαν τις απόψεις τους, συμφωνούν. Δεν είναι τυχαίο αυτό. Εγώ τουλάχιστον δεν το έχω ξανακούσει ή δεν το έχω ξαναδεί. Και οι δέκα οργανώσεις συμφωνούν. Κάνουν επιμέρους παρατηρήσεις που είναι ακριβώς οι παρατηρήσεις που θα απαντηθούν μέσα από την υπουργική απόφαση για τη σύνταξη της οποίας έχουμε ξεκινήσει τη διαδικασία στέλνοντας σε όλους τους επαγγελματικούς φορείς συγκεκριμένη επιστολή με παρατηρήσεις, με θέματα, συνημμένοι από πίσω οι γνωστοί κανονισμοί που υπάρχουν στην Ευρωπαϊκή 'Ενωση για ορισμένα προϊόντα. Και πιστεύω ότι με αυτόν τον τρόπο πραγματικά θα φτάσουμε στον επόμενο μήνα να συντάξουμε την υπουργική απόφαση για την οποία -το ξαναλέω επειδή και αυτό σημειώθηκε- δεν υπάρχουν πεδία για να κάνει ο Υπουργός τις δικές του επιλογές. Και πρέπει να καταλάβουμε ότι σε κανέναν δεν δίνεται ευρεία εξουσιοδότηση. 'Οπως θα έλεγε και κάποιο άλλο κόμμα, την ευρεία εξουσιοδότηση, κύριοι συνάδελφοι, την έχουμε δώσει στα όργανα της Ευρωπαϊκής 'Ενωσης. Και εμείς ερχόμαστε εδώ απλώς να δώσουμε το πλαίσιο για να αναπτυχθεί ένας σημαντικός καινούριος θεσμός που θα βοηθήσει την αγροτική παραγωγή. Οι δε λεπτομέρειες, ακόμη και η παραμικρή λεπτομέρεια, έχουν υιοθετηθεί και ισχύουν σε κανονισμούς της Ευρωπαϊκής 'Ενωσης. Επομένως δεν δίνεται καμία -όχι ευρεία- σχεδόν εξουσιοδότηση στον Υπουργό Γεωργίας παρά μόνο μία. 'Οτι θα εφαρμόσει τα ήδη εφαρμοζόμενα στις άλλες χώρες της Ευρωπαϊκής 'Ενωσης. Υιοθετούμε ένα θεσμό που δεν έχουμε περιθώρια να τον εντάξουμε ούτε σε πολιτικά παιχνίδια ούτε σε τοπικά. 

Στόχος είναι να βοηθήσουμε την αγροτική οικονομία και να δώσουμε διέξοδο σε αγκυλώσεις που έχουν σήμερα οι θεσμοί, οι οργανώσεις, που υπηρετούν την αγροτική μας οικονομία. Υπάρχουν αγκυλώσεις. Εγώ δεν συμφωνώ με τον κ. Μπούτα, γιατί, όταν θα καθίσουν στο ίδιο τραπέζι και θα υποχρεώσεις τον ισχυρό να καθίσει στο ίδιο τραπέζι, θα ωφεληθεί ο ανίσχυρος. Δεν θα λειτουργήσει σε βάρος του ανίσχυρου. 

Πρέπει να πω ότι αυτές οι οργανώσεις δεν έχουν καμία σχέση με το κράτος ούτε με χρηματοδοτήσεις από το κράτος. Δεν ταιριάζει να λέμε από τη μια πλευρά "κρατικιστική αντίληψη" και από την άλλη να ζητάμε χρηματοδοτήσεις. Προβλέπονται χρηματοδοτήσεις και από κανονισμούς της Ευρωπαϊκής 'Ενωσης και από άλλους τρόπους και φορείς που θα βρούμε, αλλά οι διεπαγγελματικές οργανώσεις δεν έχουν καμία σχέση με το κράτος, πέρα από την αναγνώρισή τους σε περιφερειακό ή εθνικό επίπεδο. 

Κυρίες και κύριοι συνάδελφοι, πιστεύω ότι με την ψήφιση του πλαισίου αυτού, το οποίο θα εξειδικεύσουμε μέσα στον επόμενο μήνα με την υπουργική απόφαση και θα βοηθήσουμε με κάθε τρόπο, με σοβαρή συζήτηση, με όλες τις σημερινές επαγγελματικές οργανώσεις που λειτουργούν η κάθε μία στο δικό της χώρο, θα καθίσουμε στο ίδιο τραπέζι γιατί χωρίς εθνική συνεννόηση και ιδιαίτερα των επαγγελματιών κατά προϊόν, κανένα προϊόν δεν έχει μέλλον στις μεγάλες αγορές. 

Και στο νόμο πλαίσιο του άρθρου 1 που συζητάμε, αλλά και στην παραπέρα πορεία, ανεξάρτητα από τις επιφυλάξεις ή τις αντιρρήσεις, είμαι βέβαιος ότι όλες οι επαγγελματικές οργανώσεις και όλοι οι φορείς, θα βοηθήσουν για να λειτουργήσει αυτός ο θεσμός, που είναι ο μόνος, ο οποίος μπορεί να δώσει απάντηση και να μας βγάλει από αδιέξοδα, τα οποία εδώ και καιρό ταλαιπωρούν τις αγροτικές οργανώσεις. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Θα συμφωνήσω με τον κύριο Υπουργό επί της αρχής ότι οι διεπαγγελματικές οργανώσεις είναι λιγότερο κράτος. Θα πω όμως ότι και οι συνεταιριστικές οργανώσεις ήταν λιγότερο κράτος ως θεσμός. Το βεβαρημένο παρελθόν σας όμως σε ό,τι αφορά τις αντιλήψεις περί του ρόλου του κράτους και στον τομέα της παραγωγής, εμπορίας, μεταποίησης των αγροτικών προϊόντων, μας κάνει ιδιαίτερα επιφυλακτικούς και καχύποπτους για το πώς θα μπορούσε να περπατήσει ο θεσμός αυτός όταν οι αντιλήψεις περί του ρόλου του κράτους συνεχίζουν να είναι κυρίαρχες, παρά τις όποιες λεκτικές διαφοροποιήσεις από την Κυβέρνηση του κ. Σημίτη και στις μέρες μας στην κυβερνητική πολιτική. 

Γι' αυτό ακριβώς θα ήταν ιδιαίτερα ενδιαφέρον να είχαμε και την υπουργική απόφαση, για να βλέπαμε τι παραπάνω θα κάνετε πέραν αυτού του γενικού πλαισίου και της εξουσιοδότησης την οποία ζητάτε από τη Βουλή. Αυτό είναι ένα μεγάλο ζήτημα. Θα επαναλάβω και κάτι το οποίο είπα και χθες. 'Εχετε την τάση στην Κυβέρνηση αυτή, και νομίζω ότι χάνετε πολύτιμο χρόνο, πιστεύοντας ότι με τη δημιουργία νέων θεσμών, οι θεσμοί αυτοί καθ' εαυτοί θα λύνουν τα μεγάλα προβλήματα. 'Ετσι περνούν οι μήνες και τα χρόνια και τα προβλήματα εντείνονται. 

Βάλτε τους θεσμούς που έχετε να λειτουργήσουν. Μόνο έτσι θα πείσετε ότι με τις θεσμικές αλλαγές, που βεβαίως είναι αναγκαίες στους καιρούς που έρχονται, θα μπορέσετε να κάνετε κάτι παραπάνω. Πρώτα όμως πρέπει να λειτουργήσουν οι θεσμοί που υπάρχουν. Πρώτα να λειτουργήσει το Υπουργείο Γεωργίας. Πρώτα να λειτουργήσουν οι υπάρχοντες οργανισμοί οι οποίοι είναι διαλυμένοι. 

Θα επαναλάβω την ερώτηση του συναδέλφου, κ. Μπασιάκου, για την οποία δεν άκουσα απάντηση. Λειτουργεί ο Οργανισμός Καπνού σήμερα; Λειτουργεί ο Οργανισμός Ελαιολάδου; Λειτουργεί ο Οργανισμός Βάμβακος; Επειδή η απάντηση είναι "ναι", σε ποια νομική βάση λειτουργούν αυτοί οι Οργανισμοί, όταν πέρυσι η κυβερνητική πλειοψηφία τους κατήργησε; Υπάρχουν πολλά ζητήματα στα οποία αναζητούμε απάντηση. 

Με την ευκαιρία αυτή, θα μου επιτρέψετε, αναφερόμενος για μία ακόμα φορά στα μεγάλα προβλήματα που δημιουργούνται πολλές φορές και εκ της ανυπαρξίας κράτους και εκ των λαθεμένων παρεμβάσεων και πολιτικών, να αναφερθώ σε ένα πολύ σημαντικό ζήτημα, στο οποίο αναφέρθηκαν και άλλοι συνάδελφοι και που αφορά τον κλάδο της πτηνοτροφίας. 

Είδαμε και εμείς ως αντιπροσωπεία της Νέας Δημοκρατίας το Σύνδεσμο Πτηνοτροφικών Επιχειρήσεων Ελλάδος, ο οποίος έρχεται με πολύ συγκεκριμένα αιτήματα. Νομίζω πως ξέρετε ότι η κατάσταση στον κλάδο είναι δραματική και εκ των τελευταίων γεγονότων οι ευθύνες είναι πολλές και πολλών. Είναι ευθύνες και της Κυβέρνησης, αλλά να αποδεχθώ, όμως, ότι δεν είναι μόνο της Κυβέρνησης. Οι ευθύνες αυτές εντείνονται σε ό,τι αφορά την Κυβέρνηση εκ του γεγονότος ότι κατά τρόπο ιδιαιτέρως ανεύθυνο κυβερνητικά στελέχη βγαίνουν σε παράθυρα της τηλεόρασης αυτές τις ημέρες και λένε πράγματα ανεύθυνα που το μόνο που επιτυγχάνουν είναι να εντείνουν τη σύγχυση και στους καταναλωτές. Κάντε μία προσπάθεια να σταματήσει αυτή η ανεύθυνη παρουσία κυβερνητικών στελεχών σε τηλεοπτικά παράθυρα. 

Από εκεί και πέρα, επειδή γνωρίζω ότι έχετε το υπόμνημα του Συνδέσμου Πτηνοτροφικών Επιχειρήσεων, υπάρχουν πολύ λογικά αιτήματα, των οποίων το κόστος πιστεύω ότι δεν είναι ιδιαίτερα μεγάλο για τη σωτηρία ενός κλάδου, ο οποίος βιώνει δραματικές στιγμές. 

Εμείς ως Νέα Δημοκρατία θα σας στηρίξουμε στην προώθηση αυτών των αιτημάτων. Επειδή δεν φθάνει μόνο να αναγνωρίζουμε τις δυσκολίες και το λογικό των αιτημάτων, θα θέλαμε μία συγκεκριμένη κυβερνητική δέσμευση για το τι σκοπεύετε να κάνετε και μέσα σε τι χρονοδιάγραμμα, ώστε να υιοθετήσετε τα αιτήματα αυτού του Συνδέσμου Πτηνοτροφικών Επιχειρήσεων, τα οποία επαναλαμβάνω ότι μας φαίνονται ιδιαιτέρως λογικά. 

Εάν θέλετε τη στήριξη της Αντιπολίτευσης, για να πιέσουμε όπου πρέπει να πιέσουμε, την έχετε. Μπορώ να σας διαβεβαιώσω γι'αυτό. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Εμείς θα επιμείνουμε ότι δεν έχει να προσφέρει τίποτα καλό αυτός ο θεσμός. 

Πήρα το λόγο, κύριε Υπουργέ, για να απαντήσω σε αυτό που είπατε ότι εάν ο αδύνατος καθίσει με τον ισχυρό σε κάτι έχει να ωφεληθεί. 

Ακούσαμε χθες και από τη συνάδελφο, κ. Μπόσκου, ότι άτυπη διεπαγγελματική οργάνωση μεταξύ των οινοποιών υπήρξε στο τρίγωνο της Μακεδονίας και στην ευρύτερη περιοχή, όπως επίσης και στους εκκοκκιστές υπήρξε μία άτυπη επαγγελματική οργάνωση μεταξύ των συνεταιριστικών και των ιδιωτικών εκκοκκιστηρίων. 

Είδαμε ότι απ'αυτές τις οργανώσεις, όπως λειτούργησαν, δεν ωφελήθηκε ο αδύνατος. Πάντα ωφελημένοι -δεν ξέρω πώς τα καταφέρνουν- βγαίνουν οι ισχυροί. Και δεν επιμένουμε ότι δεν υπάρχει περίπτωση να απεμποδίσει τα συμφέροντά τους κάποιος βιομήχανος ή έμπορος ή εισαγωγέας, για να στηρίζει την ντόπια παραγωγή, που είναι το συμφέρον του 'Ελληνα παραγωγού. 'Αρα, λοιπόν, πώς μπορεί να ωφεληθεί; 

Βεβαίως όταν τα πράγματα θα είναι ήρεμα, ίσως σε κάποιο επίπεδο να υπάρξει κάποια ταύτιση, αλλά στο διά ταύτα όμως, που είναι το ποιος θα έχει το εισόδημα και ποιος θα παίρνει τα κέρδη, εκεί νομίζω ότι αρχίζουν οι διαφωνίες και ο ισχυρός έχει το πάνω χέρι. 

Ολοκληρώνοντας, κύριε Πρόεδρε, θα ήθελα και εγώ να αναφερθώ στο ότι 

αντιπροσωπεία του κόμματος μας από το πολιτικό γραφείο και από την κοινοβουλευτική ομάδα επισκέφθηκε τον κύριο Υπουργό. Δώσαμε ένα υπόμνημα, το οποίο δεν απέχει από το υπόμνημα που έχουν και οι πτηνοτροφικές οργανώσεις. Εμείς θέλουμε να πούμε ότι πρέπει άμεσα να παρθούν μέτρα, ώστε να υπάρξει ανακούφιση αυτήν τη στιγμή αλλά και προοπτικά να δοθεί λύση σε αυτό το οξυμένο πρόβλημα. 

Πράγματι πρέπει να βγει η ελληνική Κυβέρνηση επισήμως να σταματήσουν τα διάφορα παράθυρα και να βγει επισήμως να μιλήσει για τα ελληνικά προϊόντα. 

Τελειώνοντας θέλω να πω ότι αποδεικνύεται για μια φορά ακόμη ότι το μεγάλο κεφάλαιο, οι πολυεθνικές που κάνουν κουμάντο στην ελεύθερη αγορά και στην παγκοσμιοποίηση της αγοράς, Θεός τους είναι το κέρδος και δεν τους νοιάζει αν μας ταϊζουν καρκίνους. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Χρυσανθακόπουλε, έχετε το λόγο για να δευτερολογήσετε κατ' οικονομία για δύο λεπτά. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, θέλω να τονίσω ότι η θέσπιση των διεπαγγελματικών οργανώσεων είναι μια σημαντική πρωτοβουλία με ιστορική καθυστέρηση και θα έλεγα και ανακολουθία που πραγματοποιείται. Και οι πολέμιοι των συνεταιρισμών από τη μία, οι οπαδοί του ιδιωτικού τομέα της οικονομίας με τους μεγάλους προύχοντες της αγροτικής παραγωγής τους φάρμερς και η άλλη μεριά οι δήθεν μικρομεσαίοι αγρότες, αλλά δεν προσδιορίζουμε το ταξικό στοιχείο της δράσης, αρνούνται έστω την καθυστερημένη αυτή σημαντική πρωτοβουλία που φέρνει στο προσκήνιο επεξεργασμένη πολιτική κατά κλάδο παραγωγής και προϊόν και επιτρέπει με την ιδία οργάνωση του ιδιωτικού χαρακτήρα οργάνωση, εθελοντική οργάνωση όλων των παραγωγών σε κάθε συγκεκριμένο προϊόν, να βρουν λύσεις, να συντονίσουν τα συμφέροντά τους, κάτι που έχουν κάνει αντίστοιχα κλάδοι των μικρομεσαίων επιχειρήσεων. Οφείλουμε όχι απλά να υπερθεματίσουμε και να στηρίξουμε, αλλά να δώσουμε όλες μας τις δυνάμεις, να βοηθήσουμε χωρίς δυσπιστία την αγροτιά σε όλη τη χώρα να ενταχθεί σ' αυτές τις οργανώσεις σε νομαρχιακό, περιφερειακό, ή εθνικό επίπεδο στη διάρθρωση που προτείνεται, να συμβάλουμε εκ των έσω χωρίς κομματικές προκαταλήψεις, να δώσουμε διέξοδο και προοπτική στην αγροτιά που εκτός από κομματικά ευχολόγια και καταγγελίες χρειάζεται την οργανωμένη στήριξή μας. 

Υπάρχουν αδιέξοδα αυτήν τη στιγμή. Υπάρχουν προϊόντα που παράγονται χωρίς κανένα συντονισμό. Οι προμήθειές τους γίνονται χωρίς ενιαία προσπάθεια για το κατώτατο κόστος. Η καλλιεργητική μέθοδος δεν γίνεται με την καλύτερη επιστημονική στήριξη. Οι υπηρεσίες του Υπουργείου δεν μπορούν να ανταποκριθούν μ' αυτούς τους όρους. Χρειαζόμαστε τους αγρότες πρωταγωνιστές. Γι' αυτό θα έπρεπε να αναθεωρήσουν όσοι σήμερα κατηγορούν αυτήν τη σημαντική διάταξη να τη στηρίξουν γιατί καταγράφεται σαν αρνητική στάση απέναντι στο σύνολο της αγροτιάς η οποιαδήποτε αμφισβήτηση κακοπροαίρετη, η οποία διατυπώνεται εδώ μέσα. Χρειάζεται ενίσχυση. Το άρθρο 1 είναι η αξία ολόκληρου του νομοσχεδίου. Χρειάζεται ενίσχυση και στήριξη και όλο το καλοκαίρι να μην περάσει χαμένο. Να πετύχουμε το μεγάλο στόχο την ίδρυση και τη συγκρότηση αυτών των οργανώσεων, γιατί οι συνεταιρισμοί πράγματι με τη σημερινή μορφή τους δεν ανταπεξέρχονται. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Αργύρη, έχετε το λόγο για προτασσόμενη δευτερολογία για δύο λεπτά. 

ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε. Υπήρχε μια αντιπροσωπεία και γι' αυτό δεν ήμουν από την αρχή. 

ΠΡΟΕΔΡΕΥΩΝ (Παναγιώτης Ν. Κρητικός) Το γνωρίζω και αυτός είναι ένας λόγος που κατανοεί το Προεδρείο. 

ΕΥΑΓΓΕΛΟΣ ΑΡΓΥΡΗΣ: Κύριοι συνάδελφοι, κατ' αρχήν μέσα στην αγωνία να κάνουμε κάτι καλό για τον αγροτικό τομέα, δεν πρέπει να υπάρχει σύγχυση. Το μέλλον των διεπαγγελματικών οργανώσεων θα στηριχθεί σε εθελοντική βάση και αν πρώτα οι ίδιοι που θα συμμετάσχουν πιστέψουν ότι αυτή η οργάνωση τους είναι χρήσιμη. 

Δεύτερον, για να έχει επιτυχία μία διεπαγγελματική οργάνωση πρέπει να δεσμεύει την παραγωγή. Δεν είναι δηλαδή ένα συνδικαλιστικό όργανο όπου θα πάει να διεκδικήσει. Αυτός ο ρόλος δεν πρέπει να θεωρηθεί σε καμιά περίπτωση από το συνδικαλιστικό κίνημα, δεν έχει γίνει πουθενά στην Ευρώπη. Μην αρχίσουμε, λοιπόν, εδώ και δούμε ένα νέο θεσμό και σ' αυτόν φορτώσουμε όλα τα δεινά, ενώ μπορούμε να το χρησιμοποιήσουμε σαν εργαλείο. 'Αρα για να λειτουργήσει η διεπαγγελματική οργάνωση πρέπει να έχει δέσμευση αυτών που παράγουν. Είναι άλλη η πολιτική που θα ασκήσει η Κυβέρνηση για τον αγροτικό τομέα και άλλη η πολιτική που πρέπει να ασκήσει για την παραγόμενη πολιτική, για τα παραγόμενα προϊόντα. 

Είπα και χθες ότι όταν κάποιος παράγει είναι στην αρχή ιδιοκτησία του παραγωγού, αλλά στη συνέχεια γίνεται εθνικό προϊόν, θέλει εθνική πολιτική. Σ' αυτά τα πλαίσια, λοιπόν, πρέπει να στραφεί η διεπαγγελματική οργάνωση. Αν αυτό δεν γίνει κατανοητό τότε απαρχής θα έχουμε τεράστιο πρόβλημα. 

Είπα επίσης ότι αν δεν υπάρξει υλοποίηση μιας απόφασης διεπαγγελματικής οργάνωσης δεν θα είναι απλά μια αναίρεση απόφασης. Θα είναι αναίρεση όλου του θεσμού και καταλαβαίνετε πολύ καλά τι σημαίνει αν κάτι τέτοιο δεν γίνει από την αρχή σωστά και δεν γίνει κατανοητό. Γι' αυτό είπα χθες στον κύριο Υπουργό ότι η υπουργική απόφαση θα έπρεπε να περιλαμβάνει έστω και πρώτες έννοιες για το τι σημαίνει παραγωγή, τι σημαίνει παραγωγός, τι σημαίνει αγορά και σε ποια αγορά κινούμαστε και ποιοι θα συστήσουν τη διεπαγγελματική οργάνωση. 

Οι οικονομικές οργανώσεις είναι αυτές που συστήνουν τη διεπαγγελματική οργάνωση και δεν είναι συνδικαλιστικό όργανο ούτε όργανο διεκδίκησης. Υπάρχουν συνδικαλιστικά όργανα που μπορούν να κάνουν αυτήν τη δουλειά. Διαφορετικά όλοι θα έχουμε συμβάλει στην αποτυχία ενός θεσμού που είναι σοβαρό εργαλείο για την αντιμετώπιση των προβλημάτων στα νέα δεδομένα. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί του άρθρου 1. 

Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΟΡΕΣΤΗΣ ΚΟΛΟΖΩΦ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 1 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Εισερχόμαστε στη συζήτηση των άρθρων 2 και 3, τα οποία θα συζητηθούν από κοινού ως μία ενότητα. 

Παρακαλείται ο κύριος Υπουργός, αν έχει κάποια τροποποίηση, να την κάνει. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Στο άρθρο 2, κύριε Πρόεδρε, έχουμε τις εξής, νομοτεχνικού χαρακτήρα, παρατηρήσεις. 

Στην παράγραφο 4 και ειδικότερα στην παράγραφο 8, στον τρίτο στίχο του νέου άρθρου 26α', μετά τη λέξη "παρόντων" τίθεται τελεία και στην αρχή του τετάρτου στίχου διαγράφεται η λέξη "και" και το "σ" της λέξης "σε" γράφεται κεφαλαίο. 

Στην παράγραφο 5 και ειδικότερα στο αντικαθιστάμενο άρθρο 28: 

α) στην παράγραφο 2, στο τέλος του προτελευταίου εδαφίου μετά τη λέξη "ο υπόχρεος" διαγράφεται η τελεία. 

β) στην παράγραφο 6α στον έκτο στίχο η λέξη "προσβληθείσας" διαγράφεται. 

γ) στην ίδια παράγραφο 6 περίπτωση α οι φράσεις των στίχων ένατου έως και δέκατου τρίτου "Το δικαστήριο μπορεί να ζητήσει από τον αιτούντα παροχή ασφαλείας. Για την ικανοποίηση του αιτήματος της αναστολής το δικαστήριο δύναται να ζητήσει συμπληρωματικώς εκ μέρους του αιτούντος, την παροχή ασφαλείας", το σημείο αυτό διαγράφεται. Είναι αναδιατύπωση, γιατί στο τύπωμα έχει μπει δυο φορές το ίδιο πράγμα. 

Τα έχω δώσει ήδη για τα Πρακτικά. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αρσένη έχει το λόγο ως εισηγήτρια του ΠΑ.ΣΟ.Κ. 

ΜΑΡΙΑ ΑΡΣΕΝΗ: Στην επί της αρχής εισήγησή μου είχα την ευκαιρία να αναφέρω κάποια στοιχεία σχετικά με τις εξελίξεις που παρατηρήθηκαν το 1998 στα προγράμματα για τους νέους αγρότες και στις ευοίωνες προοπτικές που διανοίγονται. 

Στη συνέχεια ήλθε ο κύριος Υπουργός και διαβεβαίωσε την επιτροπή ότι τίθεται άμεσα σε εφαρμογή όλο το πλαίσιο των δεκαεπτά προγραμμάτων που αφορούν τους νέους αγρότες. 

Προερχόμενη από αγροτική περιοχή θέλω να σας διαβεβαιώσω ότι τα προγράμματα για τους νέους αγρότες έχουν ήδη γίνει συνείδηση και αποτελούν τη διέξοδο για κάθε νέο που θα αποφασίσει να ασχοληθεί με τη γεωργία. Τούτο αποτελεί ένα πολύ ενθαρρυντικό γεγονός, γιατί δείχνει ότι παραμένουν οι δυνατότητες να αντιστρέψουμε την ηλικιακή πυραμίδα στους απασχολούμενους με τη γεωργία, γεγονός που αποτελεί προϋπόθεση για τον εκσυγχρονισμό των μεθόδων και την εφαρμογή νέων τεχνολογιών και τεχνογνωσιών και τελικά την παραγωγή αγροτικών προϊόντων ποιοτικά αναβαθμισμένων και διαθέσιμων στις διεθνείς και εγχώριες αγορές. 

Πέραν αυτών, τα προγράμματα για τους νέους αγρότες προσφέρουν τη δυνατότητα συγκράτησης των πληθυσμών στις εστίες τους, όπως επίσης και την αντιμετώπιση προβλημάτων ανεργίας που ιδιαίτερα στην επαρχία σημειώνει πιο υψηλά ποσοστά από το μέσο δείκτη της επικράτειας. 

Συνεπώς είναι κατανοητό το γεγονός ότι το τεράστιο αυτό οικοδόμημα των δεκαεπτά συνολικά προγραμμάτων απαιτεί στην πορεία κάποιες επιμέρους βελτιώσεις που θα το καταστήσουν περισσότερο λειτουργικό. 

Αυτό ακριβώς επιδιώκει το περιεχόμενο του άρθρου 2, χωρίς να διαφοροποιεί ούτε κατά κεραία το πνεύμα και το ουσιαστικό περιεχόμενο των διατάξεων που έχουν ήδη νομοθετηθεί με το ν. 2590/97. 

Η τροποποίηση του άρθρου 6 του ίδιου νόμου αφορά σε πρόσθετα κίνητρα για τους νέους αγρότες και ιδιαίτερα όσον αφορά τα επιτόκια δανεισμού για την αγορά αγροτικής γης. Οι προβλεπόμενες επιδοτήσεις επιτοκίων φθάνουν το 80% για τις ορεινές και μειονοτικές περιοχές και στο 60% για τις υπόλοιπες περιοχές. 

Με την προτεινόμενη ρύθμιση επιδιώκεται η συγκράτηση, η συγκατανομή της ενίσχυσης σε όλη τη διάρκεια του δανείου, ενώ απαλείφεται το επιτόκιο του Ταμείου Παρακαταθηκών και Δανείων. Ως βάση θα λαμβάνεται το εκάστοτε τρέχον επιτόκιο. 

'Οσον αφορά τις επιμέρους διατάξεις έχουμε επισημάνει το εξής: Η τροποποίηση της παραγράφου 1 του ν.2590/1997 στοχεύει στο σωστότερο προσδιορισμό της ηλικίας των θεωρουμένων νέων αγροτών, ώστε να μπορούν να συμμετέχουν στα προγράμματα μέχρι τη συμλήρωση του τεσσαρακοστού έτους της ηλικίας τους. 

Με την τροποποίηση της παραγράφου 2 του άρθρου 26 του ν.2520/1997 η προβλεπόμενη μείωση κατά 50% των αμοιβών μηχανικών για μελέτες και επιβλέψεις των αγροτικών κατοικιών ισχύει και για τις μελλοντικές επιβλέψεις αγροτοτουριστικών εγκαταστάσεων. 

Στην παράγραφο 4 του ιδίου άρθρου προβλέπονται δύο οργανωτικές παρεμβάσεις για την καλύτερη εφαρμογή του ν.2520/1997. 

Πρώτον, συνίστανται αυτοτελή γραφεία νέων αγροτών στη Διεύθυνση Αγροτικής Ανάπτυξης της κάθε Νομαρχιακής Αυτοδιοίκησης. Στην αρμοδιότητά τους είναι η παρακολούθηση εφαρμογής των μέτρων για τους νέους αγρότες. 

Δεύτερον, συνίσταται δεκαμελής επιτροπή στο Υπουργείο Γεωργίας με σκοπό την υποβολή προτάσεων για την αποτελεσματικότερη εφαρμογή των μέτρων. 

Αυτές οι διατάξεις είναι απαραίτητες αν λάβουμε υπόψη την έκταση και την ένταση που αποκτούν τα προγράμματα για τους νέους αγρότες. 

Με τις υπόλοιπες παραγράφους του ίδιου άρθρου γίνεται προσπάθεια βελτίωσης του καθεστώτος διαπίστωσης και καταβολής από τους εισπράξαντες δολίως ή αχρεωστήτως λόγω μη τήρησης των υποχρεώσεων που προβλέπονται από κοινοτικές ή εθνικές διατάξεις. Είναι γνωστές οι αδυναμίες στον μηχανισμό, στην είσπραξη των δολίως ή αχρεωστήτως καταβληθέντων. Οι προτεινόμενες προσαρμογές θα καταστήσουν πιο αποτελεσματικό το σύστημα εισπράξεων, με αποτέλεσμα την προστασία των εθνικών και κοινοτικών πόρων από τη γεωργία. 

Στο άρθρο 3, με την παράγραφο 1 και 2, απαλλάσσονται οι γεωτεχνικοί επιστήμονες από την υποχρεωτική θητεία ενός έτους. Το μέτρο παραμένει προαιρετικό για όσους επιθυμούν να αποκτήσουν σχετική εμπειρία στο επάγγελμά τους. Το κενό προσωπικού που θα προκύψει θα καλυφθεί, σύμφωνα με τη δήλωση του Υπουργού Γεωργίας, με οκτακόσιους γεωτεχνικούς, που θα προσληφθούν και θα απασχοληθούν σε υπηρεσίες του Υπουργείου εκτός λεκανοπεδίου Αθηνών. 

Η απάλειψη της υποχρεωτικότητας του μέτρου αποτελούσε αίτημα του ΓΕΟΤΕ, πανεπιστημιακών ιδρυμάτων και συλλόγων φοιτητών της γεωτεχνικής κατεύθυνσης. 

Με τις παραγράφους 3, 4, 5 και 6 ρυθμίζονται οι οφειλές από την επεξεργασία καπνού BERLEY από τους συνεταιρισμούς της περιοχής Γιαννιτσών, όπως επίσης γίνονται ρυθμίσεις, ώστε να καταστεί δυνατή η καταβολή ενισχύσεων στις επιχειρήσεις της περιοχής Θράκης, όπως ΣΕΒΑΘ, ΣΕΠΕΚ, ΡΟΔΟΠΗ. Παράλληλα, διαγράφονται ποσά τόκων για την υπόθεση των καπνών BERLEY μετά την 21.12.1990 ή 31.12.1991, σε βάρος της ΑΤΕ, ενώ παρέχει τη δυνατότητα στην ΑΤΕ να διαγράφει τα επιπλέον ποσά τόκων μέχρι την ημερομηνία υπογραφής των συμβάσεων ρύθμισης. 

Εφόσον με αυτό τον τρόπο εξασφαλίζεται η βιωσιμότητα των επιχειρήσεων, όπως συμβαίνει πάντοτε σε παρόμοιες περιπτώσεις, στην επιτροπή έγινε πολύς λόγος για το θέμα των ρυθμίσεων των συνεταιριστικών χρεών και τον εν γένει ρόλο της ΑΤΕ σε σχέση με την ελληνική γεωργία. Μόνο το γεγονός ότι ο Υπουργός δήλωσε πως μέχρι σήμερα έχει εξεταστεί το 60% των μελετών βιωσιμότητας των συνεταιριστικών επιχειρήσεων από την ΑΤΕ δείχνει ότι οδηγούμαστε σε μία νέα μακρόσυρτη περιπέτεια ελέω ΑΤΕ. Παράκληση προς τον Υπουργό Γεωργίας να τελειώνουμε με αυτήν την υπόθεση, γιατί μόνο τότε θα μπορέσουμε να κοιτάξουμε προς το μέλλον. 

Το παρήγορο στην υπόθεση είναι από την 1.1.2000 λήγει ο ρόλος της ΑΤΕ υπό τη σημερινή μορφή. 

Με την παράγραφο 7 επιχειρείται να ρυθμιστεί μία ακόμα σημαντική εκκρεμότητα με την παραχώρηση των αποθηκευτικών χώρων της ΚΥΔΕΠ στους συνεταιρισμούς και τις ενώσεις, με την προϋπόθεση ότι έχουν διαθέσει το οικόπεδο ανέγερσης των κτισμάτων. 'Ομως αυτή η ρύθμιση φανερά δεν αρκεί, αφού παραμένουν τα υπόλοιπα ακίνητα της ΚΥΔΕΠ έρμεα του γνωστού συστήματος εκκαθαρίσεων. 

Η καταγγελία και από τη συζήτηση της επιτροπής ότι μόνο ένα ακίνητο μικρής έκτασης της ΚΥΔΕΠ στη Σαμοθράκη έχει εκπλειστηριαστεί μέχρι σήμερα, πρέπει να μας προβληματήσει για την τεράστια περιουσία της ΚΥΔΕΠ. 

Με τις παραγράφους 12, 13, 14 και 15 ρυθμίζονται ισχύουσες διατάξεις προκειμένου η ΣΚΟΠ να οδηγηθεί σε εκκαθάριση. Με τις υπόλοιπες παραγράφους ρυθμίζονται οι καταργούμενες προηγούμενες διατάξεις άλλων νόμων και γίνεται ευθυγράμμιση της εθνικής νομοθεσίας προς τις ισχύουσες κοινοτικές διατάξεις. 

Επίσης, ρυθμίζονται θέματα του Οργανισμού Εγγειοβελτιώσεων που είχαν δημιουργηθεί κυρίως από την εφαρμογή του σχεδίου "ΚΑΠΟΔΙΣΤΡΙΑΣ" όπως επίσης θέματα ιχθυόσκαλων, ιχθυαγορών όπου προσδιορίζεται ότι το επιβαλλόμενο τέλος χρήσεως διατίθεται για έργα βελτίωσης και εκσυγχρονισμού των. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, κατ' αρχήν θα ήθελα να παρίσταται ο Υπουργός διότι αυτός έχει την ευθύνη. Εκτιμώ τον κ. Φουντά βέβαια αλλά την ευθύνη του νομοσχεδίου την έχει ο Υπουργός. Δεν φθάνει που γι' αυτά που λέμε δεν κάνει τίποτε, τουλάχιστον ας τ' ακούει. Λοιπόν, να περιμένω να έρθει ο κύριος Υπουργός στην Αίθουσα. 

ΠΡΟΕΔΡΕΥΩΝ (Παναγιώτης Ν. Κρητικός): Εκπροσωπείται η Κυβέρνηση όπως αντιλαμβάνεσθε και δια του κυρίου Υφυπουργού. Ενιαία και αδιαίρετη είναι η πολιτική ευθύνη. 

ΕΥΑΓΓΕΛΟΣ ΜΠΑΣΙΑΚΟΣ: Την εκπροσωπεί αλλά σας είπα και πριν την ευθύνη την έχει ο κύριος Υπουργός. 

ΠΡΟΕΔΡΕΥΩΝ (Παναγιώτης Ν. Κρητικός): Ναι, αλλά συμβαίνει πάρα πολλές φορές να υπάρχουν κάποιοι πολύ σοβαροί λόγοι οι οποίοι αναγκάζουν τον κύριο Υπουργό να απουσιάζει για λίγο. 'Ισως να θέλετε να μιλήσετε λίγο μετά αλλά δεν είναι αυτός λόγος να μην μιλήσετε γιατί δεν βρίσκεται αυτήν τη στιγμή ο κύριος Υπουργός στην Αίθουσα. Υπάρχει η Κυβέρνηση. 

ΕΥΑΓΓΕΛΟΣ ΜΠΑΣΙΑΚΟΣ: Kύριε Πρόεδρε, σας είπα προηγουμένως ότι έχει την ευθύνη του χειρισμού του νομοσχεδίου ο κ. Ανωμερίτης, ο Υπουργός Γεωργίας και καλώς την έχει. Χθες συνέβη το απαράδεκτο φαινόμενο να επισημαίνουμε τα προβλήματα, να επισημαίνουμε τις προτάσεις μας και ο Υπουργός να μην τοποθετείται καν. Σήμερα έχουμε το χειρότερο φαινόμενο να μην μας ακούει καν! 

Λοιπόν, να περιμένω κύριε Πρόεδρε, να έρθει ο κύριος Υπουργός. 

ΠΡΟΕΔΡΕΥΩΝ (Παναγιώτης Ν. Κρητικός): Την ευθύνη την έχουν πάντοτε κατά κανόνα οι Υπουργοί, αλλά γνωρίζετε από την κοινοβουλευτική πρακτική και για τους λόγους των υποχρεώσεων που προκύπτουν σε πολλές περιπτώσεις, εκπροσωπείται η Κυβέρνηση από Υφυπουργούς. Μέλη της Κυβέρνησης είναι και οι Υφυπουργοί. Ενιαία και αδιαίρετη είναι η ευθύνη. Σας παρακαλώ συνεχίστε και θα έρθει και ο κύριος Υπουργός. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, θα προκαλούσα τον κύριο Υπουργό να μου απαντήσει στις παρατηρήσεις που έθεσα χθες στη δευτερολογία μου. Απήντησε για ένα λεπτό και δεν σχολίασε καν, δεν πήρε θέση για τα σημαντικά θέματα. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι λόγος να μην μιλήσετε. Αν δεν υπήρχε καν Υπουργός ή Υφυπουργός θα έλεγα, ναι έχετε δίκιο. 'Ομως, από τη στιγμή που υπάρχει η Κυβέρνηση δεν είναι λόγος να επικαλείστε την παρουσία του κυρίου Υπουργού. Υπάρχει πολλές φορές και η ανωτέρα βία. Τι να κάνουμε; Δεν μπορεί να διακοπεί η συνεδρίαση, είτε να ανασταλεί η συζήτηση. 

ΕΥΑΓΓΕΛΟΣ ΜΠΑΣΙΑΚΟΣ: Να περιμένω και να μιλήσω λίγο αργότερα, κύριε Πρόεδρε. Δεν είναι δυνατόν να ανεχόμαστε.... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Δεν γίνεται αυτό. Δεν είναι αυτός λόγος για να ανασταλεί η λειτουργία της Βουλής. 

ΕΥΑΓΓΕΛΟΣ ΜΠΑΣΙΑΚΟΣ: ...να θέτουμε θέματα στον Υπουργό και να μην μας απαντάει και αυτή τη στιγμή να μην μας ακούει καν! 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι αυτός λόγος να ανασταλεί η λειτουργία της Βουλής. Δεν είναι σωστό. 'Ετσι θα καθιερώσουμε προηγούμενο και ο κάθε συνάδελφος θα λέει, θέλω τον τάδε Υπουργό για να μιλήσω ή τον τάδε Υφυπουργό. Ε, δεν είναι αυτή διαδικασία για το Κοινοβούλιο. Μιλάτε απέναντι στην Κυβέρνηση. Υπάρχει η Κυβέρνηση. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, υπάρχει ουσιαστικός λόγος. Υπάρχει μία εκκρεμότητα στην τοποθέτηση του Υπουργού επί θεμάτων που του θέσαμε χθες.

ΠΡΟΕΔΡΕΥΩΝ (Παναγιώτης Ν. Κρητικός): Κάποια ώρα που θα έρθει ο Υπουργός θα πάρετε το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Μα, έτσι αν υπεκφεύγει δεν θα μας απαντήσει ποτέ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κάποια άλλη ώρα θα πάρετε το λόγο αν υπάρχει ιδιαίτερο πρόβλημα αλλά αυτό δεν μπορεί να αποτελέσει προηγούμενο για να καθορίζουμε την ομιλία μας ανάλογα με το ποιος παρίσταται στα κυβερνητικά έδρανα. 

ΕΥΑΓΓΕΛΟΣ ΜΠΑΣΙΑΚΟΣ: Σας είπα, κύριε Πρόεδρε, ότι επιδεινώνεται το πρόβλημα από τη στιγμή που ο κύριος Υπουργός δεν τοποθετείτε επί προτάσεων που του καταθέσαμε και χθες και στην επιτροπή και θέλουμε να πάρουμε μία συγκεκριμένη απάντηση. Αν ο κύριος Υπουργός φεύγει την ώρα που μιλάμε εμείς δεν πρόκειται να μας δώσει ποτέ απάντηση. Και εξειδικεύω το πρόβλημα που είναι ουσιαστικό, είναι πρόβλημα διαλόγου, πρόβλημα ανταλλαγής απόψεων. Δεν τοποθετείται στα θέματα που θέτουμε. Λοιπόν τι και εάν επαναλάβουν αυτά που είπα χθες αν δεν είναι τουλάχιστον εδώ ο Υπουργός να πάρει μία θέση. Αυτό ζητώ. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι λόγος αυτός να αναβάλετε την ομιλία σας για να παρευρεθεί ο κύριος Υπουργός. Μπορεί να μην έρθει, να έχει κάποιο λόγο, κάποια σύσκεψη και να περατωθεί η συνεδρίαση χωρίς την παρουσία του κυρίου Υπουργού. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, εντάξει να μιλήσω τώρα αλλά... 

ΠΡΟΕΔΡΕΥΩΝ (Παναγιώτης Ν. Κρητικός): 'Επειτα υπάρχουν και τα Πρακτικά. Ενημερώνεται ο κύριος Υπουργός και μπορεί να σας απαντήσει στην πορεία της συζητήσεως. 

ΕΥΑΓΓΕΛΟΣ ΜΠΑΣΙΑΚΟΣ: Σας είπα, κύριε Πρόεδρε, ότι τα γνωρίζει ο ίδιος -ήταν αυτήκοος μάρτυρας των προτάσεών μας- και δεν τοποθετείται. Πολύ περισσότερο δεν θα τοποθετηθεί τώρα που λείπει και από την Αίθουσα. Αυτό σας είπα. 

ΠΡΟΕΔΡΕΥΩΝ (Παναγιώτης Ν. Κρητικός): Η διαφωνία μου, κύριε Μπασιάκο, συνίσταται στο γεγονός ότι δεν μπορούμε να εξαρτήσουμε την ομιλία μας και την τοποθέτησή μας στη Βουλή από το αν παρίσταται συγκεκριμένος Υπουργός ή Υφυπουργός. Αυτό δεν μπορεί να γίνει. 

ΕΥΑΓΓΕΛΟΣ ΜΠΑΣΙΑΚΟΣ: Συμφωνώ, κύριε Πρόεδρε, απόλυτα σ' αυτό που λέτε αλλά σας είπα ότι το πρόβλημα έχει επιδεινωθεί από τη στιγμή που δεν τοποθετείται ο κύριος Υπουργός. Χθες έθεσα για πολλοστή φορά επιτακτικά συγκεκριμένα ζητήματα και προτάσεις και ο Υπουργός αρνείτε να τοποθετηθεί. Είναι στα άρθρα τα οποία συζητάμε. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχει τους λόγους του ίσως. 

ΓΕΩΡΓΙΟΣ ΣΑΛΑΓΚΟΥΔΗΣ: Να μιλήσει αργότερα. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, να μιλήσει αργότερα και βεβαίως ο κύριος Υπουργός θα ενημερωθεί. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Θα του τα μεταφέρω. 

ΕΥΑΓΓΕΛΟΣ ΜΠΑΣΙΑΚΟΣ: Το ξέρω, θα του τα μεταφέρετε, κύριε Φουντά,και ξέρετε ότι σας εκτιμώ. Αλλά επειδή δεν έχετε πάρει το λόγο στο νομοσχέδιο θεωρώ ότι την ευθύνη την έχει ο Υπουργός. Αυτό κατάλαβα. Αν εσείς δεσμεύετε την Κυβέρνηση και τοποθετηθείστε σ' αυτά που θέτουμε, τότε εντάξει. 

Ξεκινώ επαναλαμβάνοντας τις θέσεις μας για τα άρθρα 2 και 3 όπως έχετε καθορίσει. 

Κατ' αρχήν, κύριε Πρόεδρε, επανέρχομαι για πολλοστή φορά και λέω ότι ο κύριος Υπουργός οφείλει να μας δώσει το σχέδιο αποφάσεως για τις διεπαγγελματικές οργανώσεις. Το έχουμε ζητήσει δέκα φορές. Ακόμη και οι Βουλευτές της κυβερνητικής πλειοψηφίας, όπως προηγουμένως ο κ. Αργύρης, είπαν ότι θα πρέπει να ξέρουμε τι θα προβλέπει αυτή η ρύθμιση. Αφού είναι πασίγνωστο στην Ευρωπαϊκή 'Ενωση και στο Υπουργείο σας, γιατί δεν μας το φέρνετε; Αυτό διερωτώμαστε. Υποσχέθηκε ο κύριος Υπουργός στην επιτροπή ότι θα το φέρει στο Τμήμα. Λοιπόν, γι'αυτό δεν ψηφίζουμε. 

Το άρθρο 2, λοιπόν, κάνει κάποια πρόβλεψη για τους νέους αγρότες. Επαναλαμβάνουμε ότι υπάρχει ολιγωρία της Κυβέρνησης να καταθέσει έγκαιρα στην Ευρωπαϊκή 'Ενωση τις συγκεκριμένες ρυθμίσεις για να τύχουν της εγκρίσεώς της, ώστε να εφαρμοσθεί άμεσα αυτή η διάταξη. 

Είναι απαράδεκτο να ισχύει ένας νόμος από το 1997, δηλαδή, εδώ και δύο περίπου χρόνια και ακόμη να εκκρεμεί η οριοθέτηση των κριτηρίων και των προϋποθέσεων για την ένταξη σ'αυτό το θεσμό, δηλαδή, το ποσοστό της επιχορήγησης των επιτοκίων ή των δανείων από το Ταμείο Παρακαταθηκών και Δανείων, η ηλικία κ.ο.κ. 

Είναι, λοιπόν, μία απαράδεκτη νοοτροπία που παρατηρείται από την Κυβέρνηση. Κάθε φορά της επισημαίνουμε την ανάγκη να ενημερώνει την Ευρωπαϊκή 'Ενωση και να θέτει τα θέματα στα αρμόδια κοινοτικά όργανα, να μην εκτιθέμεθα και παρακαλάμε και ζητούμε συγγνώμη εκ των υστέρων και εξευτελιζόμαστε. Και αυτό συμβαίνει και για τη ρύθμιση των χρεών των συνεταιρισμών και για μία σειρά άλλα ζητήματα, όπως για το βαμβάκι για παράδειγμα και προφανώς για το θέμα των νέων αγροτών που μας εκθέτει. 

Δεν μπορούμε να κατανοήσουμε για ποιο λόγο δεν τηρείτε τις διαδικασίες και ερχόμαστε εκ των υστέρων να επικυρώνουμε νέες ρυθμίσεις, νέες διατάξεις και καθυστερεί η εφαρμογή ρυθμίσεων που είναι ιδιαίτερα ευνοϊκές. 

Διότι η Νέα Δημοκρατία στηρίζει απόλυτα τα μέτρα για τους νέους αγρότες, τα περιλαμβάνει στο πρόγραμμά της, θεωρεί ότι πρέπει να επεκταθεί ο θεσμός αυτός και ότι δεν είναι αρκετοί οι δώδεκα χιλιάδες νέοι αγρότες που έχουν υπαχθεί στο θεσμό, όπως μας είπε ο κύριος Υπουργός. Και δεν έχω λόγο να αμφισβητώ αυτό το νούμερο. Αλλά, επαναλαμβάνω, ότι υπάρχει ολιγωρία στην άριστη αξιοποίηση των θεσμών και των κινήτρων που μας παρέχει η Ευρωπαϊκή 'Ενωση. 

'Οσον αφορά τώρα τις ειδικότερες διατάξεις, μπορεί να γίνομαι κουραστικός, κύριε Πρόεδρε, αλλά επαναλαμβάνω ότι είναι θέματα και προτάσεις που τα έχουμε θέσει στην επιτροπή και δεν πήραμε μία απάντηση. Μπορεί να μας πει "δεν τα συζητώ, δεν το δέχομαι, είναι άσχετο", να μας πει κάτι. 

Αναφέρεσθε στην παράγραφο 3 στη μείωση κατά 50% της αμοιβής των μηχανικών. Δεν αναφέρεσθε όμως στη μείωση των εισφορών του ΙΚΑ. Επισημάναμε την προηγούμενη φορά -και ο κ. Καρασμάνης και άλλοι συνάδελφοι- και θέσαμε το ζήτημα αυτό, το πολύ σοβαρό, ότι είναι άνευ αντικειμένου η όποια περικοπή επιβαρύνσεων, αν δεν περιλαμβάνει και το ΙΚΑ. 

Μάλιστα προσθέσαμε ότι θα πρέπει αυτή η ρύθμιση να ισχύει σε ευρύτερη κατηγορία περιπτώσεων, ειδικά στην ύπαιθρο. Είπαμε ακόμη ότι θα πρέπει να ισχύσει και αναδρομικά, διότι φέρατε μία διάταξη η οποία αφορά τροποποίηση προγενέστερου νόμου του 1997, αλλά δεν προβλέπεται ότι θα ισχύει αναδρομικά, τη στιγμή -επαναλαμβάνω- που η μη έγκριση αυτών των ρυθμίσεων αφορά δική σας αμέλεια, δική σας ολιγωρία. 

Εν πάση περιπτώσει, είναι άνευ αντικειμένου -το επαναλαμβάνω για πολλοστή φορά- να φέρνετε τέτοιου είδους ρυθμίσεις για μείωση των εισφορών των μηχανικών και να μην φέρνετε για τη μείωση των εισφορών του ΙΚΑ. 

'Οσον αφορά τώρα τα άλλα θέματα, συμφωνήσαμε απόλυτα με τη λειτουργία του αυτοτελούς γραφείου νέων αγροτών. Σας είπαμε και χθες ότι το είχαμε εισηγηθεί και εμείς και θεωρούμε απαραίτητη την ενημέρωση των νέων αγροτών, για να υπάρχει επέκταση της εφαρμογής του, για να αξιοποιήσουμε τις ρυθμίσεις αυτές. 

Δεν τοποθετηθήκατε στο θέμα της συμμετοχής εκπροσώπων φορέων και ειδικότερα αγροτών στην 11μελή επιτροπή για τους νέους αγρότες. Αυτό αναφέρεται, αν δεν απατώμαι, στην παράγραφο 4 του άρθρου. Είπαμε ότι στο σύνολο των έντεκα, είναι μόνο ένας από τους αγρότες, μόνο αυτός της ΠΑΣΕΓΕΣ και δεν υπάρχει κανένας εκπρόσωπος των νέων αγροτών, δηλαδή, κάποιος που να μπορεί να συμβάλει με τη συμμετοχή του στην καλύτερη θεσμοθέτηση μέτρων και προτάσεων. 

'Οσον αφορά τώρα το πολύ σοβαρό θέμα που έχουμε θέσει, της μη είσπραξης των αχρεωστήτως καταβληθέντων ως κοινοτικών επιδοτήσεων, επανερχόμαστε για μία ακόμη φορά. Θέσαμε επανειλημμένως στον κύριο Υπουργό το μείζον θέμα της αμνήστευσης -αναφέρομαι στο ποινικό μέρος- των αδικημάτων των ιδιωτών, οι οποίοι διέπραξαν κακούργημα, αφού καταχράστηκαν ποσό πάνω από πέντε εκατομμύρια (5.000.000). Το ποσό αυτό το έκανε ο κ. Βενιζέλος σαν Υπουργός Δικαιοσύνης πενήντα εκατομμύρια (50.000.000). Ουσιαστικά αμνήστευσε μία σειρά από τέτοιου είδους αδικήματα και εγκληματίες. 

Πιστεύω ότι είναι απαράδεκτο να ερχόμαστε τώρα και να παραγράφουμε και τις αστικές αξιώσεις. Δηλαδή, αυτοί οι άνθρωποι θα βγουν πεντακάθαροι. Παραγράφετε ουσιαστικά τις αξιώσεις με το να λέτε ότι η όποια βελτίωση του τρόπου είσπραξης των αχρεωστήτως καταβληθέντων θα ισχύει από δω και πέρα. Αυτό είναι απαράδεκτο, διότι ουσιαστικά ομολογείτε ότι δεν θα πάρετε τίποτε από το παρελθόν. 

Επανέρχομαι λοιπόν και σας λέω, ο κύριος Υπουργός επαίρετο ότι έχουν καταδικασθεί τρεις ή τέσσερις από τη δικαιοσύνη για τα αδικήματα αυτά που σας είπαμε. Να μας πει πόσα αδικήματα δεν έφθασαν στο ακροατήριο ακριβώς λόγω της ρυθμίσεως του κ. Βενιζέλου και να μας πει πόσα είναι τα ποσά που εκκρεμούν, τα οποία δεν έχουν εισπραχθεί από το δημόσιο και επομένως χάνονται σε βάρος του 'Ελληνα φορολογούμενου. 

Κύριε Πρόεδρε, πρέπει να ξέρετε ότι τα ποσά αυτά τα καταβάλει το δημόσιο στην Ευρωπαϊκή 'Ενωση ως πρόστιμα. Και δυστυχώς, εμείς δεν τα αναζητούμε, όπως θα έπρεπε να κάνετε εδώ και έξι χρόνια, βελτιώνοντας το θεσμό και τη διαδικασία, δεν τα εισπράττετε από αυτούς που παρανόμως τα εισέπραξαν. 

'Αρα, επαναλαμβάνω, χρειάζεται να ενημερωθεί η Βουλή ως προς τον ακριβή αριθμό των υποχρέων και το ποσό το οποίο θα έπρεπε κάποια στιγμή να πληρώσει το δημόσιο. 

'Οσον αφορά το θέμα της απασχόλησης των πτυχιούχων γεωπονικών και κτηνιατρικών σχολών, πάλι δεν μας είπατε αν προτίθεσθε να καθιερώσετε τα μόρια σε αυτούς, οι οποίοι εργάζονται στην ύπαιθρο σε περιοχή που δεν επιλέγουν οι ίδιοι. 

Υπάρχει τώρα το μείζον θέμα στο ίδιο άρθρο της ρύθμισης των χρεών των συνεταιριστικών οργανώσεων και ιδιωτών. Είπαμε, κύριε Πρόεδρε, για πολλοστή φορά ότι είναι απαράδεκτο το φαινόμενο, το οποίο μας εξευτελίζει ως χώρα να επανερχόμαστε και να ρυθμίζουμε πάλι χρέη συνεταιρισμών, χωρίς κανένα κριτήριο, φέρνοντας φωτογραφικές διατάξεις, ουσιαστικά επιβραβεύοντας μια απαράδεκτη νοοτροπία που παρατηρήθηκε στο παρελθόν και παρά τη δέσμευση του προηγούμενου Υπουργού Γεωργίας, ότι δεν θα επαναφέρει τέτοιου είδους σκανδαλώδη ρύθμιση. Ξέρουμε πολύ καλά ότι απεμπολίσαμε διαπραγματευτικές δυνατότητες να στηρίξουμε σημαντικά προϊόντα, δυναμικές καλλιέργειες της χώρας μας, για το βαμβάκι, τον καπνό, το ελαιόλαδο, τα σιτηρά, τα κτηνοτροφικά, γιατί θέλαμε να εκλιπαρήσουμε τους συναδέλφους μας, τους Ευρωπαίους Υπουργούς Γεωργίας των άλλων χωρών της Ευρωπαϊκής 'Ενωσης, ώστε σε πολιτικό επίπεδο να ληφθεί απόφαση εγκρίσεως ή ανοχής της απαράδεκτης, παράτυπης, σκανδαλώδους ρύθμισης για τα χρέη των ημετέρων συνεταιρισμών και των ιδιωτών. Αυτή η νοοτροπία είπατε και εσείς -και κάποια στιγμή πρέπει η Βουλή να το δηλώσει- πρέπει να εκλείψει. Δεν είναι δυνατόν κάθε τόσο να μας φέρνετε διατάξεις. Πότε θα σταματήσει αυτό το νοσηρό φαινόμενο το οποίο μας εκθέτει; Και είπα και κάτι άλλο σημαντικό. Πέστε μας ποιος μεμονωμένος αγρότης ωφελήθηκε, έστω και μία δραχμή από τη ρύθμισή σας. Να το καταλάβουμε. 'Εχετε την εντύπωση ότι ρυθμίζετε χρέη, θίγετε όλους τους συνεταιρισμούς, τους βάζετε στην ίδια κατηγορία, ουσιαστικά είναι διαβλητή η λειτουργία των συνεταιρισμών, διότι φέρονται ότι καταχρώνται χρήματα τα οποία εσείς τελικώς ρυθμίζετε, ενώ δεν ισχύει για όλους τους συνεταιρισμούς. Δεν βάζετε κριτήρια. Να βάλετε κάποια κριτήρια και να πείτε, όσοι εκπληρούν αυτά τα συγκεκριμένα κριτήρια, να περάσουν από κάποιες επιτροπές, μάλιστα. Επιλέξατε κάποιες συνεταιριστικές οργανώσεις, φωτογραφικά τις περιγράφετε και τις αναφέρετε στη διάταξή σας αυτή και παρέχετε την ευχέρεια και την ελπίδα εν συνεχεία νέων προβλημάτων στο μέλλον, που κάποιος άλλος Υπουργός παραβιάζοντας παλαιότερη δέσμευση της Κυβέρνησης, θα φέρει για ρύθμιση. Πρέπει κάποια στιγμή να σταματήσει αυτό το φαινόμενο. Πέστε μας επαναλαμβάνω ποιος μεμονωμένος αγρότης ωφελήθηκε έστω και μια δραχμή από αυτήν τη ρύθμιση. Κόστους διακοσίων δισεκατομμυρίων (200.000.000.000) δραχμών. Δεν παίρνετε μέτρα μείωσης του κόστους παραγωγής, στήριξης του αγροτικού εισοδήματος ανάλογου ύψους αν θέλετε. Κατηγορείτε τη Νέα Δημοκρατία και τα άλλα κόμματα, τα οποία στήριξαν τα μέτρα για τη μείωση του κόστους παραγωγής, ως λαϊκιστές -έτσι λέγατε- και τώρα χωρίς καμία μελέτη, χωρίς καμία προϋπόθεση, χωρίς κανένα κριτήριο σπαταλάτε διακόσια δισεκατομμύρια (200.000.000.000) γι'αυτές τις περιπτώσεις. Και μάλιστα μας λέτε ότι θα φέρουν μελέτες βιωσιμότητας. 'Ηδη πέρασαν δύο ολόκληρα χρόνια από την ψήφιση της σχετικής διάταξης στη Βουλή και δεν υπάρχουν ακόμη οι συγκεκριμένες μελέτες βιωσιμότητας. Ο Υπουργός δεν μπορεί να μας πει. Λέει άρχισαν να έρχονται μελέτες βιωσιμότητας. Δεν είναι δυνατόν να νομοθετούμε με τον τρόπο αυτό και δεν είναι δυνατόν η Βουλή να επικυρώνει σκανδαλώδεις ρυθμίσεις. 

Κύριε Πρόεδρε, πρέπει να μας απασχολήσει αυτό και ως Σώμα. Είναι δυνατόν συνεχώς με φωτογραφικές διατάξεις να λύνουμε θέματα; Είπα και χθες και δεν το αρνήθηκε η Κυβέρνηση και αν θέλει ας το σχολιάσει και ο κύριος Υπουργός όταν έρθει, ότι είναι αδιανόητο ως κριτήριο για ρύθμιση χρεών ενός ιδιώτη με τα χέλια να αναφέρεται ως αιτιολογία ότι δεν γνώριζαν να διαχειρισθούν την επιχείρηση αυτή. Αυτό είναι τρομερό. Δεν έχει ξανασυμβεί. Ο οποιοσδήποτε 'Ελληνας επιχειρηματίας, ελεύθερος επαγγελματίας να έλθει και να πει έχω τον ίδιο λόγο που χρεοκόπησα και θέλω να υπαχθώ σε αναλογη ρύθμιση, τι θα του πείτε; Πρέπει να είσαι συγγενής ενός Υπουργού είπε ο κ. Σαλαγκούδης και έχει δίκιο, αυτό δεν αναφέρεται βέβαια στην τροπολογία. Είναι δυνατόν να επικυρώνει η Βουλή τέτοιου είδους σκανδαλώδεις ρυθμίσεις; 

Κύριε Πρόεδρε, τα έχουμε πει, τα επαναλαμβάνουμε και τώρα, αλλά φοβάμαι ότι μιλάμε σε ώτα μη ακουόντων. Αυτές οι παρατηρήσεις έχουν λεχθεί πολλές φορές και πρέπει να σας πω ότι είναι άχαρος ο ρόλος μας να επαναλαμβάνουμε τα ίδια πράγματα και τις ίδιες απόψεις, χωρίς να τυγχάνουμε καν απαντήσεων. 

Κύριε Υπουργέ, αναφέρεσθε εδώ και παραδέχεσθε βέβαια ότι οι Καποδιστριακοί ΟΤΑ -δεν είναι βέβαια θέμα δικής σας αρμοδιότητας- δεν είναι έτοιμοι να ανταποκριθούν στις υποχρεώσεις τους. Αυτό είναι μία ομολογία από την ίδια την Κυβέρνηση της αποτυχίας λειτουργίας των νέων ΟΤΑ, γιατί έγιναν πολύ πρόχειρα, αποσπασματικά, για προσωπικούς ή κομματικούς λόγους κατά τόπους και τελικά δεν απέδωσαν. 

Θεωρώ ότι η Κυβέρνηση πρέπει να αντιμετωπίσει συνολικά το θέμα της αναγκαστικής συνενώσεως των κοινοτήτων, να αποδεχθεί τη δική μας πρόταση, αλλά και των άλλων κομμάτων, ότι θα πρέπει να καταργηθεί ο νόμος και να θεσμοθετηθεί ένα δημοψήφισμα για την επικύρωση ή όχι της συνένωσης των κοινοτήτων, οι τοπικοί παράγοντες και οι κάτοικοι, που ζουν καθημερινά το πρόβλημα, να πάρουν θέση επ' αυτού και επιτέλους να βελτιωθεί ο τρόπος λειτουργίας τους. Διότι δεν είναι μόνο η μη είσπραξη των εισφορών υπέρ του ΟΕΒ, αλλά είναι και πάρα πολλοί άλλοι λόγοι και πάρα πολλές άλλες δραστηριότητες, που δεν προχωρούν σωστά, ακριβώς γιατί η συνένωση των κοινοτήτων έγινε με τον τρόπο κατά τον οποίο έγινε. 

Μια και ήρθε επιτέλους ο κύριος Υπουργός στην Αίθουσα θα τον διαβεβαιώσω ότι δεν είπα τίποτα καινούριο απ' αυτά που ανέφερα χθες. Είπα και πάλι τα ίδια πράγματα κατά τρόπο μονότονο και άχαρο, αναμένοντας για πολλοστή φορά κάποιες απαντήσεις του. 'Οταν αναφερόμαστε σε συγκεκριμένα θέματα και απαντάτε δευτερολογώντας σε ένα λεπτό και λέτε ότι δεν θα σχολιάσετε τίποτα απ' όλα αυτά, νομίζω ότι μας προσβάλλετε, κύριε Υπουργέ. 

Σας βεβαιώνω, κύριε Υπουργέ, ότι επανέλαβα αυτά που είπα και χθες και ελπίζω αν έχετε σήμερα διάθεση, να τοποθετηθείτε επ' αυτών. 

Τελευταία άφησα το πολύ σοβαρό θέμα με τους πτηνοτρόφους. Οι εκπρόσωποι των κομμάτων συναντήσαμε τους πτηνοτρόφους, μας είπαν ότι τους είδατε κι εσείς και τους είπατε μια αόριστη διαβεβαίωση ότι θεωρείτε λογικά τα αιτήματά τους. 

Θεωρώ ότι ο πτηνοτροφικός κλάδος αντιμετωπίζει τη μεγαλύτερη κρίση του και η Κυβέρνηση αυτή θα χαρακτηριστεί ως κυβέρνηση που οδήγησε τον κλάδο αυτόν στο μεγαλύτερο αδιέξοδο, που αντιμετώπισε ποτέ. Είναι γνωστό το πρόβλημα που αντιμετωπίζουν και οι χοιροτρόφοι και γενικά οι κτηνοτρόφοι και προστίθεται σήμερα και ο κλάδος των πτηνοτρόφων, που επαναλαμβάνω ότι λόγω λαθών, ολιγωρίας και ανικανότητας της Κυβέρνησης, οδηγείται στο σημερινό αδιέξοδο. 

Δεν είναι μόνο η έλλειψη μέτρων προστασίας του κλάδου αυτού, θεμιτών μέτρων που μπορούσατε να πάρετε, και μάλιστα άμεσα, αλλά είναι ότι κυβερνητικά στελέχη βγήκαν ανεύθυνα στις τηλεοράσεις και όχι μόνο δεν προστάτευσαν την ελληνική παραγωγή πτηνοτρόφων, αλλά είπαν ότι τα δείγματα από τους ελέγχους δεν έχουν φύγει ακόμα για το εξωτερικό. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Ουσιαστικά δηλαδή ενίσχυσαν την υποψία και τους ψιθύρους, που καλλιεργούνταν από άλλες πλευρές για άλλα συμφέροντα, ότι και το δικό μας κρέας αντιμετωπίζει ίσως πρόβλημα. 

Κύριε Υπουργέ, σας έχουν καταθέσει μια σειρά από προτάσεις. Εμείς θεωρούμε τις προτάσεις αυτές εφαρμόσιμες, θετικές, εποικοδομητικές, συμφωνούμε απόλυτα με αυτές και επισημαίνουμε την ανάγκη τα όποια μέτρα να ληφθούν άμεσα, διότι ίσως αν ληφθούν αργότερα, θα είναι πολύ αργά για τον κλάδο αυτόν, ο οποίος οδηγείται σε αφανισμό. 

Αν λάβετε τουλάχιστον σοβαρά υπόψη ότι τα κόμματα συμφωνούμε με το σύνολο των προτάσεων και αν θεωρήσετε ότι εφ' όσον έχετε και την κάλυψη όλων των πτερύγων της Βουλής, θα μπορέσετε άμεσα να πάρετε τα μέτρα αυτά, ώστε να στηριχθεί ο κλάδος, που αντιμετωπίζει το φάσμα του αφανισμού. 

ΠΡΟΕΔΡΕΥΩΝ (Νικόλαος Κατσαρός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, επειδή έγινε πολύς λόγος γενικότερα για τους νέους αγρότες και για τα κίνητρα που δίνονται, -ειπώθηκε μάλιστα ότι αποτελούν ελπίδα και διέξοδο για τους νέους αγρότες,- θα ήθελα να πω τα εξής. 

Κατ'αρχήν, δεν ξέρω εάν τα στοιχεία που παρουσιάζονται και αν το στοιχείο του κυρίου Υπουργού ότι δώδεκα χιλιάδες νέοι αγρότες έχουν ενταχθεί σ'αυτά τα κίνητρα τη χρονιά που μας πέρασε, απηχούν την πραγματικότητα. 'Εστω και αν απηχούν την πραγματικότητα, που δεν έχουμε κανένα λόγο να το αμφισβητήσουμε, δεν νομίζουμε ότι αυτός ο αριθμός είναι τόσο τρομερός ώστε να δίνει λύση στο πρόβλημα. Ακριβώς θέλουμε να πούμε ότι ο αριθμός ειναι πολύ μικρός και αυτό οφείλεται στο ότι οι προϋποθέσεις για ένταξη ενός νέου αγρότη σ'αυτά τα κίνητρα, είναι τόσο σκληρές που ουσιαστικά -και αυτό αποδεικνύεται από τον μικρό αριθμό των ενταχθέντων- αφήνει απέξω τους μικρομεσαίους αγρότες. 

Εγώ, θα σας πω ένα παράδειγμα από την περιφέρειά μου την Καρδίτσα με στοιχεία που πήρα από την Διεύθυνση Γεωργίας. Μέσα σ' ένα χρόνο κατόρθωσαν να μπουν μόνο τετρακόσιοι αγρότες, δεδομένου ότι οι προϋποθέσεις όπως καθορίζονται κατά προϊόν για να ενταχθεί ένας νέος αγρότης στα κίνητρα αυτά, δεν πληρούνται, και τούτο διότι υπάρχει μικρός κλήρος, γιατί είναι μικροί και μεσαίοι αγρότες. Γι'αυτό και υπήρξαν τα αιτήματα των αγροτών να μειωθούν οι όροι και οι προϋποθέσεις της ένταξης των νέων αγροτών σ'αυτά τα κίνητρα. 

'Ενα δεύτερο ζήτημα που θέλω να θέσω είναι το εξής: Εάν δεν υπάρξει μια εκ βάθρων αλλαγή στον τρόπο της αντιμετώπισης των νέων αγροτών, με την δυνατότητα να αποκτήσουν ποσοστώσεις σε όσα προϊόντα ισχύουν οι ποσοστώσεις, που να μπορούν να καλλιεργούν και να έχουν εισόδημα, τότε οι όποιες θετικές ρυθμίσεις γίνονται δεν μπορούν να έχουν εφαρμογή στην πλειοψηφία ή στο σύνολο των νέων αγροτών, παρά θα αγγίξουν πολύ ελάχιστους. 

Στο εδάφιο 11 της παραγράφου 4, του άρθρου 2, προβλέπεται ειδική αμοιβή στα μέλη της επιτροπής που συστήνεται στο Υπουργείο Γεωργίας, για την αποτελεσματικότερη εφαρμογή των νέων μέτρων για τους αγρότες. Νομίζουμε ότι στήνεται ένα ακόμη μαγαζάκι με τη λογική της εξυπηρέτησης συμφερόντων. 

Η παράγραφος 1 του άρθρου 3, τροποποιεί δύο άρθρα του ν. 2538/97 με τα οποία υποχρεωτικά κάθε νέος απόφοιτος ιατρικής, γεωπονικής και ιχθυολογικής σχολής, έπρεπε, πριν μπορέσει να ασκήσει ελεύθερα το επάγγελμά του, να υπηρετήσει για ένα χρόνο στις υπηρεσίες της Νομαρχιακής Αυτοδιοίκησης. Αυτό δημιούργησε αντιδράσεις από τους φοιτητές και τους φορείς τους επαγγελματικούς και τροποποιείται η σχετική διάταξη. Πραγματικά σήμερα, αυτή η υποχρέωση καταργείται με το υπόψη άρθρο και προβλέπεται απλά η δυνατότητα πρόσληψης και απασχόλησης για ένα χρόνο, χωρίς να προσδιορίζονται τα καθήκοντα των νέων αποφοίτων. 'Ετσι, παρά το ότι αυτές οι προσλήψεις γίνονται για λόγους πρακτικής άσκησης, χωρίς να προσδιορίζεται και το περιεχόμενο των καθηκόντων, παίρνοντας υπόψη ότι η χρόνια αδιοριστία των γεωτεχνικών που οδήγησε στο να έχουν αδειάσει οι γεωτεχνικές υπηρεσίες της χώρας από προσωπικό, η παραπάνω διάταξη, έστω και βελτιωμένη, ουσιαστικά αποσκοπεί να καλύψει πάγιες και διαρκείς ανάγκες των υπηρεσιών μ'αυτό το προσωπικό. Η εξυπηρέτηση όμως αυτών των αναγκών μπορεί να γίνει μόνο όταν ικανοποιηθούν τα χρόνια αιτήματα των γεωτεχνικών για την πρόσληψη μόνιμου γεωτεχνικού προσωπικού και άλλων και όχι προσλήψεις με μπαλώματα των νέων αποφοίτων, που όμως είναι θετικό έστω και για ένα χρόνο, όπου τους δίδεται η δυνατότητα να ασκηθούν και να έλθουν σε επαφή με το επάγγελμά τους. 'Ομως, επαναλαμβάνω δεν μπορεί να λυθεί το σημαντικότερο πρόβλημα που είναι η στελέχωση των υπηρεσιών μ'αυτόν τον τρόπο. 

Με την παράγραφο 17 τροποποιείται σχετικό άρθρο του ν. 2538/97 με το οποίο προβλεπόταν ορισμένες υποχρεώσεις των παραγωγών μεταποιητών τροφίμων και καταργεί την υποχρεωτική στην συσκευασία αναγραφή της προστασίας, σύνθεσης των συστατικών τους και το κράτος προέλευσής τους, με αποτέλεσμα τη λιγότερη ενημέρωση του καταναλωτή για το περιεχόμενο κλπ. 

Επειδή υπήρξε έντονη άποψη με το πρόβλημα των διοξινών ότι θα πρέπει η συμπεριφορά του καταναλωτικού κοινού να είναι τέτοια που να προστατεύει τον εαυτό του, εδώ υπάρχει μια διάταξη του προηγούμενου νόμου που έδινε τη δυνατότητα κάποιας ενημέρωσης του κοινού. Και καταργείται. Στην επιτροπή ο κύριος Υπουργός είχε πει ότι είναι κανονισμός της Ευρωπαϊκής 'Ενωσης, και δεν μπορεί να ισχύσει αυτό το πράγμα. Θεωρούμε ότι έστω και κόντρα στους κανονισμούς της Ευρωπαϊκής 'Ενωσης -και εν πάση περιπτώσει δεν απολογούμαστε στις πολυεθνικές και δεν πρέπει σ' αυτήν την Κυβέρνηση να απολογείστε στις πολυεθνικές τροφίμων που δημιούργησαν και δημιουργούν όλα αυτά τα προβλήματα αλλά στον ελληνικό λαό που πρέπει να υπάρξουν οι προϋποθέσεις και οι νόμοι για να μπορέσει να προστατευθεί. 

ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, όσον αφορά το θεσμό των νέων αγροτών, από την αρχή όταν είχε κατατεθεί, πριν δυο χρόνια το είχαμε δει θετικά. Είχαμε όμως και τότε κάνει τις δικές μας παρατηρήσεις και επιβεβαιωθήκαμε δυστυχώς. 'Ομως δεν είναι το θέμα να δεις τις λεπτομέρειες ενός νομοσχεδίου και τα άρθρα του, όταν λύνουν κάθε φορά και ανά περιόδους, θέματα που προκύπτουν. Αυτό καθ' αυτό, η φιλοσοφία των νέων αγροτών έχει ανάγκη ριζικής, ριζοσπαστικής θα έλεγα, αλλαγής και προσέγγισης. 

Κατ' αρχήν, έπρεπε να το δείτε και σε συνδυασμό με τις πρόωρες συντάξεις, ένα θεσμό που επίσης και αυτόν τον έχετε εγκαταλείψει. Και δεν δίνουν πια τη δυνατότητα πραγματικής, φυσιολογικής πια ένταξης των νέων αγροτών στο πεδίο της δράσης και της παραγωγής. 

Δεύτερον, το θέμα των ποσοστώσεων είναι ένα αντικίνητρο ουσιαστικά που δεν δίνει τη δυνατότητα σε νέους αγρότες να ενταχθούν στην παραγωγή. 

Τρίτον, δεν τον συνδυάζεται με αυτό που έλεγα και χθες στην εισήγησή μου, με την αναδιάρθρωση καλλιεργειών. Δηλαδή, να δοθούν ιδιαίτερα, ειδικά θα έλεγα κίνητρα στους νέους αγρότες που τώρα ξεκινούν τη νέα τους δράση, να κατευθυνθούν σε συγκεκριμένες καλλιέργειες. Εμείς θα καθοδηγούμε από εδώ, το Υπουργείο θα πρέπει να καθοδηγείται και η πραγματική διάρθρωση καλλιέργειας, η απάντηση στο σύγχρονο προβληματισμό που υπάρχει σήμερα, γύρω από την παραγωγή των αγροτικών προϊόντων. Αυτά είναι σημαντικά θέματα που αν δεν λυθούν, όσες επιμέρους συμπληρώσεις και αν κάνουμε κάθε έξι μήνες ή κάθε χρόνο, θα διαπιστώνουμε πράγματι ότι θα είναι αναποτελεμαστικοί οι σχεδιασμοί μας. 

Την ίδια στιγμή ναι μεν είναι θετικό -το μόνο θετικό- το ότι φτιάχνετε διευθύνσεις αγροτικής ανάπτυξης σε κάθε Νομαρχιακή Αυτοδιοίκηση. Αυτό το είχαμε πει και από την προηγούμενη φορά, γιατί αν δεν υπάρχει αυτή η πληροφόρηση δεν θα γυρίζουμε, κύριε Υπουργέ, την ύπαιθρο. Δεν ξέρουν το θεσμό. Εσείς είπατε βεβαίως ότι όσο και αν δεν τον ξέρουν, έχουν ενταχθεί είπατε δώδεκα χιλιάδες πεντακόσιοι νέοι αγρότες στο πρόγραμμα. Αλλά αναλογιστείτε και μια άλλη ευθύνη. Αν δεν λυθούν αυτά τα ουσιαστικά προβλήματα και οι προβληματισμοί που βάζουμε με αυτές τις διατάξεις αλλά ακόμη και με την καλύτερη πληροφόρηση που θα υπάρχει στην Αυτοδιοίκηση, πάλι θα παρασύρουμε κάποιους νέους αγρότες σε περιπέτεια. Σας έλεγα και χθες, νέους αγρότες σε ποια κατεύθυνση; Τις καλλιέργειες του σιταριού; Αυτά είναι σημαντικά θέματα που πρέπει να τα δούμε εμείς εδώ για να ξέρουμε τελικά τι κάνουμε. 

Για τις συστάσεις επιτροπών, για την εκπροσώπηση, λέτε έναν εκπρόσωπο του Υπουργείου Εσωτερικών Δημόσιας Διοίκησης και Αποκέντρωσης, Οικονομικών, Περιβάλλοντος Χωροταξίας και Δημοσίων 'Εργων. Από έναν; 

Αν είναι έτσι πρέπει να προστεθεί. Από έναν (1) εκπρόσωπο. Διότι αμέσως μετά στο ε' -και είναι ιδιαίτερα σημαντικό- λέτε έναν (1) εκπρόσωπο του Γεωπονικού Πανεπιστημίου Αθηνών, της Πανελλήνιας Συνομοσπονδίας Ενώσεων Γεωργικών Συνεταιρισμών (ΠΑ.Σ.Ε.ΓΕ.Σ.) και της Αγροτικής Τράπεζας Ελλάδος (Α.Τ.Ε.) με τους αναπληρωτές τους. Από έναν (1) ή έναν (1); Γιατί αν είναι ένας (1) εντέχνως θα μπορούσατε να βάλετε έναν (1) της Α.Τ.Ε. και να μην υπάρχουν ούτε εκπρόσωποι της ΠΑ.Σ.Ε.ΓΕ.Σ., ούτε του επιστημονικού χώρου, δηλαδή του Γεωπονικού Πανεπιστημίου των Αθηνών. Πρέπει να διευκρινισθεί αυτό, διότι εδώ κινδυνεύουμε έτσι όπως είναι εκφρασμένο το νομοσχέδιο. Γιατί λέει έναν (1) εκπρόσωπο. Το αναφέρει και στις προηγούμενες παραγράφους. Λέει παραδείγματος χάρη, έναν (1) από το Υπουργείο Γεωργίας, δύο (2) υπαλλήλους του κλάδου ΠΕ1 Γεωπονικού κλπ., έναν (1) υπάλληλο του κλάδου ΠΕ1 Γεωπονικού κλπ. 'Οταν λέει όμως στο δ' και στο ε' έναν (1) εκπρόσωπο των Υπουργείων Εσωτερικών, Δημόσιας Διοίκησης, ΠΑ.Σ.Ε.ΓΕ.Σ., Α.Τ.Ε. εννοεί από έναν (1); Πρέπει να απαντήσετε σε αυτό για να το καταλάβουμε. Διότι ενώ το έχετε αυτοτελώς για τα υπόλοιπα, γι'αυτά λέτε συσσωρευτικά έναν (1). 

Ερχόμαστε στα αχρεωστήτως καταβληθέντα. Κύριε Υπουργέ, δεν είμαστε αυτής της λογικής που εσείς κάθε φορά επιδιώκετε και τη συμπληρώνετε με πολλαπλές παρεμβάσεις, του να χαρίζουμε δηλαδή σε όσους παρανόμως τα πήραν. Διότι εδώ δεν έχουμε και στοιχεία. Εάν αφορούσε κάποιους μικρούς καλλιεργητές ή μικρούς εμπόρους, οι οποίοι εν τοιαύτη περιπτώσει, δεν είχαν και την ικανότητα προσαρμογής στις κοινοτικές διατάξεις, τότε ίσως να λέγαμε ναι. 'Οχι όμως όταν αυτό αφορά μεγαλοεμπόρους κλπ. και αφορά δισεκατομμύρια, τα οποία ο κ. Βενιζέλος από δισεκατομμύρια τα κατέβασε στο όριο της δυνατότητας διαγραφής, στα πενήντα εκατομμύρια (50.000.000) δραχμές και έτσι απήλαξε τους περισσότερους. Και αυτά τα στοιχεία χρειάζονται για να μπορούσατε να είχατε και τη δική μας πολιτική θέση, που λέει πως δεν μπορείς να χαρίζεις γιατί αυτοί τα παίρνουν εις βάρος κάποιων άλλων και κυρίως τα παίρνουν εις βάρος των μικρών. Αυτά τα κεφάλαια πού πήγαν δηλαδή; Γιατί να τους τα χαρίσετε και εμμέσως πλην σαφώς να τους χαρίσετε ακόμα και να τους απαλλάσσετε και από αστικές διώξεις; 'Ετσι τους εθίζουμε και θα έρθουν και άλλοι, οι επόμενοι για να συνεχίσουν την ίδια τακτική κατάχρησης των χρημάτων που έχουμε από την Ευρωπαϊκή 'Ενωση που αντί να δοθούν στους καλλιεργητές, στους φυσικούς δικαιούχους, δίδονται στους ενδιάμεσους. 

Στο άρθρο 3 λέτε ότι για λόγους πρακτικής άσκησης χρησιμοποιούμε τους νεοπτυχιούχους των γεωπονικών, δασολογικών σχολών σε πάρα πολλούς τομείς. Βεβαίως, δεν καθορίζετε τα όρια, τον αριθμό στο κάθε Υπουργείο, όπως επίσης, τους κανόνες με τους οποίους θα επιλεγούν αυτοί. Το αφήνετε εντελώς μετέωρο. Θα μπορείτε, δηλαδή, μόνο κεντρικά πια να δίνετε σε όποιες υπηρεσίες θέλετε όσους θέλετε ασχέτως αξιοκρατίας. Και εν τοιαύτη περιπτώσει, αυτό είναι και ένα ημίμετρο. Δηλαδή, ενώ επί δεκατρία χρόνια δεν διορίζετε γεωτεχνικούς, θέλετε να καλύψετε αυτές τις ανάγκες που προκύπτουν στις διάφορες υπηρεσίες με βάση τους νέους πτυχιούχους; Αυτοί επί της ουσίας πρακτική θα κάνουν ή παραγωγή έργου για να καλύψουν κενά; Πρέπει κάποια στιγμή να αποφασίσετε να διορίσετε γεωτεχνικούς. 

'Οσον αφορά τα περιουσιακά στοιχεία που μεταβιβάζονται στην Α.Τ.Ε., σε κάθε περίπτωση κάνετε μία υπερπροσπάθεια. Και ίσως να έχει και μία λογική ανάγκη υπό την έννοια ότι πραγματικά η Α.Τ.Ε. δεν έχει διαχειρισθεί τον εαυτό της σαν εμπορική τράπεζα σωστά και έχει ιδιαίτερα ελλείμματα. Αυτό όμως δεν σημαίνει ότι σε κάθε περίπτωση, ακόμη και σε περιπτώσεις όπου θα μπορούσαν να πάνε αυτά τα ακίνητα είτε στην Aυτοδιοίκηση -κλασική περίπτωση που αναφέρεται εδώ για την Κόρινθο- είτε επίσης, άλλα ακίνητα με τις αποθήκες της Κ.Υ.Δ.Ε.Π. που τα μεταβιβάζετε ευθέως στην Α.Τ.Ε. ενώ θα έπρεπε να πάνε στους πρωτοβάθμιους συνεταιρισμούς, να έχουν μία άμεση λύση για να διαχειρίζονται οι ίδιοι τα προβλήματά τους, όσον αφορά δηλαδή την αποθήκευση των παραγομένων προϊόντων. 

Αυτά θα τα πάρει η ΑΤΕ να τα κάνει τι μετά; Θα μπορεί δηλαδή η ΑΤΕ μετά να τα βγάλει στο σφυρί, για να τα πάρουν για αλλαγή χρήσης; 'Η θα μπορεί η ΑΤΕ να είναι το εργαλείο αυτό, το οποίο θα αξιοποιεί αυτούς τους αποθηκευτικούς χώρους που δεν μπόρεσε η ΚΥΔΕΠ με την διάρθρωση που είχε μέχρι σήμερα να τα αξιοποιήσει; 

Αυτές οι παρατηρήσεις μας για τα δύο άρθρα, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Τσοβόλα, έχετε το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μία μικρή παρέμβαση θα κάνω γιατί δεν θέλησα χθες να μιλήσω για να μην δυσκολέψω την κατάσταση. 

Γυρίζοντας αυτόν τον καιρό, κύριε Υπουργέ -και παρακαλώ αυτό να το προσέξετε- διάφορους νομούς, είδα ότι σε αρκετούς νομούς, όχι σε όλους, διατυπώνεται το εύλογο παράπονο ότι για ζημιές που καλύπτονται από τον ΕΛΓΑ, που ακολουθήθηκε η διαδικασία, οριστικοποιήθηκαν οι πίνακες ζημιάς κλπ., καθυστερεί για πάρα πολλούς μήνες και σε ορισμένες περιπτώσεις φθάνει και χρόνο, η καταβολή της αποζημίωσης, με αποτέλεσμα λόγω και της γενικότερης οικονομικής κατάστασης που αντιμετωπίζουν οι αγρότες και ειδικά οι μικροί και οι μεσαίοι, το πρόβλημά τους να είναι τεράστιο, γιατί απο την άλλη μεριά πληρώνουν τόκους υπερημερίας κλπ. 

Παρακαλώ πάρα πολύ, κύριε Υπουργέ, επειδή είναι αρκετοί οι νομοί που έχουν διατυπώσει και γραπτά το παράπονό τους, πέρα απο την προφορική διατύπωση, να δείτε το θέμα της καταβολής της αποζημίωσης, ώστε να λυθεί άμεσα, χωρίς άλλη καθυστέρηση. 

'Ενα δεύτερο θέμα επειδή αφορά νέους αγρότες το κεφάλαιο αυτό, είναι το εξής: 'Εχω την εντύπωση, κύριε Υπουργέ, ότι πρέπει να δείτε, παρά την καθυστέρηση που έγινε με ευθύνη όλων των κυβερνήσεων, το θέμα της παραχώρησης καλλιεργήσιμων εκτάσεων του δημοσίου και νομικών προσώπων δημοσίου δικαίου, προς τους νέους αγρότες αλλά και τους κατ' επάγγελμα αγρότες. Είναι πράγματι η εποχή να το δείτε. Και με δεδομένο ότι ένα από τα μειονεκτήματα στον αγροτικό μας τομέα, είναι ο μικρός αγροτικός κλήρος, η μικρή αγροτική ιδιοκτησία, νομίζω ότι πρέπει με θάρρος να το αντιμετωπίσετε -εμείς θα το στηρίξουμε ευθαρσώς- ώστε πράγματι να δοθούν αυτές οι εκτάσεις, οι οποίες είναι ακαλλιέργητες και είναι χιλιάδες -τα στοιχεία τα έχετε- στους ακτήμονες καλλιεργητές, πραγματικούς κατ' επάγγελμα, αλλα και κυρίως στους νέους αγρότες, γιατί η αιμορραγία όπως θα ξέρετε πολύ καλά είναι μεγάλη με τη μετακίνηση κόσμου, νέων αγροτών, αλλά και κατ' επάγγελμα αγροτών από την περιφέρεια προς το κέντρο. 

Σχετικά με την Αγροτική, κύριε Υπουργέ, εκείνο που μου κάνει εντύπωση είναι το εξής: Κάνετε κάποιες ρυθμίσεις εδώ για την ΑΤΕ. Το είπε ο κ. Ρόκος πριν, το είπαν και άλλοι ομιλητές και χθες και σήμερα. Στο νομοσχέδιο που συζητείται για το Χρηματιστήριο κλπ., μας διαμηνύθηκε χθες μία τροπολογία που αφορά την ΑΤΕ, την αύξηση του κεφαλαίου της κλπ. Επειδή το θέμα Αγροτική Τράπεζα είναι κορυφαίο θέμα για τον αγροτικό τομέα και για τον αγροτικό πληθυσμό, προτείνω να δούμε -εμείς το δηλώνω και πάλι, θα δούμε με σοβαρότητα το θέμα- συνολικά το θέμα της Αγροτικής Τράπεζας και από πλευράς -θέλω να είμαι προσεκτικός στα λόγια και ξέρω τι σημαίνει η κάθε κουβέντα- εκσυγχρονισμού και ανάπτυξής της και από πλευράς ρόλου της Αγροτικής Τράπεζας, σε μία πορεία στήριξης, εκσυγχρονισμού και ανάπτυξης του αγροτικού τομέα, μέσα από διάφορες προτάσεις. Και εμείς, όπως θα ξέρετε ως ΔΗ.Κ.ΚΙ., έχουμε πράγματι για τον αγροτικό τομέα συνολικές προτάσεις. Τις είχα υποβάλει επίσημα ως Πρόεδρος του ΔΗ.Κ.ΚΙ. με έγγραφο στον προκάτοχό σας και συμπατριώτη μου, τον Υπουργό Γεωργίας τον κ. Τζουμάκα. 

Προτείνω, λοιπόν, για την Αγροτική Τράπεζα να έρθει ένα νομοσχέδιο που θα τα προσδιορίζει αυτά ή να γίνει κάποια συζήτηση γιατί είναι κορυφαίο θέμα, το οποίο δεν πρέπει να αντιμετωπίζεται σπασμωδικά. Τη μία με διάταξη σ' αυτό το νομοσχέδιο που συζητείται, την άλλη στο νομοσχέδιο περί Χρηματιστηρίου που συζητείται στην επιτροπή και με διάφορες άλλες προτάσεις που έρχονται. 

Αυτά ήθελα να πω, κύριε Πρόεδρε. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Το άρθρο 2 αναφέρεται στους νέους αγρότες και σε θέματα λειτουργίας του Ε.Λ.Ε.ΓΕ.Π. 

'Οσον αφορά το θεσμό των νέων αγροτών, εμείς, κύριε Υπουργέ, στηρίξαμε το συγκεκριμένο νομοσχέδιο. Βέβαια, και σεις γνωρίζετε ότι υπάρχει μια τεράστια καθυστέρηση στην πρακτική εφαρμογή του. 

Θέλουμε να πιστεύουμε ότι οι τροποποιήσεις που γίνονται τώρα θα είναι οι τελευταίες και θα συμβάλουν στη λειτουργία του θεσμού αυτού. 

Κύριε Υπουργέ, μιας και συστήνετε γραφεία νέων αγροτών -και είναι σημαντικό αυτό- δεδομένου του προβλήματος του μικρού κλήρου, ειδικά στις ορεινές, στις μειονεκτικές περιοχές, επειδή αυτό το μειονέκτημα -όπως και εσείς έχετε συμφωνήσει- μπορεί με την κατάλληλη βοήθεια να μετατραπεί σε πλεονέκτημα, μπήπως πρέπει να δούμε το θέμα της οικολογικής γεωργίας; Δεδομένων των συνθηκών, που έχουν διαμορφωθεί και με όλα τα γνωστά προβλήματα που υπάρχουν, θα πρέπει να δούμε κάποιο ενισχυμένο πρόγραμμα οικολογικής γεωργίας. Είναι σοβαρό το θέμα. 

'Οσον αφορά το Ε.Λ.Ε.ΓΕ.Π., πράγματι υπάρχει ένα πρόβλημα σχετικά με τους ελέγχους. Κύριε Υπουργέ, υπάρχει μια νοοτροπία, την οποία ξέρετε, επί χρόνια. Κάποτε, οι γραμματείς των κοινοτήτων, των συνεταιρισμών, έλεγαν "ας γράψουμε και κάτι παραπάνω". 'Ολα αυτά έχουν δημιουργήσει μία νοοτροπία για την οποία δεν φταίνε οι αγρότες, φταίνε αυτοί που τις καλλιέργησαν χρόνια και χρόνια. Κι εσείς νομίζω γνωρίζετε ότι έχουμε λειτουργήσει επί χρόνια με καθαρά επιδοματική αντίληψη και επόμενο είναι να υπάρχουν τέτοιες καταστάσεις. Επειδή υπάρχουν πάρα πολλές εκκρεμότητες και σήμερα καλούνται πολλοί άνθρωποι να πληρώσουν πρόστιμα τα οποία ούτε καν γνώριζαν, πρέπει με την ευκαιρία αυτή να το ξεκαθαρίσετε. 

'Ερχομαι στο άρθρο 3, στην πρώτη παράγραφο που αναφέρεται στους γεωτεχνικούς. 'Οντως δεν ήταν δυνατόν να εφαρμοστεί η συγκεκριμένη διάταξη. Υπήρξε μάλιστα και καθολική αντίδραση. Μήπως, κύριε Υπουργέ, τουλάχιστον εμμέσως, μπορούν να δοθούν πρόσθετα μόρια σ' αυτούς τους γεωτεχνικούς, οι οποίοι αποδεδειγμένα ασκούν επάγγελμα σ' αυτές τις περιοχές; Επιπλέον, μήπως πρέπει επιτέλους να λυθεί το θέμα, έστω μερικής κάλυψης των κενών θέσεων που υπάρχουν σε γεωτεχνικούς στην επαρχία; Είναι μεγάλο το πρόβλημα. Σήμερα, δεν μπορούν όλοι να ανταποκριθούν στα καθήκοντά τους, που έχουν σχέση με τις καταστάσεις επιδοτήσεων και όλες τις γραφειοκρατικές διαδικασίες που υποχρεούνται να κάνουν. 

Αν θέλουμε λοιπόν να λέμε ότι στηρίζουμε τον αγροτικό χώρο, πρέπει άμεσα να προχωρήσουμε σε διορισμό γεωτεχνικών. 

Στο ίδιο άρθρο, υπάρχει το θέμα της Αγροτικής Τράπεζας, σχετικά με τους συνεταιρισμούς "Μπέρλεϋ" Γιαννιτσών. 

Βέβαια ήταν γνωστό γιατί το θέμα αυτό δεν συζητήθηκε όταν μιλούσαμε για το νόμο για τα συνεταιριστικά χρέη. 'Ισως η προηγούμενη πολιτική ηγεσία του Υπουργείου Γεωργίας μπορεί να μας απαντήσει. 

'Οσον αφορά τα θέματα των χώρων της ΚΥΔΕΠ και της ΣΚΟΠ που ουσιαστικά μεταβιβάζονται στην Αγροτική Τράπεζα, μάλλον θα είναι για την ενίσχυση της Αγροτικής Τράπεζας, για την ενίσχυση της περιουσιακής της κατάστασης. 

Εμείς συμφωνούμε. Αλλά, κύριε Υπουργέ, θα πρέπει και εσείς αυτά που κάποτε είχατε υποσχεθεί, όπως στην περίπτωση της Κορίνθου, του Ηρακλείου Κρήτης, ότι θα αποδώσετε τους συγκεκριμένους χώρους στη Νομαρχιακή Αυτοδιοίκηση και στην Τοπική Αυτοδιοίκηση, να τα εκτελείτε. Πρέπει να υπάρχει συνέπεια. Βέβαια τα χρέη δημιουργήθηκαν στην Αγροτική Τράπεζα με τη δημιουργία και τη λειτουργία αυτών των εγκαταστάσεων. Σωστό είναι να ενισχυθεί η Αγροτική Τράπεζα. Και εσείς, όμως, θα πρέπει να έχετε μια συνέπεια απέναντι σε αυτούς που υπόσχεσθε. 

ΠΡΟΕΔΡΕΥΩΝ (Νικόλαος Κατσαρός): Ο κ.Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, θα ήμουν κουραστικός προς το Τμήμα, αν επαναλάμβανα τις παρατηρήσεις που έκανε ο κ. Μπασιάκος. Ο κ. Μπασιάκος λεπτομερειακά αναφέρθηκε σε όλα τα σημεία που η Νέα Δημοκρατία έχει τις αντιρρήσεις της. Εκείνο που αποτελεί παράκλησή μου, επειδή δεν ήσασταν στην Αίθουσα την ώρα εκείνη, είναι να δείτε τις παρατηρήσεις που έκανε ο κ. Μπασιάκος και να ξεκαθαρίσετε με ένα "ναι" ή με ένα "όχι" -και αν μπορείτε βεβαίως να το δικαιολογήσετε θα ήταν πολύ ευχάριστο- τα θέματα που σας θέσαμε. Επομένως, δεν θα επαναλάβω αυτές τις παρατηρήσεις, δεν θα κουράσω ασκόπως το Τμήμα. 

Θα ήθελα, όμως, να κάνω μια παράκληση. Κύριε Υπουργέ, η ελληνική παραμεθόριος καθημερινά ερημώνεται. Ο "ΚΑΠΟΔΙΣΤΡΙΑΣ" -εντός εισαγωγικών βέβαια γιατί δεν φταίει τίποτα ο μεγάλος κυβερνήτης της χώρας γιατί κάναμε το όνομά του συνώνυμο με την απορήμωση της ελληνικής υπαίθρου- φέρνει ήδη τα αποτελέσματά του, τα οποία τα αναγνωρίζετε στο νομοσχέδιό σας. 'Ηδη και εσείς αναγνωρίζετε ότι ο "ΚΑΠΟΔΙΣΤΡΙΑΣ" αποδεικνύεται καταστροφικός για την ελληνική ύπαιθρο. Με το νομοσχέδιό σας ο "ΚΑΠΟΔΙΣΤΡΙΑΣ" αποδεικνύεται ανίκανος να ανταποκριθεί στην αποστολή που του έδωσε ο νόμος. 

Εμείς, μέσα σ'αυτό το εξάμηνο της λειτουργίας του, διαπιστώνουμε πολύ μεγαλύτερα προβλήματα που δημιουργούνται στην ελληνική ύπαιθρο. Συμβάλλει στην περαιτέρω απορήμωσή της. Με την ευκαιρία λοιπόν αυτού του άρθρου, κύριε Υπουργέ -δεν θα σας κάνω μεγαλύτερη ανάλυση, έχετε τη δυνατότητα να αντιλαμβάνεσθε με λίγα λόγια πολλά- θα παρακαλούσα όσον αφορά την ελληνική παραμεθόριο και σε μια ακτίνα είκοσι τουλάχιστον χιλιομέτρων από την ελληνική μεθόριο σε όλα τα βόρεια σύνορά μας, εκείνο το 80% των επιτοκίων να το κάνετε 100%. 

'Οσον αφορά την ηλικία των νέων αγροτών, μη νομίζετε ότι θα βρούμε σ'αυτήν την ακτίνα ανθρώπους μέχρι σαράντα ετών. Κάντε το σαράντα πέντε ετών. Αυτή είναι η πρότασή μου, για να πείτε ότι δίδετε κάτι σε μια μεγάλη περιοχή στα βόρεια σύνορά μας, για να κρατήσετε κάποιους. Διότι όταν επισκεπτόμεθα αυτές τις περιοχές και μιλούμε για νέους αγρότες, μας λένε ότι ο νεότερος είναι εξήντα πέντε χρονών. 

Αν λοιπόν βρεθούν σε όλη αυτήν τη ζώνη κάποιες εκατοντάδες, μην τους στερείτε την ευχέρεια να μπουν σε αυτές τις ευεργετικές διατάξεις, που εμείς και στηρίξαμε και στηρίζουμε και είμαστε πρόθυμοι να τις στηρίξουμε ακόμη περαιτέρω. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ.Δημοσχάκης έχει το λόγο. 

ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, ψηφίσαμε πολλές διατάξεις μέχρι τώρα για τους νέους αγρότες, αλλά δεν βρήκαν μέχρι τώρα εφαρμογή. 'Η εν πάση περιπτώσει, δεν ανταποκρίθηκαν στις προσδοκίες της Κυβέρνησης. Το ότι εννιά χιλιάδες και έντεκα χιλιάδες νέοι αγρότες, εντάχθηκαν εδώ και τρία χρόνια, δεν λέει κατ'εμέ τίποτε. 

'Οταν ψηφίζουμε ένα νόμο, αυτός είναι η γενική πρόταση. Προσπαθούμε στο νέο νόμο, όπως λέμε για τους νέους αγρότες, να δούμε αν αυτή η διάταξη ανταποκρίνεται στις προσδοκίες των νέων αγροτών. Το συμπέρασμα είναι ότι δεν ανταποκρίνεται, γιατί δεν εντάσσονται οι νέοι αγρότες μαζικά στο θεσμό αυτό. 

Και έρχομαι -επειδή θέλω να μιλάω πάντα πρακτικά- στο εξής: Πριν ένα μήνα επισκέφθηκα ένα χωριό του ακρότατου 'Εβρου, στο τρίγωνο, στην ιδιαιτέρα μου πατρίδα. 'Ερχεται ένας νέος αγρότης, που τον έφεραν από τη Γερμανία, για να ενταχθεί στο πρόγραμμα. 'Εχει ενταχθεί εδώ και δύο χρόνια. Πάει να πάρει λιπάσματα και του λένε "θα πληρώσεις όλα αυτά που χρωστάς ή θα ρυθμίσεις τα χρέη". Το πιο εύκολο ήταν να προβεί στη ρύθμιση. Υπέγραψε εκεί ένα χαρτί. Πηγαίνει μετά από τρεις μέρες και του λένε, ότι τα έντεκα εκατομμύρια πρέπει να τα αποπληρώσει μέχρι το 2008, δηλαδή, δυόμισι εκατομμύρια το χρόνο. Σημαίνει ότι τα έντεκα γίνονται είκοσι τέσσερα. Εννοείται με πληθωρισμό, όπως βγαίνει και λέει κάθε μέρα η Κυβέρνηση, 2% και με χαμηλά επιτόκια. Αυτός όμως μέχρι το 2008 είναι καθηλωμένος να έχει επιτόκιο 18% Αυτό το λέει επίσημο έγγραφο της Αγροτικής Τράπεζας. Το έχω μαζί μου και θα το επισυνάψω. 

'Ερχεται αυτός ο άνθρωπος και λέει "πώς θα μπορέσω να ανταποκριθώ στη δόση του δανείου δυόμισι εκατομμύρια το χρόνο, στα εφόδια της χρονιάς και στη συντήρηση της οικογένειάς μου; Είναι το χωριό 'Αρζος, στο τρίγωνο, και ονομάζεται ο αγρότης Νίκος Σαρρής. 

Κατέβηκα χθες στην Αθήνα, αφού είμαι στο πρώτο θερινό Τμήμα της Boυλής. Και ακούστε την εξής περίπτωση: 'Αλλος νέος αγρότης Προϊκάκης Πρόδρομος νοικιάζει τετρακόσια πενήντα στρέμματα αρδευτική έκταση. Παίρνει ένα τρακτέρ. Του λένε "δεν έχεις ιδιοκτησία, δεν παίρνεις επιδότηση". 'Ηταν είκοσι δύο εκατομμύρια (22.000.000) με όλα τα συμπαρομαρτούντα. 'Εχει συνεχή αλληλογραφία με ένα διευθυντή του Υπουργείου σας. Αποκλείεται να επιδοτηθεί το τρακτέρ γιατί δεν έχει ιδιοκτησία. Από που θα πάρει ιδιοκτησία; Ο μπαμπάς του του έδωσε δέκα στρέμματα όλα κι όλα. 'Εχει και άλλα δύο αδέλφια. Αν πάρει την ιδιοκτησία, αυτά θα μείνουν άκληρα. Νοίκιασε τετρακόσια πενήντα στρέμματα χωράφια αρδευτικά για μεγάλη αγροτική εκμετάλλευση. Και όμως, δεν μπορεί να ενταχθεί, διότι δεν ήταν αεριτζής νέος αγρότης να πάει από την Αθήνα στην επαρχία. 'Ηταν ντόπιος και από τα δεκαοκτώ του χρόνια κάνει τον αγρότη. 

Με λίγα λόγια, δεν ανταποκρίνεται η σημερινή διάταξη στις προσδοκίες των νέων ανθρώπων. 

Θέλετε να βρούμε διέξοδο στα αδιέξοδα. Μπορούμε να βρούμε. Είπαν προηγουμένως οι συνάδελφοι πολλά για τον ΕΛΓΑ. Θα σας πω για μένα στον ΕΛΓΑ για να ξέρετε εξ ιδίων τι έγινε με τον ΕΛΓΑ. Αυτοί που έκαναν ενστάσεις για τον ΕΛΓΑ, ακόμη δεν πήραν τις αποζημιώσεις. Ούτε χαλαζόπληκτοι ούτε παγόπληκτοι ούτε πλημμυροπαθείς. Πέρασαν δεκατέσσερις - δεκαπέντε μήνες. Τι θα τους πούμε εμείς; 

'Ενα άλλο αδιέξοδο. Τώρα ακούμε παντού για διοξίνες. Να ένα αδιέξοδο για τους νέους αγρότες οικογενειακής μορφής: Αγροτικές και κτηνοτροφικες εκμεταλλεύσεις. Πάει ο "ΒΟΚΤΑΣ", πάει ο "ΜΙΜΙΚΟΣ". Που είναι όλοι αυτοί; 'Ολοι εξαφανίστηκαν, γιατί είχαν μαζική παραγωγή. Μπορούμε να δώσουμε διέξοδο στους νέους αγρότες, εφόσον τους προσανατολίσουμε προς τα κει. 

Από την άλλη μεριά πρέπει να ξεκαθαρίσουμε πόσες είναι οι επιδοτήσεις και ποιους νέους αγρότες συμπεριλαμβάνουν. Βέβαια έχουμε αυτούς που πάνε από τα αστικά κέντρα στην επαρχία, αλλά έχουμε και τους ντόπιους. Η Κυβέρνηση μου θυμίζει αυτά που έκανε με τους αδελφούς Πόντιους. Τους έδωσε οικόπεδα για να φτιάξουν σπίτια, αλλά για να βγάλουν μια άδεια οικοδομής θέλουν ενάμισι εκατομμύριο. Το ίδιο κάνουμε και εδώ. Αυτοί που έρχονται από τα αστικά κέντρα παίρνουν όλα τα πριμ και αυτοί που είναι γηγενείς και νέοι δεν παίρνουν τίποτα. 

Αυτά είναι άδικα παράλογα και τρελά. Μόνο στη πατρίδα μας συμβαίνουν αυτά τα πράγματα. Επίσης, πρέπει να αυξηθεί και το όριο και από σαράντα χρονών να πάει στα σαράντα πέντε. Μη ξεχνάτε ότι οι αγρότες δουλεύουν μέχρι τα ογδόντα. Γιατί αποκλείουμε αυτούς που είναι στη πιο παραγωγική ηλικία μεταξύ σαράντα και πενήντα. Στις αγροτικές περιοχές όντως πρέπει να αυξηθεί το όριο και να έχουν ένα επιπλέον κίνητρο. 

Κύριε Υπουργέ, ερήμωσε η ύπαιθρος και το είδατε με τα ίδια σας τα μάτια. Εκεί έβγαιναν οι καλύτεροι Βουλευτές, οι καλύτεροι δικηγόροι, οι καλύτεροι στρατηγοί. Τα αστικά κέντρα στέρεψαν. Βλέπετε τι γίνεται στις μεγάλες κοινωνίες. Πέθανε το χωριό, πέθανε και το έθνος. 

ΠΡΟΕΔΡΕΥΩΝ (Νικόλαος Κατσαρός): Ο κ. Αργύρης έχει το λόγο. 

ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, θεωρώ πολύ σημαντικό ότι ο Υπουργός δημιουργεί ένα γραφείο στο Υπουργείο Γεωργίας νέων αγροτών. Θα έλεγα, στο Υπουργείο πρώτα και μετά στις νομαρχίες. Αυτό που μέχρι τώρα συμβαίνει στον αγροτικό τομέα εδώ και πολλά χρόνια είναι να συζητάμε για ένα προβληματικό τομέα. Από την άλλη καλούμε τους νέους αγρότες να μπουν σ' αυτό το νέο τομέα που είναι προβληματικός. Ακούγεται πολύ παράξενα και εκείνο που πρέπει να κάνει η πολιτεία είναι να δώσει δυνατότητες στους νέους αγρότες να αιμοδοτήσει τον κλάδο, να φέρει μια νέα νοοτροπία να ταράξει τα λιμνάζοντα νερά, έτσι ώστε να δημιουργηθούν καινούριες προϋποθέσεις. 'Ομως, όταν καλείς το νέο αγρότη να συμμετάσχει σ' ένα προβληματικό τομέα πρέπει σαφέστατα η πολιτεία να προσδιορίσει τους κανόνες του νέου παιχνιδιού και ακόμα θα του δώσει όλα τα εφόδια, τα κίνητρα με σαφή τρόπο για να μπορέσει να κάνει κάτι νέο. Δεν θα έλεγα ότι το κάνουμε με πάρα πολύ καλό τρόπο. Πρώτα γιατί τον θέλουμε να πάει σε υπηρεσίες που από πριν έχουμε διαπιστώσει ότι είναι αναποτελεσματικές, τον στέλνουμε να κάνει μια επένδυση που εκ των προτέρων είναι προβληματική χωρίς να τον κατευθύνουμε. Πιστεύω, ότι αυτό το γραφείο, γίνομαι σαφής, θα δώσει δυνατότητες να ξεκαθαρίσουν αυτά τα πράγματα. Δεν είμαι τόσο πολύ αισιόδοξος γιατί η συμμετοχή ανθρώπων που μέχρι σήμερα έχουν την ευθύνη γι' αυτό που είμαστε, λίγο πολύ με αποθαρρύνει. Πρέπει να είναι περισσότερο ευέλικτο και το Υπουργείο Γεωργίας να κάνει τον έλεγχο και όταν ένας νέος αγρότης πηγαίνει να πάρει τα κίνητρα που του δίνει η πολιτεία στη νομαρχία με πολύ σύντομες διαδικασίες να φθάσει στο επιθυμητό αποτέλεσμα που είναι να πάρει τα χρήματά του και να μη τρέχει από υπηρεσία σε υπηρεσία και από υπάλληλο σε υπάλληλο. 

Αυτό που συμβαίνει είναι το εξής: Ενώ πηγαίνει στις υπηρεσίες και ταλαιπωρείται στο τέλος του λένε στο αυτί κάποιοι επιτήδειοι που του λένε ότι έξω από τη νομαρχία υπάρχει ένα γραφείο που μπορεί να του προωθήσει τη μελέτη, να του φτιάξει και τα χαρτιά. Κατά κάποιο τρόπο δώσε τα μισά λεφτά στο γραφείο αυτό να κάνεις τη δουλειά σου και τα άλλα μισά κράτατα εσύ. 

ΕΥΑΓΓΕΛΟΣ ΜΠΟΥΤΑΣ: Ποιος έχει αυτό το γραφείο; 

ΕΥΑΓΓΕΛΟΣ ΑΡΓΥΡΗΣ: Υπεύθυνοι για την κοινωνία που ζούμε είμαστε όλοι, ο καθένας βέβαια από τη πλευρά του. 

Εγώ διαπιστώνω κάποια πράγματα. Φαντάζομαι το γραφείο που συστηνει ο κύριος Υπουργός θα δώσει τη δυνατότητα να απαλλαγούμε από τέτοιες παλιές μεθόδους που δημιουργούν αναποτελεσματικότητα και όπως ξέρουμε όλοι μας στην πολιτική όλα κρίνονται διά του αποτελέσματος. 

'Ενα δεύτερο που έχει να κάνει με τη ρύθμιση που φέρνει ο κύριος Υπουργός για την Αγροτική Τράπεζα: Θα ήθελα να πω για τελευταία φορά για την Αγροτική Τράπεζα, ότι είναι ένα πολύ μεγάλο θέμα, ένα θέμα που μας ταλαιπωρεί όλους μας. Πάντα στην Ελλάδα η Αγροτική Τράπεζα αποφάσιζε και το Υπουργείο Γεωργίας υλοποιούσε. Συνέβαινε δηλαδή το αντίθετο από αυτό που πρέπει να συμβαίνει, δηλαδή, το Υπουργείο Γεωργίας να αποφασίζει και η Αγροτική Τράπεζα και οι φορείς αυτοί να υλοποιούν. Είχε μία μεγάλη δυναμική. 

'Ολη, λοιπόν, η εθνική μας περιουσία είναι υποθηκευμένη σε αυτήν την Τράπεζα. Πρέπει οπωσδήποτε να προχωρήσουμε στην εξυγίανσή της. Η εξυγίανση όμως αυτή πρέπει να είναι όχι μονοδιάστατη, δηλαδή, να εξυγιάνουμε μόνο αυτό το πιστωτικό ίδρυμα, αλλά πρέπει να δούμε και όλους όσους είναι εμπλεκόμενοι σε αυτήν την υπόθεση. Και εμπλεκόμενοι είναι και συνεταιρισμοί, εμπλεκόμενοι είναι και οι αγρότες. Δεν μπορεί πάντα εις βάρος όλων των άλλων να έχουμε σαν στόχο την εξυγίανση μόνο της Αγροτικής Τράπεζας. Πρέπει αυτό το πράγμα να το δούμε. Και οπωσδήποτε, κύριε Υπουργέ, έχετε μεγάλη εμπειρία, έχετε γνώση αυτού του ζητήματος και πρέπει να φέρετε ένα σχέδιο εξυγίανσης της Αγροτικής Τράπεζας. Δεν μπορεί κάθε φορά σε οποιοδήποτε νομοσχέδιο να βάζουμε και μία ρύθμιση για την Αγροτική Τράπεζα. 

Με μία λέξη θέλω να πω -το έχουμε πει αρκετές φορές και κάποια στιγμή γίνεται και κουραστικό- ότι υπάρχει και μία υποδομή, αυτή η προηγούμενη υποδομή της ΚΥΔΕΠ, που μπορεί να εξυπηρετεί το σύνολο. Δεν μπορεί μισοί αποθηκευτικοί χώροι να δίνονται στους συνεταιρισμούς και στους φορείς που τις έχουν κατασκευάσει και άλλοι μισοί για κάποιο τυπικό λόγο να παραμένουν ανενεργοί και να είναι στην Αγροτική Τράπεζα και στη διαχείριση της ΚΥΔΕΠ. Πρέπει αυτό το πράγμα να είναι ενιαίο. Δεν μπορείς δηλαδή να μην κάνεις οριζόντια πολιτική σε αυτό το θέμα. Υπάρχουν εκατό χιλιάδες τόνοι αποθηκευτικοί χώροι, που αυτήν τη στιγμή σχεδόν απαξιώνονται καθημερινά και δεν δίνονται στους φορείς για χρήση, είτε στις ενώσεις γεωργικών συναιτερισμών. 

Εγώ θα έλεγα και κάτι άλλο: Επειδή το περιβάλλον για τους συνεταιρισμούς δεν είναι το καλύτερο δυνατό, ας τις πάρει αυτές τις αποθήκες το δημόσιο, το Υπουργείο Γεωργίας, να τις έχει δηλαδή στη δική του υποδομή, γιατί χρειάζονται. Δεν ξαναγίνονται αυτοί οι αποθηκευτικοί χώροι, οι εκατό χιλιάδες τόνοι, για το σιτάρι, για το καλαμπόκι κλπ. Θα πάνε και θα πουληθούν, θα γκρεμίσουν τα κτίσματα και τα μεταλλικά σιλό που υπάρχουν για να αξιοποιήσουν τα οικόπεδα. Αυτό το πράγμα θα συμβεί στο τέλος. 

'Εχουμε λοιπόν μία υποδομή, έχουμε μία απαξίωση των υποδομών στον αγροτικό τομέα και δεν την αξιοποιούμε. Θεωρώ ότι είναι απαράδεκτο να μην λύσουμε αυτό το πράγμα! Υπάρχουν σε οκτώ περιοχές και μάλιστα παραμεθόριες, στη Σαμοθράκη, στα Γιάννενα, στην Φλώρινα, στη Λευκάδα κλπ., αυτοί οι αποθηκευτικοί χώροι και πρέπει οπωσδήποτε να αξιοποιηθούν. Κατά καιρούς έχουν κατατεθεί τροπολογίες και πρέπει οπωσδήποτε να λυθεί αυτό το θέμα. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, η ενότητα αυτών των ρυθμίσεων που συζητούμε πραγματικά σηματοδοτείται κυρίως από δύο θέματα, το θέμα των νέων αγροτών και αν θέλετε, μια και έτσι τέθηκε, τα θέματα που έχουν σχέση με την Αγροτική Τράπεζα. 'Οχι πως δεν υπάρχουν και άλλες σημαντικές διατάξεις, αλλά τουλάχιστον αυτά είναι τα θέματα τα οποία κυριαρχούν σε αυτήν την ενότητα των άρθρων. 

Θα άνοιγε κανείς πολύ μεγάλη κουβέντα αν μιλούσε για το ανθρώπινο δυναμικό στον αγροτικό τομέα, ένα ανθρώπινο δυναμικό που έχει πια συγκεκριμένα χαρακτηριστικά. Μέσα από αυτά τα χαρακτηριστικά εάν αρχίσει κανείς και βλέπει ποιοι είναι οι αγρότες, όπως σωστά επισημάνθηκε σε προηγούμενο άρθρο, για να κάνει και τις εννοιολογικές αποτυπώσεις, εάν δει κανείς ποιοι είναι οι αγρότες πλήρους απασχόλησης, εάν δει ποιοι είναι οι αγρότες που πολυαπασχολούνται και σε ποιους τομείς απασχολούνται, αλλά κυρίως εάν δει κανείς την ηλικιακή στρωμάτωση, θα δει ότι πραγματικά βρισκόμαστε εδώ και χρόνια σε ένα πολύ κρίσιμο σημείο, το οποίο ήδη εμείς το έχουμε αποτυπώσει και αναζητούμε λύσεις. 

Αλλά αυτό δεν αποτυπώθηκε τώρα. Τα προγράμματα για τους νέους αγρότες είναι προγράμματα που τρέχουν εδώ και χρόνια, συγχρηματοδοτούνται από την Ευρωπαϊκή 'Ενωση και από εθνικούς πόρους, όπως είπα και στη χθεσινή συζήτηση επί της αρχής. Και δεν είναι δική μου άποψη, αλλά είναι ο αριθμός που κατατέθηκε στην Ε' Επιτροπή Παρακολούθησης των Κοινοτικών Πρωτοβουλιών και του Κοινοτικού Πλαισίου Στήριξης, που έγινε στην Αθήνα πριν από λίγες ημέρες. 

Και πραγματικά ενώ ο στόχος ήταν για ένταξη σε πρώτη φάση εννέα χιλιάδων νέων αγροτών στο πρόγραμμα, διαπιστώσαμε ότι ήδη έχουν ενταχθεί δωδεκάμισι περίπου χιλιάδες αγρότες, με προοπτική να φθάσουν μέχρι το τέλος του προγράμματος στους δεκατέσσερις με δεκαπέντε χιλιάδες. Αυτό δείχνει ότι αυτή η πολιτική στηρίζεται, αυτή η πολιτική λειτουργεί. Αλλά για να λειτουργήσει και να λειτουργήσει ακόμα καλύτερα, γιατί εμείς θα τη στηρίξουμε και για όλα τα επόμενα χρόνια διαθέτοντας και εθνικούς πόρους αυξημένους, χρειάζεται αυτόν το νέο αγρότη να τον βοηθήσουμε, γιατί δεν αρκούν τα φυλλάδια, οι αιτήσεις, τα εκλαϊκευμένα σημειώματα και έντυπα τα οποία έχουμε εκδώσει. Χρειάζονται δύο πράγματα. Και αυτό εγώ τουλάχιστον αποτύπωσα σ'αυτήν τη χρονική στιγμή και θέλω να περάσω. 

Το πρώτο είναι ότι υπάρχουν εξειδικευμένα θέματα και αιτήματα που διαφοροποιούν ένα νέο αγρότη της Θεσσαλίας από ένα νέο αγρότη της Θράκης. Υπάρχουν δηλαδή δεδομένα χαρακτηριστικά της ίδιας λειτουργίας στον αγροτικό μας τομέα, που δεν μπορείς με γενικές ρήτρες να πλησιάσεις και να δώσεις βοήθεια σε ένα νέο αγρότη που θέλει να ζήσει σ'αυτήν την περιοχή, γιατί εκεί μεγάλωσε ή που θέλει να πάει σε μια άλλη περιοχή για να έχει όλα αυτά, τουλάχιστον τις χρηματοοικονιμικές ενισχύσεις τις οποίες θέλουμε να του δώσουμε. 

'Ετσι κινούμαστε σε δύο επίπεδα. Δημιουργούμε μία επιτροπή, που έλειπε μέχρι τώρα, στο Υπουργείο Γεωργίας, για να μπορέσουμε να μαζέψουμε όλα αυτά τα επί μέρους θέματα και πολύ σοβαρά μέσα από πολλούς φορείς να καταφέρουμε να αποτυπώσουμε τη διαφορετικότητα των θεμάτων. 

Δεύτερον, δημιουργούμε γραφείο νέων αγροτών σε όλες τις νομαρχιακές αυτοδιοικήσεις, ώστε ο νέος αγρότης να πάψει να γυρνάει από γραφείο σε γραφείο, από υπηρεσία σε υπηρεσία, να ξέρει πού θα πάει και να ξέρει πώς θα εξυπηρετηθεί. 

Το δεύτερο θέμα είναι το θέμα των ρυθμίσεων της ΑΤΕ. 

Εγώ συμφωνώ και με τον Πρόεδρο τον κ. Τσοβόλα, που έθεσε ένα θέμα, μιας συζήτησης γενικότερης. Το θέμα της ΑΤΕ -είτε θέλουμε είτε δεν θέλουμε από τη στιγμή που από την 1-1-2000 η ΑΤΕ παύει να ανήκει στο ειδικό καθεστώς ως πιστωτικό ίδρυμα, εμείς ξεκινήσαμε έγκαιρα να δούμε εδώ και καιρό και τα θέματα της ανασυγκρότησής της αλλά και τα θέματα της σύνθεσης των κεφαλαίων της, αλλά και κυρίως τα θέματα της εξυγίανσης του χαρτοφυλακίου της. 

Και όπως έχω πει από την προηγούμενη ρύθμιση που κάναμε με την απόφαση του διοικητικού συμβουλίου της ΑΤΕ, αυτά πρέπει να ξεκαθαρίσουν τώρα. Από την 1-1-2000 η ΑΤΕ θα είναι ένα πιστωτικό ίδρυμα όπως όλα τα άλλα. Εμείς έχουμε δηλώσει ότι η κρατική συνεταιριστική του μορφή ή αν ανοιχτεί με τα αγροτικά πολυμέτοχα για τα οποία έχουμε μιλήσει, θα ανοιχτεί μόνο στον αγροτικό τομέα και στους αγρότες. Πιστεύουμε ότι αυτήν την τράπεζα, τη δεύτερη τράπεζα του πιστωτικού μας συστήματος, πρέπει να τη στηρίξουμε, αλλά για να τη στηρίξουμε δεν αρκεί να της δώσουμε κεφάλαια και να εξυγιάνουμε προσωρινά το χαρτοφυλάκιό της, γιατί σε τρία χρόνια θα ξαναέχουμε προβλήματα. Πρέπει να αναδιατάξουμε, να ανασυγκροτήσουμε και όλον τον περιβάλλοντα χώρο. Και εκεί μίλησα για τις διεπαγγελματικές οργανώσεις, μίλησα για τις συνεταιρεστικές οργανώσεις και τα κίνητρα συγχώνευσής τους και όλα τα υπόλοιπα θέματα εκσυγχρονισμού της λειτουργίας τους και για όλην την υπόλοιπη λειτουργία των συστημάτων που στηρίζουν το σύστημα της αγροτικής παραγωγής. 

Επειδή τέθηκαν πολλά άλλα θέματα, θα πω μόνο δύο πράγματα. Πρώτον, ξεκαθάρισα ότι αυτό που γίνεται με το ΕΛΕΓΕΠ είναι μια ακόμα μορφή, ένα ακόμα βήμα ξεκαθαρίσματος, να κάνουμε ένα πληρέστατο νομικό σύστημα, για να μπορούμε πραγματικά να διεκδικήσουμε τα πάντα και να μην υπάρχει περίπτωση -είναι αντίστροφο δηλαδή απ'αυτό που ελέχθη- για να πάμε σε ένα καλύτερο σύστημα διεκδικήσεων. 

Βρήκαμε αυτόν τον τρόπο που βρήκαμε για να προσλάβουμε γεωπόνους που αποφοιτούν από τα γεωπονικά πανεπιστήμια. Αυτή η διάταξη που φέρνουμε καλύπτει τις νομοτεχνικές αδυναμίες της προηγούμενης διάταξης που ψηφίσαμε και είναι σύμφωνοι με αυτήν τη διάταξη όλοι οι φορείς από την πανεπιστημιακή κοινότητα μέχρι τους συλλόγους φοιτητών. 

Τέλος, πράγματι βγήκα έξω για λίγο, για να δω και εγώ για δεύτερη φορά σε λίγες μέρες τους εκπροσώπους των πτηνοτροφικών μονάδων της χώρας. Συζητήσαμε και κατανοώ ότι ο κλάδος, χωρίς αυτό να οφείλεται στον προγραμματισμό των ίδιων των επιχειρήσεων ή στον κακό προγραμματισμό ή στην κακή στήριξη του Υπουργείου Γεωργίας ή της Αγροτικής Τράπεζας, αλλά σε ένα εξωγενές αίτιο όπως ήταν αυτό το θέμα με τις διοξίνες που δημιούργησε πρόβλημα στο ζωικό κεφάλαιο και ιδιαίτερα στο λευκό κρέας και ακόμη πιο ιδιαίτερα στην πτηνοτροφία, είναι θέμα σοβαρό, το οποίο ήδη το έχουμε συνεξετάσει με το αρμόδιο Υπουργείο για θέματα οικονομίας και γενικά για τα θέματα ενισχύσεων, το Υπουργείο Εθνικής Οικονομίας, και πιστεύω ότι σύντομα θα βρούμε λύσεις. 

Εξάλλου προς αυτήν την κατεύθυνση έχουμε ήδη προχωρήσει σε ρυθμίσεις πολύ σημαντικές και πλήρως αποδεκτές για τον κλάδο της χοιροτροφίας. 'Εχουμε θέσει τα θέματα αυτά επανειλημμένα στο Συμβούλιο Υπουργών της Ευρωπαϊκής 'Ενωσης και φυσικά αν αυτά τα εντάξουμε και στα γενικότερα προβλήματα που δημιουργήθηκαν και από τη γιουγκοσλαβική κρίση, καταλαβαίνει κανείς ότι πραγματικά είναι προβλήματα για τα οποία και εμείς συνεχώς και τα στελέχη του Υπουργείου προσπαθούμε να βρούμε εκείνους τους τρόπους που είναι κοινοτικά αποδεκτοί και δεν παραβιάζουν κοινοτικούς κανόνες, ώστε να ενισχύσουμε με κάθε τρόπο τους κλάδους αυτούς που βρίσκονται σε κρίση. 

Για τα άλλα θέματα και για τα θέματα που έθεσε ο κ. Τσοβόλας και για τις εκτάσεις γης σε αγρότες και για τα ΕΛΓΑ θα συζητήσουμε ίσως -και αυτή είναι και μία πρόταση, γιατί χρειαζόμαστε όλοι μια άνεση χρόνου- σε ειδική συνεδρίαση κατά τη διαδικασία του Κανονισμού της Βουλής στη Διαρκή Επιτροπή της Βουλής. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Υπάρχει κανείς συνάδελφος που θέλει να δευτερολογήσει; 

ΕΥΑΓΓΕΛΟΣ ΜΠΑΣΙΑΚΟΣ: Μάλιστα, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Μπασιάκο, έχετε το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, περιμένουμε εναγωνίως τα στοιχεία που μας υποσχεθήκατε ότι θα μας δώσετε. 'Εχετε κάτι να μας πείτε γι'αυτά τα παλαιά τα αχρεωστήτως καταβληθέντα, πόσα οφείλονται, πόσα δεν εισπράττονται. 'Εχετε κάτι να μας πείτε; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Και στη Διαρκή Επιτροπή που θέσατε το θέμα σας έδωσα χρονολογικά τα πλήρη ποσά από το 1981 μέχρι σήμερα. Αυτόν τον πίνακα μαζί με οτιδήποτε άλλο να σας τον ξαναδώσω αύριο. Μου τον ζητήσατε στη Διαρκή Επιτροπή και σας τον έδωσα. 

ΕΥΑΓΓΕΛΟΣ ΜΠΑΣΙΑΚΟΣ: Πόσα ποσά είναι, πόσοι είναι οι υπόχρεοι και ποια είναι η πορεία εισπράξεως από το δημόσιο των ποσών αυτών; Δεν έχουμε κανένα στοιχείο. Πόσοι οφείλουν, τι ποσά οφείλουν και ποια είναι η πορεία; Θα τα πάρει το δημόσιο ή όχι; Μιλάω για τη μέχρι τώρα περίοδο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτά τα ποσά νομίζω ότι στον πίνακα που σας έδωσα στη Διαρκή Επιτροπή υπάρχουν και καλύπτουν αυτό το ερώτημά σας. 

ΕΥΑΓΓΕΛΟΣ ΜΠΑΣΙΑΚΟΣ: Πόσοι είναι αυτοί που χρωστάνε; Μπορούμε βέβαια να κάνουμε μία ερώτηση ή αίτηση καταθέσεως εγγράφων και να ζητάμε και ιδιώτες. Δηλαδή, σύμφωνα με τα στοιχεία της υπηρεσίας, πόσοι είναι εκείνοι που χρωστάνε, οι οποίοι τελικώς δεν θα τα αποδώσουν; Για να ξέρει και ο ελληνικός λαός περί τίνος πρόκειται. Μας είπατε μία αποτίμηση μεγέθους μόνο, τίποτε άλλο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτά τα στοιχεία του μεγέθους χρονολογικά και κατά περίπτωση -γιατί γνωρίζετε ότι για όλα αυτά τα χρόνια δεν υπήρχε μηχανογραφικό σύστημα, τώρα υπάρχει στο Υπουργείο Γεωργίας- έχουν κατατεθεί ... 

ΕΥΑΓΓΕΛΟΣ ΜΠΑΣΙΑΚΟΣ: Είπατε να τα γράψουν με το χέρι. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας):...και νομίζω ότι αυτά όλα σας τα έχω δώσει. 

ΕΥΑΓΓΕΛΟΣ ΜΠΑΣΙΑΚΟΣ: Ποτέ δεν μας δώσατε στοιχεία. Ζητάω ονόματα συγκεκριμένα για να ξέρει ο ελληνικός λαός περί τίνος πρόκειται. Θα παρακαλέσω να μας τα δώσετε -αν μπορεί η Κυβέρνηση σε αυτήν τη φάση των δύο ημερών- άλλως να κάνουμε μία ερώτηση. Τι να πω; 

Μένω σε ένα μόνο από τα σημεία που έθεσα, κύριε Πρόεδρε, διότι έχουμε θέσει και άλλα ζητήματα στα οποία δεν υπάρχει καμία απάντηση. Δεν είναι δυνατόν να επαναλαμβάνουμε συνεχώς τα ίδια. Απλώς επισημαίνω για μια ακόμη φορά στο Προεδρείο ότι δεν υπάρχει απάντηση επί κανενός θέματος από τα οποία θέσαμε προηγουμένως. 

ΠΡΟΕΔΡΕΥΩΝ (Νικόλαος Κατσαρός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Και στη συζήτηση επί της αρχής χθες αλλά και από το συνάδελφο κ. Αργύρη και από άλλους συναδέλφους τέθηκε, βεβαίως με διαφορετικό τρόπο, το ζήτημα σχετικά με τις αποθήκες της ΚΥΔΕΠ. 

Κύριε Υπουργέ, περίμενα να τοποθετηθείτε και να απαντήσετε στο ερώτημα που θέσαμε, πώς είναι δυνατόν όταν τα οικόπεδα ανήκουν στις ενώσεις συνεταιρισμών, όταν η τράπεζα πήρε τα χρήματά της από τις οφειλές που είχε η ΚΥΔΕΠ όταν ξεκίνησε η εκκαθάριση, να ξανάρχεται πάλι η τράπεζα να πάρει πανωπροίκι από χρήματα που καλούνται με το άρθρο αυτό να πληρώσουν οι συνεταιρισμοί αναλογικά με την παλαιότητα των κτιρίων; 

Ξαναθυμίζω ότι και αυτές οι αποθήκες της ΚΥΔΕΠ και οι άλλοι αποθηκευτικοί χώροι, για τους οποίους αναφέρθηκε ο συνάδελφος κ. Αργύρης, έχουν κτιστεί με χρήματα του 'Ελληνα αγρότη. Υπήρχαν κρατήσεις στα προγράμματα υπέρ τις ανέγερσης των αποθηκών και είναι πραγματικά απαράδεκτο να δίνονται τώρα στην Αγροτική Τράπεζα για να εξυγιανθεί. Ε, αρκετά έχει ρουφήξει το αίμα των αγροτών η Αγροτική Τράπεζα με όλη αυτήν την πολιτική όλα αυτά τα χρόνια. 

Νομίζω ότι πρέπει να αποσυρθεί αυτή η διάταξη. Πρέπει να παραχωρηθούν, να δοθούν οι αποθήκες στις ενώσεις συνεταιρισμών και όχι μόνο αυτές, αλλά και οι άλλες αποθήκες, που είναι και τα οικόπεδα, αλλά και τα κτίσματα ιδιοκτησία της ΚΥΔΕΠ και να μη βγαίνουν στη δημοπρασία, όπως βγήκε την προηγούμενη φορά στη δημοπρασία ένας αριθμός αποθηκών. Βεβαίως δεν τελεσφόρησε ο διαγωνισμός. Εμείς λέμε ότι θα πρέπει να αποδοθούν στις κρατικές οργανώσεις. 

Η διάταξη σχετικά με τη ΣΚΟΠ αντανακλά τη γενικότερη πολιτική της Κυβέρνησης αυτήν τη στιγμή με τις περιφερειακές αγορές, όπου εγκαταλείφθηκαν και τη θέση τους έχουν πάρει οι έμποροι και οι μεσάζοντες. Βεβαίως, ενδεχομένως να δικαιούται τα οικόπεδα η Αγροτική Τράπεζα για τη χρηματοδότηση της ΣΚΟΠ και της ΔΕΠΟ να πάρουν τα οικόπεδα, αλλά εδώ δείχνει ότι το πρόβλημα της διακίνησης των οπωροκηπευτικών δεν μπορεί να λυθεί διαφορετικά παρά μόνο μέσα από τη δημιουργία των περιφερειακών αγορών, έστω και κατά μέρος. 

Αυτήν τη στιγμή υπάρχουν προβλήματα. Τα πεπόνια, τα καρπούζια, τα ροδάκινα, τα βερίκοκα πετιούνται στους δρόμους. Η αισχροκέρδεια εις βάρος των αγροτών και των καταναλωτών είναι τεράστια. 

Πολλές φορές ειπώθηκε ότι πρέπει να πιάσουμε τη φοροδιαφυγή που υπάρχει. Αναφέρθηκε και από τον Κοινοβουλευτικό Εκπρόσωπο του ΠΑΣΟΚ κ. Γεωργακόπουλο, απ' ό,τι θυμάμαι, τρεις-τέσσερις φορές ότι υπάρχει μεγάλη φοροδιαφυγή εις βάρος του ΕΛΓΑ και εις βάρος του δημοσίου από την παραοικονομία και από τη διακίνηση των αγροτικών προϊόντων και εδώ έρχεσθε και παίρνετε πίσω, αντί να προχωρήσετε, τις περιφερειακές αγορές. 

Δεν είναι μόνο το ζήτημα ότι δίνετε στην Αγροτική Τράπεζα πανωπροίκια για να εξυγιανθεί, για να αποδοθεί μετά το 2000 στους ιδιώτες, να μπει στο χρηματιστήριο κλπ. -όπως ανακοινώθηκε- να αλλάξει και ο ρόλος της, γιατί δυστυχώς προς τα εκεί πάμε, ήδη είμαστε εκεί, αλλά αντανακλά και τη γενικότερη πολιτική την οποία έρχεσθε πάλι στο άρθρο 1 να την καλύψετε ιδεολογικά με τις συνεπαγωγικές οργανώσεις. 

Νομίζω ότι πρέπει να υπάρξει απόσυρση τουλάχιστον των διατάξεων του άρθρου 3, που αφορούν την ΚΥΔΕΠ και τη ΣΚΟΠ και να υπάρξει μια άλλη πολιτική για την αντιμετώπιση των προβλημάτων. 

ΠΡΟΕΔΡΕΥΩΝ (Νικόλαος Κατσαρός): Ο κ. Αργύρης έχει το λόγο. 

ΕΥΑΓΓΕΛΟΣ ΑΡΓΥΡΗΣ: Περιμένω μια απάντηση για το θέμα της Αγροτικής Τράπεζας. Θα πρέπει να σας πω ότι αν δεν σταματήσετε τις ορέξεις της Αγροτικής Τράπεζας, η εξυγίανση δεν πρόκειται να γίνει ποτέ. Γιατί όσο απλόχερα το ελληνικό δημόσιο θα δίνει στην Αγροτική Τράπεζα, δεν θα έχουμε ποτέ εξυγίανση της Αγροτικής Τράπεζας. 

Θα πρέπει να σας καταγγείλω ότι αυτήν τη στιγμή εκβιάζει συνεταιριστικές οργανώσεις με το πρόσχημα ότι θα τους ρυθμίσει χρέη, για να τους αγοράσει τις μετοχές της εταιρείας "ΔΩΔΩΝΗ", για να αποκτήσει το 66% και για να έχει τον πλήρη έλεγχο στη γενική συνέλευση. Το καταγγέλλω εδώ στη Βουλή, γιατί θεωρώ ότι πρέπει να σταματήσει αυτή η τακτική της Αγροτικής Τράπεζας. 'Η κάποιος της δίνει αυτήν τη δυνατότητα ή η ίδια έχει τόσο μεγάλη δύναμη, που μπορεί να ανατρέπει όλα τα δεδομένα. 

Περίμενα μια απάντηση, για να δω τι θα γίνει με αυτά τα περιβόητα σιλό της ΚΥΔΕΠ και την περιουσία της. Δεν πήρα απάντηση. Θα καταθέσω για τελευταία φορά ένα σημείωμα-τροπολογία που αφορά το σύνολο των αποθηκευτικών χώρων. 

Θα πρέπει οπωσδήποτε, κύριε Υπουργέ, να πάρετε θέση και να διαλύσετε πλέον αυτό το φάντασμα που λέγεται "ΚΥΔΕΠ". Παραμένει και αιωρείται πάνω από τα κεφάλια όλων. Η Αγροτική Τράπεζα έχει πάρει στα χέριά της πάνω από ένα τρισεκατομμύριο (1.000.000.000.000) από την ΚΥΔΕΠ, έχει πληρωθεί δέκα φορές και μονίμως απειλεί όλες τις οργανώσεις ότι της χρωστάνε ακόμη. Δεν μπορεί να συνεχιστεί αυτό το πράγμα. Δεν μπορούν να θεσπιστούν νέες λειτουργίες στο συνεταιριστικό κίνημα κάτω από τέτοιες προϋποθέσεις. 

Πάρτε θέση. Δεν μπορεί να συνεχιστεί αυτό το πράγμα. Οι άνθρωποι αυτοί καθημερινά με τις πράξεις τους εγκληματούν έναντι του αγροτικού τομέα. Δεν μπορεί δηλαδή συνέχεια να έχουμε έναν πιστωτικό οργανισμό που μπορεί να εξυγιανθεί και να λειτουργεί επ' ωφελεία του αγροτικού τομέα και αυτός να είναι ο δυνάστης, δηλαδή αυτός που ρουφάει τους κόπους όλων των εμπλεκομένων. Κάποια στιγμή πρέπει να σταματήσουν αυτά τα πράγματα. Δεν υπάρχει άλλη δυνατότητα, άλλος τρόπος να αμυνθούμε σ'αυτήν την τακτική. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, πραγματικά τα θέματα που τίθενται και για τα περιουσιακά στοιχεία τα οποία έχουν μείνει υποθηκευμένα στην Αγροτική Τράπεζα, είναι σημαντικά θέματα και δημιουργούν πολλές φορές τριβές ανάμεσα στους κύριους και μεγάλους πελάτες της Τράπεζας, που είναι οι συνεταιριστικές οργανώσεις. 

Σήμερα η ΑΤΕ είχε την ετήσια γενική συνέλευσή της, αλλά στην ετήσια γενική συνέλευση δεν παρίσταται ο Υπουργός Γεωργίας, γιατί η ΑΤΕ δεν ανήκει στο Υπουργείο Γεωργίας, αλλά επειδή είναι ανώνυμη εταιρεία, ανήκει στο ΥΠΕΘΟ. 

Επομένως αυτά τα θέματα, τα οποία επανειλημμένα όμως και εγώ από ενδιαφέρον και από μια ιστορική πορεία σ'αυτόν το χώρο έχω συζητήσει, τα έχω θέσει και θα τα θέσω. Και γι'αυτό μπορώ να διαβεβαιώσω το Σώμα και τους "Ευάγγελους" που θέτουν τα θέματα. 

Θα τα θέσω για μια ακόμη φορά, γιατί πραγματικά τόσο η ανασυγκρότηση της ΑΤΕ όσο και η εξυγίανση της ΑΤΕ απαιτούν προσεκτικά βήματα, αλλά ταυτόχρονα και το κλείσιμο ενός κεφαλαίου, το οποίο -όπως παρατήρησε και ο κ. Αργύρης- δεν μπορεί να σέρνεται ούτε από νομοσχέδιο σε νομοσχέδιο ούτε όμως και να δημιουργείται θέμα με τη μεγάλη αυτή και χρήσιμη για τον αγροτικό τομέα περιουσία της ΑΤΕ με συνεχείς αλλαγές, με συνεχείς διεκδικήσεις ή με θέματα, όπως αυτά τα οποία μόλις προ ολίγου κατήγγειλα. 

Αυτά θα τα συζητήσουμε και με την ΑΤΕ, αλλά κυρίως θα τα θέσω στο εποπτεύον Υπουργείο, στο Υπουργείο που εποπτεύει την Αγροτική Τράπεζα Ελλάδος, στο Υπουργείο Εθνικής Οικονομίας. 

Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εξαντλήθηκε ο κατάλογος των εγγεγραμμένων Βουλευτών. 

Κηρύσσεται περαιωμένη η συζήτηση επί της ενότητας των άρθρων 2 και 3 και τίθενται σε ψηφοφορία. 

Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 2 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Τμήμα: Γίνεται δεκτό το άρθρο 3; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 3 έγινε δεκτό, κατά πλειοψηφία. 

Εισερχόμαστε στη συζήτηση της ενότητας των άρθρων 4 έως και 10. 

Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα ήθελα να κάνω κάποιες διορθώσεις στο άρθρο 4 και στο άρθρο 10. 

Στο άρθρο 4 στην παράγραφο 1 και ειδικότερα: 

α)Στην παράγραφο 1 του αντικαθιστάμενου άρθρου 13, στον έβδομο στίχο, μετά τις λέξεις "του Υπουργού Γεωργίας" τίθεται τελεία (.) 

Η συνεχόμενη φράση "ο οποίος έχει την ευθύνη .. των οργάνων της Ευρωπαϊκής 'Ενωσης." διαγράφεται. 

β) Στην παράγραφο 3 του αντικαθιστάμενου άρθρου 13, στην περίπτωση με στοιχείο στ, μετά τις λέξεις "στον 

Ο.Π.Ε.Κ.Ε.Π.Ε" προστίθεται η φράση "που εκλέγεται από τη γενική συνέλευση των εργαζόμενων." 

2. Ολόκληρη η παράγραφος 13 διαγράφεται. 

3. Στην παράγραφο 17 και ειδικότερα: 

Στο τέλος του πρώτου εδαφίου της αντικαθιστάμενης παραγράφου 3 του άρθρου 28 προστίθεται η φράση "από την ημερομηνία που θα οριστεί με το προεδρικό διάταγμα της επομένης παραγράφου". 

4. Στην παράγραφο 23 προστίθεται εδάφιο που έχει ως εξής: 

Η παράγραφος 3 του άρθρου 53 συμπληρούται και αναδιατυπώνεται ως εξής: 

"Ο πρόεδρος και ο διευθύνων σύμβουλος ορίζονται από τον Υπουργό Γεωργίας, ο οποίος μπορεί να ορίζει και δημοσίους εν ενεργεία υπαλλήλους". 

5. Μετά την παράγραφο 23 προστίθεται παράγραφος 23α, που έχει ως εξής: 

"Οι προθεσμίες, που ορίζονται στις διατάξεις των άρθρων 5 παράγραφος 2, 55 παράγραφος 1 και 56 παράγραφος 1 του ν. 2637/1998, αρχίζουν από τη δημοσίευση του νόμου αυτού". 

Στο άρθρο 10 στην παράγραφο 1 διαγράφεται το τελευταίο εδάφιο. 

Οι τροποποιήσεις έχουν ήδη δοθεί για τα Πρακτικά. 

ΠΡΟΕΔΡΕΥΩΝ (Νικόλαος Κατσαρός): Η κ. Αρσένη έχει το λόγο. 

ΜΑΡΙΑ ΑΡΣΕΝΗ: Με το άρθρο 4 επιδιώκεται η συμπλήρωση και η τροποποίηση διατάξεων του ν. 2637 του 1998. Οι παράγραφοι 1 μέχρι 15 και 17 ρυθμίζουν θέματα εύρυθμης και αποτελεσματικής λειτουργίας του ΟΠΕΚΕΠΕ ως νομικό πρόσωπο ιδιωτικού δικαίου και ως θέματα που αφορούν την είσπραξη αχρεωστήτως ή παρανόμως καταβληθέντων ποσών. Συγκρότησης του διοικητικού συμβουλίου, οργανωτικές διαρθρώσεις οργανισμών καταβολής διαφόρων αποζημιώσεων προς τους διοικητές του οργανισμού, θέματα μετατασσόμενου προσωπικού και μια σειρά από παρόμοια ζητήματα. Στις υπόλοιπες παραγράφους ρυθμίζονται διάφορα υπηρεσιακά θέματα του Υπουργείου και ακυρώνεται η κατάργηση του Ελληνικού Οργανισμού Βάμβακος. 

Στο άρθρο 5 επιδιώκεται η συντήρηση και η τροποποίηση διατάξεων του ν. 1564/85, σε ότι αφορά τη διάρκεια εγγραφής ποικιλιών στον εθνικό κατάλογο και καταργεί τη δεκαετία για τα δενδροειδή και την αμπελουργία. 

'Οπως επίσης παρέχει τη δυνατότητα στον Υπουργό να αναθέτει ελέγχους και πιστοποίηση πολλαπλασιαστικού υλικού σε εποπτευόμενους από το δημόσιο φορείς. 

Το άρθρο 6 επιδιώκει τις τροποποιήσεις των διατάξεων του ν. 1565/85, σχετικά με τις έννοιες και τις κατηγορίες των λιπασμάτων καθώς και τις απαιτούμενες προϋποθέσεις για την κυκλοφορία και την αποθήκευση αυτών. 

Με το άρθρο 7 επιδιώκει την τροποποίηση των διατάξεων του ν. 2147/52 και ιδιαίτερα την εξουσιοδότηση των Υπουργών Οικονομικών και Γεωργίας για τον καθορισμό τελών υγειονομικών επιθεωρήσεων και ελέγχων. Με το άρθρο 8 επιδιώκεται η τροποποίηση των διατάξεων του ν. 721/77 και αποσαφηνίζεται το καθεστώς διαφημίσεων προϊόντων που χρησιμοποιούνται για την καταπολέμηση επιβλαβών ή ενοχλητικών για τον άνθρωπο ουσιών, όπως επίσης ρυθμίζονται θέματα που αφορούν τα γεωργικά φάρμακα με την έγκριση σχετικής υπουργικής απόφασης και καθορίζονται οι αμοιβές διαφόρων Υπουργών του ανωτάτου συμβουλίου γεωργικών φαρμάκων. 

Με το άρθρο 9 ρυθμίζονται θέματα αλιείας σε ό,τι αφορά τα πρόστιμα που επιβάλλονται σε διάφορους παραβάτες του αλιευτικού κώδικα, όπως επίσης ρυθμίζονται θέματα άμεσης εφαρμογής κοινοτικών κανονισμών για θέματα αλιείας. 

Προτείνεται ότι η έγκριση της σκοπιμότητας ίδρυσης μονάδων μεταποίησης ιχθυερών πριν από την εγκατάστασή τους, ώστε να αξιολογούνται ορισμένα στοιχεία απαραίτητα για την εγκατάσταση της μονάδος μεταποίησης, όπως και η εξεύρεση και η προέλευση της πρώτης ύλης και η πρώτη επεξεργασία του προϊόντος, η προοπτική της διάθεσης του τελικού προϊόντος, ώστε να εξάγονται χρήσιμα συμπεράσματα για τη σκοπιμότητα και τη χρησιμότητα κάθε ιδρυόμενης μονάδας. 

Με την παράγραφο 4 επιδιώκεται η ταχεία ενημέρωση των υπηρεσιών αλιείας για κατασχέσεις, πλειστηριασμούς και κάθε μορφής εκκαθαρίσεις επιχειρήσεων του τομέα αλιείας που έχει τύχει οικονομικής ενίσχυσης, ώστε να προστατευτούν τα συμφέροντα του δημοσίου και της Ευρωπαϊκής 'Ενωσης. 

Με το άρθρο 10, με την προτεινόμενη διάταξη, παρέχεται η δυνατότητα στους υπαλλήλους ελεγκτές του Υπουργείου Γεωργίας να συνεχίσουν να παρέχουν τις υπηρεσίες τους πέραν του κανονικού ωραρίου κατά τις νυχτερινές ώρες και τις εξαιρέσιμες ημέρες. Ιδιαίτερα για τον έλεγχο στα νωπά προϊόντα, που διενεργείται καθημερινά σε εφαρμογή των κοινοτικών κανονισμών και κατά την εικοσιτετράωρη λειτουργία των βιομηχανιών μεταποίησης των αγροτών προϊόντων. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, στα θέματα τα οποία αναφερόμαστε είναι και η κατάργηση ορισμένων οργανισμών και η διατήρηση κάποιων άλλων. 

Ειδικά για τον Ελληνικό Οργανισμό Γάλακτος είχαμε επισημάνει και παλαιότερα ότι ήταν προϋπόθεση για την έγκριση και κατανομή των ποσοστώσεων αγελαδινού γάλακτος και θα έπρεπε αυτός ο οργανισμός όχι μόνο να μην καταργηθεί, αλλά να εκσυγχρονιστεί και να βελτιωθεί η λειτουργία του. 

'Ερχεται η Κυβέρνηση τώρα και αποδέχεται ότι πρέπει να παραμείνει σε λειτουργία. 'Ολοι όμως αυτή η ανακολουθία από τη μια μέρα στην άλλη κλονίζει και την εμπιστοσύνη που πρέπει να έχει η κοινή γνώμη σ' αυτούς τους οργανισμούς, αλλά και την ομαλή και εύρυθμη λειτουργία των οργανισμών. 

Θέσαμε προηγουμένως με τον κ. Τσιτουρίδη το ερώτημα αν παραμένουν οι οργανισμοί σε λειτουργία και για πόσο χρονικό διάστημα και ποιος είναι τελικά ο αρμόδιος, οι οργανισμοί καθώς βέβαια και οι οργανισμοί των προϊόντων βάμβακος, καπνού, ελαιολάδου κλπ. Τι γίνεται λοιπόν με αυτούς τους Οργανισμούς Βάμβακος Ελαιολάδου και ποια η σχέση τους από τον Οργανισμό Πιστοποίησης Λογαριασμών και με τους άλλους οργανισμούς που ιδρύσατε; 

Βέβαια θα πρέπει να μας εξηγήσετε, με την ευκαιρία, πως εκτιμάτε τον τρόπο λειτουργίας αυτού του νέου θεσμού. 'Εχει λειτουργήσει εδώ και αρκετό καιρό και καταργείτε τη ΓΕΔΙΔΑΓΕΠ, την παλιά διεύθυνση, που είχε ως αρμοδιότητα την καταβολή των επιδοτήσεων. Εμείς θεωρούμε ότι το σύστημα είναι χειρότερο απ' ό,τι ήταν πριν και ότι σε καμιά περίπτωση δεν εξασφαλίζεται η ομαλότερη και ταχύτερη καταβολή των επιδοτήσεων στους δικαιούχους. Το ίδιο βέβαια συμβαίνει και με το θέμα των αποζημιώσεων. Θέλουμε λοιπόν κάποιες εξηγήσεις, τι γίνεται με τη νομιμότητα των αποφάσεων των οργανισμών αυτών που καταργούνται ή καταργήθηκαν και ποιος τελικά είναι αρμόδιος σήμερα για την καταβολή των επιδοτήσεων και για τις άλλες αρμοδιότητες που ασκούσαν μέχρι τώρα οι οργανισμοί κατά προϊόν. 

'Οσον αφορά την εταιρεία αγροτικής γης, δεν μας είπατε -και περιμένω πάλι εναγωνίως να μας δώσετε μια απάντηση- τίποτα σε σχέση με τη λειτουργία αυτού του θεσμού. Συμφωνείτε ότι είναι μέτρο για την αναδιάρθρωση του αγροτικού κλήρου και τελικά για την ανταγωνιστικότητα της ελληνικής γεωργίας, η Εταιρεία Αξιοποίησης Αγροτικής Γης, αυτή η κρατική εταιρεία, η οποία ουσιαστικά παρεμβάλλει εμπόδια και προσκόμματα στην ομαλή αγοραπωλησία και στις συναλλαγές; 

Εάν πιστεύετε ότι είναι ένας καλός θεσμός, τότε εφαρμόστε τον, με τις βελτιώσεις που εσείς πιστεύετε ότι πρέπει να υπάρξουν. Αλλά αν δεν είναι καλός θεσμός και αν διαφωνείτε, αφού δεν τον λειτουργείτε, τότε καταργήστε τον. Δεν είναι δυνατόν να υπάρχει αυτή η εκκρεμότητα. Σήμερα θεσπίζεται μια επί μέρους βελτίωση ή, αν θέλετε, κάποια προσθήκη στη λειτουργία του, αλλά δεν μας λέτε ποια είναι η δική σας τοποθέτηση ως Υπουργού Γεωργίας. Δεν βλέπουμε πάντως από την Κυβέρνηση ούτε να τον στηρίζει ούτε να τον καταργεί και διερωτώμεθα αν πράγματι εμμένετε στην άποψη του προηγούμενου Υπουργού ότι αυτό είναι ένα σημαντικό διαρθρωτικό μέτρο για την αναδιάρθρωση του αγροτικού κλήρου και αν έχετε κάποιες απόψεις σε σχέση με τις δυνατότητες αγοραπωλησίας που έχει. 

Σας είπα χθες από το Βήμα της Βουλής ότι οι δυνατότητες που έχει είναι διακόσια στρέμματα κατά μέσο όρο σε κάθε νομό. Με δύο δισεκατομμύρια μετοχικό κεφάλαιο, αν το διαιρέσετε με το 50 που είναι οι νομοί της χώρας, υπολογίστε ποια είναι η αξία κατά στρέμμα στα χωράφια και θα δείτε ότι είναι διακόσια στρέμματα για κάθε νομό. Αν νομίζετε ότι μπορείτε να κάνετε διαρθρωτική πολιτική με την ενίσχυση ή την παρεμπόδιση αγοραπωλησιών διακοσίων στρεμμάτων σε κάθε νομό, κάνετε λάθος και νομίζω ότι δεν στέκει αυτό. Δεν νομίζω ότι πιστεύετε ότι θα γίνει τέτοιου είδους πολιτική. 

'Οσον αφορά τα θέματα της αλιείας, είχαμε ζητήσει να υπάρξουν απόψεις των εκπροσώπων των φορέων των αλιέων. Δεν είδαμε καμία τέτοια τοποθέτηση, ούτε εκλήθησαν στην επιτροπή αλλά ούτε είδαμε και κάποιο έγγραφο, μήπως υπάρχουν κάποιες επιφυλάξεις. Είναι κοινοτικές ρυθμίσεις, κάποια πράγματα θα πρέπει να γίνουν, αλλά ίσως ο τρόπος με τον οποίο θα εθεσμοθετούντο αυτές οι διατάξεις θα έπρεπε να τεθεί υπόψη και να τύχει και της εγκρίσεως ενδεχομένως των εκπροσώπων των φορέων των αλιέων. 

'Οσον αφορά τώρα την υπερωριακή απασχόληση των γεωτεχνικών, που είναι το τελευταίο σοβαρό θέμα που περιλαμβάνεται σ' αυτήν την ενότητα των άρθρων, επισημάναμε και χθες την ανάγκη κατοχύρωσης των υπερωριών και των αποζημιώσεων εκτός έδρας των γεωτεχνικών γενικότερα. Και σας είχαμε επισημάνει επανειλημμένως την ανάγκη να προχωρήσουμε στη στελέχωση των υπηρεσιών του Υπουργείου και των περιφερειακών υπηρεσιών σε γεωτεχνικούς, όπου έχουν να προσληφθούν εδώ και δέκα και δεκαπέντε χρόνια. 

'Εχει γεράσει το επιστημονικό προσωπικό των υπηρεσιών. Δεν είναι δυνατόν αυτοί οι άνθρωποι να ανταποκριθούν πλέον στα καθήκοντά τους. 'Εχει μειωθεί πολύ το προσωπικό, όταν μάλιστα είναι γνωστό ότι ασχολείται με αλλότρια καθήκοντα. Ασχολούνται με διοικητικές ουσιαστικά αρμοδιότητες, μετράνε τα επιλέξιμα ή μετράνε τις εκτάσεις ή πρωτοκολλούν δεν ξέρω τι αιτήσεις και κάτι άλλα πράγματα. Πάντως δεν κάνουν τη δουλειά για την οποία έχουν προσληφθεί. Δεν αποτελούν σήμερα το σύμβουλο του αγρότη, του γεωργού, του κτηνοτρόφου, δεν προλαβαίνουν να ενημερωθούν για τις νέες εξελίξεις, δεν μπορούν να περάσουν από σεμινάρια επιμόρφωσης για να δούν πώς πάει η τεχνολογία, για να δουν πώς είναι οι νέες τάσεις, πώς θα βελτιώσουμε την ανταγωνιστικότητα της ελληνικής γεωργίας. Και το μόνο που κάνουν είναι να απασχολούνται σε διοικητικές υπηρεσίες. Και εκεί ακόμα παρεμποδίζετενα ασκήσουν τα καθήκοντά τους σωστά, ακριβώς γιατί δεν τους δίνονται οι υπερωρίες. Καθυστερούν οι έλεγχοι, καθυστερούν οι όποιες δραστηριότητες και οι όποιες διαδικασίες στις οποίες εμπλέκονται βέβαια οι γεωτεχνικοί, ακριβώς γιατί η Κυβέρνηση είναι απρόθυμη να τους δώσει τις υπερωρίες και την αποζημίωση λόγω των εκτός έδρας. 

Θεωρώ λοιπόν ότι θα πρέπει να αναβαθμισθεί σαφέστατα το προσωπικό των υπηρεσιών του Υπουργείου Γεωργίας και των περιφερειακών υπηρεσιών. Δεν είναι δυνατόν να έρχεται εδώ ο Υπουργός και να μας λέει ότι δεν έχουμε ευθύνη για την κακή λειτουργία των περιφερειακών υπηρεσιών, γιατί αυτήν την αρμοδιότητα την έχει μόνο ο νομάρχης. Ουσιαστικά επιρρίπτει την ευθύνη στο νομάρχη. Δεν είναι αυτή υπεύθυνη τοποθέτηση Υπουργού. Αλλάξτε το σύστημα. Αν το σύστημα δεν περπατάει σωστά με την αποκέντρωση που επιφέρατε, αν είναι πρόχειρος τρόπος με τον οποίο νομοθετήσατε για τη λειτουργία του Β' Βαθμού Τοπικής Αυτοδιοίκησης, αλλάξτε τον. Αλλά δεν είναι δυνατόν να επιρρίπτετε τις ευθύνες της κακής λειτουργίας των Διευθύνσεων Γεωργίας αποκλειστικά στους νομάρχες. 

Πάντως ένα είναι το βέβαιο, ότι έχει χαθεί τελείως η εμπιστοσύνη του αγρότη στις υπηρεσίες του Υπουργείου Γεωργίας, όχι μόνο της ΑΤΕ, για την οποία μιλήσαμε προηγουμένως, που είναι η ληστρική τράπεζα που καταδυναστεύει τον αγρότη, αυτό συμβαίνει, αλλά είναι και η απώλεια εμπιστοσύνης στις υπηρεσίες του Υπουργείου της Γεωργίας, που τελικά δεν προσφέρει τίποτα, ούτε συμβουλεύει ούτε βοηθάει τον αγρότη ούτε προχωρεί τους ελέγχους ούτε κάνει απολύτως τίποτα. Και νομίζω ότι θα πρέπει να δείτε πολύ σοβαρά το θέμα της αναδιάρθρωσης των υπηρεσιών του Υπουργείου Γεωργίας και της ενίσχυσης με κατάλληλο προσωπικό και ενημερωμένο. 'Αλλωστε σας επισημαίνω ότι είναι το πρώτο σημαντικό μέτρο που προβλέπει η Νέα Δημοκρατία στο κυβερνητικό της πρόγραμμα. Είναι τόσο υποβαθμισμένη η παροχή υπηρεσιών από αυτές τις δημόσιες υπηρεσίες εποπτείας του Υπουργείου Γεωργίας, που αναγκάζει τη Νέα Δημοκρατία να αλλάξει, αν θέλετε, τη σειρά και τις προτεραιότητες παρέμβασής της ως Κυβέρνησης -πολύ σύντομα πιστεύω- και να θέσει ως πρώτη προτεραιότητα και μέριμνα τη βελτίωση της λειτουργίας των υπηρεσιών στήριξης του 'Ελληνα αγρότη. 

Ας ελπίσουμε ότι ανάλογη ευαισθησία θα δείξει και η Κυβέρνηση στο μικρό διάστημα που της απομένει, να βοηθήσει, ώστε να μειωθούν τα προβλήματα που σήμερα παρουσιάζονται και τα οποία θίγουν άμεσα τον αγρότη και την ελληνική περιφέρεια. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κατ' αρχήν θέλω να πω ότι δεν είμαστε αντίθετοι να αποδίδονται γρήγορα και αποτελεσματικά οι επιδοτήσεις στους αγρότες. Και βεβαίως οι όποιες παρενέργειες να εξουδετερωθούν. Να μην υπάρχουν τα φαινόμενα που υπάρχουν μέχρι σήμερα, της κατάχρησης των επιδοτήσεων και των διπλοζυγισμάτων σε μια σειρά ή, μάλλον, σχεδόν σε όλα τα προϊόντα. 

'Ομως δεν νομίζουμε ότι η αλλαγή που γίνεται στον ΟΠΕΚΕΠΕ πριν ακόμα λειτουργήσει από νομικά πρόσωπα δημοσίου δικαίου σε νομικά πρόσωπα ιδιωτικού δικαίου, δεν καταλαβαίνουμε πού θα διευκολύνει αυτό το πράγμα και γιατί γίνεται. 'Η μάλλον φαίνεται ότι με τον τρόπο αυτό υπάρχει μία ιδιότυπη ιδιωτικοποίηση, αν δει κανένας και το ότι δίνει τη δυνατότητα με το άρθρο 4 σε ιδιώτες. Λέει συγκεκριμένα σε τρίτα φυσικά ή νομικά πρόσωπα η εκτέλεση για λογαριασμό του ΟΠΕΚΕΠΕ έργων, υπηρεσιών ή άλλων δραστηριοτήτων για την εξυπηρέτηση του σκοπού του. Δηλαδή θα βάλουμε τους ιδιώτες να κάνουν έλεγχο το πού πηγαίνουν οι επιδοτήσεις; Και σε φυσικά πρόσωπα λέει κιόλας. Είμαστε εντελώς αντίθετοι και θεωρούμε ότι πρέπει να ελέγχεται απόλυτα από το δημόσιο ο οργανισμός που θα κάνει τους ελέγχους και γρήγορα να αποδίδονται και ουσιαστικός έλεγχος να υπάρχει και να πηγαίνουν οι επιδοτήσεις εκεί που πρέπει να πηγαίνουν. 

Επίσης, το άρθρο 5 δίνει τη δυνατότητα στην παράγραφο 2 να διενεργείται επίσης και από εποπτευόμενους από το δημόσιο φορείς γεωργικού ενδιαφέροντος, καθώς και κάθε άλλο φυσικό ή νομικό πρόσωπο, στους οποίους ο Υπουργός Γεωργίας μπορεί με απόφασή του και του τυχόν συναρμόδιου Υπουργού να αναθέτει τη διενέργεια υπό την εποπτεία του, τον έλεγχο και την ευθύνη των αρμοδίων υπηρεσιών, του ελέγχου και της πιστοποίησης πολλαπλασιαστικού υλικού ορισμένων ειδών. Θεωρούμε ότι είναι πολύ βασικό ζήτημα αυτό. Δεν μπορεί ο ιδιώτης να πιστοποιεί αν είναι κατάλληλος ο τάδε ή ο δείνα σπόρος, για να τον χρησιμοποιήσουν χιλιάδες αγρότες για την παραγωγή. Πρέπει και αυτή η υποχρέωση να παραμείνει στο δημόσιο, για να υπάρχει συγκεκριμένος έλεγχος, να υπάρχει αποτελεσματικός έλεγχος, να μην παρουσιάζονται φαινόμενα τα οποία μπορούν να εξοντώσουν οικονομικά χιλιάδες αγρότες, αλλά και να κάνουν ζημιά και στην εθνική οικονομία. 

Στο άρθρο 7, παράγραφος 2, προβλέπεται η τροποποίηση δύο νόμων, με την οποία θεσπίζονται οι δυνατότητες επιβολής τελών φυτοϋγειονομικών επιθεωρήσεων και ελέγχων. Αυτά τα τέλη να είστε βέβαιοι ότι θα μεταφερθούν στις πλάτες των αγροτών. Γιατί δεν πρόκειται να τα πληρώσει καμία επιχείρηση, αλλά θα μπουν στην τιμή και κατά συνέπεια θα τα πληρώσουν οι αγρότες. Και με αυτόν τον τρόπο βάζετε, επιπλέον, για κάθε έλεγχο που γίνεται ή για κάθε δραστηριότητα που έχει σχέση με τους αγρότες. 

Στο άρθρο 8, παράγραφος 4, τροποποιούνται οι διατάξεις δύο νόμων, έτσι ώστε να προβλέπεται ειδική αμοιβή σε μέλη, εισηγητές και γραμματείς του ΑΣΕΓΕΦ, εμπειρογνωμόνων και υπηρεσιακών παραγόντων, που συμμετέχουν στις συσκέψεις. Νομίζουμε ότι στήνονται καινούρια μαγαζάκια ξανά. Γιατί; Δηλαδή ο υπάλληλος που θα κάνει την εισήγηση, που συμμετέχει σε διάφορες επιτροπές, πρέπει να αμείβεται. 

Για τις άλλες ρυθμίσεις που γίνονται σχετικά με τους υπαλλήλους, για να δουλεύουν εκτός ωραρίου κλπ. και σε ημέρες που δεν είναι εργάσιμες, αυτό αν υπάρχει ανάγκη και από το Δημοσιοϋπαλληλικό Κώδικα μπορεί να γίνει και δεν χρειάζεται να έλθει η συγκεκριμένη διάταξη. 

Αρκεί να υπάρξει προσανατολισμός από τη μεριά του Υπουργείου Γεωργίας ότι πρέπει να γίνονται και οι έλεγχοι, πρέπει να υπάρχει και η εξυπηρέτηση, αλλά και να διατίθενται και τα ανάλογα κονδύλια που να μπορούν να αποζημιώνουν αυτούς τους υπαλλήλους που θα κάνουν αυτές τις δουλειές. 

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Θα αρχίσω από το άρθρο 4 που αναφέρεται σε ρυθμίσεις για τον Ο.Π.Ε.Κ.Ε.Π.Ε.. Καταψηφίζουμε το συγκεκριμένο άρθρο, επειδή διαφωνούμε κατ'αρχήν με το νομικό καθεστώς που θέλει τον Οργανισμό νομικό πρόσωπο ιδιωτικού δικαίου. Επίσης, διαφωνούμε και με τις εξουσίες που δίνονται στον κύριο Υπουργό για τη σύσταση του συγκεκριμένου Οργανισμού. 

Η χρηματοδότηση της κοινής αγροτικής πολιτικής διέπεται από τον κανονισμό 729/70, από τον κανονισμό 1287/95, που τροποποιεί τον 729/70 σε ορισμένα σημεία, τον κανονισμό 1663/95 για τη θέσπιση που και αυτός αναφέρεται σε λεπτομέρειες εφαρμογής του 729/70. Με βάση αυτούς τους κανονισμούς απαιτείται η ύπαρξη ενός ή περισσοτέρων οργανισμών πληρωμών, η ύπαρξη ενός οργανισμού συντονισμού, εφόσον οι οργανισμοί πληρωμών είναι περισσότεροι του ενός και η ύπαρξη ενός ή περισσοτέρων οργανισμών πιστοποίησης. Μετά από προσεκτική μελέτη πουθενά δεν αναφέρονται περιορισμοί, όσον αφορά τη νομική μορφή των οργανισμών ή των υπηρεσιών που θα ελέγχουν και θα διαχειρίζονται τις κοινοτικές ενισχύσεις. Η μόνη προϋπόθεση που θέτουν είναι να είναι σαφώς διαχωρισμένες και προσδιορισμένες οι αρμοδιότητες και να εφαρμόζονται σε όλες τις διαδικασίες συστήματα εσωτερικού ελέγχου από ανεξάρτητα τμήματα. 

'Αρα, λοιπόν, είναι καθαρά θέμα οργάνωσης των διαφόρων υπηρεσιών και στήριξής τους με το κατάλληλο προσωπικό. Και βέβαια αυτό που θα πρέπει πρώτιστα να διασφαλίζεται είναι η αξιοπιστία και η διαφάνεια των διαδικασιών και των ελέγχων. 'Ισως επειδή με την όλη λειτουργία της ΓΕ.ΔΙ.Δ.Α.ΓΕ.Π. -και είναι γνωστό και δεν διαφωνούσαμε και εμείς σε αυτό- υπήρξαν περιπτώσεις σκανδάλων, υπήρξαν περιπτώσεις κακής διαχείρισης και αδιαφάνειας όσον αφορά τη λειτουργία τους. Αυτό όμως δεν σημαίνει ότι αυτόματα μετατρέπουμε τέτοιους οργανισμούς σε νομικά πρόσωπα ιδιωτικού δικαίου, δηλαδή ουσιαστικά εισάγουμε τον ιδιωτικό τομέα με αυτόν τον τρόπο σε αυτές τις δραστηριότητες. Αυτή φαίνεται -επειδή συζητάμε στην Επιτροπή Οικονομικών άλλο νομοσχέδιο που έχει σχέση με ιδιωτικοποιήσεις ΔΕΚΟ, δραστηριοτήτων κλπ.- είναι η λογική της Κυβέρνησης. 

Διαφωνούμε, λοιπόν, με το συγκεκριμένο άρθρο. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

'Ερχομαι στο άρθρο 5, που αναφέρεται στην πιστοποίηση και στον έλεγχο του πολλαπλασιαστικού υλικού. Λέει ότι μπορεί να γίνεται η συγκεκριμένη εργασία από φυσικά πρόσωπα, στα οποία αναθέτει τη διενέργεια ο Υπουργός Γεωργίας. Το θέμα είναι ποια λογική είναι αυτή η οποία λέει ότι θα αναθέσουμε σε συγκεκριμένο φυσικό πρόσωπο αυτήν τη διαδικασία. Δεν συμφωνούμε. 

Στα άρθρα 6,7, και 8 δεν έχουμε βασικές αντιρρήσεις. 

Στο άρθρο 9, που αναφέρεται σε θέματα αλιείας, στην παράγραφο 3, εκτός από τη μελέτη σκοπιμότητος θα πρέπει να διευκρινιστεί αν απαιτείται και μελέτη περιβαλλοντικών επιπτώσεων, μελέτη περιβαλλοντικών όρων, επειδή ειλικρινά πάρα πολλές από αυτές τις εγκαταστάσεις δημιουργούν προβλήματα στον περιβάλλοντα χώρο. 

Και επιτέλους, κύριε Υπουργέ, αυτό το θέμα των ασχημιών που υπάρχουν ακριβώς δίπλα από τις εγκαταστάσεις, όταν δίνεται μία άδεια έστω να εγκατασταθεί ένα εκθετήριο και αυτό ξεκινάει από μία παράγκα η οποία συνοδεύεται από άλλες δέκα παράγκες γύρω-γύρω, πρέπει να αντιμετωπιστεί. 

'Ερχομαι στο άρθρο 10 που έχει να κάνει με την παροχή υπηρεσιών των γεωπόνων και των λοιπών υπαλλήλων. Βεβαίως συμφωνούμε, γιατί είναι αναγκαίο να εξυπηρετούνται οι αγρότες. Κύριε Υπουργέ, δεν είμαστε κατά της υπερωριακής απασχόλησης, αλλά από την ώρα που υπάρχει η συγκεκριμένη ανάγκη και είναι γνωστό το τεράστιο πρόβλημα ανεργίας στον κλάδο, θα πρέπει να αντιμετωπιστεί διαφορετικά το συγκεκριμένο θέμα. Συμφωνούμε με το άρθρο. 

ΠΡΟΕΔΡΕΥΩΝ (Παναγιώτης Σγουρίδης): Κύριε Ρόκο, θέλετε το λόγο; 

ΓΕΩΡΓΙΟΣ ΡΟΚΟΣ: 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο επί της ενότητας των άρθρων 4 έως 10. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, αυτή η ενότητα των άρθρων κυριαρχείται από την αλλαγή της νομικής μορφής του Οργανισμού Πληρωμών και Ελέγχου. Αλλά δεν είναι δυνατόν να μιλάμε για ιδιωτικοποίηση ή οτιδήποτε άλλο, όταν είναι γνωστό ότι από τους τέσσερις Οργανισμούς που έχουμε, Καπνού, Βάμβακος, Ελαιολάδου και ΕΛΟΓ, που είναι παλιοί, οι δύο τελευταίοι είναι ιδιωτικού δικαίου. 

Το λέω σαν παράδειγμα, για να θεμελιώσω το ότι ήδη έχουμε τέτοιους οργανισμούς που είναι ιδιωτικού δικαίου, αλλά τι σημαίνει ότι είναι νομικό πρόσωπο ιδιωτικού δικαίου; Δεν σημαίνει τίποτα. Δεν σημαίνει ότι κάναμε μία ανώνυμη εταιρεία με κεφάλαια που διαχειρίζονται τρίτοι, ούτε ιδιώτες. 

Μάλιστα το άρθρο 13 για τη σύστασή του είναι σαφές. Λέει ότι λειτουργεί χάριν του δημόσιου συμφέροντος. Η αλλαγή του νομικού προσώπου είναι απλά για να λειτουργήσει πιο γρήγορα. Νομικό πρόσωπο δημοσίου δικαίου με τέτοιες διατάξεις δεν θα λειτουργούσε ούτε σε πέντε χρόνια. Η Κοινότητα λέει να το λειτουργήσουμε τώρα. 

Δεύτερον, το ίδιο το διοικητικό συμβούλιο αποτελείται από εκπροσώπους. Δεν μπαίνει κανένας εκπρόσωπος καμιάς ιδιωτικής επιχείρησης ούτε καμίας ομάδας ιδιωτικών συμφερόντων. Είναι ο ίδιος οργανισμός με πολλές νομοτεχνικές παρεμβάσεις, γιατί έπρεπε να λειτουργήσει γρήγορα και αυτό φροντίζουμε. 

Εγώ θέλω να δώσω μόνο μία διαβεβαίωση ότι από τη δημοσίευση του νόμου αυτού, μόλις τον ψηφίσουμε, θα οριστεί το διοικητικό συμβούλιο με στόχο την 1.1.2000 να έχουμε νέο καθεστώς στα θέματα της διαχείρισης των κοινοτικών ενισχύσεων. Θέλουμε να το έχουμε, γιατί σκοπεύουμε σε δύο κατευθύνσεις. Πρώτον, άμεση, γρήγορη καταβολή χωρίς τριβές των αποζημιώσεων και των ενισχύσεων που δικαιούται κάθε αγρότης και, δεύτερον, διαφάνεια μέχρι και την τελευταία δραχμή. Διαφάνεια στην όλη διαχείριση, γιατί υπάρχει μεγάλος κίνδυνος να έρθουν τα όργανα της Ευρωπαϊκής 'Ενωσης να σταματήσουν ακόμα και τις προκαταβολές των ποσών και τις τελικές αποπληρωμές των ποσών. 

Από τη μια πλευρά λοιπόν ο Ο.Π.Ε.Κ.Ε.Π.Ε., ο οποίος θα λειτουργήσει αποκεντρωμένα, στόχο έχει να λειτουργήσει έτσι ώστε να μην έρχονται από τις νομαρχιακές αυτοδιοικήσεις όλα τα χαρτιά και για όλα τα προϊόντα στην Αθήνα και, δεύτερον, να ασκήσει δευτεροβάθμιους ελέγχους τέτοιους, ώστε να μπορούμε να έχουμε τη μεγαλύτερη δυνατή διαφάνεια στη διαχείριση. 

Πρέπει να θυμίσω ότι μαζί με τη δημιουργία του Οργανισμού Πληρωμών και Ελέγχων δημιουργήσαμε και έναν άλλον οργανισμό, που άρχισε και αυτός να λειτουργεί, προετοιμαζόμενος για την 1.1.2000, τον Οργανισμό Πιστοποίησης Λογαριασμών. 'Αρα θα έχουμε μία ελεγκτική διαδικασία από τον Ο.Π.Ε.Κ.Ε.Π.Ε., μία ελεγκτική διαδικασία από τον Ο.Π.Ι.ΛΟΓ. και μία ελεγκτική διαδικασία από τα όργανα της Ευρωπαϊκής 'Ενωσης. 

Αυτά τα αποδεχθήκαμε σε συνεργασία με τα κοινοτικά όργανα, ώστε ο Ο.Π.Ε.Κ.Ε.Π.Ε. πραγματικά να είναι κάτι καινούριο. Δεν θα υποκαταστήσουν οι ίδιοι άνθρωποι, οι ίδιοι μηχανισμοί, με τις ίδιες λειτουργίες το σημερινό σύστημα, το οποίο μεταβατικά θα λειτουργήσει μέχρι 31.12.99 και επομένως μέχρι τότε θα λειτουργήσουν όλοι οι άλλοι οργανισμοί, οι οποίοι είναι σαφέστατο και από το νόμο που υπήρχε και από αυτόν το νόμο, ότι καταργούνται μόνο όταν λειτουργήσει ο νέος οργανισμός. 

Δεν πρόκειται να χαλάσουμε κάτι που λειτουργεί τώρα σωστά, όπως λειτουργεί, αλλά εν πάση περιπτώσει λειτουργεί, προκειμένου να πάμε σε ένα σύστημα το οποίο δεν θα είναι έτοιμο. 

Θα είναι έτοιμο το σύστημα, το προετοιμάζουμε. Αυτή είναι η δική μου βούληση, να υπάρξει πλήρως το καινούριο σύστημα σε λειτουργία, για να μπορέσει να υποκαταστήσει αυτό που υπάρχει, ώστε να μην έχουμε προβλήματα, τουλάχιστον κατά τη φετινή χρονιά, δυσλειτουργιών και καθυστερήσεων με το ισχύον σύστημα. 

Τώρα είναι η σειρά μου να πω στον αγαπητό συνάδελφο ότι εγώ έχω αρχίσει και απαντάω σε κάποια θέματα... 

ΕΥΑΓΓΕΛΟΣ ΜΠΑΣΙΑΚΟΣ: Σας παρακολουθώ. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ναι, είπα ότι στα θέματα τα οποία θέτουν οι αγαπητοί συνάδελφοι, που από σύμπτωση και οι τέσσερις έχουν το όνομα "Ευάγγελος" -δεν ξέρω εάν αυτά που λέω είναι ενδιαφέροντα ή δίνουν απαντήσεις στα όσα θέτουν- απάντησα, όπως και για τους οργανισμούς, προσπαθώ να ... 

ΕΥΑΓΓΕΛΟΣ ΜΠΑΣΙΑΚΟΣ: Να γίνετε και εσείς "ευάγγελος"! 

ΠΡΟΕΔΡΕΥΩΝ (Παναγιώτης Σγουρίδης): Ευαγγελίζεται τη σωστή αγροτική πολιτική, δεν χρειάζεται να γίνει "ευάγγελος". 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Επομένως, μόλις λειτουργήσει πλήρως ο Οργανισμός Ελέγχου και Πληρωμών, τότε θα πάψουν να υπάρχουν οι υφιστάμενοι σήμερα Οργανισμοί Καπνού, Βάμβακος και Ελαιολάδου. Μόνο τότε και εφόσον, όπως βλέπετε και από τις διατάξεις αυτές, έχουμε λύσει όλα τα εργασιακά θέματα. Πραγματικά εάν κάνουμε νέο οργανισμό θα πρέπει να είναι καινούριος. 'Οχι απλά καινούριος οργανισμός, αλλά καινούριος στα πάντα, στη διαδικασία, στην πληροφορική και μηχανογραφική υποστήριξη, στα πρόσωπα και στην αποκεντρωμένη λειτουργία. Ειδάλλως, εάν είναι να υποκαταστήσουμε το σημερινό σύστημα με ένα άλλο, επειδή του αλλάζουμε τον τίτλο, δεν κάνουμε τίποτα. Αυτές είναι οι προθέσεις μας. 

Επειδή ετέθη και το θέμα της Εταιρείας Αξιοποίησης Αγροτικής Γης, πράγματι για νομοτεχνικούς λόγους δεν μπόρεσε να λειτουργήσει αυτή η εταιρεία. Διορθώνουμε νομοτεχνικά τους λόγους οι οποίοι υπήρχαν και σκοπεύουμε την εταιρεία αυτή να τη λειτουργήσουμε αφού διορθώσουμε με όλες τις παρατηρήσεις που έχουν γίνει τις διατάξεις εκείνες που θα την κάνουν πιο ευέλικτη. Γιατί είναι πάγιο αίτημα -και νομίζω ότι είναι και σε όλα τα προγράμματα όλων των κομμάτων- να υπάρξει επιτέλους μια τράπεζα υγιής και στον τόπο μας, μια τράπεζα υγιής που θα λειτουργεί όμως ευέλικτα χωρίς γραφειοκρατικές ή άλλες διαδικασίες. Και φυσικά αυτό έχουμε σκοπό να το κάνουμε αμέσως μετά την ψήφιση αυτού του νομοσχεδίου. 

'Οσον αφορά τους γεωτεχνικούς, πράγματι οι γεωτεχνικοί, οι κτηνίατροι και οι δασικοί υπάλληλοι ως επιστημονικό προσωπικό, όπως και οι άλλοι κλάδοι προσφέρουν πάρα πολλά στην αγροτική οικονομία. Αλλά το θέμα δεν είναι να λέμε καλά λόγια. Ο στόχος είναι να αξιοποιήσουμε ένα επιστημονικό δυναμικό εκεί που ο χαρακτήρας και ο ρόλος συνάδει με την όλη λειτουργία της αγροτικής οικονομίας. 

Αυτό δεν μπορεί να γίνει -και το έχω ξεκαθαρίσει προς όλες τις πλευρές- παρά μόνο μέσα από ένα νέο Υπουργείο Αγροτικής Πολιτικής. 'Ενα νέο Υπουργείο Αγροτικής Πολιτικής που οι κεντρικές του υπηρεσίες θα είναι καθαρά επιτελικού χαρακτήρα, χάραξης πολιτικής και τίποτε άλλο και οι περιφερειακές του υπηρεσίες θα είναι κοντά στον αγρότη για να εξυπηρετούν τις άμεσες ανάγκες του. Αυτό θα βοηθήσει και με τη λειτουργία του ΟΠΕΚΕΠΕ, γιατί πραγματικά σήμερα αυτό το καλό επιστημονικό δυναμικό ασχολείται με γραφειοκρατικές διαδικασίες που δεν είναι στο κάτω -κάτω αυτές που θέλουμε εμείς, για να υπηρετήσουμε την αγροτική πολιτική του τόπου. 

Πιστεύω, λοιπόν, ότι όλα αυτά θα λυθούν μέσα και από τους νέους οργανισμούς, αλλά κυρίως μέσα και από την αλλαγή του οργανισμού του Υπουργείου Γεωργίας, που θα πάρει αυτήν την κατεύθυνση που σας περιέγραψα προηγουμένως. 

Υπήρχαν θέματα τα οποία ευτυχώς τουλάχιστον σήμερα -όχι γιατί είμαι εδώ ή γιατί ασχολούμαστε όλοι με αυτό το νομοσχέδιο- έτυχε να επιλυθούν. Υπογράφτηκε το θέμα των υπερωριών -δεν υπάρχει καμία τριβή σ' αυτό- και υπογράφτηκε και το θέμα των εκτός έδρας, των χιλιομέτρων, οπότε λύθηκαν και τα θέματα αυτά που απασχολούσαν. 

'Οσον αφορά τα υπόλοιπα άρθρα, νομίζω ότι είναι περισσότερα νομοτεχνικού ή ουσιαστικού χαρακτήρα για επί μέρους θέματα που απασχολούν το Υπουργείο. Το πιο σημαντικό σ' αυτήν την ενότητα -και έδωσα τις εξηγήσεις- είναι πράγματι η σωστή και πλήρης λειτουργία ενός καινούριου συστήματος ελέγχων και πληρωμών. 'Εχουμε ξεκινήσει να το κάνουμε αυτό. 'Εχουμε κάνει πάρα πολλά πράγματα στην υποδομή. Αλλά αν δεν κάνουμε ένα νέο οργανισμό όπως αυτόν και δεν τον στηρίξουμε στη λειτουργία του, θα είμαστε εκτεθειμένοι και στα όργανα της Ευρωπαϊκής 'Ενωσης αλλά και στους ίδιους τους παραγωγούς, οι οποίοι δικαίως και απαιτούν. 'Εχω σημειώσει και τις προτάσεις του κ. Τσιτουρίδη. Υπάρχει σύμφωνη γνώμη προς αυτήν την κατεύθυνση. Εγώ πάω και παραπέρα. 'Ηδη έχω ζητήσει και γίνεται μελέτη αυτήν τη στιγμή σε όλο αυτό το σύστημα και των πληρωμών αλλά και των ενισχύσεων όπως και του ΕΛΓΑ, να υπάρχει ακόμη και κάρτα πληρωμών για τον κάθε αγρότη, για να πάψει να στήνετε στις χιλιάδες ουρές των καταστημάτων της Αγροτικής Τράπεζας. Προς αυτήν την κατεύθυνση θα δούμε τα διάφορα θέματα. Και όπως είπα και πρηγουμένως, ειδικά για την ΑΤΕ να κάνουμε ειδική συνάντηση στη Διαρκή Επιτροπή. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Δύο παρατηρήσεις θα ήθελα να κάνω και μία ερώτηση στον κύριο Υπουργό, συνεχίζοντας λίγο τα ευφυολογήματά σας, κύριε Πρόεδρε. Θα έλεγα ότι ειδικά στον αγροτικό τομέα πολλοί ευαγγελίζονται επί πολλά χρόνια τη σωτηρία. Σωτηρία όμως και Σωτήρα δεν βλέπουμε. Εδώ ακριβώς είναι το πρόβλημα. 'Οσο ευαγγελιζόμεθα χωρίς συγκεκριμένα μέτρα, τα προβλήματα επιτείνονται. 

Η πρώτη παρατήρησή μου αφορά την εταιρεία αγροτικής γης. Ελπίζαμε ότι οι λόγοι για τους οποίους δεν λειτουργεί αυτή η εταιρεία δεν είναι μόνο νομοτεχνικοί ή δεν είναι νομοτεχνικές ατέλειες, οι οποίες υπήρχαν, αλλά αλλαγή πολιτικής. Θέλουμε να πιστεύουμε ότι επεκράτησαν πλέον σώφρονες απόψεις, σύμφωνα με τις οποίες αυτό το δημιούργημα, κατασκεύασμα που εκπέμπει παρωχημένο παρελθόν, χωρίς να λύνει κανένα πρόβλημα -γιατί δεν βλέπουμε να είναι και αποτελεσματικό, πέρα από τις όποιες πολιτικές αμφισβητήσεις έχουμε- να παύσει να υφίσταται. Επομένως μαζί με τους νομοτεχνικούς λόγους, δείτε ξανά και την πολιτική διάσταση του όλου ζητήματος. Αυτή είναι η πρώτη παρατήρηση. 

Σε ό,τι αφορά τον ΟΠΕΚΕΠΕ, εμείς θα θέλαμε κάτι πολύ συγκεκριμένο. Το είπαμε και χθες και χαίρομαι που κατενόησα πως συμφωνείτε ότι δεν φθάνει μόνο να δημιουργούμε νέα συστήματα ελέγχων και πληρωμών ειδικά στο χώρο των κοινοτικών επιδοτήσεων. Στα χρόνια που έρχονται η ελληνική πολιτεία, το ελληνικό κράτος, μπορεί να πείσει του αγρότες, τους κτηνοτρόφους, τους πολίτες εν γένει ότι θέλει να γίνει αποτελεσματικό, μόνο εάν αυτοδεσμευθεί σύμφωνα με την πρόταση που σας καταθέσαμε. Δηλαδή, εάν εντός μίας ορισμένης προθεσμίας δεν καταβάλλονται οι επιδοτήσεις, ως οφείλουν να καταβάλλονται, τότε το κράτος θα πληρώνει και εντόκως. Είναι λογική πρόταση. Και η αυτοδέσμευση αυτή της ελληνικής πολιτείας, του ελληνικού κράτους, νομίζω ότι θα μπορεί να είναι πάρα πολύ θετική. Να πείσουμε τους πολίτες ότι θέλουμε να είμαστε αποτελεσματικοί. Να αυτοδεσμευθούμε κατ' αυτόν τον τρόπο. 

Σε ό,τι αφορά την αλλαγή του Οργανισμού του Υπουργείου Γεωργίας, θα θέλαμε το ταχύτερον δυνατόν -λέμε εμείς σε όσο καιρό σας απέμεινε ως Κυβέρνηση- να ξέραμε τις προθέσεις σας. Είναι αναποτελεσματικό το Υπουργείο Γεωργίας. 'Ο,τι πολιτική και να θέλετε να κάνετε, όσες πιστώσεις και αν σας δώσει ο Υπουργός Εθνικής Οικονομίας και ο Πρωθυπουργός στον προϋπολογισμό του 2000, κατανοείτε ότι με αυτήν τη διοίκηση στο Υπουργείο Γεωργίας καμία πολιτική δεν μπορεί να εφαρμοστεί. 'Αρα δεν απαιτείται μόνο μία τυπική θεσμική αλλαγή του κανονισμού του Οργανισμού αυτού του Υπουργείου. Απαιτούνται ριζοσπαστικές παρεμβάσεις στη διοίκηση του Υπουργείου, τις οποίες ελπίζουμε, και ευχόμεθα, επιτέλους να τις δούμε. 

Το τελευταίο σημείο είναι μία ερώτηση που θέλω να σας κάνω, επειδή τελειώνει απ' ό,τι κατάλαβα η σημερινή συνεδρίαση. Είστε διατεθειμένος αύριο να συζητήσετε τροπολογίες; Ποιες εκ των τροπολογιών οι οποίες κατατέθησαν θα συζητηθούν; Γιατί υπάρχουν τροπολογίες συναδέλφων και θα θέλαμε να ετοιμάσουμε και εμείς την αυριανή ημέρα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Είναι τριάντα μία οι τροπολογίες των συναδέλφων που έχουν κατατεθεί. Και πριν μπούμε στο κεφάλαιο των τροπολογιών, ο Υπουργός θα πει ποιες εξ αυτών κάνει δεκτές και ποιες όχι. Μπορεί να μην κάνει και καμία δεκτή ή μπορεί να τις κάνει όλες. 

Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δυο λόγια, θα πω για το Υπουργείο Γεωργίας. Αυτό που η Νέα Δημοκρατία προεκλογικά είπε για Υπουργείο Γεωργίας και Τροφίμων αλλάζοντας απλώς τον τίτλο, εμείς, αγαπητέ κύριε συνάδελφε, το έχουμε κάνει. Οι μελέτες έχουν τελειώσει και εμείς μιλάμε για Υπουργείο Αγροτικής Πολιτικής, που θα είναι διαρθρωμένο στην περιφέρεια και θα έχει επιτελικές υπηρεσίες χάραξης πολιτικής το κέντρο. Δεν αλλάζουμε απλώς τον τίτλο. 'Εχουμε κάνει όλην τη δουλειά, έχουμε συνεννοηθεί με όλους τους συνδικαλιστικούς φορείς, έχουμε κάνει μια τεράστια δουλειά, γιατί πραγματικά αυτό που όλοι συζητάμε σε όλα τα κόμματα για ένα ουσιαστικά αποκεντρωμένο Υπουργείο Γεωργίας που θα λειτουργεί αν μπορεί κατά 70%, 80% στην περιφέρεια -γιατί μόνο έτσι θα εξυπηρετήσει τον πολίτη- είναι κάτι που το ξεκινήσαμε από την πρώτη στιγμή. 'Εχουμε φθάσει σε ένα καλό επίπεδο και πιστεύω ότι μέσα στις επόμενες εβδομάδες θα έχει ολοκληρωθεί. Εξάλλου αυτή είναι η απαίτηση για τον εκσυγχρονισμό όλων των Υπουργείων από το Υπουργείο Αποκέντρωσης και Εσωτερικών. Και νομίζω προς αυτήν την κατεύθυνση το Υπουργείο Γεωργίας είναι το πρώτο που έχει φθάσει σχεδόν στο τέλος. Μένουν κάποια τελείως τεχνικά θέματα, τα οποία θα μας δώσουν τη δυνατότητα μόλις τα ολοκληρώσουμε να τα στείλουμε σε όλα τα κόμματα να τα δουν, παρ'ότι δεν χρειάζεται νόμος αλλά προεδρικό διάταγμα για να ξέρουμε ποιο είναι αυτό το νέο Υπουργείο Γεωργίας. Πραγματικά συμφωνώ ότι χωρίς ένα άλλο Υπουργείο Γεωργίας από πλευράς επιτελικής δουλειάς και εκτελεστικής δουλειάς σε όλες τις περιφέρειες δεν θα μπορέσουμε να στηρίξουμε αυτούς τους νέους θεσμούς που ξεκινάμε να περνάμε. 

'Οσον αφορά τις τροπολογίες, πραγματικά τώρα θα τις πάρω να τις δω. Εμείς, όπως είδατε, κατά τη διάρκεια της συζήτησης δεν καταθέσαμε άλλη τροπολογία, παρ'ότι έχουν υπογραφεί άλλες δύο και για το Ταμείο Δασών. Δεν θέλουμε να το φέρουμε, παρ'ότι υπάρχει και η σύμφωνη γνώμη όλων των κομμάτων. Θα το καταθέσουμε σε ένα από τα επόμενα νομοσχέδια. Θα δούμε όλες τις τροπολογίες. Τουλάχιστον απ'όσες έχω δει και θα τις συγκεντρώσω όλες, βλέπω ότι ελάχιστες είναι αυτές που μπορούν να συζητηθούν. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανείς άλλος να μιλήσει. 

Κηρύσσεται περαιωμένη η συζήτηση επί της ενότητας των άρθρων 4 έως 10 και εισερχόμαστε στην ψήφισή τους κεχωρισμένως. 

Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 5; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό, κατά πλειοψηφία. 

Ερωτάται το Τμήμα: Γίνεται δεκτό το άρθρο 6; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό, κατά πλειοψηφία. 

Ερωτάται το Τμήμα: Γίνεται δεκτό το άρθρο 7; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία. 

Ερωτάται το Τμήμα: Γίνεται δεκτό το άρθρο 8; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό, κατά πλειοψηφία. 

Ερωτάται το Τμήμα: Γίνεται δεκτό το άρθρο 9; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό, κατά πλειοψηφία. 

Ερωτάται το Τμήμα: Γίνεται δεκτό το άρθρο 10, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 13.45' λύεται η συνεδρίαση για αύριο ημέρα Πέμπτη 1 Ιουλίου 1999 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας", σύμφωνα με την ημερήσια διάταξη. 

Ο ΠΡΟΕΔΡΟΣ                                                                                     ΟΙ ΓΡΑΜΜΑΤΕΙΣ











 









  







