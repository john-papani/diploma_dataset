Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1999

ΣΥΝΕΔΡΙΑΣΗ Θ'

Πέμπτη 8 Ιουλίου 1999

 

 

Αθήνα, σήμερα στις 8 Ιουλίου 1999, ημέρα Πέμπτη και ώρα 10.43' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Β' Αντιπροέδρου αυτής κ.ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικότερων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις". 

Χθες ψηφίσαμε τα άρθρα από το 1 έως και το 30. Σήμερα θα συζητήσουμε από τα άρθρα 31 έως και 37, συν το ακροτελεύτιο και στη συνέχεια τις τροπολογίες. 

Επί των άρθρων 31 ως 37 υπάρχει καμία τροποποίηση που θέλει να κάνει ο κύριος Υπουργός; 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): Θα υπάρξει μία τροποποίηση, που θα την έχουμε σε λίγο, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): 'Οταν θα έλθει ο κύριος Υπουργός, θα την δούμε. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, σας παρακαλώ, το λόγο επί της διαδικασίας! 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αποστόλου. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, μεταξύ των άρθρων αυτών υπάρχει ένα βασικό άρθρο, είναι η τροπολογία που αφορά την Αγροτική Τράπεζα, η οποία εμείς θα θέλαμε να συζητηθεί χωριστά. Τα υπόλοιπα μπορούν να συζητηθούν μαζί. 

ΠΡΟΕΔΡΕΥΩΝ (Παναγιώτης Σγουρίδης): Ας μην αλλάξουμε τη διαδικασία, κύριε Αποστόλου. Επικεντρωθείτε εσείς στο χρόνο που θέλετε πάνω σε αυτό το συγκεκριμένο άρθρο. 

Ο κ. Γιαννακόπουλος έχει το λόγο. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κυρία και κύριοι συνάδελφοι, το άρθρο 31 αναφέρεται στους βασικούς διαπραγματευτές. Λέει ποιοι είναι αυτοί. Νομίζω ότι δεν υπάρχει καμία αντίρρηση, ούτε έχω καμία παρατήρηση. Συμφωνούμε. 

Το άρθρο 32 αναφέρεται στην αποϋλοποίηση των μετοχών της Τράπεζας της Ελλάδας. 

Το άρθρο 33 αναφέρεται σε κάποιες ρυθμίσεις κάποιων δανείων στο Ταμείο Παρακαταθηκών και Δανείων. Και με αυτό -το άρθρο 33- συμφωνούμε. 

Το άρθρο 34 αναφέρεται σε κάποιες επενδύσεις που γίνονται στο Δήμο Τριγώνου 'Εβρου. Βεβαίως και σε αυτό συμφωνούμε. 

Υπάρχει προς τον Υπουργό ένα έγγραφο εδώ για την υπαγωγή άλλων τριακοσίων στρεμμάτων στην ένταξη της βιομηχανικής περιοχής, που δεν νομίζω πως θα υπάρχει αντίρρηση. Μου το έφεραν πριν από λίγο. Ας το δει αυτό η Κυβέρνηση. 

Το άρθρο 35, πράγματι, αναφέρεται σε κάποιες ρυθμίσεις της Αγροτικής Τράπεζας της Ελλάδας. Αυτές είναι η αύξηση του μετοχικού κεφαλαίου κατά το έτος 1999 κατά διακόσια δισεκατομμύρια (200.000.000.000) δραχμές και κατά εκατόν εβδομήντα πέντε δισεκατομμύρια (175.000.000.000) δραχμές κατά το έτος 2000. Πιστεύω ότι είναι προς τη σωστή κατεύθυνση, αφού προσπαθεί να εξυγιάνει ουσιαστικά την τράπεζα. 

Κύριε Υπουργέ, υπήρξε και από άλλους συναδέλφους μία παρατήρηση στην παράγραφο 5 αυτού του άρθρου και κάποιοι ενδοιασμοί κάποιων συναδέλφων σε ό,τι αφορά κάποιες εταιρείες συμμετοχών, οι οποίες θα δημιουργήσουν προβλήματα σε άλλες ήδη υφιστάμενες εταιρείες. Αυτό θα ήθελα να σας παρακαλέσω να το δείτε. 

Το άρθρο 36 αναφέρεται στην ημερήσια αποζημίωση των γεωτεχνικών υπαλλήλων, που ήταν από είκοσι χιλιόμετρα σε σαράντα και γίνεται από δέκα σε σαράντα. Εδώ, κύριε Υπουργέ, υπάρχει και ένα αίτημα, αν δεν απατώμαι, όπως μου είπε η συνάδελφος των εργαζομένων στον Οργανισμό Βάμβακος και ζητούν και αυτοί να υπαχθούν. Θα ήθελα και αυτό να το δείτε, γιατί και εγώ μόλις πριν από λίγο έγινα γνώστης αυτού του ζητήματος. 

Το άρθρο 37 αναφέρεται στην αναδοχή χρεών από το δημόσιο. Στα πλαίσια δηλαδή της προωθούμενης λύσεως και εκκαθαρίσεως του ΟΑΕ το δημόσιο θα αναλάβει κάποιες υποχρεώσεις. Στο άρθρο αυτό αναφέρονται τα ποσά συγκεκριμένα και είναι επτά δισεκατομμύρια (7.000.000.000) περίπου προς τις τράπεζες, όπως επίσης και ως πρωτοφειλέτης ΟΑΕ για ένα άλλο ποσό επτακοσίων εκατομμυρίων (700.000.000) περίπου. Νομίζω ότι δεν μπορεί να γίνει διαφορετικά. Η παράγραφος 2 λέει ότι οι διαφορές αυτές επιλύονται πλέον συμβιβαστικά και αναφέρονται όπως σας είπα αναλυτικά τα ποσά που ρυθμίζονται με αυτά τα άρθρα και μάλιστα των συγκεκριμένων επιχειρήσεων. Μιλάει δηλαδή για την αναδοχή του δημοσίου σε σχέση με αυτά. 

Κλείνοντας θέλω να πω ότι νομίζω πως είναι προς τη σωστή κατεύθυνση όλες οι διατάξεις. Θα μπορούσε κανείς να σταθεί περισσότερο στο άρθρο που αφορά την Αγροτική Τράπεζα. Είπα κάποια πράγματα, γι' αυτό και παρακαλώ τον Υπουργό να μας διευκρινίσει τι γίνεται στην παράγραφο 5 και τους ενδοιασμούς που έχουν ορισμένοι συνάδελφοι. 

Για την αναδοχή των χρεών του δημοσίου νομίζω πως δεν μπορεί να γίνει διαφορετικά. Θα τελειώσει αυτή η ιστορία πλέον με τον ΟΑΕ. 

Δεν νομίζω ότι έχω να πω κάτι άλλο σε ό,τι αφορά τα συγκεκριμένα άρθρα. Νομίζω πως είναι προς τη σωστή κατεύθυνση και επιλύουν κάποια θέματα που βαρύνουν το δημόσιο βίο για πολλά ακόμα πάρα πολλά χρόνια. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε να κάνετε κάποιες τροποποιήσεις; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η μόνη τροποποίηση που έχω να κάνω, κύριε Πρόεδρε, είναι στο άρθρο 36 που αφορά την ημερήσια αποζημίωση γεωτεχνικών υπαλλήλων και στο τέλος της παραγράφου 2 του άρθρου 9 προστίθεται στην περίπτωση γ', αφότου ίσχυσε εδάφιο που έχει ως εξής: "Στους γεωτεχνικούς υπαλλήλους, εκτός από τους υπηρετούντες στην κεντρική υπηρεσία του Υπουργείου Γεωργίας, η κατά τα ανωτέρω οριζόμενη ημερήσια αποζημίωση για αυθημερόν επιστροφή στην έδρα τους (1/3) καταβάλλεται για μετακινήσεις σε απόσταση άνω των δέκα (10) και μέχρι σαράντα (40) χιλιόμετρα". 

(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης καταθέτει για τα Πρακτικά την προαναφερθείσα τροποποίηση, η οποία έχει ως εξής: 

"Αθήνα, 7 Ιουλίου 1999 

Το περιεχόμενου του άρθρου 36 του Νομοσχεδίου αναμορφώνεται ως εξής: 

'Αρθρο 36 

Ημερήσια Αποζημίωση Γεωτεχνικών Υπαλλήλων 

Στο τέλος της παραγράφου 2 του άρθρου 9 του ν. 2685/99 (ΦΕΚ 35Α) προστίθεται στην περίπτωση γ αφότου ίσχυσε εδάφιο που έχει ως εξής: 

"Στους Γεωτεχνικούς υπαλλήλους, εκτός από τους υπηρετούντες στην Κεντρική Υπηρεσία του Υπουργείου Γεωργίας, η κατά τα ανωτέρω οριζόμενη ημερήσια αποζημίωση για αυθημερόν επιστροφή στην έδρα τους (1/3) καταβάλλεται για μετακινήσεις σε απόσταση άνω των δέκα (10) και μέχρι σαράντα (40) χιλιόμετρα.]) 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. Ορίστε, κύριε Σκρέκα, έχετε το λόγο. 

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 

Συνεχίζοντας τη συζήτηση επί των άρθρων πάμε στο άρθρο 31 του νομοσχεδίου: "Τροποποίηση και συμπλήρωση του άρθρου 26 του ν. 2515/97 "περί καθορισμού βασικών διαπραγματευτών," όπου δεν έχουμε να κάνουμε ιδιαίτερες παρατηρήσεις. 

Το άρθρο 32, για το θέμα των μετοχών των τραπεζών, όπου εφαρμόζονται οι διατάξεις περί άυλων ονομαστικών μετοχών εισηγμένων στο Χρηματιστήριο Αθηνών, μας βρίσκει σύμφωνους. 

Με το άρθρο 33, που αναφέρεται σε ρυθμίσεις του Ταμείου Παρακαταθηκών και Δανείων, συμφωνούμε. 

Στο άρθρο 34, που αναφέρεται στα θέματα του Δήμου του Τριγώνου του Νομού 'Εβρου, αλλά και στην επέκταση της επιχορήγησης στον αναπτυξιακό νόμο, τόσο της περιοχής αυτής αλλά και της περιοχής Καστοριάς, συμφωνούμε. 

Τώρα, σε ό,τι αφορά το άρθρο 35, που αναφέρεται στην ΑΤΕ, είναι ένα μεγάλο θέμα, κύριε Υπουργέ. Εγώ θα προσπαθήσω να το προσεγγίσω όσο γίνεται επιγραμματικά και να πω ότι η εξυγίανση του Χαρτοφυλακίου της Αγροτικής είναι όντως ένα πολύ σοβαρό θέμα και πρέπει να αντιμετωπισθεί. 'Ομως εδώ είμαστε υποχρεωμένοι να κάνουμε κάποιες παρατηρήσεις. Η εξυγίανση της Αγροτικής με μεταφορά του κόστους εξυγίανσης στο δημόσιο δεν μας βρίσκει σύμφωνους, γιατί η ΑΤΕ την εξυγίανση πρέπει να την επιχειρήσει από μόνη της. Και όλες αυτές τις επισφαλείς απαιτήσεις που έχει, αντί να τις μεταφέρει στις πλάτες των φορολογουμένων πολιτών -αφού ήδη μία μεγάλη κατηγορία των Ελλήνων πολιτών την έχει φορτώσει με τέτοιες αμαρτίες με τόκους υπερημερίας, με τα πανωτόκια και με το γνωστό πρόβλημα σε όλους, σε όλους που σήμερα δεν υπάρχει 'Ελληνας αγρότης και κτηνοτρόφος που να κατέχει περιουσιακά στοιχεία, διότι όλα είναι υποθηκευμένα στην ΑΤΕ- η ΑΤΕ τις επισφαλείς απαιτήσεις να τις μεταφέρει στο κόστος λειτουργίας της. Είναι μία τράπεζα, η οποία συστήθηκε για να προσφέρει υπηρεσίες και να βοηθήσει τη Γεωργία και Κτηνοτροφία τους δύο νευραλγικούς τομείς της εθνικής μας οικονομίας, και λειτούργησε τελείως διαφορετικά, τοκογλυφικά και εξοντωντικά, γι' αυτούς τους δύο κλάδους. Και σήμερα έρχεται η ίδια η τράπεζα με όλη αυτήν την περιουσία που διαθέτει και ζητάει να εκσυγχρονισθεί, να εξυγιάνει το Χαρτοφυλάκιό της και τις επισφαλείς απαιτήσεις (τις οποίες αδυνατεί να εισπράξει) να τις μεταφέρει στις πλάτες ολόκληρου του ελληνικού λαού. 

Εμείς δεν είμαστε σύμφωνοι με τη λογική αυτή της εξυγίανσης της ΑΤΕ, γιατί θα μπορούσε να γίνει εσωτερική εξυγίανση και οι επισφαλείς απαιτήσεις με μία λογιστική εγγραφή, με έναν αντιλογισμό, να μεταφερθούν στο κόστος λειτουργίας της τράπεζας σταδιακά ή σε μία χρήση, ώστε να εξαφανισθεί αυτή η διαφορά και η τράπεζα να προχωρήσει στη συνέχεια στους στόχους που έχει βάλει με μία λογική που εσείς θέλετε να δώσετε στην τράπεζα. 

Στο άρθρο 36 αναφέρεσθε στη μετακίνηση του προσωπικού των περιφερειών και μετατρέπετε το όριο από δέκα χιλιόμετρα έως σαράντα χιλιάδες. Θα θέλαμε σ' αυτό το άρθρο να προστεθεί και μία άλλη κατηγορία εργαζομένων, του Οργανισμού Βάμβακος. Φαντάζομαι να έχετε επιστολή του προέδρου και του γραμματέα του Οργανισμού, ΒΑΜΒΑΚΟΣ ιδιαίτερα για τις περιοχές Τρικάλων, Λιβαδειάς, Καρδίτσας, Λαρίσης αλλά και για όλες τις περιοχές όπου ο Οργανισμός έχει αποκεντρωμένες υπηρεσίες. Θεωρούμε αναγκαίο να προστεθεί και το προσωπικό των τμημάτων του Οργανισμού Βάμβακος που είναι αποκεντρωμένα στις υπόλοιπες περιφέρειες της Ελλάδος. Για το θέμα της Εθνικής Τραπέζης, στο άρθρο 37, παρατηρούμε ότι υπάρχει η ίδια λογική. Η Εθνική Τράπεζα της Ελλάδος αντί τελικά το εσωτερικό της πρόβλημα να το αντιμετωπίσει εσωτερικά, το μεταφέρει κατά τη γνωστή λογική των απαιτήσεων που έχει από τα Λιπάσματα Δραπετσώνας, αλλά και από την Πρότυπο Κτηματική Τουριστική Α.Ε., στο ελληνικό δημόσιο. 

Εμείς δεν μπορούμε να δεχθούμε μία τέτοια λογική. Αυτό πρέπει να σταματήσει. Εδώ μιλάμε για μια ρύθμιση πολλών δισεκατομμυρίων και η λογική αυτή των ρυθμίσεων έρχεται και μεγαλώνει το δημόσιο χρέος, με αποτέλεσμα κανείς να μην μπορεί να βρει άκρη με τα στοιχεία που παρουσιάζει η Κυβέρνηση προς τον ελληνικό λαό αλλά και προς όλους τους οργανισμούς που σήμερα ζητούν τέτοια στοιχεία. 

Δεν συμφωνούμε, λοιπόν, με το άρθρο 37 και δεν το ψηφίζουμε. 

ΠΡΟΕΔΡΕΥΩΝ (Παναγιώτης Σγουρίδης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Σχετικά με το άρθρο 33, το οποίο αφορά τη ρύθμιση των δόσεων των στεγαστικών δανείων του Ταμείου Παρακαταθηκών και Δανείων, μας βρίσκει από τη μια μεριά σύμφωνους, όμως θα θέλαμε να κάνουμε τις εξής παρατηρήσεις: 

Πρώτα και κύρια ο λόγος για τον οποίο φέρνει η Κυβέρνηση αυτήν τη ρύθμιση στο Τμήμα είναι γιατί ακριβώς συμμερίζεται τα αιτήματα των δημοσίων υπαλλήλων που θέλουν πραγματικά ένα μικρότερο χρόνο ή γιατί θέλει να εναρμονίσει το Ταμείο Παρακαταθηκών και Δανείων στο τραπεζικό σύστημα, με στόχο βέβαια και τη μετατροπή του Ταμείου Παρακαταθηκών και Δανείων σε μία τράπεζα αργότερα, όπως το έχει εξαγγείλει κιόλας; 

Επίσης θα θέλαμε να ρωτήσουμε τι θα γίνει με τους εκατό χιλιάδες περίπου δημόσιους υπαλλήλους καθηγητές, οι οποίοι υποχρεούνται να παίρνουν δάνεια από το Ταχυδρομικό Ταμιευτήριο και όχι από το Ταμείο Παρακαταθηκών και Δανείων, με δυσμενέστερους όρους -βεβαίως και σ' αυτούς η υποχρέωση αποπληρωμής, απ' όσο γνωρίζουμε, είναι τα τριάντα χρόνια- και δεν βλέπουμε την Κυβέρνηση να παίρνει κάποιο μέτρο προς αυτήν την κατεύθυνση και να δίνει τη δυνατότητα σ' αυτούς τους δημοσίους υπαλλήλους να παίρνουν δάνεια από το Ταμείο Παρακαταθηκών και Δανείων, οι όροι του οποίου είναι ευνοϊκότεροι. 

Το άρθρο 34, δεν θα το ψηφίσουμε, κύριε Πρόεδρε, αν και συμφωνούμε με τις ρυθμίσεις για τις επιχειρήσεις γουνοποιίας του Νομού Κατσοριάς. Δεν θα συμφωνήσουμε όμως με τις επιπλέον επιδοτήσεις που δίνονται στους επενδυτές -αεριτζήδες εμείς θα τους πούμε- οι οποίοι κατά καιρούς έχουν πάρει πάρα πολλά προνόμια, ιδιαίτερα σ' εκείνη την περιοχή, η Θράκη όμως εξακολουθεί να παραμένει μία από τις φτωχότερες, αν όχι η φτωχότερη περιοχή της χώρας μας και της Ευρωπαϊκής 'Ενωσης. 

Τα όποια κίνητρα έχουν κατά καιρούς δοθεί σε τέτοιους "επενδυτές", σε καμία περίπτωση δεν έχουν βοηθήσει την ανάπτυξη της περιοχής. 'Ισα-ίσα οι εργαζόμενοι μπορούμε με βεβαιότητα να πούμε πως εργαζόνται κάτω από δυσμενέστερες συνθήκες. 

Kατά τη γνώμη μας άλλα μέτρα πρέπει να πάρει η Κυβέρνηση για την ανάπτυξη όχι μόνο της περιοχής αλλά και της χώρας, μία ανάπτυξη με σχεδιασμό, με βασικό μοχλό ανάπτυξης στο δημόσιο τομέα, όχι βέβαια αυτόν το δημόσιο τομέα που γνωρίζουμε. Δεν θα διαφωνούσαμε με κίνητρα σε ιδιώτες, όμως αυστηρά ελεγχόμενα και βεβαίως με την πρώτη προϋπόθεση βασικός μοχλός ανάπτυξης της περιοχής και της χώρας να είναι ο δημόσιος τομέας. 

Θα έπρεπε να πάρει μέτρα στήριξης του μικρομεσαίου αγρότη, έτσι ώστε πραγματικά να πιστέψουμε πως στόχος της Κυβέρνησης είναι να παραμείνει ο πληθυσμός της περιοχής στο Τρίγωνο και στη Θράκη, γεγονός που δεν συμβαίνει σήμερα. 'Ολο και περισσότερο αυξάνεται και η εσωτερική μετανάστευση αλλά και η μετανάστευση προς το εξωτερικό. 

Σχετικά με το άρθρο 35, αυτό της εξυγίανσης της ΑΤΕ. Δεν θα ψηφίσουμε αυτό το άρθρο, όχι γιατί είμαστε εναντίον της εξυγίανσης της Αγροτικής Τράπεζας. Εμείς πιστεύουμε ότι αυτή η εξυγίανση θα πρέπει να συνοδεύεται με το γεγονός ότι θα πρέπει να παραμείνει η τράπεζα στο δημόσιο τομέα και να παίξει τον αναπτυξιακό και κοινωνικό ρόλο προς όφελος των μικρομεσαίων ιδιαίτερα αγροτών και όχι βέβαια να μπει και αυτή με τη σειρά της στο χρηματιστήριο. 

Κατά τη γνώμη μας, το επιχείρημα ότι αυτή η εξυγίανση και μάλιστα η είσοδος της τράπεζας στο χρηματιστήριο θα φέρει φθηνότερα επιτόκια στους αγρότες, δεν ευσταθεί. Γιατί υπάρχουν τόσες τράπεζες οι οποίες έχουν εξυγιανθεί, έχουν μπει στο χρηματιστήριο, οι αγρότες δεν έχουν καμία απαγόρευση να πάνε να πάρουν δάνεια από αυτές τις τράπεζες, όμως τα επιτόκια είναι υψηλότερα από αυτά που δίνονται από την Αγροτική Τράπεζα και σαφώς οι αγρότες προτιμούν την Αγροτική. Εμείς φοβόμαστε ότι με μία εισαγωγή της τράπεζας στο χρηματιστήριο, τα επιτόκια θα αυξηθούν προς τους αγρότες. 

'Οσο δε για το άρθρο 36, εάν κατάλαβα καλά -γιατί δεν έχω πάρει στα χέρια μου αυτήν τη διόρθωση που έκανε ο κύριος Υπουργός- κάνει χειρότερη τη ρύθμιση. Αποκλείει όχι μόνο τους υπαλλήλους του Οργανισμού Βάμβακος και Καπνού, αλλά και όλους -δεν ξέρω αν υπάρχουν, δεν είμαι σε θέση να το γνωρίζω αυτήν τη στιγμή- τους άλλους υπαλλήλους που υπάγονται στο Υπουργείο Γεωργίας. Είναι έτσι, κύριε Υπουργέ; 

Εάν συμβαίνει αυτό, πιστεύουμε ότι δεν πρέπει να υπάρξει αυτή η διορθωτική ρύθμιση και βεβαίως υιοθετούμε την αίτηση των υπαλλήλων του Οργανισμού Βάμβακος να υπάρξει διάταξη που να καλύπτει και αυτούς τους υπαλλήλους και του Εθνικού Οργανισμού Καπνού. 

Αν θέλετε, σας διαβάζω τη συγκεκριμένη προσθήκη, νομίζω όμως πως την έχετε στα χέρια σας και πρέπει να την ενσωματώσετε στο εν λόγω άρθρο. 

'Οσο για το άρθρο 37, βλέπουμε ότι η Κυβέρνηση με τη μορφή τροπολογιών φέρνει μία σειρά από ρυθμίσεις -έχουμε και παρακάτω στις τροπολογίες τις ρυθμίσεις με την Ολυμπιακή Αεροπορία- δισεκατομμυρίων, που γίνονται στο άψε σβήσε στο όνομα του ή να κλείσουν δημόσιοι οργανισμοί ή αυτοί να μετοχοποιηθούν. 'Οχι για να εξυγιανθούν και να προχωρήσουν κάτω από το δημόσιο έλεγχο. Μας βρίσκει αντίθετους και αυτό το άρθρο. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Μπόσκου. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Αρχίζοντας από το άρθρο 31, που αναφέρεται στην καθιέρωση και λειτουργία του θεσμού των βασικών διαπραγματευτών της αγοράς, συμφωνούμε με το συγκεκριμένο άρθρο, όπως επίσης συμφωνούμε και με το άρθρο 32, που αναφέρεται στην τροποποίηση του καταστατικού της Τράπεζας της Ελλάδας, σχετικά με τις διατάξεις για τις άυλες ονομαστικές μετοχές. 

Επίσης συμφωνούμε με το άρθρο 33 που αναφέρεται στη διάρκεια των δανείων του Ταμείου Παρακαταθηκών και Δανείων. 

Επίσης συμφωνούμε με το άρθρο 34, που αφορά τις επενδύσεις του μεταποιητικού τομέα του Τριγώνου του 'Εβρου. Βέβαια εδώ θέλω να παρατηρήσω ότι δεν είναι τα κίνητρα αυτά τα οποία δημιουργούν τους αεριτζήδες. Τους αεριτζήδες επενδυτές τους δημιουργούν η κακή εφαρμογή των κινήτρων και κυρίως η απουσία ελεγκτικών μηχανισμών. 

'Ερχομαι στο άρθρο 35, που αφορά την Αγροτική Τράπεζα και επιτρέψτε μου, κύριε Πρόεδρε, ως υπάλληλος της Αγροτικής Τράπεζας μέχρι το Σεμβέμβρη του 1996, να πω δυο λόγια παραπάνω. Αν, κύριε Υπουργέ, η ρύθμιση που προβλέπει η συγκεκριμένη τροπολογία πραγματικά εξυγιάνει το Χαρτοφυλάκιο της Αγροτικής Τράπεζας και την καταστήσει βέβαια, όχι μια ακόμη εμπορική τράπεζα αλλά μια τράπεζα η οποία θα βοηθήσει την αγροτική δραστηριότητα, εμείς δεν μπορούμε να έχουμε διαφωνία. 'Ομως αυτό για μας προϋποθέτει δύο βασικά πράγματα. 

Το πρώτο είναι η ύπαρξη ενός επιχειρησιακού επιχειρηματικού σχεδίου δράσης της Αγροτικής Τράπεζας, όχι μόνο για την οικονομική της ανασυγκρότηση αλλά και για τη λειτουργική της ανασυγκρότηση. 

Και, δεύτερον, την αλλαγή νοοτροπίας στην πιστωτική της αντίληψη. 

Για το πρώτο, όσον αφορά το επιχειρησιακό σχέδιο δυστυχώς, κύριε Υπουργέ, δεν γνωρίζουμε τίποτα. Μάλιστα είχαμε συνεννοηθεί να είναι σήμερα παρών ο Υπουργός Γεωργίας, ώστε να υπάρξει μια ενημέρωση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα υπάρξει ενημέρωση. 

ΕΥΑΓΓΕΛΟΣ ΑΠΟΣΤΟΛΟΥ: Περιμένουμε. Επιτρέψτε μας, όμως, επειδή πρόκειται για την εξυγίανση της δεύτερης ελληνικής κρατικής τράπεζας, η οποία πραγματικά βρίσκεται σε δύσκολη οικονομική κατάσταση, να έχουμε τις επιφυλάξεις, γιατί δεν έχουμε μπροστά μας αυτό το επιχειρησιακό σχέδιο. 

Είναι χαρακτηριστικό, κύριε Υπουργέ, ότι τα κέρδη της Αγροτικής Τράπεζας ειδικά '96-'97 ήταν σε οριακό επίπεδο, το '98 μάλλον εκεί θα βρίσκονται και να σκεφτούμε όλοι ότι στα σχόλια των ορκωτών λογιστών αναφέρεται ότι οι επισφάλειες που προβλέπονται μάλλον δεν θα είναι αυτές, θα είναι μεγαλύτερες και όλοι το καταλαβαίνουμε αυτό, όταν αναλογιστούμε το ποσοστό ρευστοποίησης που υπάρχει στα δάνεια του αγροτικού τομέα. 

Για μας, κύριε Υπουργέ, οι κύριες αιτίες της κακής οικονομικής κατάστασης -γιατί δεν μπορούμε να μιλάμε για επιχειρησιακό σχέδιο για εξυγίανση, αν δεν δούμε ποιες είναι οι αιτίες από τις οποίες έφθασε η Αγροτική Τράπεζα σ' αυτήν τη θέση- για μας οι κύριες αιτίες είναι πρώτον, το χαμηλό ποσοστό ρευστοποίησης των δανείων της, κυρίως όχι εξαιτίας των προβλημάτων, που πράγματι υπάρχουν στον αγροτικό τομέα, αλλά κυρίως της λόγω εσφαλμένης μέχρι σήμερα πιστοδοτικής της πολιτικής. Παρά τις αλλεπάλληλες ρυθμίσεις το ποσοστό ρευστοποίησης των δανείων της Αγροτικής Τράπεζας κινείται γύρω στο 50% και δεύτερον, η αδυναμία της Αγροτικής Τράπεζας να αναπτύξει νέες τραπεζικές εργασίες, όταν είναι γνωστό ότι τα έσοδά της τουλάχιστον κατά 80% προέρχονται από τόκους, ενώ στις άλλες τράπεζες αυτό το ποσοστό είναι κάτω από το 50%. 

Ανατέθηκε, κύριε Υπουργέ, το 1997 σε κάποιον εξωτερικό σύμβουλο η εργασία για τη γενική αναδιοργάνωση της Αγροτικής Τράπεζας. 

'Εχουν περάσει τρία χρόνια, έχουν ξοδευτεί περισσότερα από πέντε δισεκατομμύρια (5.000.000.000) δραχμές, διπλάσια από αυτά που είχαν συμφωνηθεί και μέχρι σήμερα δεν ξέρουμε ακριβώς τι πόρισμα υπάρχει και δεν έχουμε ενημερωθεί πού βρίσκεται το έργο του συγκεκριμένου συμβούλου. 

Το δεύτερο που είπα σχετικά με την πιστωδοτική αντίληψη και πολιτική της Αγροτικής Τράπεζας, έχει σχέση με αυτό που λέμε ότι μέχρι σήμερα η ΑΤΕ είχε μεταβληθεί σε εργαλείο κοινωνικοκομματικό συνεταιριστικής πολιτικής. Θα σας αναφέρω δυο-τρία χαρακτηριστικά παραδείγματα, για να δείτε πώς λειτουργούσε και αυτό γιατί, όπως ανέφερα, τα έχω ζήσει ως υπάλληλος της Αγροτικής Τράπεζας. 

Πρώτο παράδειγμα. Προεκλογική περίοδος, πρόεδρος τριτοβάθμιας συνεταιριστικής οργάνωσης από προεκλογικό βήμα είπε ότι θα δώσουμε πέντε δραχμές τιμή παραπάνω από την τιμή παρέμβασης σε προϊόν με τη σύμφωνη γνώμη της διοίκησης της ΑΤΕ και βέβαια και του Υπουργού Γεωργίας. 'Εγιναν οι εκλογές, έφυγε ο διοικητής της Αγροτικής Τράπεζας, έφυγε και ο Υπουργός, ο Πρόεδρος της Οργάνωσης έμεινε, ζήτησε μετά από λίγο καιρό ρύθμιση χρεών και γι' αυτήν τη διαδικασία κανένας δεν ανέλαβε τις ευθύνες, κανένας δεν πλήρωσε, με αποτέλεσμα να συκοφαντηθεί και το συνεταιριστικό κίνημα και ταυτόχρονα να έχουμε υπερχρέωση στην ΑΤΕ. 

ΜΟΣΧΟΣ ΓΙΚΟΝΟΓΛΟΥ: Τα ψηφίζετε όμως αυτά, κύριε συνάδελφε. Μόνο εγώ τα κατεψήφισα. 

ΕΥΑΓΓΕΛΟΣ ΑΠΟΣΤΟΛΟΥ: Αφήστε με να ολοκληρώσω. Σας είπα ότι τα έχω ζήσει ως υπάλληλος και θα ήθελα να πω δυο κουβέντες παραπάνω. 

ΜΟΣΧΟΣ ΓΙΚΟΝΟΓΛΟΥ: Δεν είπα όχι, με χαρά θα σας ακούσω. 

ΕΥΑΓΓΕΛΟΣ ΑΠΟΣΤΟΛΟΥ: Το δεύτερο είναι σχετικά με τον τρόπο που αντιμετωπίζονται οι ζημιές. 

'Οταν είναι γνωστό ότι ο ΕΛΓΑ καλύπτει μέχρι το 30% των ζημιών, κάλυψη η οποία γίνεται όπως γνωρίζουμε μετά από ένα χρόνο, έρχεται η πολιτεία και λέει "ρυθμίζουμε τις οφειλές", που σημαίνει ότι δανείζουμε ξανά στον αγρότη ο οποίος δεν έχει καλυφθεί για τις ζημιές της περασμένης καλλιεργητικής περιόδου, επιβαρύνεται με πρόσθετες οφειλές για τη νέα καλλιεργητική περίοδο και επόμενο είναι να μην μπορεί να ανταποκριθεί και να γίνεται μία διαρκής μεταβίβαση των οφειλών προς τα πίσω. 

Οι ρυθμίσεις που κάνει η πολιτεία έτσι όπως γίνονται δεν λύνουν το πρόβλημα, απλά το μετατοπίζουν, ενώ ταυτόχρονα το διογκώνουν και βέβαια η υπερχρέωση μένει στην ΑΤΕ. 

Χρόνια λέμε ότι όταν ο ΕΛΓΑ καλύπτει τη ζημιά, σημαίνει ότι καλύπτει το απωλεσθέν βιώσιμο εισόδημα. Αν δεν φθάσουμε σ' αυτήν τη διαδικασία, δεν υπάρχει περίπτωση με τέτοια μέτρα να στηρίζουμε την αγροτική δραστηριότητα. 

Εκείνο που θα ήθελα, επίσης, να πω είναι ότι εμείς έχουμε δηλώσεις τόσο από πλευράς του Πρωθυπουργού όσο και από πλευράς του Υπουργού Εθνικής Οικονομίας και του Υπουργού Γεωργίας, οι οποίοι λένε ότι η ΑΤΕ θα γίνει το εργαλείο στήριξης του αγροτικού τομέα. 

Βέβαια προχθές εδώ ο κ. Παπαντωνίου μίλησε για τη Σοφοκλέους το 2001, που προβλέπεται μέσα στο σχεδιασμό σας. Το θέμα είναι η άποψη που πριν από λίγο καιρό ο Υπουργός Γεωργίας εξέφρασε για τράπεζα κρατικοσυνεταιριστική ή κρατική, ισχύει; Ποιος είναι ο σχεδιασμός αν μπει το 2001 στη Σοφοκλέους; Θα έχουμε την είσοδο του ιδιωτικού κεφαλαίου στην Αγροτική Τράπεζα; Αυτά θα πρέπει να τα ξεκαθαρίσετε μεταξύ σας. 

'Ερχομαι τώρα, κύριοι συνάδελφοι, στον τρόπο με τον οποίον επιχειρεί η Κυβέρνηση να εξυγιάνει το Χαρτοφυλάκιο. 

Κύριε Υπουργέ, διαφωνούμε κυρίως με τα τεχνάσματα που χρησιμοποιείτε. Προσπαθείτε να συνδυάσετε διάφορα χρηματιστηριακά κόλπα με τη δημιουργική λογιστική. Αντί για χρήματα δίνετε χαρτιά, μετοχές του δημοσίου και της ΔΕΚΑ με αντάλλαγμα τι να ελέγχει το δημόσιο; 

Το 100%; Αφού ήδη και σήμερα το ελέγχει. 

Παράλληλα ιδρύεται μια εταιρεία holding, στην οποία πωλούνται μετοχές σε αγοραίες τιμές, τη δανειοδοτείτε αυτή για να αγοράσει μετοχές. Δηλαδή πρόκειται για κόλπα, τεχνάσματα, τα οποία όπως σας είπα και στην αρχή, κύριε Υπουργέ, μακάρι να πετύχουν, γιατί αυτό όλοι θέλουμε. Αλλά αυτό που πρέπει να λάβετε υπόψη σας είναι ότι η οικονομική κατάσταση είναι τέτοια και κυρίως η διασφάλιση των σημερινών οφειλών, που δεν επιτρέπει τέτοιες ενέργειες, γιατί όταν μιλούσαμε για ρυθμίσεις συνεταιριστικών χρεών, ο υποδιοικητής της Αγροτικής Τράπεζας στην Επιτροπή Οικονομικών Υποθέσεων, όταν ρωτήθηκε τι θα γίνει με τα υπόλοιπα, πόσα είναι τα υπόλοιπα δεν γνώριζε να μας απαντήσει. Και επειδή το θέμα των συνεταιριστικών χρεών μπαίνει και σήμερα με αυτήν την τροπολογία, δεν μας έχετε απαντήσει εδώ και τόσο καιρό ποια είναι η πορεία ρύθμισης αυτών των χρεών. 'Εχουν ολοκληρωθεί οι διαδικασίες, έχουν κατατεθεί οι συγκεκριμένες μελέτες; 

Τελειώνοντας με το συγκεκριμένο θέμα και πάλι εγώ προσωπικά εύχομαι να πετύχει η συγκεκριμένη προσπάθεια. Δεν έχω πειστεί για την ορθότητά της και κυρίως για τις μελλοντικές προθέσεις. 'Οσον αφορά την ΑΤΕ, επιτρέψτε μου στη συγκεκριμένη τροπολογία να επιφυλαχθώ ψηφίζοντας λευκό, γιατί σας είπα και πάλι, εύχομαι η ΑΤΕ να πετύχει. Γιατί μόνο έτσι θα γίνει πραγματικό εργαλείο για την άσκηση της σωστής αγροτικής πολιτικής. 

Σχετικά με το άρθρο 37 που αναφέρεται στον ΟΑΕ, διαφωνούμε με το συγκεκριμένο άρθρο. Είναι γνωστά τα προβλήματα που έχουν κληρονομηθεί. Εδώ μιλάμε, σύμφωνα με την έκθεση, για μια απώλεια που φθάνει τα εξήντα τέσσερα δισεκατομμύρια. Τα υπόλοιπα θα τα πούμε αργότερα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, πηγαίνοντας κατευθείαν στο άρθρο 34, για τη θέσπιση κινήτρων στο Τρίγωνο 'Εβρου, θα έλεγα αυτό που είπαμε στην κατ'αρχήν συζήτηση, ότι τα προβλήματα αυτού του επιπέδου δεν αφορούν μόνο το Τρίγωνο 'Εβρου, αλλά και κάποιες άλλες περιοχές, ιδιαίτερα σημαντικές. Για να μην πω όλες τις διασυνοριακές περιοχές, θα έλεγα τουλάχιστον για τα ακριτικά νησιά του ανατολικού Αιγαίου, τα οποία έχουν εντελώς εγκαταλειφθεί, ασφαλώς βέβαια και κάποιες επίσης δύσκολες περιοχές και εννοώ τις περιοχές της Ηπείρου, όπου όχι μόνο σήμερα αλλά από πάντα η 'Ηπειρος χαρακτηρίζεται σαν η λιγότερο αναπτυσσόμενη περιοχή της Ελλάδος και γενικότερα της Ευρωπαϊκής 'Ενωσης. 

Θα έλεγα ταυτόχρονα ότι και αν μέναμε σ'αυτό που περιλαμβάνει η σχετική διάταξη, δηλαδή το Τρίγωνο του 'Εβρου, πάλι άνθρακες ο θησαυρός. Αναφέρεται σε μια βιομηχανική ζώνη η οποία δεν υφίσταται. Υπάρχουν ασφαλώς αποφάσεις σε επίπεδο νομαρχιακού συμβουλίου και εγκεκριμένα κεφάλαια για τη δημιουργία της, αλλά κατανοείτε ότι για να αρχίσει και να ολοκληρωθεί απαιτούνται τουλάχιστον πέντε χρόνια. Δηλαδή πότε θα αρχίσει και πότε θα ολοκληρωθεί; Καλύτερο θα ήταν να χαρακτηριστεί ως βιομηχανική περιοχή υφιστάμενη όλο το Τριγωνο του 'Εβρου και να γίνονταν οι οποιεσδήποτε προσπάθειες. 

Διαφωνώ ακόμα και με την εισήγηση του εκεί φορέα και του δημάρχου -υπάρχει και μια επιστολή τους- να περιοριστεί σε λιγότερο από δεκαπέντε εκατομμύρια η επένδυση ανά πρόσωπο. Απεναντίας, θα πρέπει να διατηρηθεί, διότι οι 

επενδύσεις εκεί δεν γίνονται μόνο για απόδοση κεφαλαίων. Γίνονται και για απασχόληση και πρέπει έτσι να παραμείνει οπωσδήποτε αυτό το κριτήριο. 

Βεβαίως, το ποσοστό που δίνετε των πέντε μονάδων δεν είναι ένα κίνητρο που θα άλλαζε τα πάντα. Θα έπρεπε να είναι τουλάχιστον δέκα μονάδες σε σχέση με το ν. 2601/98, για να έχει και ένα αποτέλεσμα. Διότι διαφορετικά μοιάζει να θέλουμε να χαϊδεύουμε τα αυτιά, ενώ στην πραγματικότητα δεν προωθούμε την αποτελεσματικότητα. 

Πρέπει να ξαναμελετήσετε το θέμα των κινήτρων για τις ακριτικές περιοχές και στο σύνολό τους. 'Ετσι κι αλλιώς όμως, τουλάχιστον σήμερα δεχθείτε αυτές τις τροποποιήσεις, που αφορούν δηλαδή αύξηση 10% και όχι την αναμονή και τη στήριξη ετεροχρονισμένα μετά τη δημιουργία της αναπτυξιακής ζώνης στην περιοχή. 

Πάμε στην ΑΤΕ, στο άρθρο 35. 'Εχουμε κάνει πολλές προσπάθειες και σ' αυτήν την Αίθουσα για την εξυγίανση του Χαρτοφυλακίου της ΑΤΕ. Είναι γνωστός ο νόμος περί ρύθμισης χρεών των συνεταιριστικών οργανώσεων και ο τρόπος με τον οποίον αυτός πέρασε απ' αυτήν την Αίθουσα. Θυμάμαι το αποτέλεσμα του 121/119 και πώς διαμορφώθηκε για να περάσει. Αποδεικνύεται κάθε μέρα και περισσότερο όμως ότι ήταν αναποτελεσματικός. Θα συνεχίσει να είναι πάντα έτσι, έως ότου δεν δούμε την τράπεζα σαν ένα πιστωτικό ίδρυμα, αλλά να τη δούμε σαν ένα εργαλείο της αγροτικής μας πολιτικής. Και αυτό ευθέως πια συμπλέκεται και με το θέμα των συνεταιρισμών, του τρόπου λειτουργίας του συνεταιριστικού κινήματος στη χώρα μας. 'Εχουμε πει πάρα πολλές φορές αυτά τα πράγματα. Την προηγούμενη δε εβδομάδα, που είχαμε το νομοσχέδιο για τις διεπαγγελματικές οργανώσεις, ο κύριος Υπουργός υποσχέθηκε ότι πριν προχωρήσει σε άλλης μορφής ρυθμίσεις, όσον αφορά την ΑΤΕ, θα κάναμε και σε επίπεδο Επιτροπής Παραγωγής και Εμπορίου ειδικές συζητήσεις για την ΑΤΕ και θα κατέθεταν και τα κόμματα τις προτάσεις τους. Τώρα έρχεται για μια φορά ακόμα αποσπασματικά και κάνει άλλη μία ρύθμιση κάποιων άλλων δισεκατομμυρίων ως φαίνεται σαν αποτέλεσμα, αν καθήσει κανείς και το δει σε βάθος, που τελικά δεν θα δώσει μία ουσιαστική λύση-πρόταση γι' αυτό που αφορά την ΑΤΕ. Πρέπει να δούμε γενικά την αγροτική μας πολιτική, γενικά το αγροτικό μας εισόδημα, γενικά τον τρόπο που διαμορφώνεται αυτό. Πρέπει να δούμε την οργάνωση του αγροτικού τομέα. Πρέπει να δούμε τους συνεταιρισμούς σαν ουσιαστικά εργαλεία παρέμβασης σ' αυτό το ζήτημα. Γιατί αν δεν ξεκινήσουμε έτσι και ξεκινήσουμε από την κεφαλή, δηλαδή από το παθητικό λειτουργίας της ΑΤΕ, τότε θα βλέπουμε μόνο αριθμούς και δεν θα βλέπουμε ουσία. Γιατί η ΑΤΕ δεν έχει μόνο προβλήματα λειτουργικά -που τα έχει ως φαίνεται- έχει και προβλήματα δράσης. Γιατί ασχολείται με ένα αντικείμενο, κατά 80% τουλάχιστον, τον αγροτικό τομέα, που έχει τα δικά του προβλήματα. Πρέπει να το δούμε συνολικά. Πρέπει να πάρουμε αποφάσεις εξυγίανσης του Χαρτοφυλακίου της από εδώ και πέρα. Εμείς καταψηφίζουμε το σημερινό. Μόνο στην περίπτωση που έχουμε βάλει κάποιες σταθερές λειτουργίας της αγροτικής μας πολιτικής. Και να έχει έρθει επιτέλους αυτό το περιβόητο νομοσχέδιο, που και ο νυν Υπουργός Γεωργίας το υποσχέθηκε πολλές φορές, περί συνεταιριστικού κινήματος. 

Η ημερήσια αποζημίωση γεωτεχνικών υπαλλήλων αφορά ένα μέρος αυτών και δεν αφορά άλλους. Πρέπει να προστεθούν και οι υπάλληλοι του Οργανισμού Βάμβακος αλλά και Καπνού, οι οποίοι κινούνται ευρύτατα ανά την Ελλάδα. Αυτός είναι εξάλλου ο ρόλος τους. Είναι οι μετακινούμενοι συνεχώς υπάλληλοι. Αν δεν εντάξουμε αυτούς και εντάξουμε κάποιους οι οποίοι παίρνουν μία έξοδο το δεκαπενθήμερο, τότε δεν έχουμε κάνει τίποτε. 'Εχουμε δει ένα κομμάτι και δεν έχουμε δει αυτό το οποίο είναι και το πιο ουσιαστικό. Πρέπει να το εντάξετε σ' αυτό το νομοσχέδιο, κύριε Υπουργέ, και υπάρχει και μια πρόταση γραπτή, που αφορά και τους υπαλλήλους του Οργανισμού Βάμβακος και Καπνού, όσο αυτοί θα λειτουργούν, γιατί ξέρουμε ότι είναι και σε μεταβατική περίοδο. 

'Οσον αφορά τώρα τον ΟΑΕ, εσείς είπατε πολλά χθες, κύριε Υπουργέ, ότι πέτυχε αυτός ο οργανισμός. 'Ηδη εξυγίανε επιχειρήσεις. Κατ' αρχήν να σας πω ένα πράγμα. Η εξυγίανση μιας βιομηχανικής επιχείρησης είναι η επαναλειτουργία της σε επίπεδο παραγωγικό. Αυτές οι επιχειρήσεις δυστυχώς δεν μπήκαν σε παραγωγική δράση, δεν πήραν εργαζόμενους, δεν απάντησαν σε αυτό το μόνιμο πρόβλημα της ανεργίας στη χώρα μας. Κάνουν ουσιαστικά τους μεταπράτες. 'Εχουν μετατραπεί σε εισαγωγείς και επειδή έχουν και τη δυνατότητα παρέμβασης στις προμήθειες του δημοσίου, ουσιαστικά εισάγουν και μεταπωλούν προϊόντα. Αυτή είναι η πραγματικότητα. Δείτε τις μία-μία και αναλύστε τις. 'Οσο γι' αυτές που έμειναν έξω από το παιχνίδι, μετά από τα επί χρόνια αμειβόμενα πρόσωπα, εκκαθαριστές κλπ., έχουν αφήσει ένα μεγάλο ερωτηματικό που απαντιέται σαφώς και με τα εξήντα τέσσερα δισεκατομμύρια (64.000.000.000), που θέλετε να ρυθμίσετε σήμερα. 

'Εχετε ευθύνες, τις ευθύνες σας να τις κρατήσετε για τον εαυτό σας, εμείς δεν τις στηρίζουμε. 

Αυτά, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, θα μιλήσω για το άρθρο 34. 

Ελάχιστη σημασία είχε και συνεχίζει να έχει για το ελλαδικό κράτος το γεγονός ότι το Τρίγωνο του 'Εβρου, ο χερσαίος αυτός Βόσπορος, κατέχει την αξιολογότερη γεωοικονομικά και γεωστρατηγικά θέση και σημασία σε ολόκληρο το ελλαδικό αν όχι το ευρωπαϊκό σώμα και ρυμοτομικό. Το ότι για κάθε σοβαρή ευρωπαϊκή χώρα θα αποτελούσε την κύρια προθήκη της. Την παραγωγική και αναπτυξιακή της Σοφοκλέους. Το λέω αυτό γιατί η υποδομή της Σοφοκλέους είναι πυραμιδικού τύπου. 

Στη δική μας περίπτωση, όμως, δεν συνέβη αυτό. Εδώ τα γεωγραφικά χαρακτηριστικά της περιοχής ταυτίστηκαν με τα αναπτυξιακά. 'Εχουμε να κάνουμε με τμήμα μιας μικρής "Μεσοποταμίας". Ενώ μπορούσε να αποτελέσει το μεγαλύτερο γεωπολιτικό πόρο για τη χώρα, παρέμεινε ο πλέον άπορος χώρος της. Και αυτό πέρα από τους πλούσιους φυσικούς της πόρους, παρά τη μοναδική ιδιότητα του Τριγώνου να απέχει ίσες αποστάσεις τόσο από το Αιγαίο όσο και από τον Εύξεινο. Από την Αλεξανδρούπολη και το Μπουργκαζ. 

Οι εναπομείναντες Θρακιώτες συμπατριώτες μου στο Τρίγωνο, οι οποίοι στο Δίλοφο και στον Κριό, που παρέμειναν στο 1920 -αυτό είναι το επίπεδο ανάπτυξής τους- βλέπουν δίπλα τους ακριβώς σήμερα τις επτά λωρίδες της πλημμυρισμένης από κίτρινα φώτα τουρκικής αντεγνατίας, δίκαια διερωτώνται: Πού είναι η Ευρώπη; Πού είναι η Ασία; Πού είναι ο δικός μας δρόμος; 

Δυστυχώς, όμως, τα κλειδιά του δρόμου Αλεξανδρούπολης - Μπουργκάζ συνεχίζουν να τα κρατούν οι ιστορικά αποτυχημένες νομενκλατούρες αυτής της χώρας. Συμπολιτευτικές και αντιπολιτευτικές. Οι ηγεσίες που δεν έχουν πει τίποτα άλλο τόσο για τη Θράκη όσο και για την ίδια τη χώρα, που δεν έκαναν τίποτα ώστε να μην ανακυκλωνόμαστε. 'Οπως σήμερα που άκουσα από τους εισηγητές των κομμάτων μια ακατέργαστη προσέγγιση και αυτό βέβαια σαν αποτέλεσμα μιας μεγάλης ανεπάρκειας που έχουν για την ανάλυση της γεωπολιτικής, της γεωστρατηγικής και της γεωοικονομίας στην ευρύτερη περιοχή. 

Η ανάπτυξη του Τριγώνου δεν πρόκειται να έρθει μέσα από τις υποκριτικού τύπου φιλευσπλαχνίες του άρθρου 34. Δεν ήρθε με το 62%. Γιατί να έρθει με το 50%, άντε με το 52%, με το 55%; 'Οπως δεν ήρθε μέσα από τα βιομηχανικά κουφάρια σαν την πολυυπουργικής έμπνευσης κατασκευή του εργοστασίου στρατιωτικών ειδών, που τώρα τελικά ψάχνουν να βρουν και να καταλογίσουν ευθύνες στις γυναίκες του Τριγώνου και στις τοπικές δυνάμεις. 

Φυσικά δεν μπορεί να έρθει και η ανάπτυξη μέσα από μία μετατροπή της περιοχής σε χώρο χωριστής ανάπτυξης σύμφωνα με νοτιοαφρικάνικα ή νοτιοτουρκικά μοντέλα. Το Τρίγωνο ποτέ δεν ήταν κάτι μαύρο για να γίνει ένα Μπαντουστάν, όπου το ρόλο της φυλής των Μπαντού θα παίζουν Βούλγαροι εργαζόμενοι. Να γίνει δηλαδή ένα νέο Τράνσκεϊ, άλλα και ένα IMPORT-EXPORT ανεργίας. Είχαμε εξαγωγή ανεργίας τις προηγούμενες δεκαετίες, να έχουμε εισαγωγή ανεργίας τις νέες δεκαετίες, στο νέο αιώνα. 

Κύριε Πρόεδρε, ο δρόμος της ανάπτυξης, προτού αυτή πάρει το τρένο των τροφίμων, υπάρχουν λίγα αξιόλογα παραδείγματα, όσο υπάρχει δηλαδή ακόμα ιστορική διορία, περνάει από τις δύο θρακικές πόλεις, επείνια η μία της άλλης στο Αιγαίο και στη Μαύρη Θάλασσα, την Αλεξανδρούπολη και το Μπουργκάζ. 

'Ομως το ελλαδικό κομμάτι αυτού του πιο έξυπνου δρόμου της Γηραιάς Ηπείρου, αν και συμπεριλαμβάνονταν στο Β' Πακέτο Ντελόρ, καθώς και στους χάρτες που κυκλοφόρησε η "ΕΓΝΑΤΙΑ Α.Ε." με το ίδιο πλάτος με την υπόλοιπη Εγνατία, κύριοι Υπουργοί απόντες, αλλά και παρόντες όταν είστε, είστε ωσεί απόντες, προβήκατε στην αποκοπή του με στόχο να μειωθεί το έλλειμμα της λεγόμενης Εγνατίας κατά εκατόν πέντε δισεκατομμύρια (105.000.000.000) δραχμές, για να επιστρέψετε σήμερα κάποια ψιχία. Λέω λεγόμενης Εγνατίας, γιατί αυτό δεν είναι Εγνατία. 'Εχετε γι' αυτό μεγάλες ευθύνες. Μέχρι και οι Βρυξέλλες επανειλημμένα σας επετίμησαν για τους χειρισμούς σας απέναντι στην ιστορική οδό. 

Κύριοι Υπουργοί, η εποχή της πολιτικής των φιλοδωρημάτων προς την περιφέρεια, όπως και η εποχή του "πας Θραξ βλαξ", έχει τελειώσει. Τώρα μόνο η Παναγία η Κοσμοσώτηρα των Θρακών μπορεί να σας συγχωρήσει και κυβερνώντες και αντιπολιτευόμενους. Οι συμπατριώτες μου όχι. 'Οπως βέβαια και εγώ δεν πρόκειται να ψηφίσω το συγκεκριμένο άρθρο. 

'Ολοι εδώ μέσα καταφεύγετε πολλές φορές στον ολυμπισμό και στην αρχαιολατρεία, επειδή θέλετε να καλύψετε ένα μεγάλο κενό που έχετε για ένα σύγχρονο αναπτυξιακό μοντέλο για τη χώρα. 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Τμήμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δημόσιας Τάξης: "Εκδιδόμενα με αμοιβή πρόσωπα". 

Ο κ. Δημοσχάκης έχει το λόγο. 

ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, όσον αφορά το άρθρο 34, έχω μία διαμαρτυρία του Δήμου και των παραγόντων της περιοχής του Τριγώνου. 

Κατ' αρχάς, το Τρίγωνο, κύριε Υπουργέ, είναι το ακρότατο σημείο της πατρίδας, είναι ένα τρίγωνο όντως από τον 'Εβρο ποταμό. Εκεί δεσμεύτηκε από τη Νομαρχιακή Αυτοδιοίκηση μία στρεμματική έκταση τριακοσίων στρεμμάτων. Ούτε βιομηχανική ζώνη υπάρχει, μόνο έχει οριοθετηθεί. Δεν έχει υπάρξει καμία υποδομή. Για να τελειώσει αυτό χρειάζονται πέντε χρόνια. 'Αρα, ο νόμος σας θα είναι ανενεργός. Ούτε κίνητρα θα ισχύσουν ούτε τίποτε. 

Οι παράγοντες της περιοχής ζητούν τα κίνητρα αυτά να δοθούν για όλα τα όρια του Δήμου Τριγώνου. Υπόψιν ότι ο πληθυσμός στην περιοχή αυτή φθίνει, κατά 80% είναι γηρασμένος -σε δέκα χρόνια δεν θα υπάρχει ψυχή- μήπως με τα δικά σας κίνητρα ζωντανέψει η περιοχή αυτή. Στην περιοχή αυτή υπάρχουν τρεις βιομηχανίες και βιοτεχνίες. Αυτά τα λεφτά που δόθηκαν και αυτές οι "μαϊμούδες" που έγιναν, ήταν εκτός Τριγώνου. 'Εγιναν στη βιομηχανική ζώνη Αλεξανδρούπολης, Κομοτηνής, Ξάνθης ενδεχόμενα και αν τυχόν υπάρχουν "μαϊμούδες" υπεύθυνοι, είναι οι ελεγκτικοί μηχανισμοί της περιφέρειας του Υπουργείου Εθνικής Οικονομίας και του Υπουργείου Γεωργίας. 

Θερμή παράκληση σύσσωμης της Νομαρχιακής Αυτοδιοίκησης και των κατοίκων της περιοχής Τριγώνου είναι τα κίνητρα αυτά να συμπεριλάβουν όλα τα διοικητικά όρια του Δήμου Τριγώνου, αν θέλετε να προσφέρετε κάτι. 'Αλλως να μην ψηφισθεί καθόλου η διάταξη, διότι δεν θα προσφέρει τίποτε απολύτως. 

Αν θέλουμε να αποφύγουμε "μαϊμούδες" και άλλα, πρέπει να ελέγξετε τους ελεγκτικούς σας μηχανισμούς, να λειτουργήσουν άψογα, για να μην έχουμε τέτοια προηγούμενα. Εν πάση περιπτώσει, ας μπουν στην επιτροπή και οι Βουλευτές. Πού θα λογοδοτήσουν οι ελεγκτικοί μηχανισμοί που είναι εκτός 'Εβρου; Γι'αυτό είχαμε αυτά τα παρατράγουδα. Εμείς λογοδοτούμε στο λαό. Αυτοί πού λογοδοτούν; Πουθενά. 'Ηδη στην εισαγγελεία εφετών εκκρεμούν πολλές από αυτές τις υποθέσεις και προς τιμή του περιφερειάρχη της περιοχής, ο οποίος κάνει τα αδύνατα δυνατά για να αποδοθεί η δικαιοσύνη στην περιοχή. 

Κύριε Υπουργέ των Οικονομικών, παρακαλώ θερμότατα, τα κίνητρα που δίνονται στο Δήμο Τριγώνου που είναι μία περιοχή ανύπαρκτη, να δοθούν σε όλα τα διοικητικά όρια το Δήμου Τριγώνου. Θα γίνει χρήση από δύο-τρεις ανθρώπους. Μη νομίζετε ότι θα υπάρξει πακτωλός χρημάτων και ότι θα τρέξουν οι πάντες να επενδύσουν στην περιοχή Τριγώνου. Μακάρι να γινόταν κάτι τέτοιο, αλλά δεν θα γίνει. Παρακαλώ πολύ -αποτελεί αυτό παράκληση και όλων των τοπικών παραγόντων της περιοχής- να δοθούν τα κίνητρα σε όλα τα διοικητικά όρια του Τριγώνου. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, κάθε προσπάθεια που γίνεται για να επιδοτηθεί η ελληνική παραμεθόριος, ασφαλώς μας βρίσκει σύμφωνους. Το είπα και από το Βήμα της Βουλής, το έχω επαναλάβει κατά κόρον σε αυτήν την Αίθουσα και θα το λέω σε κάθε περίπτωση που δίνεται η ευκαιρία από τα νομοσχέδια που καταθέτει η Κυβέρνηση. 

Με βρίσκει σύμφωνο, κύριε Υπουργέ η διάταξη που έχετε για το Τρίγωνο του 'Εβρου, που βρίσκεται στα ελληνοβουλγαρικά και ελληνοτουρκικά σύνορα και αποτελεί πρώτο προμαχώνα του 'Εθνους. 'Ομως ο τρόπος με τον οποίον έχετε τη διάταξη, δεν υπηρετεί τίποτε. Γι' αυτό η άποψη η οποία διατυπώθηκε πριν από λίγο από τον αγαπητό συνάδελφο κ. Δημοσχάκη, να επεκταθούν αυτές οι προνομιακές μεταχειρίσεις σε ολόκληρο το Δήμο Τριγώνου, είναι η σωστή θέση. Και αυτό πρέπει να κάνετε. 

Με την ευκαιρία όμως αυτή, κύριε Υπουργέ, θα πρέπει να σας υπενθυμίσω αυτά που κατά κόρον σας έχω πει σε αυτήν την Αίθουσα. 

Πριν τέσσερα χρόνια η ειδική έκθεση της Ευρωπαϊκής 'Ενωσης κατέτασσε την 'Ηπειρο στην προτελευταία θέση της ανάπτυξης σε ολόκληρη την Ευρώπη και κατ'επέκταση, το ίδιο τον πιο φτωχό της Ηπείρου, το Νομό Θεσπρωτίας. 

Το Φεβρουάριο, η ίδια η Ειδική 'Εκθεση κατατάσσει την 'Ηπειρο στην τελευταία θέση της ανάπτυξης. 

Δηλαδή τα "είκοσι χιλιάδες μεγάλα έργα" σας κατάφεραν από προτελευταία την 'Ηπειρο και τη Θεσπρωτία να τη μεταφέρουν στην τελευταία θέση της ανάπτυξης. Αυτή είναι η επιτυχία σας! 

Αφού, λοιπόν, έτσι έχουν τα πράγματα -και δεν τα λέει ο Βουλευτής του Νομού Θεσπρωτίας- τα λέει η ειδική έκθεση της Ευρωπαϊκής 'Ενωσης- γιατί μένετε αδιάφοροι γι'αυτόν το χώρο; Και γιατί στη συγκεκριμένη περίπτωση δεν συμπεριλαμβάνετε και τον Δήμο Φιλιατών, που είναι παραμεθόριος δήμος, ο μεγαλύτερος σε έκταση, κύριοι συνάδελφοι, δήμος της χώρας, γιατί απετελέσθη, με τον "ΚΑΠΟΔΙΣΤΡΙΑ", από σαράντα μια πρώην κοινότητες και έγινε αυτό το έκτρωμα. Αυτό λοιπόν το έκτρωμα βοηθήστε το, κύριε Υπουργέ. Γιατί αλλιώς, θα πάρετε και άλλο μήνυμα. Γιατί φαίνεται το μήνυμα των ευρωεκλογών δεν το πήρατε, δεν το νιώσατε. 

Το 1994, κύριοι συνάδελφοι, το ΠΑ.ΣΟ.Κ. στο Νομό Θεσπρωτίας προηγείτο κατά 8,5 μονάδες. Το 1996 προηγείτο κατά 10 μονάδες. Το 1998 στις νομαρχιακές εκλογές ο δικός μας υποψήφιος πήρε 32% και ο του ΠΑ.ΣΟ.Κ. 51% από την πρώτη Κυριακή, 18 μονάδες. Και προχθές ήλθε 2 εκατοστιαίες μονάδες πίσω. 

Δεν το πήρατε τουλάχιστον αυτό το μήνυμα; Τι περιμένετε, χειρότερο στις εθνικές εκλογές που έρχονται; 

Κάντε κάτι, κύριε Υπουργέ, για την 'Ηπειρο, κάντε κάτι για το Νομό Θεσπρωτίας, κάντε κάτι για το έκτρωμα που λέγεται Δήμος Φιλιατών και είναι παραμεθόριος περιοχή και φθίνει καθημερινά. Γιατί αν δεν το προλάβετε τώρα, δεν θα έχει λόγο καμία κυβέρνηση να λάβει κανένα μέτρο, γιατί δεν θα υπάρχουν άνθρωποι πλέον να ενδιαφερθούν για οποιαδήποτε μέτρα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδημόπουλος έχει το λόγο. 

Απών, διαγράφεται. 

Ο κ. Αργύρης έχει το λόγο. 

Απών, διαγράφεται. 

'Εχω την τιμή να ανακοινώσω στο Τμήμα ότι οι Υπουργοί Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εθνικής Οικονομίας και Οικονομικών, Ανάπτυξης, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων και Δικαιοσύνης, κατέθεσαν σχέδιο νόμου: "Πλοία αναψυχής και άλλες διατάξεις". 

Παραπέμπεται στην αρμόδια Διαρκή Επιτροπή. 

Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι πέντε φοιτητές και τέσσερις συνοδοί-καθηγητές από το Πανεπιστήμιο της Νέας Υόρκης των Ηνωμένων Πολιτειών Αμερικής. 

Η Βουλή τους καλωσορίζει. 

(Χειροκροτήματα από όλες τις πτέρυγες της Βουλής) 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο, παρακαλώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσοβόλα, έχετε το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, στη συζήτηση επί της αρχής έθεσα το ζήτημα των παραμεθόριων περιοχών με αφορμή αυτήν την τροπολογία, την οποία θεωρούμε κατ'αρχήν θετική. Δίνει πέντε επιπλέον μονάδες στις επενδύσεις στο Δήμο Τριγώνου 'Εβρου. 

'Εθεσα το γενικό θέμα της ανάπτυξης όλης της παραμεθόριας περιοχής, της νησιωτικής και ηπειρωτικής Ελλάδας. 'Εθεσα ακόμα το θέμα ενός νησιού του 'Εβρου, της Σαμοθράκης, που είχα την τύχη και την τιμή να το επισκεφθώ την προηγούμενη εβδομάδα και να αποκτήσω ιδίαν αντίληψη για την κατάσταση στην οποία είναι αυτό το νησί, παρό,τι είναι όμορφο νησί, με μεγάλες δυνατότητες τουριστικής, αγροτικής αλλά και άλλης ανάπτυξης. 

Η εικόνα, απλά, που σου δημιουργείται όταν κατεβαίνεις από το πλοίο στο λιμάνι, είναι δραματική. Είναι χωρίς βασικά έργα υποδομής το λιμάνι, στην περιοχή που αποτελεί την πρόσοψη αυτού του νησιού της Σαμοθράκης. 

Προχωρώντας μέσα -γιατί γύρισα αρκετούς συνοικισμούς- βλέπεις την ανυπαρξία βασικών έργων αναπτυξιακής και κοινωνικής υποδομής. Και ασφαλώς το παράπονο είναι η εγκατάλειψη από την πολιτεία. Γιατί; Διότι, ακριβώς, αποσπασματικά και μόνο έρχονται διατάξεις κατά περίπτωση, χωρίς να προωθηθεί -αυτό είπα και προχθές- ένα ολοκληρωμένο σχέδιο ταχύρυθμης παραγωγικής ανάπτυξης της περιφέρειας, αλλά και ειδικότερα της παραμεθόριας περιοχής των νησιών του Αιγαίου, της Θράκης, της Μακεδονίας και της Ηπείρου. 

Η διακομματική επιτροπή της Βουλής είχε κάνει ένα πόρισμα. 'Οταν επισκέφθηκα το προηγούμενο Σάββατο μετά τη Σαμοθράκη τη Λήμνο και έκανα συζήτηση στο Δημοτικό Συμβούλιο, μου είπαν ότι εδώ αυτό το πόρισμα της διακομματικής επιτροπής εμείς δεν το είδαμε καθόλου να υλοποιείται. Και είναι γνωστό ότι έχουμε έναν υπαρκτό κίνδυνο εξ ανατολών από την Τουρκία, που στηρίζεται από τις μεγάλες δυνάμεις. 

Το ΔΗ.Κ.ΚΙ. ζητάει ξεκάθαρα κατ'αρχήν να δεσμευθεί η Κυβέρνηση αυτήν τη στιγμή στη Βουλή και διά της Βουλής στον ελληνικό λαό ότι θα προχωρήσει χωρίς καμία άλλη καθυστέρηση σε όλη την παραμεθόριο περιοχή, νησιωτική και ηπειρωτική Ελλάδα και κυρίως στον 'Εβρο και στο Αιγαίο, χωρίς καμία παρέκκλιση, αυτό το πόρισμα της διακομματικής επιτροπής για την ανάπτυξη της παραμεθόριας περιοχής. 

Πιστεύουμε ότι μόνο με την παροχή αυτών των πέντε επιπλέον μονάδων στο Δήμο Τριγώνου και έτσι όπως δίνονται, δεν πρόκειται να αλλάξει η οικονομική και κοινωνική κατάσταση και στο Δήμο Τριγώνου, αλλά και στον 'Εβρο και στη Θράκη. 

Ζητάμε αυτές τις πέντε μονάδες να τις δώσετε και στη Σαμοθράκη -Νομός 'Εβρου με ίδια προβλήματα- αλλά ζητάμε να προχωρήσετε έργα αναπτυξιακής και κοινωνικής υποδομής. 

'Οπως σωστά τονίστηκε πριν και από τον κ. Κηπουρό, η Εγνατία Οδός, που είναι έργο πνοής πράγματι, πάει με ρυθμό χελώνας, παρά τις περί του αντιθέτου διαβεβαιώσεις του Υπουργού Περιβάλλοντος, Χωροταξίας και Δημοσίων 'Εργων. 

Ζητάμε επίσης, στην παραμεθόριο περιοχή, στον 'Εβρο και στα Δωδεκάνησα, να δείτε το θέμα και των συγκοινωνιών, κυρίως στη νησιωτική Ελλάδα, στο Αιγαίο. 

Επίσης, να δείτε και το θέμα των κοινωνικών υπηρεσιών που παρέχονται. Να δείτε ουσιαστικά έργα πνοής για την τουριστική ανάπτυξη όλου του Αιγαίου αλλά και της Σαμοθράκης ειδικότερα και της Λήμνου και των άλλων περιοχών της Δωδεκανήσου κ.λπ. 

Αν δεν το δούμε συνολικά αυτό το θέμα, τότε φοβάμαι ότι όλες αυτές οι ρυθμίσεις σαν τη σημερινή δεν θα προσφέρουν ουσιαστική δουλειά, απλά θα δημιουργούν ψεύτικες εντυπώσεις και ασφαλώς θα ερημώνει συνεχώς και ο 'Εβρος και η 'Ηπειρος και η Μακεδονία και η Θράκη συνολικά και το Αιγαίο. 

Εμείς το θέτουμε και περιμένουμε απάντηση από τον κύριο Υπουργό, γιατί δεν μπορεί να συνεχίζεται αυτή η κατάσταση. 

Κύριε Πρόεδρε, ακούστηκαν πολλά με αφορμή αυτό το νομοσχέδιο. Είδαμε χθες το βράδυ ότι αυξήθηκε σημαντικά η τιμή της βενζίνης και του πετρελαίου. Αυτό και μόνο είναι ικανό για να δώσει μία απάντηση σε αυτά που είπε προχθές επί της αρχής του νομοσχεδίου ο Υπουργός Εθνικής Οικονομίας και Οικονομικών, ότι τάχα η οικονομία πάει καλά. Εδώ ένα και μόνο εξωγενές γεγονός υπήρξε και τελικά προκύπτει σήμερα και χθες ότι τα πάντα βρίσκονται στον αέρα, για να δικαιωθεί απόλυτα η θέση που έχουμε διατυπώσει και εγώ και το ΔΗ.Κ.ΚΙ. κατ'επανάληψη εδώ, ότι η παραγωγική οικονομία δυστυχώς οδηγείται από το κακό στο χειρότερο. 

Η πλασματική οικονομία, την οποία εσείς παίρνετε και χρησιμοποιείτε, είναι οικονομία που δεν υπηρετεί τα συμφέροντα της 'Ελλάδας, του ελληνικού λαού. Γι'αυτόν ακριβώς το λόγο πρέπει να αλλάξει ριζικά η οικονομική και κοινωνική πολιτική, να δοθεί έμφαση στην ανάπτυξη πολύ περισσότερο της περιφέρειας, πολύ περισσότερο δε των παραμεθόριων περιοχών της νησιωτικής και ηπειρωτικής Ελλάδας, να δοθεί έμφαση στις παραγωγικές επενδύσεις που φέρνουν εργασία και παράλληλα στην κοινωνική προστασία. Γι'αυτό περιμένω απάντηση για τη Σαμοθράκη, τη Λήμνο, για τον 'Εβρο και για όλη την παραμεθόρια περιοχή. 

Κύριε Υφυπουργέ, τόση σημασία δίνει στο νομοθέτημα και στη Βουλή η Κυβέρνηση, που ο αρμόδιος Υπουργός Εθνικής Οικονομίας -αλλά και της Γεωργίας για την τροπολογία της ΑΤΕ- απουσιάζει, εκτός από ελάχιστες περιπτώσεις που έρχεται εδώ, άρα δεν θέλει να γίνει ουσιαστική συζήτηση στη Βουλή. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Χριστοδουλάκης έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κυρίες και κύριοι, στην τρίτη ενότητα του νομοσχεδίου που συζητάμε, νομίζω ότι έχει γίνει κυρίαρχο το θέμα της Αγροτικής Τράπεζας και σε αυτό θα επικεντρώσω την τοποθέτησή μου στο σημείο αυτό, απαντώντας όμως και σε ορισμένα επί μέρους θέματα τα οποία έθεσαν άλλοι ομιλητές. 

Κατ'αρχήν, η Αγροτική Τράπεζα είναι μία τράπεζα η οποία συνεισέφερε πολλά στην αγροτική ανάπτυξη, αλλά, όπως είναι φυσικό, έπρεπε να είχε εξελιχθεί πολύ ταχύτερα, έτσι ώστε να μπορέσει να αντιμετωπίσει τις προκλήσεις και τις νέες δυνατότητες οι οποίες ανοίγονταν στο χρηματοπιστωτικό σύστημα. Και αυτό άργησε να γίνει, με αποτέλεσμα η Αγροτική Τράπεζα να αρχίζει να εμφανίζει μία σειρά από προβληματικά στοιχεία, τα οποία όμως τώρα η Κυβέρνηση αποφάσισε να αντιμετωπίσει με ένα ριζικό τρόπο. 

Τα προβλήματα αυτά αντανακλούσαν όχι μόνο την καθυστέρηση της αναδιάρθρωσης της Αγροτικής Τράπεζας, αλλά και ένα γεγονός το οποίο έχει σημαδέψει για πολλά χρόνια τη λειτουργία της, στον τρόπο και στο πλαίσιο ανάπτυξης της αγροτικής οικονομίας της χώρας μας. 

Η Αγροτική Τράπεζα, όπως γνωρίζετε, απετέλεσε ένα τραπεζικό μονοπώλιο απέναντι στον αγροτικό κόσμο και ο αγροτικός κόσμος κυρίως με τη μορφή των συνεταιρισμών ήταν υποχρεωμένος να αντλεί τις χρηματοπιστωτικές ανάγκες που είχε από την Αγροτική Τράπεζα, δηλαδή λειτουργούσε ως ένα μονοψώνιο της Αγροτικής Τράπεζας. Και είναι γνωστό, ότι όταν έχουμε ένα μονοπώλιο από τη μία μεριά και ένα μονοψώνιο από την άλλη, δεν δημιουργείται ποτέ το καλύτερο δυνατό σημείο ισορροπίας, διότι λείπει ο ανταγωνισμός και από τους πελάτες και από αυτούς που παρέχουν την τραπεζική εξυπηρέτηση. 

Θα πρέπει λοιπόν αυτό το σύστημα να αλλάξει, να αναδιαρθρωθεί και να προσαρμοσθεί στα σύγχρονα πλαίσια τα οποία έχει δημιουργήσει η ανάπτυξη του χρηματοπιστωτικού συστήματος διεθνώς και στη χώρα μας. 

Λέγω ότι ένα χαρακτηριστικό της παθογένειας αυτού του μονοπωλιακού και μονοψωνιακού χαρακτήρα, που είχε το αγροτικό τραπεζικό σύστημα στη χώρα μας, ήταν η εμφάνιση υψηλών ζημιών. Εμείς βάλαμε στόχο ότι θα βγούμε από αυτό το καθεστώς της παθογένειας και των ελλειμμάτων με μία σειρά κινήσεων, που θα τις περιγράψω τώρα αμέσως και σε ένα εύλογο χρονικό διάστημα να περάσουμε σε ένα νέο σύγχρονο χρηματοπιστωτικό καθεστώς, το οποίο θα έχει τόσο γρήγορα αποτελέσματα, που θα επιτρέψει την είσοδο της Αγροτικής Τράπεζας στο Χρηματιστήριο Αξιών Αθηνών το πρώτο εξάμηνο του 2001. 

Πώς θα γίνει αυτό. Κατ' αρχήν, έπρεπε να ρυθμίσουμε μία σειρά από επισφαλή χρέη, πράγμα το οποίο το επιχειρήσαμε πέρυσι με το νόμο ο οποίος ψηφίστηκε για την Αγροτική Τράπεζα. Σας πληροφορώ ότι όλο αυτό το ζήτημα της ρύθμισης χρεών προς τους αγροτικούς συνεταιρισμούς έχει ολοκληρωθεί ως προς την αξιολόγησή του και ήδη γίνονται οι διμερείς συναντήσεις μεταξύ Αγροτικής Τράπεζας και ενδιαφερομένων συνεταιρισμών, έτσι ώστε να οριστικοποιηθεί και να τελειώσει. 'Εχει γίνει, όπως αντιλαμβάνεσθε, το βασικότερο στάδιο και έχει περατωθεί. 

Ο δεύτερος παράγων εξυγίανσης ήταν με εγκυκλίους της τράπεζας να γίνει μία προσαρμογή και των επιτοκίων αλλά και των τόκων ποινής, οι οποίοι είχαν επιβληθεί στους αγρότες και αυτό βρίσκεται επίσης σε μία φάση ολοκλήρωσης. Για να γίνω πιο συγκεκριμένος, σας λέω ότι τα επιτόκια των επενδυτικών δανείων των αγροτών απο 16% έχουνε μειωθεί στο 12% και από αυτήν τη ρύθμιση ωφελούνται επτακόσιες πενήντα χιλιάδες αγρότες, ενώ από τη διαδικασία παραγραφής των τόκων ποινής ωφελούνται πενήντα χιλιάδες αγρότες. 'Ηδη είκοσι επτά χιλιάδες από αυτούς έχουν υποβάλει τη σχετική αίτηση και έχει δοθεί παράταση μέχρι τέλους αυτού του μήνα, για να υποβάλουν και οι υπόλοιποι. 

Με τις τρεις, λοιπόν, αυτές κινήσεις υπήρξε μία πολύ μεγάλη ανακούφιση στο ζήτημα των χρεών ή των υποχρεώσεων που έχουν, είτε οι συνεταιρισμοί είτε οι αγρότες προς την Αγροτική Τράπεζα. 

Το δεύτερο σημείο ήταν η σταδιακή διαγραφή επισφαλών απαιτήσεων, οι οποίες θα δημιουργούσαν ανάλογα προβλήματα με αυτά που δημιουργήθηκαν το 1997, στο μέλλον. Και αυτό γίνεται με τη σύμπραξη του ελληνικού δημοσίου, με τη βοήθεια του ελληνικού δημοσίου, με έναν τρόπο τον οποίο θα εξηγήσω αμέσως μετά, αλλά χωρίς επιβάρυνση του κρατικού προϋπολογισμού. Με τον τρόπο αυτό θα διευκολυνθεί η μετατροπή της Αγροτικής Τράπεζας απο μία χρονίως προβληματική τράπεζα σε ένα σύγχρονο χρηματοπιστωτικό οργανισμό, ο οποίος θα έχει εκκαθαρίσει και θα έχει εξυγιάνει το χαρτοφυλάκιό του και θα μπορεί πλέον να αξιοποιήσει όλες τις χρηματοπιστωτικές δυνατότητες που έχει, να τις προσφέρει στον αγροτικό κόσμο, και ο οποίος με τη σειρά του βέβαια και αυτός θα έχει τη δυνατότητα πρόσβασης και στις χρηματοπιστωτικές υπηρεσίες άλλων τραπεζών, έτσι ώστε να ενισχυθεί ο ανταγωνισμός και ως προς την παροχή των υπηρεσιών αυτών από την τράπεζα και ως προς τη ζήτηση των υπηρεσιών αυτών. Να καταργήσουμε επιτέλους αυτήν τη συνύπαρξη μονοπωλίου και μονοψωνίου, που νομίζω ότι απετέλεσε έναν από τους παράγοντες που οδήγησαν σε ένα χαμηλό σημείο το χρηματοπιστωτικό σύστημα στον αγροτικό χώρο. 

Για να γίνουν αυτά, ακολουθήθηκε ένα επιχειρηματικό σχέδιο με τη σύμπραξη του ελληνικού δημοσίου, το οποίο ελληνικό δημόσιο δίδει εγγυήσεις και εγγυητικές επιστολές στην Αγροτική Τράπεζα, έτσι ώστε να υποβοηθηθεί στην εξασφάλιση παρελθουσών χρήσεων επισφαλών κεφαλαίων και επίσης η εταιρεία συμμετοχών, η οποία δημιουργείται, να μπορεί να δανεισθεί έτσι ώστε να αυξήσει τη μετοχική της διάρθρωση. 

Νομίζω ότι η καλύτερη μαρτυρία για την επιτυχία του επιχειρηματικού σχεδίου- το οποίο έχει καταστρωθεί και τα βασικά σημεία του οποίου θα υποβάλω στην Εθνική Αντιπροσωπεία, θα τα καταθέσω, έτσι ώστε να τα δείτε και να συζητήσουμε ενδεχομένως αν θέλετε πάνω σ' αυτά- είναι η εξής. 

Εκεί που αναμέναμε μία αρνητική θέση στην τράπεζα είκοσι δύο δισεκατομμυρίων (22.000.000.000) δραχμών, φέτος θα έχουμε μία κερδοφορία είκοσι δύο δισεκατομμυρίων (22.000.000.000) δραχμών. Εκεί που αναμέναμε, αν αφήναμε τα πράγματα να εξελιχθούν όπως είναι, ζημία δώδεκα δισεκατομμυρίων (12.000.000.000) δραχμών, το 2001 θα έχει επιτευχθεί μία κερδοφορία σαράντα πέντε δισεκατομμυρίων (45.000.000.000) δραχμών, το οποίο θα είναι έτος εισαγωγής της τράπεζας στο Χρηματιστήριο Αξιών. Και αυτό θα γίνει με μία παράλληλη πολύ σημαντική αύξηση του ενεργητικού της τράπεζας, το οποίο αναμένεται να φθάσει τα πέντε τρισεκατομμύρια εξήντα δύο δισεκατομμύρια (5.062.000.000.000) δραχμές το 2001 από τα 4,1 τρισεκατομμύρια στα οποία θα βρισκόταν το 1999, αν δεν είχε ξεκινήσει η εφαρμογή αυτού του επιχειρηματικού σχεδίου. Επίσης, ένας άλλος σημαντικός παράγοντας είναι η ριζική βελτίωση του δείκτη κεφαλαιακής επάρκειας, ο οποίος από 6,2% θα ξεπεράσει το 16% το 2001, σε δύο χρόνια από σήμερα. Πιστεύω ότι αυτοί οι δείκτες δείχνουν εύγλωττα τη μεγάλη πρόοδο η οποία έχει ξεκινήσει και σημειώνεται και αφορά την ΑΤΕ. 

ΒΑΣΙΛΗΣ ΚΕΔΙΚΟΓΛΟΥ: Με ποιον τρόπο θα ανέβει το ενεργητικό; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας είπα ότι οι παρεμβάσεις, τις οποίες θα κάνει το ελληνικό δημόσιο, θα γίνουν κατ' αρχήν με έναν τρόπο ο οποίος δεν επιβαρύνει ούτε το δημόσιο χρέος ούτε τον κρατικό προϋπολογισμό. Γίνονται με την παροχή βραχυχρονίων διευκολύνσεων από το ελληνικό δημόσιο προς την ΑΤΕ, χωρίς να υπάρχει φόβος καταπτώσεως αυτών των εγγυήσεων που δίνει. Με τον τρόπο αυτόν ούτε το δημόσιο χρέος θα επιβαρυνθεί, ενώ αντίθετα θα επιταχυνθεί η εξυγίανση της ΑΤΕ. Κεντρικό ρόλο σ' αυτήν τη διαδικασία παίζει το γεγονός ότι η ευθύνη γι' αυτήν την εξυγίανση δεν ανήκει πια στο Γενικό Λογιστήριο, το οποίο θα περνάει νόμους και θα ρυθμίζει χρέη κλπ., όπως γινόταν στο παρελθόν. Ανήκει πλέον στη διοίκηση της Αγροτικής Τράπεζας, η οποία συνεργάζεται και καταστρώνει τα σχέδια αυτά σε συνεργασία με χρηματοπιστωτικούς κολοσσούς διεθνούς φήμης, οι οποίοι τη συμβουλεύουν και της παρέχουν πληροφορίες και γνώσεις για την κατεύθυνση που θα ακολουθήσει. 

Ταυτόχρονα η κεφαλαιακή ενίσχυση στην οποία προβαίνει το ελληνικό δημόσιο προς το Χαρτοφυλάκιο της ΑΤΕ, δεν θα γίνεται με τον παραδοσιακό τρόπο έκδοσης ομολόγων του ελληνικού δημοσίου, τα οποία επιβαρύνουν το χρέος, αλλά θα γίνεται σε πολύ μεγάλο βαθμό και σχεδόν αποκλειστικά τη χορήγηση μετοχών μη εισέτι μετοχοποιηθησών επιχειρήσεων του ελληνικού δημοσίου παρεμφερών δραστηριοτήτων όπως για παράδειγμα η Τράπεζα Βιομηχανικής Ανάπτυξης. Με τον τρόπο αυτόν ανασυνθέτουμε το κρατικό χαρτοφυλάκιο και επιτρέπουμε τη δυνατότητα συνεργασίας στο μέλλον των οργανισμών αυτών, οι οποίοι εν πολλοίς έχουν και μία παρεμφερή οικονομική δραστηριότητα. Αυτή δηλαδή η μεταφορά Χαρτοφυλακίου της ΕΤΒΑ προς την ΑΤΕ ανοίγει το δρόμο για μία ενδεχόμενη μελλοντική τραπεζική συνεργασία, γιατί και οι δύο τράπεζες έχουν αρκετά κοινά χαρακτηριστικά. Με τον τρόπο αυτό η ΑΤΕ, η οποία θα έχει μπει στο χρηματιστήριο έπειτα από δύο χρόνια και η ΕΤΒΑ, η οποία θα εισαχθεί στο χρηματιστήριο φέτος, θα κλείσουν το μεγάλο κεφάλαιο το οποίο λέγεται "εξυγίανση του ελληνικού τραπεζικού συστήματος". Και όλες πλέον οι τράπεζες, οι οποίες βρίσκονται υπό κρατικό έλεγχο, είτε με μία σημαντική κρατική συμμετοχή, θα έχουν μπει στο χρηματιστήριο και κατά συνέπεια και θα δοκιμάζονται από το χρηματοπιστωτικό ανταγωνισμό, αλλά ταυτόχρονα θα έχουν και τις δυνατότητες τις οποίες προσφέρουν οι σύγχρονες αγορές κεφαλαίου, όπως είναι οι διεθνείς συνεργασίες με ξένες τράπεζες παρεμφερούς εξειδίκευσης και φυσικά οι μεγάλες δυνατότητες τις οποίες θα παρέχουν προς τον αγροτικό κόσμο, τους συνεταιρισμούς και τις αγροτικές επιχειρήσεις. Με τον τρόπο αυτό γίνεται και αυτή η μεγάλη εξυγίανση, με έναν τρόπο οριστικό, χωρίς να έχουμε την επανάληψη των προβληματικών φαινομένων που είχαμε στο παρελθόν. 

Τελειώνοντας, κυρίες και κύριοι, θα ήθελα να απαντήσω σε ένα θέμα που έθεσε ο κ. Τσοβόλας σχετικά με τη δήθεν ευπάθεια της ελληνικής οικονομίας. Πρέπει να σας πω εδώ ότι βεβαίως οι εξελίξεις των τελευταίων ημερών θα έχουν κάποιες συνέπειες στις ευρωπαϊκές οικονομίες και στην ελληνική οικονομία. Υπάρχει μια σημαντική αύξηση της τιμής του πετρελαίου, υπάρχει επίσης μία σημαντική αύξηση των επιτοκίων διεθνώς, τα οποία επηρεάζουν και τις ευρωπαϊκές αγορές και την ελληνική αγορά φυσικά. 

Αλλά αυτό το οποίο έχει μεγάλη σημασία να επισημάνουμε είναι ότι έχει αυξηθεί επίσης πάρα πολύ η αντοχή της ελληνικής οικονομίας. Μπορώ να σας διαβεβαιώσω από αυτό το Βήμα ότι οι συνέπειες που έχουν σημειωθεί στις ελληνικές αγορές ομολόγων- για παράδειγμα- είναι μικρότερες από αυτές οι οποίες έχουν σημειωθεί σε πολύ ισχυρές αγορές ομολόγων, όπως είναι οι γερμανικές. 

Για παράδειγμα, η απόσταση που χωρίζει τα ελληνικά ομόλογα από τα γερμανικά τις τελευταίες μέρες έχει μειωθεί, πράγμα το οποίο δείχνει ότι ναι μεν θα πρέπει να είμαστε πολύ προσεκτικοί για να διασφαλίσουμε και να διατηρήσουμε αυτά τα οποία έχουμε πετύχει και να εξασφαλίσουμε την ένταξη της χώρας μας στην Οικονομική και Νομισματική 'Ενωση, αλλά ταυτόχρονα, η ελληνική οικονομία διανύει και μία περίοδο ιδιαίτερης αντοχής και προσαρμοστικότητας στις διεθνείς αναταράξεις και αυτό βέβαια δεν είναι τίποτε άλλο παρά αποτέλεσμα της προόδου που έχει σημειωθεί μέχρι σήμερα. 

Μην ανησυχείτε, λοιπόν, αρκεί βέβαια να είμαστε σε μία επιφυλακή και σε μία ετοιμότητα, έτσι ώστε να αντιμετωπίζουμε τα προβλήματα τα οποία προκύπτουν. 

Κλείνοντας θα ήθελα να ευχαριστήσω για τις παρατηρήσεις που έγιναν από διάφορες πλευρές της Βουλής και για τη συμφωνία την οποία έχουν στα αναπτυξιακά μέτρα τα οποία λαμβάνονται, ιδιαίτερα για το Τρίγωνο του 'Εβρου. Κάποιες επί μέρους παρατηρήσεις, που έγιναν, θα ληφθούν υπόψη όταν θα συντάσσονται οι εγκύκλιοι εφαρμογής αυτών των διατάξεων, έτσι ώστε να διευρύνουμε το αναπτυξιακό αποτέλεσμα το οποίο θα έχουμε. 

(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης καταθέτει για τα Πρακτικά τα προαναφερθέντα στοιχεία, τα οποία έχουν ως εξής: 

"ΣΤΟΧΟΙ ΚΑΙ ΟΙΚΟΝΟΜΙΚΑ ΑΠΟΤΕΛΕΣΜΑΤΑ ΣΤΑ ΠΛΑΙΣΙΑ 

ΤΟΥ ΠΡΟΓΡΑΜΜΑΤΟΣ ΟΙΚΟΝΟΜΙΚΗΣ ΕΞΥΓΙΑΝΣΗΣ 

1999-2001 

ΣΥΝΟΠΤΙΚΗ ΠΑΡΟΥΣΙΑΣΗ 

1. Εισαγωγή 

Η Α.Τ.Ε. βρίσκεται ήδη στο 2ο χρόνο της προσπάθειας ανασυγκρότητης που ξεκίνησε στις αρχές του 1998. Με την ανασυγκρότησή της η Τράπεζα επιδιώκει να ξεπεράσει τρία σοβαρά προβλήματα που αντιμετωπίζει και αναφέρονται στην έλλειψη συγκεκριμένου οράματος και στρατηγικής, στις λειτουργικές και οργανωτικές της αδυναμίες και στην αδύναμη οικονομική της θέση. 

Κατά τη διάρκεια του 1999 οι προσπάθειες της Τράπεζας έχουν εστιαστεί στο να θεμελιωθεί μια ισχυρή Α.Τ.Ε. Οι άξονες στους οποίου κινείται το πλάνο ανασυγκρότησης είναι η χάραξη μακροχρόνιας στρατηγικής ανάπτυξης αγορών, ο επανασχεδιασμός και η ανάπτυξη νέων, υπερσύγχρονων συστημάτων πληροφορικής, ο επανασχεδιασμός των διαδικασιών και η υιοθέτηση νέων συστημάτων διοίκησης προσωπικού. 

Ο πλήρης εκσυγχρονισμός των δομών, λειτουργιών και συστημάτων διοίκησης σκοπό έχει να δώσει στην Τράπεζα την απαιτούμενη ώθηση και τα μέσα, ώστε μαζί με το νέο πρόγραμμα κεφαλαιακής και οικονομικής εξυγίανσης αφενός μεν να ξεπεράσει τα προβλήματα που αναφέρονται στη δυσμενή οικονομική της κατάσταση, στην ποιότητα του χαρτοφυλακίου της και στη φερεγγυότητά της, αφετέρου, να μεταβάλει τη νοοτροπία και τη συνολική κουλτούρα του προσωπικού. 

2. Πρόσθετα Μέτρα Οικονομικής Ενίσχυσης της Α.Τ.Ε. 

Ο μέτοχος θέλοντας να συμβάλει στην οριστική οικονομική εξυγίανση της Τράπεζας, ώστε αυτή πλέον να λειτουργεί εύρυθμα στο έντονα ανταγωνιστικό Τραπεζικό περιβάλλον, αποφάσισε στη σταδιακή κεφαλαιακή ενίσχυσή της, εντός της τριετίας 1999-2001, με μια δέσμη μέτρων οικονομικής ενίσχυσης συνολικού ύψους 650 δισ. δραχμών, πέραν των όσων προβλέπονται από το Ν. 2538/97. 

Με τα μέτρα αυτά αντιμετωπίζονται με επιτυχία τόσο το θέμα της ρευστότητας της Τράπεζας, όσο και των δεικτών φερεγγυότητας, κεφαλαιακής επάρκειας και οικονομικής απόδοσης, στα πλαίσια ενός τριετούς επιχειρησιακού πλάνου δράσης. 

3. Στόχοι Τριετούς Σχεδίου Δράσης - Κύρια Πεδία Εσόδων για την Τράπεζα 

Με δεδομένη τη στρατηγική της Τράπεζας που αντικειμενικό στόχο έχει να την καταστήσει μεσο-μακροπρόθεσμα την κυρίαρχη Τράπεζα πολλαπλών δραστηριοτήτων στους χώρους που διαθέτει συγκριτικά πλεονεκτήματα, οι στόχοι που τέθηκαν στο επιχειρηματικό σχέδιο αναφέρονται στους εξής άξονες: 

- διατήρηση και περαιτέρω βελτίωση της θέσης της στην αγορά 

- εξυγίανση του χαρτοφυλακίου δανείων 

- σημαντική βελτίωση της κερδοφορίας της Τράπεζας 

- βελτίωση της φερεγγυότητας και επάρκειας κεφαλαίων 

Υπό τις νέες συνθήκες που διαμορφώνονται στην Α.Τ.Ε. μετά την κεφαλαιακή της ενίσχυση, παρουσιάζονται παρακάτω οι τρόποι αξιοποίησης των πρόσθετων πόρων και οι αναμενόμενες αποδόσεις κατά τομέα δραστηριότητας της Τράπεζας, λαμβανομένων υπόψη των εσωτερικών δυνατοτήτων της, των συνθηκών που επικρατούν στην εσωτερική και διεθνή αγορά, καθώς και της επιτυχούς παράλληλης πορείας του έργου της ανασυγκρότησης. 

Στα πλαίσια των παραπάνω στόχων επιδιώκεται άμεση βελτίωση των οικονομικών αποτελεσμάτων της Τράπεζας, με τη δημιουργία και αξιοποίηση υπεραξιών των ενεργητικών στοιχείων καθώς και με την επίτευξη αμέσων κερδών, από τις εξής δραστηριότητες. 

Τραπεζικές Δραστηριότητες- 'Εσοδα από Τόκους 

Ιστορικά, το εισόδημα της Α.Τ.Ε. διαμορφώνεται κυρίως από τα έσοδα από δάνεια και από τίτλους σταθερής απόδοσης (κρατικά ομόλογα). 

Τα καθαρά έσοδα από τις τυπικές αυτές τραπεζικές δραστηριότητες αναμένεται να φθάσουν τα 85,2 δισ. δρχ. το 2001 από 57,2 δισ. δρχ. που ήταν το 1998, σημειώνοντας μια μέση ετήσια αύξηση 14,2% περίπου. 

Η αύξηση αυτή αναμένεται να επιτευχθεί με την ουσιαστική προώθηση του προγράμματος εξυγίανσης του χαρτοφυλακίου δανείων, την εφαρμογή του νέου συστήματος πιστοδοτήσεων, την διεύρυνση της πιστοδοτικής δραστηριότητας σε νέους τομείς με ελεγχόμενο τον πιστωτικό κίνδυνο, και τέλος με την αύξηση του περιθωρίου επιτοκίων ως αποτέλεσμα της βελτίωσης των αποδόσεων των δανείων και της εκλογίκευσης του χρηματιοικονομικού κόστους άντλησης των κεφαλαίων της Τράπεζας. 

'Εσοδα από Πρόμηθειες 

Σύμφωνα με τις νέες στρατηγικές της επιλογές, που βασίζονται στις τάσεις της αγοράς, η Τράπεζα θα στραφεί περισσότερο προς δραστηριότητες που αποφέρουν εισόδημα από προμήθειες, στις οποίες περιλαμβάνεται και η αύξηση των πωλήσεων των προϊόντων του Ομίλου της, και ειδικότερα με την πώληση περισσότερων προϊόντων της ιδίας και του Ομίλου στους υφιστάμενους πελάτες, καθώς και με την επέκτασή της τόσο σε τμήματα αγοράς πελατών υψηλότερου εισοδήματος όσο και στο χώρο των μικρομεσαίων επιχειρήσεων. 

Συνοπτικά τα ακαθάριστα έσοδα από προμήθειες αναμένεται να φτάσουν το 2001 τα 35 δισ. δρχ. σημειώνοντας μέση ετήσια αύξηση 19,7%. 

'Εσοδα από την Διαχείριση Διαθεσίμων και του Εμπορικού 

Χαρτοφυλακίου Μετοχών 

Στην κατηγορία αυτή περιλαμβάνονται τα έσοδα από τη διαχείριση Διαθεσίμων και του εμπορικού χαρτοφυλακίου χρεογράφων. 

Με την εισροή των νέων κεφαλαίων αναμένεται αύξηση των εσόδων από την διαχείριση των διαθεσίμων η οποία πιστεύεται ότι, κάτω από τα νέα οργανωτικά πλαίσια λειτουργίας της Μονάδας Διαθεσίμων, θα προέλθει από τη διεύρυνση των προσφερομένων προϊόντων, την περαιτέρω δραστηριοποίηση στην εμπορία του συναλλάγματος, αξιοποιώντας τις ευκαιρίες που προσφέρονται κάτω από τις συνθήκες της χρηματογοράς και της κεφαλαιαγοράς. Παράλληλα, αξιοποιώντας αποτελεσματικά τις ευνοικές συνθήκες που διαμορφώνονται στην εγχώρια χρηματιστηριακή αγορά θα επιδιωχθεί ακόμη πιο αποδοτική διαχείριση του εμπορικού χαρτοφυλακίου μετοχών με τη λειτουργία ενός σύγχρονου μηχανισμού διαχείρισης αξιών και ελέγχου των αναλαμβανόμενων κινδύνων. 

Τα έσοδα της κατηγορίας αυτής αναμένεται να φτάσουν το 2001 τα 44 δις δρχ., σημειώνοντας μέση ετήσια μεταβολή 32,5%. 

'Εσοδα από την Αξιοποίηση Περιουσίας και την Εξυγίανση Υπερχρεωμένων Επιχειρήσεων. 

Η ΑΤΕ έχει σήμερα ακίνητα, η λογιστική αξία των οποίων, ανέρχεται σε 68 δισ. δρχ. Η πραγματική αξία τους εκτιμάται σε 120-140 δισ. δρχ. και έχει επομένως ενσωματωμένη υπεραξία 50-70 δισ. δρχ. 

Εκτιμάται ότι οι υπεραξίες της Τράπεζας από την αξιοποίηση της περιουσίας και από την εξυγίανση επερχρεωμένων επιχειρήσεων θα ανέλθουν την τριετία σε 21 δις δρχ. 

4. Εκτιμώμενο Συνολικό Οικονομικό Αποτέλεσμα (1999-2001) 

Γενικό συμπέρασμα από όσα αναφέρθηκαν είναι ότι η ΑΤΕ με την κεφαλαιακή ενίσχυση, τον οργανωτικό και λειτουργικό εκσυγχρονισμό και την καθιέρωση της πελατοκεντρικής αντίληψης μπορεί να εξέλθει από την κρίση, που εδώ και πολλά χρόνια την χαρακτηρίζει και να θέσει τα θεμέλια για τη δημιουργία μιας υγιούς και ανταγωνιστικής Τράπεζας στην εσωτερική και διεθνή αγορά. 

Το συνολικό ενεργητικό της Τράπεζας αυξάνει από 4.400 δισ. δρχ. το 1998 σε 5.062 δισ. δρχ. το 2001. Τα κεφάλαια αυξάνουν επίσης σημαντικά, αφού υπερτριπλασιάζονται από 210 δισ. δρχ. το 1998 σε 785 δισ. δρχ. το 2001. 

'Οσον αφορά τα αποτελέσματα χρήσεως, αυτά διαμορφώνονται σε επίπεδα πολύ ικανοποιητικά, ιδιαίτερα αν συγκριθούν με τα αποτελέσματα των προηγούμενων ετών. Τα κέρδη προ φόρων διαμορφώνονται σε αποδεκτό ύψος και κυμαίνονται στο επίπεδο των 22 δισ. δρχ. για το 1999 φθάνοντας το 45 δισ. δρχ. το 2001, ενώ παράλληλα, υπερτετραπλασιάζεται το συνολικό ύψος των προβλέψεων για επισφαλείς απαιτήσεις και προωθείται η σταδιακή διαγραφή ανεπίδεκτων είσπραξης χρεών. 

Τόσο σε επίπεδο αποτελεσματικότητας όσο και σε επίπεδο κεφαλαιακής επάρκειας και φερεγγυότητας, η Τράπεζα εκτιμάται ότι επιλύει τα βασικά διαρθρωτικά της προβλήματα. Ειδικότερα, ο δείκτης κεφαλαιακής επάρκειας κατά την τριετία 1999-2001 βελτιώνεται σημαντικα φθάνοντας στο επίπεδο του 16% ενώ η απόδοση των ίδιων κεφαλαίων και του συνολικού ενεργητικού διαμορφώνονται σε ικανοποιητικά επίπεδα και συγκεκριμένα σε 4,1% και 0,6% αντίστοιχα, ποσοστά τα οποία συγκρινόμενα με τα αντίστοιχα του τραπεζικού κλάδου θεωρούνται αξιόλογα. 

Οι οικονομικές επιδόσεις της Τράπεζας την τριετία 1999-2001 παρουσιάζονται στους πίνακες που ακολουθούν. 

Σελίδα 249 
Η σελίδα σε PDF 

ΠΡΟΕΔΡΕΥΩΝ (Παναγιώτης Σγουρίδης): Πριν κλείσετε, κύριε Υπουργέ, θέλω να σας ρωτήσω για ένα θέμα το οποίο έχει τεθεί και θα επανατεθεί, για την επέκταση του 5% στο Τρίγωνο του 'Εβρου και στις παραμεθόριες περιοχές, όπως είναι η 'Ηπειρος, στα είκοσι χιλιόμετρα. Το δέχεστε ή δεν το δέχεστε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν είμαι ακόμη έτοιμος. 

ΠΡΟΕΔΡΕΥΩΝ (Παναγιώτης Σγουρίδης): Δεν είστε έτοιμος να το δεχθείτε. 

Κύριοι συνάδελφοι, υπάρχει μία προτασσόμενη δευτερολογία από τον κ. Αργύρη και θα συνεχίσουμε με τις δευτερολογίες. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θέλω και εγώ να μιλήσω, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ναι, κύριε Κωστόπουλε, θα έχετε το λόγο, σαν Κοινοβουλευτικός Εκπρόσωπος, μετά. 

Ορίστε, κύριε Αργύρη, έχετε το λόγο. 

ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, τέθηκε και από εσάς πριν το θέμα της επέκτασης των πέντε μονάδων στις παραμεθόριες περιοχές Θεσπρωτίας και Ιωαννίνων και παράλληλα στις ΒΙΠΕ. Κάτι παρόμοιο γίνεται και στο Τρίγωνο του 'Εβρου. Θεωρώ ότι αυτό θα πρέπει οπωσδήποτε να γίνει δεκτό, γιατί γεννά μεγάλες ανισορροπίες σε μία περιοχή η οποία κατατάσσεται από δείκτες, ως τελευταία της Ευρώπης. Καταλαβαίνετε πολύ καλά ότι δεν θα μπορεί να υπάρχει καμία αιτιολόγηση, ούτε πολιτική αλλά ούτε και ειδική, οικονομική. 

Το άλλο θέμα που θα ήθελα να θίξω είναι -το άκουσα και από τον κύριο Υπουργό με μεγάλη ευχαρίστηση- το φιλόδοξο πρόγραμμα εξυγίανσης της Αγροτικής Τράπεζας. Θα έλεγα ότι αυτό το φιλόδοξο πρόγραμμα εξυγίανσης της Αγροτικής Τράπεζας χαροποιεί όλους για δύο λόγους. 

Πρώτον, μπορεί επιτέλους να λειτουργήσει ο ανταγωνισμός στο τραπεζικό σύστημα. Ξέρουμε όλοι μας ότι σε μία αγορά πρέπει να λειτουργεί ο ανταγωνισμός, κάτι που δεν γίνεται μέχρι σήμερα με τον αγροτικό τομέα. Κανένας αγρότης, κανένας συνεταιρισμός δεν έχει τη δυνατότητα να έχει δανειοδότηση από άλλη τράπεζα, για τον απλούστατο λόγο ότι οι συμβάσεις που έχει η Αγροτική Τράπεζα με τους δανειολήπτες, όπως είναι οι αγρότες και οι συνεταιρισμοί, είναι τέτοιες, που δεν τους επιτρέπουν να πάνε σε άλλη τράπεζα. Αρκεί να σας πω ότι για δάνειο εκατό εκατομμυρίων (100.000.000) οι συμβάσεις είναι πολλαπλάσιες από αυτές που βλέπουμε στην αγορά, με αποτέλεσμα να μην μπορούν ποτέ να άρουν τις υποθήκες τους. 

Το άλλο θέμα που θα ήθελα να θίξω είναι ότι η Αγροτική Τράπεζα -και μέσα από αυτό το φιλόδοξο πρόγραμμα του κ. Χριστοδουλάκη και της Κυβέρνησης μπορεί κάποιος να δώσει εξήγηση γιατί συνέχεια παλεύουμε για αποκρατικοποίηση, ενώ η Αγροτική Τράπεζα κρατικοποιεί- κρατικοποίησε την "ΑΓΝΟ", κρατικοποίησε την "ΜΙΜΙΚΟΣ" και κάνει προσπάθεια να κρατικοποιήσει και άλλες επιχειρήσεις. Φαίνεται ότι ο στόχος ήταν να μπορέσει τις επιχειρήσεις αυτές να τις εντάξει στις νέες θυγατρικές ή στη Holding, αν θέλετε, που θέλει να ιδρύσει. 

Θα έλεγα ότι και εδώ καλά κάνει η Αγροτική Τράπεζα και αξιοποιεί κατά τον καλύτερο τρόπο την περιουσία της, όμως είναι ανεπίτρεπτο μέσα από ένα νομοθέτημα να προσπαθεί να κλέψει περιουσία, η οποία δεν είναι μόνο δική της. 

'Οταν υπάρχουν εταιρείες οι οποίες έγιναν με μετοχή και άλλων εταίρων -και στα καταστατικά αυτά σαφώς ορίζονται- και είναι τριαντακονταετίας, θα πρέπει αυτό να μην ανατραπεί με ένα νομοθέτημα. Το είπα και προχθές. Το έκανε ο κ. Μητσοτάκης, όταν έγραψε μια διάταξη στον 2000. 

Πρέπει οπωσδήποτε εδώ να μη δώσουν τη δυνατότητα στο δημόσιο να είναι αυτό το οποίο θα υφαρπάξει περιουσία ιδιωτών, γιατί οι συνεταιρισμοί είναι επιχειρήσεις ιδιωτικού δικαίου και θα πρέπει οπωσδήποτε να διευκρινιστεί ότι αυτό δεν αφορά επιχειρήσεις, όπως η "ΔΩΔΩΝΗ" και άλλες επιχειρήσεις. Δηλαδή να μην επιτραπούν καταστατικά επιχειρήσεων σε ό,τι αφορά τη συμμετοχή τους στη Νέα Holding. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να κάνει μία διευκρίνιση και αμέσως μετά ο κ. Κωστόπουλος. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, πράγματι αυτά τα οποία ανέφερε ο κ. Αργύρης είναι αληθή. Δίδεται, η δυνατότητα μιας προτεραιότητας στους άλλους μετόχους, οι οποίοι προηγούνται σε περίπτωση που η Αγροτική θέλει να εκχωρήσει το δικό της μερίδιο μετοχών. Αυτή η προτεραιότητα διατηρείται, δεν πρόκειται να αλλοιωθεί κατά κανέναν τρόπο εάν η Αγροτική θελήσει να εντάξει αυτές τις εταιρείες στον όμιλο επιχειρήσεων, τον οποίο θα δημιουργήσει και να προβεί σε μετοχοποίηση. 

Κατά συνέπεια δεν υπάρχει κανένας λόγος ανησυχίας, διότι τίποτε δεν θα αλλάξει σε σχέση με αυτήν την προτεραιότητα και σας δηλώνω από τώρα ότι στην εγκύκλιο εφαρμογής και στον τρόπο με τον οποίο θα υλοποιηθούν αυτά τα πράγματα, αυτό θα περιλαμβάνεται ρητώς. Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ουσιαστικά γίνεται μια εταιρεία Holding των μετοχών της Αγροτικής Τράπεζας. 

Ορίστε, κύριε Κωστόπουλε, έχετε το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατ' αρχήν, κύριε Πρόεδρε, θα ήθελα να έχω τον ίδιο χρόνο με τον κύριο Υφυπουργό, διότι το τμήμα που συζητάμε είναι ουσιαστικό και θα ήθελα περισσότερη άνεση χρόνου. 

ΠΡΟΕΔΡΕΥΩΝ (Παναγιώτης Σγουρίδης): 'Ολοι θα έχετε την ανοχή του χρόνου, αλλά σε λογικά πλαίσια. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Αρθρο 31, λοιπόν. Εμείς το ψηφίζουμε το άρθρο, αλλά θέλω να κάνω την εξής παρατήρηση: Για άλλη μια φορά έρχεται θέμα για πρωτογενή και δευτερογενή αγορά τίτλων του ελληνικού δημοσίου. 'Επρεπε εξαρχής τουλάχιστον να αντιμετωπιστεί το θέμα σε βάθος και,παρά το ότι έρχεται για άλλη μία φορά τροπολογία σ' αυτό το θέμα, εμείς την ψηφίζουμε. 'Οπως ψηφίζουμε και το άρθρο 32 σχετικά με την αποϋλοποίηση που αφορά την Τράπεζα της Ελλάδος. Επίσης ψηφίζουμε και το άρθρο 33. 

'Αρθρο 34. Αναφέρεται σε ενίσχυση επενδύσεων παραμεθόριας περιοχής. Πρώτα πρώτα, δεν υπάρχει η Β.Ε.Π.Ε., είναι υπό κατασκευήν. Συνεπώς ώσπου να γίνει η Β.Ε.Π.Ε. και να εφαρμοστεί ο νόμος, θα φθάσουμε στο 2005. Να γίνει λοιπόν, πρώτον, διεύρυνση στην περιοχή Δήμου Τριγώνου για την περιοχή 'Εβρου και, δεύτερον, συμφωνώ με τους συναδέλφους, να επεκταθεί αυτό το πλεονέκτημα και σε άλλες παραμεθόριες περιοχές. 

Εδώ θέλω να κάνω δύο παρατηρήσεις σχετικά με τον αναπτυξιακό νόμο, κύριε Υφυπουργέ, και θα συμφωνήσω με τον κ. Τσοβόλα, ότι έπρεπε να είναι εδώ και ο Υπουργός για τα θέματα αναπτύξεως. 

Ο αναπτυξιακός νόμος ψηφίστηκε κάποτε και τον καταγγείλαμε ως ανεπαρκή. Από την ιστορία του διαπιστώσαμε ότι δεν περπατάει, κυρία και κύριοι Υφυπουργοί, διότι ο αναπτυξιακός νόμος γίνεται για να βοηθήσουμε την ανάπτυξη, να βοηθήσουμε επιχειρήσεις να αναπτυχθούν, γι' αυτό δίνουμε και τα κίνητρα. 

Η ιστορία του λοιπόν και οι αιτήσεις που έχουν υποβληθεί μέχρι σήμερα είναι ανεπαρκέστατες και καλό θα κάνετε να τον φέρετε, να τον αναμορφώσετε, όπως έχουμε πει πάρα πολλές φορές. Κάποτε κάνατε μια νύξη για αναμόρφωση, για τροποποίησή του, αλλά δεν την είδαμε, τον ξεχάσατε. 

Θέματα Αγροτικής Τράπεζας. Κύριε Υφυπουργέ, άκουσα μετά χαράς ότι υπάρχει επιχειρησιακό σχέδιο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατέθεσα τα βασικά στοιχεία στα Πρακτικά. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τι να τα κάνω τώρα, κύριε Υφυπουργέ; Να τα διαβάσω την αυριανή; Υποτίθεται ότι η Αγροτική Τράπεζα, η οποία επιτελούσε θεωρητικά έναν άριστο σκοπό, βρίσκεται σε πάρα πολύ άσχημη οικονομική κατάσταση. Οι επισφάλειες την έχουν πνίξει και είπατε ότι είναι ομοειδής με την ΕΤΒΑ. Δηλαδή, όπως είπα -δεν ξέρω αν γράφτηκε- και οι δύο πτώχευσαν στην ουσία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τι λέτε τώρα, κύριε συνάδελφε; Είναι σοβαρά πράγματα αυτά; 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αυτό που λέω το πιστεύω. Προσπαθεί η Τράπεζα, η ΕΤΒΑ ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το αντίθετο ακριβώς είπα. Είπα ότι η ΕΤΒΑ βρίσκεται σε μια πάρα πολύ καλή πορεία, πολύ καλύτερη από τις προβλέψεις που η ίδια είχε κάνει προ ετών και γι' αυτόν ακριβώς το λόγο θα εισαχθεί στο χρηματιστήριο από φέτος. Ακριβώς επειδή έχουμε μία πολύ καλή πορεία κερδοφορίας. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εγώ είπα, όμως, το αντίθετο. 'Οτι και οι δύο αυτές τράπεζες οικονομικά είναι πάρα πολύ άσχημα και ότι δεν επιτελούν τους σκοπούς τους. Η μεν ΕΤΒΑ το μόνο που κάνει είναι να κάνει ρυθμίσεις των παλαιών χρεών, χωρίς πελάτες και χωρίς αντικείμενο οι υπάλληλοί της, η δε Αγροτική Τράπεζα πλέον δεν μπορεί να προχωρήσει. Καλούμε, λοιπόν, την Κυβέρνηση -και σας το είπα και προχθές- να πάρει πίσω την τροπολογία την οποία έφερε για την Αγροτική Τράπεζα, να έλθετε πίσω μελετημένοι και να μας πείτε πώς μπορεί να σωθεί αυτή η τράπεζα. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Διότι από την ώρα που δεν επιλύετε, κύριε Υφυπουργέ, τα θέματα της πηγής του κακού, τους συνεταιρισμούς, έχουμε τετρακόσιους είκοσι συνεταιρισμούς οι οποίοι έχουν πάρει μερικές εκατοντάδες δισεκατομμύρια, τα οποία τα έχουν διανείμει, και η Αγροτική Τράπεζα δεν ξέρει από πού να παίρνει. 

Δεύτερον, έχουμε τριακόσιες τριάντα -με αίτηση των ορκωτών λογιστών- δισεκατομμύρια επισφαλείς απαιτήσεις και απ' αυτές εσείς έρχεσθε να εγγυηθείτε και αυτό το τερτίπι και το τέχνασμα και δεν καταλαβαίνω τι σημαίνει, εγγυόμεθα βραχυχρόνια. Δηλαδή υπάρχει περίπτωση αυτές οι εκατό επισφαλείς απαιτήσεις ή όλες- εν τω συνόλω οι τριακόσιες τριάντα να εισπραχθούν; Γι' αυτό σας καλώ να κάνετε μελέτη και να έλθετε με ολοκληρωμένα νομοσχέδια. 

'Ερχεσθε και λέτε ότι δεν επιβαρύνετε το δημόσιο χρέος. Λογιστικά δεν το επιβαρύνετε. Πράγματι. Αλλά στην ουσία δεν το επιβαρύνετε; Διακόσια δισεκατομμύρια αύξηση μετοχικού κεφαλαίου θα πάρετε λέτε μετοχές. Μα θα πέσουν μέσα στον Καιάδα του χάους αυτά τα διακόσια δισεκατομμύρια και εκατόν εβδομήντα πέντε την άλλη χρονιά και να οι εκατό εγγυήσεις που δεν φθάνουν, χρειάζονται τριακόσιες τριάντα. Και να η εταιρεία που θα δίνουμε από άλλες εταιρείες μη εισηγμένες ήδη στο χρηματιστήριο, δηλαδή τι είναι αυτά; Δεν θα καταλήξουν, κύριε Υφυπουργέ, όλα αυτά σε ένα δημόσιο χρέος της τάξεως του ένα τρισεκατομμυρίου και πλέον; 

'Ηδη η Αγροτική Τράπεζα, με τα τελευταία στοιχεία που έχουμε στα χέρια, μας έχει "φάει" ένα τρισεκατομμύριο. Και ένα τρισεκατομμύριο που θα δώσουμε τώρα, δύο τρισεκατομμύρια. Αντί, λοιπόν, να συνεχίζει να τα χάνει ο 'Ελληνας για ιερό σκοπό βεβαίως -αλλά όχι από λάθη της Κυβέρνησης- καλό θα είναι -και το επαναλαμβάνω- να έλθει εδώ η μελέτη, να έλθει εδώ το επιχειρησιακό σχέδιο. 

Να θυμίσω, κύριε Υφυπουργέ, ότι ο κ. Λάμπρου, όταν εξεδιώχθη από τον ΟΤΕ και πήγε στην Αγροτική Τράπεζα, είχε μία εντολή. Ο ίδιος όταν ήλθε στην επιτροπή αυτό μας είπε. Πάω εκεί για να αναμορφώσω, να εξυγιάνω, να ανασυγκροτήσω την Αγροτική Τράπεζα, με σκοπό να βοηθήσει στην ανάπτυξη των αγροτών. Πέρασαν περίπου δύο χρόνια και τέτοιο πράγμα δεν είδαμε. 

Να προχωρήσω παρακάτω. Το μετοχικό κεφάλαιο, κύριε Υφυπουργέ. Γι' αυτό σας λέω πού είναι οι μελέτες. Αυτά τα στοιχεία εγώ τα έχω από την Αγροτική Τράπεζα. Είναι διακόσια έντεκα δισεκατομμύρια. Διακόσια ενενήντα δύο δισεκατομμύρια είναι η καλυπτόμενες επισφάλειες. 'Ηδη έχει αρνητικό κεφάλαιο ογδόντα ένα δισεκατομμύρια και μας καλεί η Ευρώπη -εκτός αν το άγχος σας είναι από την κλήση που έχετε από την Ευρώπη.- 31.12.99 να έχει φερεγγυότητα 8%. Τώρα είναι μείον 2%, 3%, 5%. Το άγχος της τροπολογίας είναι να καλύψουμε τη φερεγγυότητα; Αν είναι μόνο γι' αυτόν το λόγο, τότε να το ψηφίσουμε. 

Επειδή όμως δεν έχω λόγο να αμφισβητώ ότι όλοι θέλουμε το καλό της Αγροτικής Τράπεζας και κατ' επέκταση των αγροτών, θα πρέπει να υπάρξει -το επαναλαμβάνω- μελέτη και επιχειρησιακό σχέδιο. Δεν με ικανοποιεί αυτό, κύριε Υφυπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, μπορώ να διακόψω τον κύριο συνάδελφο; 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να με διακόψετε, αν θέλετε. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Κωστόπουλε, γιατί σας διέκοψε προηγούμενα ο κύριος Υπουργός. Και οι διακοπές έχουν τα όριά τους. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Παρακολουθώ την άλλη πορεία. Αύξηση χορηγήσεων 11%. Επαναλαμβάνω: Μου λέτε ότι η πορεία η αγροτική είναι προς το σωστό δρόμο. Αύξηση χορηγήσεων 11%. Και αυτά είναι μόνο από αναμορφώσεις δανείων, δηλαδή μηδενική αύξηση χορηγήσεων. 

Δεύτερον, αύξηση καταθέσεων. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, δεκατέσσερα λεπτά δικαιούμαι, όσα μίλησε και ο κύριος Υφυπουργός και αυτή ήταν η συμφωνία με το συνάδελφό σας. 

ΠΡΟΕΔΡΕΥΩΝ (Λουκάς Αποστολίδης): Βλέπω ότι έχετε όρεξη σήμερα, κύριε Κωστόπουλε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Εχω, έχω, κύριε Πρόεδρε! 

ΠΡΟΕΔΡΕΥΩΝ (Λουκάς Αποστολίδης): Ορίστε, συνεχίστε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υφυπουργέ, επιμένω. 1,7% αύξηση καταθέσεων. Μα μόνο από τους τόκους καταθέσεων έπρεπε να έχουν μία αύξηση της τάξεως του 8%-9%. 'Αρα, λοιπόν, έχουμε απώλεια αγοράς και από τις καταθέσεις, απώλεια αγοράς και από τις χορηγήσεις. Πού οδηγείται η Αγροτική Τράπεζα; 

Επιπλέον, τι προσφέρει στον αγρότη, κύριε Υφυπουργέ; 'Ακουσα προηγουμένως ότι ρυθμίσατε τα χρέη και από 16% τα κάνατε 12%. Πού το είδατε αυτό; Εγώ στην επαρχία μου -για να μη νομίζετε ότι ρώτησα αλλού- όπου βρήκα Αγροτική Τράπεζα, μπήκα να πω μια καλημέρα και ρώτησα: Με τι επιτόκιο δανειοδοτείτε; 'Ακουγα από 15% μέχρι 16,5%. Με αυτά τα επιτόκια τα οποία είναι τοκογλυφικά για το 1999, τα οποία είναι τρεις και τέσσερις μονάδες μεγαλύτερα απ' ό,τι δανείζουν οι εμπορικές τράπεζες, οι αγρότες καταστρέφονται. Καταστρέφονται οι αγρότες, κατ' επέκταση εγκαταλείπουν τα χωριά τους και τις παραγωγές, μας έρχονται στις πόλεις, αυξάνει η ανεργία και αυτή είναι η πολιτική την οποία εφαρμόσατε μέχρι σήμερα. 

Θα προχωρήσω παρακάτω. Τι αντιμετωπίζετε, κύριε Υπουργέ, για τους συνεταιρισμούς με το παρόν νομοσχέδιο; Τίποτα. Σας είπα, κατ' αρχήν αν δεν καταπολεμηθεί η πηγή του κακού, το κακό θα συνεχίζει να διαχέεται στην Αγροτική Τράπεζα και κατ' επέκταση στον ελληνικό λαό. 

Μας είπατε επίσης, κύριε Υφυπουργέ, για την καλή πορεία της οικονομίας όταν απαντήσατε στον κ. Τσοβόλα. Δηλαδή μέχρι τώρα τα μικρά βηματάκια που κάνατε δεν βοήθαγαν το πετρέλαιο με εννέα δολάρια το βαρέλι και το δολάρια με διακόσιες ογδόντα; Τώρα δηλαδή είναι τα αρνητικά για την οικονομία; Τα θετικά δεν τα βλέπαμε μέχρι τώρα; Τώρα μας πήρε ο πόνος; 'Η δεν έπρεπε να έχουμε κάνει μία πρόβλεψη; Τουλάχιστον οι διεθνείς μελετητές έβλεπαν ότι και το δολάριο θα ανέβει και το πετρέλαιο θα ανέβει και ο πληθωρισμός, δυστυχώς, ο ελληνικός είναι αναμενόμενο από το Σεπτέμβριο να ανέβει. Δεν τα ξέρουμε αυτά; Μόνο μέσω των επιτοκίων και της σκληρής δραχμής επιδιώκουμε και τίποτε άλλο; Αντί να έχουμε φτιάξει την οικονομία και να μην έχουμε ανάγκη κανέναν, προσπαθούμε με διάφορους συνδυασμούς να επιτύχουμε τα κριτήρια σύγκλισης; 

Εμείς, κύριε Υπουργέ, σαν Νέα Δημοκρατία επιμένουμε ότι η Αγροτική Τράπεζα πρέπει άμεσα να εξυγιανθεί, να εκσυγχρονιστεί, να επιτελέσει το σκοπό της προς όφελος του αγρότη και την ανάπτυξη της υπαίθρου και της ελληνικής οικονομίας με τα εξής μέτρα. Την εξυγίανση του χαρτοφυλακίου των δανείων της. Να οργανωθεί και να εκσυγχρονιστεί τεχνολογικά και να καθιερωθούν σύγχρονες και ευέλιγκτες διαδικασίες άσκησης της αγροτικής πολιτικής, διότι είναι πεπαλαιωμένη στις μεθόδους της. Να ενισχυθεί ο αναπτυξιακός τους ρόλος με αξιοποίηση όλων των δυνατοτήτων και δυνατότητα να μπει πλέον στο Χρηματιστήριο, ώστε να αντλήσει κεφάλαια και εκεί λέω και τον παράγοντα ότι και οι αγρότες να έχουν δυνατότητα αγοράς μετοχών, μια και πλέον είναι μια σύγχρονη πολιτική και μάλιστα με μειωμένη τιμή. 

Και τέλος, να μειωθούν άμεσα, κύριε Υπουργέ, τα επιτόκια της ΑΤΕ τουλάχιστον στο πρώτο στάδιο στο επίπεδο των Εμπορικών Τραπεζών και στο δεύτερο στάδιο ακόμη πιο χαμηλά με επιδότηση από τον ελληνικό προϋπολογισμό. 

Πιστεύουμε δηλαδή -και το επαναλαμβάνω- ότι πρέπει να αποσυρθεί η τροπολογία. Μην την ψηφίζετε, γιατί σε λίγο καιρό θα χρειαστεί να φέρετε άλλη. Να ολοκληρώσετε τη μελέτη σας και να έρθετε εδώ να ψηφίσουμε όλοι μαζί οργανωμένα και μελετημένα την εξυγίανση της Αγροτικής Τράπεζας. 

Για το άρθρο της διαγραφής χρεών είπα και προχθές στην πρωτολογία μου επί της αρχής ότι γνωρίζουμε όλοι από συνέντευξη του Γραμματέα της Επιτροπής Αποκρατικοποιήσεων και κατά κάποιο τρόπο νομίζω και αμέσου προϊσταμένου του Οργανισμού Ανασυγκρότησης Επιχειρήσεων ότι εντός των ημερών θα κατατεθεί νομοσχέδιο περί καταργήσεως του Οργανισμού Ανασυγκρότησης Επιχειρήσεων. Βέβαια, το ακούω έξι χρόνια και ακόμη δεν το είδα. Ας ελπίσουμε ότι θα είναι η τελευταία φορά που ακούγεται. 'Ομως γιατί αυτές οι τροπολογίες χαρίσματος πολλών δεκάδων δισεκατομμυρίων που υπερβαίνουν τα εξήντα, κύριε Υπουργέ, πριν από την ώρα τους; Γιατί δεν έρχεσθε με το νομοσχέδιο περί κατάργησης του ΟΑΕ και να μας πείτε ότι χρωστάει ο ΟΑΕ τόσες δεκάδες εκατοντάδες δισεκατομμύρια εκεί και εκεί συγκεκριμένα, το ελληνικό δημόσιο τους αναλαμβάνει και να ξέρουμε και εμείς τι κάνουμε. Διότι μέχρι σήμερα έχουμε πληρώσει τον οργανισμό ένα τρισεκατομμύριοα (1.000.000.000.000) δραχμές, συνεχίζουμε να τον πληρώνουμε και δεν ξέρω αν έχει τέλος αυτή η υπόθεση. 

Δεύτερον, ρώτησα και προχθές, κύριε Υπουργέ, και δεν πήρα απάντηση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα πάρετε απάντηση μόλις τελειώσετε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ρώτησα κάτι άλλο και πολλές φορές φεύγουμε και πικραμένοι από τη Βουλή, γιατί οι Υπουργοί κάνουν πως δεν ακούνε. Σαράντα ένα και μισό δισεκατομμύρια (41.500.000.000) δραχμές δια μιας πράξεώς τους ο συνάδελφός σας και αγαπητός Γεώργιος Δρυς χάρισε, έσβησε χρέη της Ολυμπιακής Αεροπορίας. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Yφυπουργός Οικονομικών): Θα σας απαντήσω. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να μου απαντήσετε. 

Πρώτα, πρώτα φαντάζομαι και ελπίζω ότι δεν είναι έτσι ότι αυτό δεν είναι νόμιμο. Δεν ξέρω αν περάσαμε καμιά διάταξη εδώ, εγώ δεν την είδα πουθενά και δεν την βλέπω και στο ΦΕΚ. 

Δεύτερον, είχαμε μία υποχρέωση στην Ευρωπαϊκή 'Ενωση ότι εμείς μετά την τακτοποίηση των χρεών το 1994, εξακόσια σαράντα δισεκατομμύρια (640.000.000.000) δραχμές, αν θυμάμαι καλά, δραχμή δεν θα δίναμε πλέον προς την Ολυμπιακή Αεροπορία. 

Σήμερα τι γίνεται με αυτό; 

Τρίτον, βλέπω διάταξη με την οποία συμψηφίζονται χρέη Ολυμπιακής Αεροπορίας και ΥΠΑ. Και αυτό είναι απόσβεση. 

Τα ρωτάω όλα αυτά, κύριε Πρόεδρε, για να πούμε κάποια στιγμή "πάψουμε τις τσόντες τροπολογιών και κυρίως για αύξηση... 

ΠΡΟΕΔΡΕΥΩΝ (Λουκάς Αποστολίδης): Δεν είναι δόκιμος όρος αυτό το "τσόντες". Σας παρακαλώ πολύ! 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μα, από την ώρα, κύριε Πρόεδρε, που έρχονται εδώ λίγες μέρες πριν κατατεθεί το νομοσχέδιο, είναι "τσόντες". Και θα επιμείνω, λέγοντας ότι αυτή η συνεχής αύξηση του δημόσιου χρέους, που όλοι συνειδητοποιούμε τι σημαίνει για το ελληνικός κράτος και για τις επόμενες γενιές, θα πρέπει τουλάχιστον να τη συνειδητοποιούμε εμφανώς και χωρίς αδιαφάνειες. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Λυπάμαι κατ'αρχήν, για ορισμένους χαρακτηρισμούς τους οποίους χρησιμοποίησε ο κ. Κωστόπουλος, οι οποίοι νομίζω ότι δεν έχουν καμιά θέση στα θέματα που συζητάμε και στον τρόπο με τον οποίο τα συζητάμε. 

'Ερχομαι επί της ουσίας. Θέσατε ένα θέμα, γιατί υπάρχει αυτή η ρύθμιση των χρεών των ζητημάτων που αφορούν ελληνικό δημόσιο, Εθνική Τράπεζα, Εμπορική Τράπεζα και ΟΑΕ και δεν έρχεται όλο μαζί το ζήτημα με το νομοσχέδιο κατάργησης του γνωστού και πολύ κοστοβόρου για την ελληνική οικονομία Οργανισμού Ανασυγκρότησης Επιχειρήσεων. 'Εχετε δίκιο σ'αυτό. Στην πραγματικότητα οι διατάξεις αυτές ήταν στο νομοσχέδιο που έχει συνταχθεί, αλλά λόγω της αλλαγής που έγινε στην κεφαλή του Υπουργείου Ανάπτυξης, το νομοσχέδιο αυτό πήρε μία άλλη χρονική προτεραιότητα. Θα έρθει πολύ σύντομα, αλλά αυτές οι ρυθμίσεις που αφορούν ειδικώς την Εθνική Τράπεζα είναι επείγουσες διότι σε λίγους μήνες η ΕΤΕ θα εισαχθεί στο Χρηματιστήριο της Νέας Υόρκης και επείγεται πάρα πολύ, σύμφωνα με τη σύμβαση που έχω υπογράψει προσωπικώς με το διοικητή της ΕΤΕ, να ξέρει από τώρα τα στοιχεία επισφάλειας του χαρτοφυλακείου της, με ένα πολύ συγκεκριμένο και αυστηρό τρόπο, έτσι ώστε να μπορέσουν να προετοιμαστούν τα βιβλία και οι εκθέσεις σύμφωνα με τις οποίες θα γίνει η περαιτέρω μετοχοποίηση της Εθνικής Τράπεζας. 

Αυτός, λοιπόν, είναι ο λόγος για τον οποίο απεκόπησαν αυτά τα άρθρα από το κυρίως νομοσχέδιο περί κατάργησης του ΟΑΕ και ήρθαν επειγόντως στο νομοσχέδιο αυτό. Διότι μπήκαμε ήδη στον Ιούλιο και θα πρέπει να αρχίσουν να ετοιμάζονται αυτές οι διαδικασίες. Νομίζω ότι αυτή η απάντηση σας ικανοποιεί. 

Για τα θέματα της Ολυμπιακής Αεροπορίας, θα απαντήσω αμέσως μετά γιατί θα έχουμε τη δυνατότητα να συζητήσουμε την κατατεθείσα περί τούτου τροπολογία που αφορά τη ρύθμιση χρεών μεταξύ ελληνικού δημοσίου και Ολυμπιακής Αεροπορίας και θα τα συζητήσουμε με στοιχεία πολύ αναλυτικά. 

'Ερχομαι τώρα στα άλλα θέματα, τα οποία θίξατε. 

Παρατηρώ από χθες, κύριε Κωστόπουλε, ότι χρησιμοποιείτε μία σειρά από επιχειρήματα και επικαλείσθε διάφορα θέματα, τα οποία έχουν στόχο να υπονομεύσουν και να πλήξουν την αξιοπιστία διαδικασιών που έχει ξεκινήσει το ελληνικό δημοσιο είτε για τη μετοχοποίηση είτε για μια προοπτική εξυγίανσης ή οτιδήποτε άλλο. 

Χθες ήταν η COSMOTE και το είπατε αυτό τις ημέρες που γίνεται η μετοχοποίηση του ΟΤΕ. Σήμερα ανακοίνωσα εγώ ότι θα μπει η ΕΤΒΑ στο χρηματιστήριο και αμέσως βγήκατε να την πείτε πτωχευμένη, καταχρεωμένη, καταδικασμένη κ.ο.κ. 

Με συγχωρείτε αλλά αυτά τα πράγματα έχουν συνέπειες και νομίζω ότι όλοι θα πρέπει να είμαστε πιο προσεκτικοί και πιο περήφανοι θα έλεγα για την πολύ καλή κατάσταση και την πολύ καλή πορεία που έχουν αρχίσει να παίρνουν τα περιουσιακά στοιχεία του ελληνικού δημοσίου, ότι ανοίγονται στις αγορές και στις εγχώριες και στις διεθνείς και θα πρέπει όλοι -είμαι βέβαιος ότι και σεις θα θέλετε να το κάνετε αυτό, αλλά μερικά σχόλια που κάνετε δεν βοηθάνε προς την κατεύθυνση αυτή- να θέλουμε να δούμε μια καλή πορεία και μια επιτυχή ολοκλήρωση αυτών των διαδικασιών. 

Σε ένα άλλο θέμα που είπατε, θα συμφωνήσω και σας ευχαριστώ που το υποστηρίζετε. 

Είπατε -θα συμφωνήσω και σας ευχαριστώ που το υποστηρίζετε- ότι οι αγρότες θα πρέπει να αποκτήσουν μετοχές απ' αυτήν τη μετοχοποίηση της ΑΤΕ. Πάρα πολύ σωστό. Και ακριβώς είναι στις προθέσεις της Κυβέρνησης και της ΑΤΕ αυτή η διαδικασία να γίνει κατά προτεραιότητα και με προνομιακούς όρους στους αγρότες, έτσι ώστε να γίνουν μέτοχοι του ίδιου οργανισμού, ο οποίος τους στηρίζει χρηματοπιστωτικά. 

Αυτό, ξέρετε, αποτελεί μια πάγια αρχή της δικής μας φιλοσοφίας μετοχοποιήσεων, σε ριζική αντίθεση βέβαια με τη γνωστή φιλοσοφία της βιαστικής εκποίησης, που έχει ακολουθήσει και εφαρμόσει η Νέα Δημοκρατία. Γι' αυτό απέτυχε οικτρά στο πρόγραμμα μετοχοποιήσεων, το οποίο επιχείρησε να εφαρμόσει. 

Χαίρομαι ιδιαιτέρως και καλωσορίζω αυτήν την προσχώρησή σας στην πολυμετοχική αντίληψη των μετοχοποιήσεων και ιδιωτικοποιήσεων, που κάνουν τους πολίτες μετόχους αυτής της διαδικασίας και κατά συνέπεια αποδέκτες της ωφέλειας, που θα προκύψει. Και γνωρίζετε πολύ καλά ότι σε όλες τις μετοχοποιήσεις που κάνουμε, και στον ΟΤΕ και στην Εθνική Τράπεζα και σε όλες τις περιπτώσεις φροντίζουμε για δύο πράγματα. Πρώτον, για την ευρύτατη λαϊκή διασπορά των μετοχοποιήσεων και δεύτερον, για την προνομιακή διανομή μετοχών στους εργαζόμενους της ίδιας επιχείρησης, έτσι ώστε να απλώσουμε τη συμμετοχή σε όσο το δυνατόν ευρύτερα στρώματα και να κάνουμε όλους κοινωνούς του οφέλους απ' αυτήν τη διαδικασία. 

Για να το κάνω πιο συγκεκριμένο αυτό που λέτε για την ΑΤΕ, εκτός των άλλων μέτρων αύξησης του μετοχικού κεφαλαίου, τα οποία ανέφερα προηγουμένως, ένας τρόπος ενίσχυσης της τράπεζας θα είναι και η έκδοση ομολογιακού δανείου, το οποίο θα είναι μετατρέψιμο σε μετοχές. Αυτό το ομολογιακό δάνειο θα ληφθεί πρόνοια να διατεθεί προεχόντως στους αγρότες, οι οποίοι θα έχουν πιστοποιηθεί πλέον στο αγροτικό μητρώο ή σε αγροτικούς συνεταιρισμούς ή σε αγροτικές επιχειρήσεις, έτσι ώστε μετά να ανταλλαγούν τα ομόλογα της ΑΤΕ με όρους προτεραιότητας, με μετοχές της ΑΤΕ και να δημιουργηθεί έτσι μία ευρεία μετοχική βάση από τον αγροτικό κόσμο, από τους αγρότες, που θα έχουν μετά κάθε λόγο και κίνητρο να πηγαίνει πολύ καλά και ανταγωνιστικά η τράπεζά τους, η οποία στη συνέχεια θα τους βοηθά με τη σειρά της στις δικές τους επιχειρηματικές δραστηριότητες. Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Κύριε Κωστόπουλε, έχετε το λόγο για ένα λεπτό, για να απαντήσετε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, κατ' αρχήν πρέπει να σας πω, ότι εμείς διδάσκουμε κι εσείς ακολουθείτε και μάλιστα είσαστε πολύ κακοί μαθητές μας. 

Δεύτερον, ποτέ εμείς σαν κόμμα δεν δυσκολέψαμε την πορεία και την πρόοδο του τόπου. Είμαστε όμως υποχρεωμένοι να καυτηριάζουμε τα λάθη σας και τα ημιτελή νομοθετήματα, τα οποία φέρνετε εδώ. Οι θέσεις μας και εμού προσωπικά για την ΕΤΒΑ είναι πάγιες εδώ και ενάμιση χρόνο. Μάλιστα, όταν ήρθε εδώ ο διοικητής της, προκειμένου να του ανανεωθεί η θητεία του, τον ρώτησα να μας πει τι δουλειά κάνει. Βεβαίως, μου είπε ότι δεν κάνει τίποτε άλλο, από το να εκκαθαρίζει την τράπεζα. Δεν είναι αυτό μόνο δικής μας αντίληψης. 

Μια τράπεζα, λοιπόν, που δεν έχει αντικείμενο, μια τράπεζα, επαναλαμβάνω, που σήμερα το μόνο που κάνει είναι να εισπράττει τα υπόλοιπα, δεν αναβιώνει διά της εισδοχής της στο χρηματιστήριο, κύριε Υπουργέ. 'Αλλες πρέπει να είναι οι προτεραιότητες. 

'Οσον αφορά για την ΑΤΕ, εμείς πιστεύουμε και το επαναλαμβάνω, στην ΑΤΕ. 'Οπως όμως κατάντησε η ΑΤΕ, δεν μπορεί να επιβιώσει ούτε σε όφελος του έθνους ούτε σε όφελος των αγροτών ούτε και σε όφελος των υπαλλήλων. Πρέπει, λοιπόν να το διορθώσετε, να το μελετήσετε και να μας φέρετε πίσω ολοκληρωμένο και αυτούσιο το νομοσχέδιο, το οποίο θα προβλέπει την ανασύσταση, ανασυγκρότηση και τον εκσυγχρονισμό της ΑΤΕ, διότι μόνο έτσι μπορεί να αναβιώσει. 

Μάλιστα, αν δεν κάνω λάθος, το 1987 κάνατε και ένα λάθος, όπου δεν την εξαιρέσατε από τον ανταγωνισμό. 'Ετσι, η τράπεζα δεν θα μπορέσει να επιβιώσει, όσα χρήματα και αν ρίξουμε ξανά στο μετοχικό της κεφάλαιο. Δεν θα επιβιώσει, διότι δεν έχει σήμερα ανταγωνιστικούς όρους. Δεν θα μπορεί να δουλέψει, όπως συμβαίνει αυτήν τη στιγμή, διότι είναι η περισσότερο ακριβή τράπεζα σε δανεισμό στην Ελλάδα. 

Σας δίνεται, λοιπόν, μια ευκαιρία να βοηθήσουμε όλες οι πτέρυγες να φτιάξουμε την ΑΤΕ. Θα είναι σε όφελος και της εθνικής οικονομίας, αν θέλετε και δικό σας. 'Οπως το κάνετε, σε δύο μήνες θα είμαστε πάλι εδώ, για να διορθώσουμε τα κενά, τα οποία αφήνετε. 

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του ΔΗ.Κ.ΚΙ. κ. Δημήτριος Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μια μόνο κουβέντα για την ελληνική οικονομία σε σχέση με αυτά που είπε ο κύριος Υπουργός. 

Δυστυχώς, κύριε Υφυπουργέ, η οικονομία που χτίζεται τόσο από τη δική σας Κυβέρνηση όσο και από την προηγούμενη της Νέας Δημοκρατίας, αποδεικνύεται ότι χτίζεται και στηρίζεται σε γυάλινα πόδια. Γιατί στηρίζεται στο αεριτζίδικο χρηματιστηριακό και τραπεζικό κεφάλαιο και όχι στη βελτίωση της παραγωγής, της παραγωγικότητας, ως αποτέλεσμα ανάπτυξης. Γιατί την αναπτυξιακή διάσταση της οικονομικής πολιτικής την εγκαταλείψατε για να πετύχετε τα κριτήρια του Μάαστριχτ, για να πετύχετε τεχνητές και κοινωνικά άδικες βελτιώσεις στους ονομαστικούς δείκτες. Και αυτό το πετύχατε, διότι ξέρετε πολύ καλά ότι προβάλλετε μόνο τη μείωση του πληθωρισμού που είναι αποτέλεσμα της από έντεκα χρόνια κοινωνικά άδικης -που παράλληλα τίναξε στον αέρα την παραγωγική βάση της χώρας-περιοριστικής εισοδηματικής, κοινωνικής και γενικότερα οικονομικής πολιτικής και δεν προήλθε από βελτίωση της παραγωγής και της παραγωγικότητας, αν θέλουμε να μιλάμε με οικονομικούς όρους γι' αυτόν ακριβώς το λόγο. Και δεν είναι επίτευγμα αυτό που κάνατε. Διότι είναι τελείως προσωρινή η μείωση, είναι κοινωνικά άδικη και οικονομικά ανορθόδοξη. Και μόλις έρχονται εξωγενείς παράγοντες, όπως είναι το πετρέλαιο, οι άλλοι παράγοντες π.χ. η συμπεριφορά του διεθνούς χρηματιστηριακού κεφαλαίου και των διεθνών κερδοσκόπων τύπου Σόρος κλπ., τότε αμέσως οι κραδασμοί φαίνονται γιατί είναι γυάλινα τα πόδια και την οικονομία τη χτίζετε πάνω στην άμμο. Αυτή είναι η αλήθεια. Και γι' αυτό αν θυμάστε είχα κάνει πρόβλεψη πέρσι στις 2 Ιουνίου 1998 όταν προκάλεσα εγώ τη συζήτηση σε επίπεδο αρχηγών για την πορεία της Ελλάδας στην ΟΝΕ, σας είχα πει ότι είστε αφελείς αν πιστεύετε ή όσοι πιστεύετε αν τα πιστεύετε αυτά που λέτε ότι το ευρώ θα είναι το σταθερό νόμισμα, ότι οι Ηνωμένες Πολιτείες της Αμερικής που επιδιώκουν την παγκόσμια οικονομική κυριαρχία μέσα από την ηγεμονία του δολαρίου, του νομίσματός τους, ότι ανεμπόδιστα θα αφήσουν τους ευρωπαίους και εσάς να προωθήσουν ένα κοινό νόμισμα ανταγωνιστικό στο δολάριο. Και είχα κάνει και την πρόβλεψη- δείτε τα Πρακτικά -"περιμένετε το 1999", όπως και έγινε με τη Γιουγκοσλαβία και άλλα που γίνονται τώρα, με πετρέλαιο κ.λπ., "περιμένετε μεγάλους κραδασμούς στην Ευρώπη και στο ευρώ". Απλά βάζω τελεία γιατί δεν θέλω να δημιουργήσω άλλα προβληματα μέσω εντυπώσεων. 

Δευτερον, Αγροτική Τραπεζα. Τι μετοχές να αγοράσουν, κύριε Υφυπουργέ, οι αγρότες; Κάντε μια βόλτα στην περιφέρεια, ας βγει από την Καραγιώργη Σερβίας ή από την Κοραή ή από το Σύνταγμα ο Υπουργός Εθνικής Οικονομίας. 

Πάτε λίγο στην 'Ηπειρο, στη Μακεδονία, στη Θράκη, στα νησιά, να δείτε πώς θα σας αντιμετωπίσουν οι αγρότες, χωρίς αστυνομία όμως. Πάτε κανονικά να δείτε πώς θα σας αντιμετωπίσουν με τα κορυφαία προβλήματα επιβίωσης που έχουν. Πού να βρουν λεφτά να αγοράσουν οι αγρότες μετοχές στην Αγροτική Τράπεζα; Νομίζω παίζετε με τον πόνο τους ή κάνετε ότι δεν καταλαβαίνετε. 

Πάτε λίγο στην Ημαθεία, στην Πέλλα, πάτε οπουδήποτε αλλού να δείτε ποια είναι η κατάσταση των αγροτών στη πλειοψηφία τους. Εκτός αν εννοείτε αγρότες τους μεγαλοεπιχειρηματίες αγρότες. Εκείνοι πράγματι δεν έχουν προβλήματα. Εκείνοι, όμως, είναι λίγοι. Η πλειοψηφία δεν έχει να αντιμετωπίσει τα απαραίτητα για να ζήσει, δεν έχει να αντιμετωπίσει τα αναγκαία για να συνεχίσει την αγροτική εκμετάλλευση, την κτηνοτροφική εκμετάλλευση και φεύγει συνεχώς από την περιφέρεια στο κέντρο. 

Και εσείς δεν βλέπετε το κορυφαίο αυτό θέμα. Και αυτή η ωφέλεια από τα τρισεκατομμύρια των μεγάλων έργων με το ρυθμό που προωθούνται στο λεκανοπέδιο, θα μηδενιστεί από τα προβλήματα που δημιουργούνται από τους νέους που μετακινούνται από την περιφέρεια προς το κέντρο, που είναι κατά κύριο λόγο αγρότες. 

Επομένως, μη λέτε τέτοια πράγματα, γιατί προκαλείτε ακόμα περισσότερο τους αγρότες. 

Λέτε εσείς ότι μειώθηκε ο πληθωρισμός περίπου στο 2%, στο 2,5% ενώ τα επιτόκια χορηγήσεων της Αγροτικής Τράπεζας στους αγρότες είναι 16%. 'Αρα, τα πραγματικά επιτόκια είναι 13,5 μονάδες. Αυξήθηκαν σε σχέση με το 1993 τα πραγματικά επιτόκια, παρ'ότι φαίνεται -και αυτό αξιοποιείτε- ότι μειώθηκαν τα ονομαστικά. Μειώθηκαν. Σημασία, όμως, έχει για το διαθέσιμο εισόδημα του αγρότη αν μειώθηκαν τα πραγματικά επιτόκια. Και τα πραγματικά επιτόκια αυξήθηκαν. 'Αρα, βάζουμε θέμα ευθέως αυτήν τη στιγμή ουσιαστικής μείωσης των επιτοκίων χορηγήσεων της Αγροτικής Τράπεζας στους αγρότες και για κεφάλαιο κίνησης, αλλά και για κεφάλαιο εκσυγχρονισμού και ανάπτυξης του αγροτικού τομέα. 

Τέλος για τον 'Εβρο, για το Δήμο Τριγώνου, θα καταθέσω αυτήν τη στιγμή στα Πρακτικά το έγγραφο με αριθμό πρωτοκόλλου 1944 και ημερομηνία 4-7-1999 που έστειλε στους Αρχηγούς όλων των κομμάτων, σε όλα τα κόμματα ο Δήμος Τριγώνου και φέρει την υπογραφή του δημάρχου. Από το έγγραφο αυτό -που θα το καταθέσω στη Βουλή- προκύπτουν σημαντικά πράγματα, κύριε Υφυπουργέ, που δεν μπορείτε να τα ξεπεράσετε έτσι και πολύ περισσότερο ο απών Υπουργός Εθνικής Οικονομίας και Οικονομικών κ.Παπαντωνίου. 

Από το έγγραφο αυτό προκύπτει ότι όταν έκανε την επίσκεψη, προεκλογικά προφανώς, ο κ.Παπαντωνίου για να πάρει ψήφους το ΠΑΣΟΚ, δεσμεύθηκε για άλλες ρυθμίσεις και όχι γι'αυτές που κάνει τροπολογία. Και τελικά ο δήμαρχος υπεύθυνα, με την υπογραφή του, λέει τα εξής: "Αυτά που ρυθμίζει η τροπολογία δίνοντας πέντε μονάδες δεν έχουν καμία ουσία και δεν λύνουν καθόλου το πρόβλημα του Δήμου Τριγώνου και περισσότερο το πρόβλημα της ανάπτυξης". Και λέει επίσης, ότι δεσμεύθηκε ο Υπουργός Εθνικής Οικονομίας και Οικονομικών στα αιτήματα που έβαλαν οι φορείς και ειδικότερα για κατάργηση του περιοριστικού μέτρου των δεκαπέντε εκατομμυρίων (15.000.000) δραχμών -νομίζω ότι το κάνει αυτό η διάταξη-αλλά δεσμεύθηκε -λέει το έγγραφο- για αύξηση κατά δέκα και όχι πέντε εκατοστιαίες μονάδες των επιχορηγήσεων των επενδύσεων, αλλά και των τόκων. Και τρίτον, για την κατάργηση του άρθρου 2 του αναπτυξιακού νόμου έτσι ώστε να έχουν δυνατότητα ένταξης στον αναπτυξιακό νόμο και οι επιχειρήσεις που λειτουργούν και έχουν διάρκεια ζωής πάνω από πέντε χρόνια. Παραπάνω, όμως, βάζει το θέμα ότι και αυτή η ρύθμιση των πέντε μονάδων που δεν έχει καμία ουσία, δεν πρόκειται να υλοποιηθεί γιατί δεν υπάρχει βιομηχανική ζώνη. 

Πραγματικά τελικά αυτή η τροπολογία είναι αντίθετη προς τις δεσμεύσεις της Κυβέρνησης δια του Υπουργού Εθνικής Οικονομίας. Και καλούμε τον Υπουργό Εθνικής Οικονομίας πριν μπούμε στην ψηφοφορία να έλθει εδώ στη Βουλή, στο Τμήμα και να απαντήσει στην κατηγορία που του απευθύνει ο δήμαρχος και προφανώς και όλοι οι φορείς του Δήμου Τριγώνου, ότι δεσμεύθηκε για άλλα και κάνει άλλα. Αλλιώς δεν μπορεί να μπει σε ψηφοφορία αυτή η τροπολογία. 

Κλείνοντας, κύριε Πρόεδρε, θέλουμε απάντηση. 'Εβαλα το θέμα της Σαμοθράκης, έβαλα το θέμα της Λήμνου. Μίλησε προχθές ο Υπουργός Εθνικής Οικονομίας για εθνική ευαισθησία. Μίλησε για το τεράστιο εθνικό θέμα που υπάρχει και παράλληλα συνδέεται με το οικονομικό και κοινωνικό. Η Σαμοθράκη είναι νησί του 'Εβρου. Είναι ακριτικό νησί του Αιγαίου που έχει προβλήματα τουριστικής και γενικότερης ανάπτυξης. Το ίδιο και η Λήμνος. Δωδεκάνησα. 

Πρόκειται η Κυβέρνηση να προχωρήσει σε ουσιαστική πολιτική ταχύρυθμης ανάπτυξης όλων των παραμεθόριων περιοχών 'Ηπειρος, Μακεδονία, Θράκη, Αιγαίο ή θα κάνει πολιτική μέσα από τέτοιες λογικές; Και μάλιστα προεκλογικά η Κυβέρνηση δεσμεύεται για όλα και έρχεται μετά τις εκλογές εδώ και κάνει και εκεί που δεσμεύθηκε τελείως διαφορετικά. Με τέτοια μπαλώματα δεν λύνονται τα μεγάλα εθνικά, οικονομικά και κοινωνικά ζητήματα, κύριοι Υφυπουργοί. 

Κυρία και κύριε Υφυπουργέ, χρειάζεται μια άλλη πολιτική. Χρειάζεται σχεδιασμός. Και κυρίως, χρειάζεται να μην υπάρχει περιφρόνηση προς τους κατοίκους που απέμειναν σ' αυτές τις ακριτικές περιοχές. Χρειάζεται να μη στρίβετε την πλάτη στους ανθρώπους αυτών των περιοχών μέσα από τα γραφεία της Αθήνας λέγοντας όπως είπατε, να αγοράσουν μετοχές οι αγρότες. Φαίνεται ότι δεν έχετε καμία επαφή με τη σημερινή οικονομική και κοινωνική πραγματικότητα! Και πολύ περισσότερο, για να λέτε τέτοια πράγματα, δεν έχετε καταλάβει που έχετε οδηγήσει τους κατοίκους της περιφέρειας αλλά και γενικότερα τα λαϊκά στρώματα. Εκτός αν υπολογίζεται ότι αυτά που λέγονται εδώ δεν τα μαθαίνει ο κόσμος. Κάνετε λάθος. Θα ψάχνετε για την ψήφο στις εκλογές τις εθνικές με αυτό το μυαλό που έχετε, με τις απόψεις που διατυπώνετε εδώ. Και θα ψάχνετε να βρείτε στο ΔΗ.Κ.ΚΙ. τα αίτια, για να κρύψετε τις δικές σας μεγάλες ευθύνες από απ' αυτές τις αντιλαϊκές πολιτικές που προωθείτε επί τρία συνεχή χρόνια και την αδιαφορία σας απέναντι στα ουσιαστικά προβλήματα που αντιμετωπίζει ο ελληνικός λαός της περιφέρειας και του κέντρου, τα λαϊκά στρώματα. 

Συνέρθετε, πριν είναι πολύ αργά! 

Για σας μεν δεν μας ενδιαφέρει. Για την Ελλάδα όμως μας ενδιαφέρει. Για τον ελληνικό λαό μας ενδιαφέρει, για τον ελληνισμό, για το ελληνικό έθνος. 

Γιατί με τέτοιες λογικές και πολιτικές, παραβιάζοντας ακόμη και δεσμεύσεις που δώσατε στους φορείς του Δήμου Τριγώνου, δεν υπηρετείτε την Ελλάδα με τον τρόπο που θα έπρεπε να την υπηρετείτε. Και δεν υπηρετείτε ούτε καν τα δικά σας κομματικά σας συμφέροντα. Κάνετε μεγάλο λάθος λοιπόν, όταν επιμένετε σε τέτοιου είδους ρυθμίσεις. 

Και σας καλώ να δώσετε απάντηση: Δέχεστε ναι ή όχι αυτά που δεσμεύθηκε ο Υπουργός Εθνικής Οικονομίας. 

ΠΡΟΕΔΡΕΥΩΝ (Λουκάς Αποστολίδης): Κύριε Τσοβόλα, σας παρακαλώ να ολοκληρώσετε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σας καλούμε να κάνετε αυτές τις ρυθμίσεις που αναφέρει το έγγραφο του Δήμου Τριγώνου. Και σας καλούμε επίσης να δεσμευθείτε έστω αυτήν τη στιγμή ότι μετά το πέρασμα με αυτές τις τροποποιήσεις, που δεσμεύθηκε ο Υπουργός Οικονομικών, θα φέρετε εδώ στη Βουλή μέσα σε εύλογο διάστημα ενός, δυο, τριών μηνών συγκεκριμένο σχέδιο, ολοκληρωμένο σχέδιο ταχύρυθμης και αποτελεσματικής ανάπτυξης όλης της παραμεθόριας περιοχής -'Ηπειρος, Μακεδονία, Θράκη ολόκληρη και 'Εβρος ασφαλώς κατά μεγάλη προτεραιότητα και Αιγαίο- ώστε να υπάρξει, με βάση και τη δουλειά που έκανε η διακομματική επιτροπή και το πόρισμα, μια σοβαρή πολιτική ανάπτυξης των παραμεθορίων περιοχών και της Ελλάδας. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΧΡΗΣΤΟΣ ΚΗΠΟΥΡΟΣ: Εμείς δεν θα μιλήσουμε, κύριε Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, με συγχωρείτε. 

Κύριε Κηπουρέ, όπως γνωρίζετε, με βάση τον Κανονισμό, οσάκις ο κύριος Υπουργός ζητεί το λόγο, μπορεί να μιλήσει. 'Οταν μάλιστα δίνω δεκατέσσερα περίπου λεπτά και στον κ. Κωστόπουλο και στον κ. Τσοβόλα, θα πρέπει να απαντήσει η Κυβέρνηση. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Και επαναλαμβάνονται συνεχώς τα ίδια πράγματα. 

ΠΡΟΕΔΡΕΥΩΝ (Λουκάς Αποστολίδης): Καταλαβαίνω, αλλά δεν μπορεί να γίνει διαφορετικά. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ, κύριε Πρόεδρε, που μου δίνετε την ευκαιρία να απαντήσω στα τεθέντα θέματα. Θα απαντήσω για άλλη μια φορά στα ίδια πράγματα τα οποία τώρα πια έχουν αρχίσει να επαναλαμβάνονται και στην ίδια ομιλία. 

Κατ' αρχήν ελπίζω να κάνατε ένα λάθος, κύριε Πρόεδρε του ΔΗ.Κ.ΚΙ. όταν αναφέρατε αυτό για τις επισκέψεις των Υπουργών και της Κυβέρνησης στον αγροτικό κόσμο χωρίς αστυνομικούς. Ελπίζω να κάνατε λάθος και να το επαναρθώσετε. Γιατί αλλιώς, θα μπορούσε να σας παρεξηγήσει κανένας ότι θα δικαιολογούσατε ή θα ανεχόσαστε μια καταδικαστέα συμπεριφορά. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν είπα αυτό. Μη βάζετε στο στόμα μου πράγματα που δεν είπα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το ελπίζω. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εννοούσα να πάτε απλά και να κουβεντιάσετε στο καφενείο του χωριού για να δείτε ποιές είναι οι απόψεις των αγροτών. Αυτό εννοούσα. Μην πάτε να πιαστείτε, δίνοντας άλλες ερμηνείες. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Να ξέρετε ότι η Κυβέρνηση είναι μία δημοκρατικά εκλεγμένη κυβέρνηση που πηγάζει από το λαό και βρίσκεται μέσα στο λαό. Και δεν βρίσκεται με αστυνομικούς στο λαό. 

Τώρα θα έρθω στο θέμα των επιδόσεων της ελληνικής οικονομίας. 

Οι επιδόσεις της ελληνικής οικονομίας δεν είναι μόνο λαμπρές, δεν είναι μόνο επιδόσεις οι οποίες έχουν να παρατηρηθούν δεκαετίες στην ελληνική οικονομία, αλλά είναι και κοινωνικά δίκαιες. 

'Ολα τα μέτρα τα οποία έχουμε πάρει και όλα τα αποτελέσματα τα οποία έχουμε πετύχει για τη μείωση του πληθωρισμού, για τη μείωση των επιτοκίων, για τη μείωση του δημόσιου χρέους, για τη σημαντική αύξηση των κοινωνικών δαπανών, για την επέκταση του κράτους-πρόνοιας σε κρίσιμους τομείς, όλα αυτά συνθέτουν ένα πλέγμα οικονομικής πολιτικής, το οποίο είχε πάρα πολλά χρόνια να δει η χώρα, ένα πλέγμα οικονομικής πολιτικής, το οποίο όχι μόνο βάζει την Ελλάδα σε μια από τις πιο ισχυρές οικονομικές δυνάμεις του πλανήτη, όπως θα είναι το ευρώ, αλλά ταυτόχρονα εξασφαλίζει και την κοινωνική συνοχή με μέτρα τα οποία δεν έχουν παρατηρηθεί σε καμία άλλη οικονομία, όταν αυτή έκανε την πορεία σύγκλισής της. Και αυτό, επιτρέψτε μου να πω, είχε πάρα πολλά χρόνια να συμβεί στην ελληνική οικονομία, να υπάρχει ταυτόχρονα μία διεύρυνση των κοινωνικών παροχών, του κοινωνικού κράτους, μία αύξηση των ρυθμών ανάπτυξης και μία μακροοικονομική βελτίωση, σε αντίθεση με άλλες οικονομικές πολιτικές, παρά το γεγονός βέβαια, ότι εγώ δεν συμμερίζομαι την οξύτητα με την οποία ο πρώτος στην τάξη Ευρωβουλευτής του ΔΗ.Κ.ΚΙ. χαρακτήρισε ως χαμένη δεκαετία κάποιες άλλες περιόδους της ελληνικής οικονομίας. 

Είπατε ότι οι πολιτικές είναι κοινωνικά άδικες. Σας αντιλέγω ότι είναι κοινωνικά δίκαιες. Οι κοινωνικές δαπάνες στη χώρα μας αυξάνονται τα τελευταία χρόνια με υψηλότατους ρυθμούς 7% σε σταθερές τιμές και αν συνεχίσουμε έτσι, σε έξι χρόνια η Ελλάδα θα διαθέτει έναν κοινωνικό προϋπολογισμό, ο οποίος θα είναι καλύτερος από τον ευρωπαϊκό μέσο όρο. 

Είπατε επίσης, ότι έχει αποδιαρθρωθεί η παραγωγή. Μα απορώ, δεν έχετε σχέση με την πραγματικότητα; Δεν βλέπετε ότι οι επενδύσεις στην ελληνική οικονομία τρέχουν με ένα ρυθμό διπλάσιο από τον ευρωπαϊκό μέσο όρο; 'Εχουμε τον υψηλότερο ρυθμό επενδύσεων σε όλη την Ευρώπη. 'Εχουμε πολύ μεγάλη αύξηση της βιομηχανικής παραγωγής. 

Επίσης, αναφερθήκατε στην έλλειψη σχεδίων ανάπτυξης της περιφέρειας. Μα, δεν γνωρίζετε ότι και με το δεύτερο Κοινοτικό Πλαίσιο Στήριξης το οποίο ήδη υλοποιείται και ολοκληρώνεται, αλλά και με το τρίτο το οποίο έρχεται και σχεδιάζεται, δίδεται τεράστια μέριμνα στις υποδομές της περιφέρειας, ακριβώς για να μπορέσουν να ενταχθούν στο εθνικό, οικονομικό και κοινωνικό γίγνεσθαι και να πάψουν να είναι πλέον οι αποκομμένες περιφέρειες του παρελθόντος; 

Αναφερθήκατε πολύ στην ηγεμονία του δολαρίου. Αυτό θέλετε; Δηλαδή δεν έπρεπε να προχωρήσει η Ευρωπαϊκή 'Ενωση, μήπως θίξουμε την ηγεμονία του αμερικανικού νομίσματος. 'Ενας από τους λόγους που γίνεται το ευρώ και ένας από τους λόγους που θα πρέπει και η χώρα μας να συμμετάσχει σε αυτό, είναι ακριβώς για να αποτελέσει έναν αντίποδα, έναν άλλο πόλο στη διεθνή οικονομική τάξη και να μην αφεθούν τα πράγματα να ηγεμονεύονται από τις Ηνωμένες Πολιτείες. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Τέλος, σας λέγω ότι ο Υπουργός Εθνικής Οικονομίας όπως ανέφερε, υλοποίησε τις υποσχέσεις και τις εξαγγελίες που έκανε στη Θράκη και δεν θεωρώ καθόλου σωστό αυτό που είπατε, ότι άλλα είπε και άλλα έκανε. 'Εκανε αυτά τα οποία είπε και νομίζω ότι όλες οι πτέρυγες της Βουλής αναγνώρισαν το θετικό το ρυθμίσεων που επιχειρούνται για το Τρίγωνο του 'Εβρου. 

Σας ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι το Κοινοβούλιό μας τιμά με την παρουσία της, αντιπροσωπεία με επικεφαλής τον Πρόεδρο της Βουλής των Αντιπροσώπων της Αυστραλίας, κύριο Νηλ 'Αντριου, στην οποία συμμετέχουν ο κ. Ντέϊβιντ Χόκερ, ο κ. Ντούνκαν Κέρ, ο κ. Τζόελ Φισινμπόν, ο κ. Μπράϊαν Γκίμπσον και η κυρία Ντάνα Βέϊ, Βουλευτές. 

(Χειροκροτήματα από όλες τις πτέρυγες) 

Κατά τη συνεργασία την οποία είχαμε δόθηκε η ευκαιρία και στις δύο πλευρές να αναφερθούμε στις πολύ στενές σχέσεις μεταξύ των χωρών μας, στους στενούς δεσμούς μεταξύ των λαών μας, στην έντονη ανάμνηση της συμμετοχής των Αυστραλών στη μάχη της Κρήτης, στην κοινή πορεία και στους κοινούς αγώνες των δύο εθνών κατά τη διάρκεια του Β'Παγκοσμίου Πολέμου, στην παρουσία της ελληνικής ομογένειας στην Αυστραλία και τη συμβολή της στην ανάπτυξη της σημερινής πολυπολιτισμικής κοινωνίας της Αυστραλίας. 

Ενημερώθηκαν επίσης οι συνάδελφοι για τη θέση της χώρας μας στην περιοχή, το σταθεροποιητικό ρόλο που αναπτύσσει, τις σχέσεις μας με τη γειτονική μας χώρα, την Τουρκία, την κατάσταση στην Κύπρο και όλα τα συναφή ζητήματα που απασχολούν σήμερα τη χώρα και το λαό μας. Θέλω να τους ευχαριστήσω και για την επίσκεψή τους και για το ενδιαφέρον που έδειξαν για τα ζητήματα που μας απασχολούν. 

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, θα σταθώ σε τρεις τροπολογίες στη δευτερολογία μου, ξεκινώντας από το άρθρο 34. 

Κύριε Υπουργέ, όταν ψηφίστηκε ο αναπτυξιακός νόμος 2601/98 είχαν εκφράσει αντιρρήσεις σχετικά με τη δυνατότητα που δινόταν στον Υπουργό Εθνικής Οικονομίας με αποφάσεις του να ορίζει κριτήρια, κίνητρα σε προβληματικές περιοχές. Πράγματι, βλέπουμε ότι τώρα έρχεται με μία ρύθμιση, έξω βέβαια από αυτά που προβλέπονταν στις κατηγορίες που θεσμοθετούσε. Θέλω όμως και εγώ με τη σειρά μου να εκφράσω την αγωνία που υπάρχει, ειδικά σε περιοχές της Εύβοιας που έχουν μεγάλο πρόβλημα ανεργίας. Είναι γνωστό ότι η περιοχή Μαντουδίου έχει ποσοστό ανεργίας 75%. Με τον προηγούμενο αναπτυξιακό νόμο ήταν στις φθίνουσες περιοχές και σήμερα ακόμα περιμένουν. Το ίδιο βέβαια συμβαίνει και σε άλλες περιοχές. 

'Ερχομαι στο άρθρο που αφορά την Αγροτική Τράπεζα. Κύριε Υπουργέ, με τις απαντήσεις σας στα ερωτήματα που έθεσα δεν με ικανοποιήσατε, όσον αφορά το επιχειρησιακό σχέδιο που θα το δούμε. Είπατε ότι το έχετε μοιράσει. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ) 

Θέλω να σταθώ όμως σε δυο-τρία πράγματα. Είναι γνωστό ότι το Υπουργείο Γεωργίας θέλει την Αγροτική Τράπεζα εργαλείο άσκησης, στήριξης της αγροτικής δραστηριότητας. Θα σταθώ σ' αυτά που είπατε εσείς πριν από λίγο. Μιλήσατε για μονοπώλιο-μονοψώνιο. Πρέπει να το ξεκαθαρίσετε. 'Οταν λέμε ότι είναι εργαλείο στήριξης της αγροτικής δραστηριότητας σημαίνει ότι ο 'Ελληνας αγρότης θα καταφεύγει στην Αγροτική Τράπεζα. Μέχρι τώρα είχε τη δυνατότητα ο αγρότης να πάει σε άλλες τράπεζες. Μάλιστα, σήμερα όπως έχουν διαμορφωθεί τα επιτόκια, υπάρχουν συμφερότερα επιτόκια για τους αγρότες σε άλλες τράπεζες. Κατέφευγε όμως στην Αγροτική Τράπεζα -και σωστά- διότι πέραν της οικονομικής στήριξης είχε και μία στήριξη τεχνική, όσον αφορά τη συγκεκριμένη δραστηριότητα. 

Μιλήσατε εσείς πριν από λίγο για τη Σοφοκλέους. Επαναφέρω το ερώτημά μου. Η άποψη που εκφράστηκε πριν από λίγο καιρό από τον Υπουργό Γεωργίας ως απάντηση ερώτησής μου, ήταν ότι η Αγροτική Τράπεζα θα μείνει κρατική ή το πολύ κρατικοσυνεταιριστική. Το ερώτημά μου είναι: Θα έχει η Αγροτική Τράπεζα πορεία ανάλογη με αυτήν που έχουν οι ΔΕΚΟ; Βέβαια, δεν γνωρίζουμε το επιχειρησιακό σχέδιο και κατά την άποψή μας κακώς νομοθετούμε. 

'Επρεπε να έχει προϋπάρξει συζήτηση για την οποία έχετε συμφωνήσει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχει τροποποιηθεί. 

ΕΥΑΓΓΕΛΟΣ ΑΠΟΣΤΟΛΟΥ: Θα γίνει μία συζήτηση εκ των υστέρων. 

Δύο άλλα ερωτήματα θα θέσω. Το επιχειρησιακό σχέδιο αναφέρει διαγραφές επισφαλών απαιτήσεων. Πριν από λίγο αναφέρατε κερδοφορίες. Με ποιο ποσοστό ρευστοποίησης έχουν γίνει αυτές οι προβλέψεις; Είναι πολύ βασικό το ερώτημα. 

Το 1997 όταν προσελήφθη ο ξένος σύμβουλος να κάνει τις προτάσεις του για την αναδιοργάνωση της Αγροτικής Τράπεζας και μάλιστα εν όψει της ένταξης στην ΟΝΕ, στο ευρώ, ήταν για να μπορέσει να ανταποκριθει η ΑΤΕ. Τι έχει συμβεί; Εγώ σήμερα από ό,τι γνωρίζω από ένα πόρισμα του οποίου σελίδες έχουν δοθεί, δεν αναφέρεται καθόλου η λέξη "αγρότης". Θα είναι λοιπόν εργαλείο στήριξης της αγροτικής δραστηριότητας; 

Αφήσατε να εννοηθεί ότι μελλοντικά η ΑΤΕ και η ΕΤΒΑ ως τράπεζες που έχουν ασχοληθεί με αναπτυξιακή δραστηριότητα μέχρι σήμερα, μπορούν να συγχωνευθούν. Βέβαια θα έχετε υπόψη σας ότι όταν μιλάμε για αναπτυξιακή δραστηριότητα, ειδικά στον αγροτικό τομέα, σημαίνει και στήριξη. 

Αν πραγματικά η συγχώνευση δημιουργήσει καλές συνθήκες και αν, όπως αφήνετε να εννοηθεί, αυτές οι μετοχές -μάλιστα μετοχές εταιρειών εν όψει της εισόδου στο Χρηματιστήριο- είναι της ΕΤΒΑ, αυτό είναι καλό. 

Τελειώνοντας με τη συγκεκριμένη τροπολογία, εύχομαι και πάλι να πετύχει, διότι υπάρχει και το θέμα της λειτουργίας της ΑΤΕ στον αγροτικό χώρο, αλλα και το θέμα της υπεράσπισης των εργαζομένων. Γιατί είναι κοινή η πορεία. 

'Οσον αφορά το άρθρο 38, κύριε Υπουργέ, δεν είναι δυνατόν επιστήμονες του ευρύτερου δημόσιου τομέα, που ασχολούνται με το ίδιο αντικείμενο να μην αμείβονται το ίδιο. 'Οπως οι γεωτεχνικοί του Υπουργείου Γεωργίας που βγαίνουν για εκτός έδρας, να παίρνουν αποζημίωση και οι άλλοι γεωτεχνικοί των άλλων οργανισμών, του ευρύτερου δημόσιου τομέα, να μην αμείβονται. Γι' αυτό η πρόταση που έγινε για τους γεωπόνους του Οργανισμού Βάμβακος του Οργανισμου Καπνού και άλλων ΔΕΚΟ, είναι καλό να μπει, για να υπάρχει ισότιμη μεταχείριση. 

ΠΡΟΕΔΡΕΥΩΝ (Λουκάς Αποστολίδης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, ακούμε τόση ώρα τον κύριο Υπουργό που κατά τη γνώμη μας, κατά απαράδεκτο τρόπο παίρνει το λόγο κάθε φορά που σηκώνεται ένας ομιλητής να μιλήσει. Και δεν λέμε ότι δεν έχετε το δικαίωμα να το κάνετε, αλλά γιατί σας πιάνει τέτοια πρεμούρα να απαντάτε καθε φορά που κάποιος σας απευθύνει κατηγορίες για την πολιτική σας και για ό,τι άλλο; Εμείς αποκομίσαμε τη γνώμη ότι έχετε μία αγωνία για να μην χαλάσει η εικόνα η αγγελικά πλασμένη όλων αυτών των επιχειρήσεων, εν όψει της εισόδου τους στο χρηματιστήριο, στα μάτια των επενδυτών και των στρατηγικών αλλά και όλων αυτών των μικροεπενδυτών στους οποίους με πολλή έμφαση διαφημίζετε το θεσμό του χρηματιστηρίου, και με το νομοσχέδιο που τώρα συζητούμε. 

Σας ακούμε τόση ώρα να μιλάτε για μία οικονομία πραγματικά αγγελικά πλασμένη, για ανάπτυξη κλπ. Μα, αφού όλα πάνε τόσο καλά, γιατί φέρνετε ρυθμίσεις για τα χρέη των γουνοποιών; Γιατί μιλάτε και εσείς για μία κατάσταση πολύ δύσκολη στη Δυτική Μακεδονία; Γιατί μιλάτε για ερήμωση του Τριγώνου του 'Εβρου; Γνωρίζετε, κύριε Υπουργέ, πως πανε τα ροδάκινα σήμερα στην Ημαθία, τι απολαμβάνουν οι μικρομεσαίοι αγρότες; Αν θα μπορούν να ανταπεξέλθουν στο κόστος παραγωγής της φετινής χρονιάς και όχι να ξεπληρώσουν τις δυσβάσταχτες πραγματικά ρυθμίσεις που έχετε φέρει κατά καιρούς όπως και την τελευταία; Μπορεί να έχουν κάνει αιτήσεις οι αγρότες, αλλά η γνώμη μας είναι πως είναι αιτήσεις απόγνωσης στην κυριολεξία, οι οποίες -θα το δείτε σύντομα- δεν θα μπορέσουν να εκπληρωθούν από πλευράς των αγροτών, ακριβώς γιατί δεν έχουν εισόδημα, γιατί ξεκληρίζονται. 

Βεβαίως, με την τροπολογία που φέρνετε για την Αγροτική Τράπεζα όλες αυτές οι ρυθμίσεις αποσκοπούν στην εξυγίανσή της για την εισαγωγή της στο Χρηματιστήριο και όχι για να παίξει πραγματικά το ρόλο που είχε, το ρόλο της υποστήριξης ιδιαίτερα του μικρομεσαίου αγρότη. Αυτό το ρόλο η Αγροτική Τράπεζα -και με ευθύνη δική σας- από καιρό τον έχει χάσει, από τη μετατροπή της ακόμα σε ανώνυμη εταιρεία. Κι έρχεσθε τώρα πια τυπικά να ολοκληρώσετε το έγκλημα. 

Κύριε Υφυπουργέ, όσον αφορά το άρθρο 36 -και δεν απαντήσατε, είπατε ότι θα απαντήσετε- το αναμορφώνετε τώρα. Στην αρχική διατύπωση είχατε και τους υπαλλήλους της περιφέρειας της Νομαρχιακής Αυτοδιοίκησης και τώρα μιλάτε για γεωτεχνικούς υπαλλήλους. 

Εμείς ρωτούμε, περιλαμβάνει η διατύπωση αυτού του άρθρου και τους υπαλλήλους της περιφέρειας και της Νομαρχιακής Αυτοδιοίκησης και των οργανισμών βάμβακος και καπνού ή όχι; Τι τελικά περιλαμβάνει το άρθρο 36, έτσι όπως το φέρατε; 

Θα θέλαμε μία απάντηση για να δούμε τελικά αν θα το ψηφίσουμε ή όχι. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είχα σκοπό να μην απαντήσω, για να μην καταναλώσω και άλλο χρόνο, αλλά εν πάση περιπτώσει θα πω ότι περιλαμβάνει όρους και η τροποποιούμενη διάταξη. Νομίζω ότι είναι σαφές. 

ΠΡΟΕΔΡΕΥΩΝ (Λουκάς Αποστολίδης): Ο κ. Κηπουρός έχει το λόγο. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, χάρηκα που ο Πρόεδρος του ΔΗ.Κ.ΚΙ. συμφώνησε με τις απόψεις μου. Μακάρι να γινόταν αυτό από την προηγούμενη δεκαετία, γιατί ούτε στη Βουλιαγμένη, ούτε καν στην Εγνατία τον είχαμε συμπαραστάτη! 

Το διακομματικό πόρισμα για τη Θράκη που βγήκε εδώ μέσα από τη συζήτηση στην ουσία ήταν ένα paper, δηλαδή ήταν ένα συγχωροχάρτι του Αθηναϊσμού. Εκεί ακριβώς βασίστηκε και η Αθήνα και έκανε το μεγάλο πλιάτσικο στο δεύτερο Πακέτο Ντελόρ, το οποίο συνιστά μια αθηναϊκή "τούρτα". Και εδώ υπάρχουν μεγάλες διακομματικές ευθύνες και συνενοχές για το πώς ψήφισαν διάφορες πτέρυγες αυτές τις αναπτυξιακές προτεραιότητες του Αθηναϊσμού. 

Σ' ό,τι αφορά τώρα τη Θράκη, μου έλεγε προχθές το βράδυ ένας φίλος μου "να τα βράσω εγώ τα κίνητρα αν δεν έχω δρόμο". 

Κύριε Υπουργέ, η Θράκη δεν έχει ανάγκη από τα πέντε ψυχία, το άρθρο 34. Θα έλεγα ότι δεν έχει ανάγκη από την ψευδοεκσυγχρονιστική σας φιλευσπλαχνία. 

Να δοθούν τα ίδια κίνητρα ως επιδοτήσεις σε όλες τις ιστορικές περιφέρειες και στην 'Ηπειρο και στη Μακεδονία και στην υπόλοιπη Θράκη και στο Αιγαίο. Σας τα λέει αυτά ένας Θρακιώτης. 

Ακόμα, κύριε Υπουργέ, σας χαρίζουμε το 5% της επιπλέον επιδότησης, επανεντάξτε όμως σε ένα πρόγραμμα το δρόμο Αλεξανδρούπολη-Μπουργκάζ, ένα δρόμο του χθες, που όμως είναι αναγκαία επιλογή του σήμερα. Αποκαταστήστε την πραγματικότητα απέναντι σ' αυτό το μεγάλο αδίκημα που έκανε ο κύριος Πρωθυπουργός το Μάϊο του 1996 όταν ανέβηκε στο Ορμένιο και είπε ότι ο δρόμος Αλεξανδρούπολη-Ορμένιο εντάσσεται στον άξονα Νο 9, που συνειρμικά το μυαλό πάει στο ότι "ο μήνας έχει 9", μια και αυτός ο δρόμος πρόκειται να κατασκευαστεί στους επόμενους αιώνες. 

Νομίζω ότι αυτό το αδίκημα αποκοπής θα πρέπει να κατανοηθεί και θα πρέπει να αναγνωριστεί και να υπάρξει μία έμπρακτη αυτοκριτική και συγνώμη απέναντι στο λαό της περιοχής. 

Το Τρίγωνο δεν αναπτύχθηκε με το 62% που ίσχυε σε συνδυασμό του ν. 1892, του ν. 2218 και τον ν. 2240. 'Εχετε τη γνώμη ότι θα αναπτυχθεί τώρα με το 50%, άντε το 55%. με τον ν. 2601 και αυτό το νομοσχέδιο που φέρατε; Περιμένω μια σοβαρή και υπεύθυνη απάντηση. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί της ενότητας των άρθρων 31 έως και 37. 

Ερωτάται το Τμήμα: Γίνεται δεκτό το άρθρο 31, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 31 έγινε δεκτό ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 32, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 32 έγινε δεκτό ως έχει κατά πλειοψηφία. 

Ερωτάται το Τμήμα: Γίνεται δεκτό το άρθρο 33, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 33 έγινε δεκτό ως έχει κατά πλειοψηφία. 

Ερωτάται το Τμήμα: Γίνεται δεκτό το άρθρο 34, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 34 έγινε δεκτό ως έχει κατά πλειοψηφία. 

Ερωτάται το Τμήμα: Γίνεται δεκτό το άρθρο 35, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 35 έγινε δεκτό ως έχει κατά πλειοψηφία. 

Ερωτάται το Τμήμα: Γίνεται δεκτό το άρθρο 36, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 36 έγινε δεκτό, όπως τροποποιήθηκε, κατά πλειοψηφία. 

Ερωτάται το Τμήμα: Γίνεται δεκτό το άρθρο 37, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 37 έγινε δεκτό ως έχει, κατά πλειοψηφία. 

Κύριοι συνάδελφοι, ολοκληρώθηκε η συζήτηση επί των άρθρων του νομοσχεδίου. 

Εισερχόμαστε στη συζήτηση των τροπολογιών των κυρίων Υπουργών, οι οποίες θα συζητηθούν με την εξής σειρά: 

Πρώτη θα συζητηθεί η με γενικό αριθμό 2871 και ειδικό 127 τροπολογία του κ. Παπαντωνίου, που έχει ως αντικείμενο διατάξεις περί Σώματος Ορκωτών Ελεγκτών. 

Δεύτερη η με γενικό αριθμό 2874 και ειδικό 130 τροπολογία για τη μη εφαρμογή διατάξεων αναπτυξιακών νόμων σε επιχειρήσεις υπό αποκρατικοποίηση ως προς τις μεταβιβάσεις περιουσιακών στοιχείων των κυρίων Παπαντωνίου και Βενιζέλου. 

Τρίτη η με γενικό αριθμό 2872 και ειδικό 128 τροπολογία που αφορά α) ότι η Γενική Γραμματεία Υπουργικού Συμβουλίου ορίζεται ως αρμόδια υπηρεσία χρήσης και συντήρησης του αεροσκάφους FALCON, β) τη ρύθμιση θεμάτων σχετικά με την εξόφληση των δαπανών δια μετακομιδής ασθενών και γ) τη ρύθμιση υφιστάμενων οικονομικών εκκρεμοτήτων μεταξύ του ελληνικού Δημοσίου και της Ολυμπιακής Αεροπορίας. 

Κύριοι συνάδελφοι, θα μου επιτρέψετε. Η διαδικασία που προτείνω είναι να τοποθετείστε και επί των τριών τροπολογιών, όπως και ο κύριος Υπουργός. 

Κύριε Υπουργέ, έχετε να κάνετε κάποια παρατήρηση επί των τροπολογιών; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Με την πρώτη τροπολογία επιχειρείται μία αναβάθμιση του Σώματος Ορκωτών Ελεγκτών, το οποίο μάλιστα μετονομάζεται σε Σώμα Ορκωτών Ελεγκτών Λογιστών και δίδεται η δυνατότητα εγγραφής ενός ελεγκτικού φορέα, που ιδρύεται από ελεγκτικές εταιρείες στο οικείο μητρώο. Νομίζω ότι είναι μία τροπολογία προς την κατεύθυνση μιας θεσμικής αναβάθμισης του Σ.Ο.Ε., του γνωστού Σώματος Ορκωτών Ελεγκτών, το οποίο πολλά έχει προσφέρει και μπορεί να προσφέρει στην ελληνική οικονομία. 

Η δεύτερη τροπολογία είναι μια αυτονόητη, θα έλεγα, διαδικασία που αφορά την Ολυμπιακή Αεροπορία. 'Οπως ξέρετε, υπάρχει από το παρελθόν μία εκκρεμότητα και από το ελληνικό δημόσιο προς την Ολυμπιακή και από την Ολυμπιακή προς το ελληνικό δημόσιο. Αυτό το οποίο κάνουμε με την τροπολογία αυτή είναι ότι προβαίνουμε σε μία ρύθμιση αμοιβαίων χρεών προς αλλήλους. Υπάρχει μια ειδική υπηρεσία στο Γενικό Λογιστήριο του Κράτους, η οποία έχει ξεκινήσει εδώ και δύο χρόνια και φέρνει σε επαφή τους ενδιαφερόμενους φορείς και ρυθμίζει τα χρέη, διότι διαφορετικά όλοι έχουν απαιτήσεις, ο ένας από τον άλλον, οι άλλοι από τρίτους κλπ. και δημιουργείται μία τεράστια σύγχυση, η οποία διογκώνει, φαινομενικά βέβαια και χωρίς καμία ουσιαστική αξία, τις χρεώσεις και τις απαιτήσεις φορέων του δημοσίου. 

Με αυτήν λοιπόν την τροπολογία τι κάνουμε: Αθροίζουμε από μία μεριά τα χρέη της Ολυμπιακής Αεροπορίας στο ελληνικό δημόσιο, όπως είναι τα τέλη χρήσης αεροδρομίων εσωτερικού και εξωτερικού και διάφορα ενοίκια, τα οποία συμποσούνται στα 9,8 δισεκατομμύρια δραχμές. Και από την άλλη μεριά υπάρχουν οφειλές του ελληνικού δημοσίου προς την Ολυμπιακή Αεροπορία για την υποστήριξη, για παράδειγμα και την πλοήγηση του FALCON, για τη χρήση αεροπλάνων της Ολυμπιακής για μεταφορά ασθενών απόρων κλπ. και μία σειρά από άλλες υπηρεσίες τις οποίες παρέχει η Ολυμπιακή Αεροπορία στην Υ.Π.Α. και σε υπηρεσίες του δημοσίου. Και αυτά είναι 9,8 δισεκατομμύρια και τα συμψηφίζουμε. Αυτό κάνει αυτή η τροπολογία στο πλαίσιο, όπως σας είπα, της αλληλορύθμισης χρεών φορέων του δημοσίου, έτσι ώστε να ξεφουσκώσουμε κάτι το οποίο δεν έχει καμία ουσιαστική νομική και οικονομική αξία πλέον. 

Τέλος, με την τρίτη τροπολογία, η οποία και αυτή νομίζω είναι αυτονόητη, επιχειρείται να διευκολυνθεί από δεσμέυσεις του παρελθόντος η μεταβίβαση επιχειρήσεων οι οποίες είχαν υπαχθεί στο κράτος, στον Ο.Α.Ε. και πωλούνται πλέον σε ιδιώτες. Επειδή ορισμένες απ' αυτές είχαν κάποιες δεσμεύσεις από παλαιότερους αναπτυξιακούς νόμους, οι οποίες δεσμεύσεις θα μπορούσαν ενδεχομένως να δημιουργήσουν νομικά κωλύματα στη μεταβίβαση, αίρονται έτσι ώστε να διευκολυνθεί η μεταβίβαση των επιχειρήσεων αυτών και να επιταχυνθεί αυτή η διαδικασία αποκρατικοποίησης. 

Σας ευχαριστώ πολύ. 

ΚΟΣΜΑΣ ΣΦΥΡΙΟΥ: Κύριε Πρόεδρε, τελικά θα συζητήσουμε όλες τις τροπολογίες μαζί; 

ΠΡΟΕΔΡΕΥΩΝ (Λουκάς Αποστολίδης): 'Ολες μαζί. Από ένα λεπτό στην κάθε μία, τρία λεπτά ο κάθε παρεμβαίνων. 

Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων και Δικαιοσύνης κατέθεσαν σχέδιο νόμου: "Στεγαστικά προγράμματα Οργανισμού Εργατικής Κατοικίας (Ο.Ε.Κ.) και άλλες διατάξεις". 

Παραπέμπεται στην αρμόδια Διαρκή Επιτροπή. 

Ο κ. Γιαννακόπουλος έχει το λόγο. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Για την πρώτη τροπολογία, την υπ' αριθμόν 2871/127 θέλω να πω ότι νομίζω πως είναι μία τροπολογία προς τη σωστή κατεύθυνση, τόσο με την αλλαγή του ονόματος, ας το πούμε έτσι, γιατί γινόταν μία σύγχυση με το Σώμα Ορκωτών Εκτιμητών, όσο και με τις άλλες διατάξεις. Νομίζω πως είναι τελικά προς τη σωστή κατεύθυνση, αφού διευρύνονται οι αρμοδιότητες του εποπτικού συμβουλίου και θεσπίζεται πραγματικά ο ποιοτικός έλεγχος επί του έργου των ορκωτών λογιστών. Δεν νομίζω ότι μπορεί να πει κανείς τίποτα άλλο σ' αυτήν την τροπολογία και πιστεύω ότι θα γίνει δεκτή απ' όλες τις πλευρές. 

Η δεύτερη τροπολογία, η υπ' αριθμόν 2872/128 αναφέρεται ουσιαστικά σε τέσσερα θέματα: Στη συντήρηση του FALCON, στην Ολυμπιακή Αεροπορία, στον συμψηφισμό μεταξύ Υ.Π.Α., Ολυμπιακής και δημοσίου ουσιαστικά, σε θέματα ΕΚΑΒ και στην κύρωση, όπως είπαμε, της από 24.6.99 σύμβασης μεταξύ του ελληνικού δημοσίου της Ολυμπιακής Αεροπορίας κλπ. 

Πιστεύω ότι και η τροπολογία αυτή είναι προς τη σωστή κατεύθυνση, αφού ουσιαστικά συμψηφίζει ή ρυθμίζει κάποια χρέη μεταξύ της Ολυμπιακής και του δημοσίου. Τώρα στα θέματα του ΕΚΑΒ και πώς πληρώνονται οι δαπάνες μεταφοράς αλλοδαπών κ.ο.κ., νομίζω πως κι εγώ δεν μπορεί να υπάρξει ουσιαστική αντίρρηση, πιστεύω, από καμία πλευρά. 

Η τρίτη τροπολογία, η υπ' αριθμόν 2874/130, αναφέρεται σε συμπλήρωση του άρθρου 29 του ν. 2685/99. Πραγματικά θα έλεγε κανείς ότι υπάρχει μία διόρθωση σε ένα εντελώς πρόσφατο νόμο. Με το νόμο αυτόν ό,τι αφορούσε τη μεταβίβαση μετοχών ή ολόκληρης της επιχείρησης, μπορούσε χωρίς να υπάρξει πρόβλημα κανένα να γίνεται με τις διατάξεις τις υφιστάμενες, του άρθρου 29, της παραγράφου 2 συγκεκριμένα, σε ό,τι αφορά όμως την πώληση πάγιων περιουσιακών στοιχείων της επιχείρησης, που είχαν με προηγούμενους νόμους ενισχυθεί, υπάρχει εκεί μία αντίθεση και βεβαίως υπάρχουν στους προηγούμενους νόμους και κάποιες ποινικές κυρώσεις. Πιστεύω ότι πρέπει να ρυθμιστεί και αυτό το θέμα. 

Με τη συμπλήρωση που προτείνεται τώρα, αυτό ουσιαστικά γίνεται. Δηλαδή, με τη συμπλήρωση που γίνεται στην παράγραφο 2, του άρθρου 29 του συγκεκριμένου ν. 2685/99, θεσπίζεται ρητά ότι για τις επιχειρήσεις που αποκρατικοποιούνται ή θα αποκρατικοποιηθούν, δεν έχουν εφαρμογή οι διατάξεις των προηγούμενων αναπτυξιακών νόμων, που αναφέρονται σε περιορισμούς μεταβίβασης περιουσιακών στοιχείων, που έχουν ενισχυθεί από τους προηγούμενους νόμους και καταργούνται και οι ποινικές κυρώσεις. 

Νομίζω πως και οι τρεις τροπολογίες θα πρέπει να ψηφιστούν γιατί λύνουν κάποια ζητήματα και διευκολύνουν κάπως τα πράγματα. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Θα αρχίσω με την πρώτη τροπολογία, την 2871/127 που αφορά θέματα του Σώματος Ορκωτών Ελεγκτών. Η συμπλήρωση και η βελτίωση του θεσμού αυτού μας βρίσκει σύμφωνους, με μία παρατήρηση, την οποία ήθελα να κάνω. Αυτή η τροπολογία ήρθε ξαφνικά και δεν είχαμε τη δυνατότητα να έχουμε τουλάχιστον μία πρώτη επαφή με τους ενδιαφερομένους για να ακούσουμε και τις απόψεις τους. Πιστεύουμε ότι με αυτό που κάνει η Κυβέρνηση συμφωνεί και ο κλάδος. 

Για την τροπολογία 2872/128, που αφορά σύμβαση συμψηφισμού χρεών μεταξύ της Ολυμπιακής Αεροπορίας και του ελληνικού δημοσίου, οι παρατηρήσεις που θέλω να κάνω είναι οι εξής: 

Κατ'αρχήν πρέπει το θέμα αυτό να περάσει από τη Βουλή; Θεωρώ ότι είναι μία λογιστική πράξη, που θα μπορούσε, επειδή το δημόσιο δεν έχει διπλογραφικό σύστημα -(η Ολυμπιακή φέρεται ότι έχει)- με μία επιστολή του το δημόσιο να δίνει εντολή στην Ολυμπιακή, συμψηφισμού των υποχρεώσεών της προς αυτό και η Ολυμπιακή να κάνει τη λογιστική της τακτοποίηση για να κλείσει το θέμα. Δεν ξέρω αν με αυτούς τους συμψηφισμούς τελειώνουμε ή αν υπάρχουν και πολλά άλλα. 

Σε γενικές γραμμές συμφωνούμε και με την τροπολογία αυτή, αλλά και εδώ επαναλαμβάνω την ίδια παρατήρηση που έκανα και στην πρώτη τροπολογία, ότι ήρθε σήμερα μόλις και μας αιφνιδίσε γιατί δεν προλάβαμε ούτε καν να τη διαβάσουμε. 

Την τροπολογία 2874/130 την ψηφίζουμε με την παρατήρηση ότι εδώ αποδεικνύεται για μία ακόμη φορά η προχειρότητα με την οποία η Κυβέρνηση νομοθετεί. Αφορά ένα θέμα που έχει σχέση με τις αποκρατικοποιήσεις και τις επιχειρήσεις οι οποίες έχουν ενταχθεί σε αναπτυξιακούς νόμους. Αυτοί οι οποίοι έκαναν τελικά το νομοσχέδιο δεν προέβλεψαν το βασικότερο, το ότι αυτές οι επιχειρήσεις έχουν και υποχρεώσεις που αφορούν τα πάγια περιουσιακά τους στοιχεία τα οποία μεταβιβάζονται. 

Την ψηφίζουμε, αλλά δεν μπορούμε να την αφήσουμε να περάσει χωρίς να κάνουμε αυτήν την παρατήρηση, κύριε Υπουργέ. Καλό είναι οι συνεργάτες σας όταν καταρτίζουν τα νομοσχέδια και σας τα φέρνουν να είναι προσεκτικοί και να μελετούν καλύτερα τα θέματα, γιατί αυτό είναι πολύ χοντρό όπως εμφανίζεται εδώ. 

ΠΡΟΕΔΡΕΥΩΝ (Λουκάς Αποστολίδης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Πράγματι θα συμφωνήσουμε και εμείς, κύριε Πρόεδρε, σε σχέση με την τροπολογία περί του Σώματος Ορκωτών Ελεγκτών, ότι επειδή ακριβώς ήρθε σήμερα δεν μπορέσαμε να πληροφορηθούμε τη γνώμη των αρμοδίων. Επιφυλασσόμεθα, αν και την βλέπουμε προς θετική κατεύθυνση, για κάποιες διατάξεις, όπως γι'αυτή που αφορά την εγγραφή εταιρειών στα μητρώα του Σώματος Ορκωτών Ελεγκτών, για το τι είδους εταιρείες θα είναι αυτές και αν εισέλθουν και ξένες εταιρείες στα μητρώα. Δεν μπορούμε να το καταλάβουμε μέσα από την τροπολογία. 

Σχετικά με την τροπολογία 2874 που αφορά τις διευκολύνσεις για την αποκρατικοποίηση, δεν φαντάζομαι να περιμένει η Κυβέρνηση από το Κομμουνιστικό Κόμμα Ελλάδας να ψηφίσει μία τροπολογία, η οποία διευκολύνει τις αποκρατικοποιήσεις. 

Νομίζω ότι πολλές φορές έχουμε αναφερθεί σε αυτά τα ζητήματα, δεν χρειάζεται να επεκταθώ αυτήν την ώρα παραπέρα, ιδιαίτερα όταν αφορούν σε τέτοιου είδους διευκολύνσεις, σε επιδοτήσεις δηλαδή που έχουν δοθεί στις δημόσιες επιχειρήσεις για επενδύσεις, οι οποίες πλέον θα δίνονται στους ιδιώτες. 

Σε σχέση με την τρίτη τροπολογία, αυτή που έχει τις ρυθμίσεις των χρεών της Ολυμπιακής και της Υπηρεσίας Πολιτικής Αεροπορίας, τη μεταφορά της διαχείρισης του FALCON από την Υπηρεσία Πολιτικής Αεροπορίας στη Γενική Γραμματεία, θα θέλαμε να πούμε ότι δεν μας προξενεί έκπληξη. 

'Εχουν ξεπουληθεί τα πάντα σ' αυτήν τη χώρα και προχωρούν με ταχείς ρυθμούς ιδιαίτερα στην Ολυμπιακή Αεροπορία. Αλλά ακόμη και το FALCON; Ακόμη και η συντήρηση και η λειτουργία του αεροπλάνου που εξυπηρετεί την Κυβέρνηση, τον Πρόεδρο της Δημοκρατίας, δύναται να δίνεται με συμβάσεις σε τρίτους; Από τώρα η Κυβέρνηση και με τέτοιες κινήσεις δείχνει το δρόμο της απαξίωσης για την Ολυμπιακή Αεροπορία. 

Βεβαίως αυτές οι ρυθμίσεις που έρχονται με τα υπόλοιπα άρθρα, με τη σύμβαση, θα μπορούσε κανείς να πει ότι είναι σωστές και έπρεπε από καιρό να γίνουν. Το είπε και ο κύριος Υπουργός. Γιατί σήμερα, κύριε Πρόεδρε; Ακριβώς γιατί δέχεται η Κυβέρνηση τις πιέσεις του σημερινού μάνατζμεντ, ίσως -το πιο σίγουρο- αύριο αγοραστή της Ολυμπιακής Αεροπορίας για διευθέτηση όλων αυτών των χρεών, εν όψει του ξεπουλήματος και της Ολυμπιακής Αεροπορίας. 

Γι' αυτούς τους λόγους, κύριε Πρόεδρε, εμείς αυτές τις δύο τροπολογίες δεν θα τις ψηφίσουμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Αρχίζοντας από την πρώτη τροπολογία, που βέβαια πριν λίγο την πήραμε, θέλω μία διευκρίνιση. 

Αναφέρεται στο άρθρο 2 ότι οι ορκωτοί ελεγκτές υποχρεούνται να αναγράφουν στο οικείο πιστοποιητικό ελέγχου τις ουσιώδεις επιδράσεις παραβάσεων της φορολογικής νομοθεσίας, οι οποίες έχουν σημαντική επίπτωση στις οικονομικές καταστάσεις, τις οποίες διαπιστώνουν κατά τον έλεγχό τους. Δηλαδή, οι ορκωτοί ελεγκτές μετατρέπονται σε "μάτι" των δημοσίων οικονομικών υπηρεσιών; 

Αυτό είναι ένα ερώτημα που θέλει απάντηση, γιατί φοβόμαστε ότι αν μπουν σε τέτοιες διαδικασίες, τότε μπορεί να ανοίξουν άλλους δρόμους. Επιφυλασσόμαστε στη συγκεκριμένη τροπολογία. 

Για τη δεύτερη τροπολογία που αναφέρεται στα της ίδρυσης Γενικής Γραμματείας για τη συντήρηση του FALCON, θέλω να πω ότι αν αυτό ρυθμιζόταν σε άλλη περίοδο, δεν θα είχαμε καμία αντίρρηση. Αλλά από την ώρα που έχουμε έναν ξένο μάνατζερ, έχουμε τις διαδικασίες αυτές με την Ολυμπιακή και έρχεται η Κυβέρνηση και φέρνει τη συγκεκριμένη ρύθμιση, μήπως αυτό είναι στα πλαίσια του ότι ξεκαθαρίστε όλες αυτές τις καταστάσεις για να δούμε τι θα κάνουμε αύριο; 'Εχουμε αντίρρηση ως προς το χρόνο, διαφορετικά συμφωνούμε. 

'Οσον αφορά την τρίτη τροπολογία η οποία είναι στα πλαίσια της επιτάχυνσης, όπως είπε και ο κύριος Υφυπουργός, των αποκρατικοποιήσεων, εμείς διαφωνήσαμε με το ν. 2685/99, διαφωνούμε και με αυτή, όχι βέβαια με τη λογική ότι εκεί που έχουν φτάσει τα πράγματα μπορεί να γίνει κάτι άλλο. Πλέον είναι μονόδρομος αυτή η λύση. 

Αλλά, κυρία Υπουργέ, όταν πριν λίγο καιρό θεσμοθετούσαμε τις συγκεκριμένες ρυθμίσεις, δεν θα έπρεπε αυτά να ληφθούν τότε υπόψη; 

Και όταν εμείς σας λέμε επανειλημμένα ότι νομοθετείτε πρόχειρα και αποσπασματικά δεν δικαιωνόμαστε με τέτοιες τροπολογίες; 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, κατ' αρχήν θα απευθυνθώ σε σας, γιατί πρέπει να τοποθετηθώ για μία εκ των τροπολογιών, που δεν την έχω στα χέρια μου. Εγώ, όπως είδατε, είμαι όλη την ημέρα εδώ, έλειψα πριν από λίγο μόνο για ένα τέταρτο. Και μέσα σε αυτό το τέταρτο ήρθε μία τροπολογία που δεν την έχω και τη δανείστηκα από το συνάδελφο κ. Αποστόλου. Καταλαβαίνετε τι ευθύνη έχετε και εσείς γι' αυτό τον τρόπο που διευθετείται εδώ η συζήτηση στο Κοινοβούλιο. 

ΠΡΟΕΔΡΕΥΩΝ (Λουκάς Αποστολίδης): Από τις 6 του μηνός έχουν διανεμηθεί οι δύο τροπολογίες και αν ενδιαφερόσαστε θα τις παίρνατε. 

ΓΕΩΡΓΙΟΣ ΡΟΚΟΣ: Πού; 

ΠΡΟΕΔΡΕΥΩΝ (Λουκάς Αποστολίδης): Στις θυρίδες σας. Με ενημερώνει η γραμματεία ότι από τις 6 του μηνός έχουν κατατεθεί οι συγκεκριμένες τροπολογίες και η τρίτη κατατέθηκε χθες και διενεμήθη. 

ΓΕΩΡΓΙΟΣ ΡΟΚΟΣ: Πώς διανέμονται, κύριε Πρόεδρε; Ξέρετε ότι είμαι ένας από τους επιμελείς Βουλευτές. 

ΠΡΟΕΔΡΕΥΩΝ (Λουκάς Αποστολίδης): Δεν διαφωνώ, κύριε Ρόκο, και γι' αυτό εκπλήσσομαι. Εάν δεν ήταν αυτό που λέτε, πραγματικά, δεν θα έκανα καμία παρέμβαση. 

ΓΕΩΡΓΙΟΣ ΡΟΚΟΣ: Τη δεύτερη την προμηθεύτηκα πριν λίγο από το γκισέ, για να σας πω και την αλήθεια. Θα μου πείτε δεν χρειάζεται πολύ για να απαντήσει κανείς σε αυτής της μορφής την τροπολογία, γιατί και να είχαν έρθει, όπως λέτε εσείς και ισχυρίζεστε μία ή δύο μέρες πριν, θα έπρεπε να υπήρχε δυνατότητα να συζητήσουμε με κάποιους ανθρώπους, για να έχουμε μία εμπεριστατωμένη άποψη. Διαβάζοντας, δανειζόμενος προηγούμενα, όπως σας είπα, την τροπολογία που αφορά τους ορκωτούς λογιστές επεσήμανα ένα θετικό, που αφορά την περιγραφή των αδικημάτων, γιατί έχουμε πάρει ισολογισμούς για επιχειρήσεις δημόσιου τομέα, που μας ενδιαφέρουν, της BΑΛΚΑΝ παραδείγματος χάρη, που είχε είκοσι τέσσερις παρατηρήσεις αναφερόμενες χωρίς ουσία και περιγραφή ουσιαστική. Είναι θετικό, αλλά δεν μπορώ να ψηφίσω αυτήν την τροπολογία όταν έχει και άλλα σκέλη, τα οποία επίσης δεν μπορούσα να συζητήσω με τους αρμόδιους, με τους ίδιους τους ορκωτούς λογιστές. 

'Οσον αφορά την πρώτη τροπολογία στον ν.2685/99, που πρόσφατα ψηφίστηκε, αυτό που προσθέτει τώρα, πέρα του ότι είμαστε αρνητικοί από την αρχή με το συγκεκριμένο νομοσχέδιο και τη φιλοσοφία του, τώρα προσθέτει τη μεταβίβαση των παγίων περιουσιακών στοιχείων. Εγώ δεν μπορώ να έχω στοιχεία ασφαλώς τι αφορά αυτό. Γιατί κάποια επιχείρηση μπορεί να εκποιηθεί και να αξιοποιηθεί σαν επιχείρηση, αλλά η εκποίηση επίσης των παράλληλων περιουσιακών στοιχείων, που μπορεί να είναι κτίρια υποδομής, τα οποία θα μπορούσαν να μείνουν με κάποια μελέτη σε διάφορους παράλληλους φορείς του δημόσιου τομέα, γιατί να συφωνήσουμε ότι πρέπει και αυτά να εκποιηθούν. Δεν υπάρχει αναφορά των ίδιων των στοιχείων και δεν μπορεί να συγκροτηθούν αυτά σε ένα περιορισμένο χρόνο δύο, τριών ημερών. 

Δηλαδή, η φιλοσοφία μας επεκτείνεται με μορφή παρατήρησης και σε αυτό το νομοσχέδιο. 'Οσον αφορά την Ολυμπιακή, τη θέση μας την έχουμε εκφράσει όλη αυτήν την εβδομάδα, αλλά και την προηγούμενη στην Επιτροπή Ακροάσεων. Επιβεβαιώνεται ότι αυτή η τακτική που ακολουθείται δεν έχει αρχή ούτε τέλος δυστυχώς. 'Οταν αυτό επιπλέον επεκτείνεται, ακόμα και στο ιστορικό FALCON, που εξυπηρετεί την Κυβέρνηση και τον Πρόεδρο της Δημοκρατίας που δεν μπορώ να καταλάβω για ποιo λόγο πρέπει η επισκευή του, πέρα από την Ολυμπιακή η οποία μέχρι σήμερα επιτυχώς το επισκεύαζε, πρέπει να μεταφερθεί και σε τρίτους. Δηλαδή, τι θέλετε να δώσετε, μία αίσθηση της βούλησής σας ότι θέλετε ακόμη να μη σταματήσετε μπροστά σε τίποτα προς την κατεύθυνση ξεπουλήματος; 

Τις καταψηφίζω και τις τρεις, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Πολύ σύντομη τοποθέτηση θα κάνω, κύριε Πρόεδρε. Εξάλλου δεν απασχόλησα σήμερα την Αίθουσα καθόλου. 

Πρώτα απ' όλα πρέπει να απαντήσω, γιατί το αισθάνομαι ως ανάγκη εκ μέρους της πλειοψηφίας, γιατί οι συγκεκριμένες τροπολογίες δεν ήρθαν σήμερα. Μοιράστηκαν, αφού κατατέθηκαν από τις 6 Ιουλίου, από τις δώδεκα το μεσημέρι μέχρι τις 17.45' το απόγευμα προχθές την Τρίτη και την Τρίτη το βράδυ μοιράστηκαν. Εγώ τις πήρα από εκείνο το βράδυ. 

Μοιράστηκαν έξι με επτά το απόγευμα. Επομένως, δεν υπάρχει κανένας λόγος να μιλάμε για τη διαδικασία και να χάνουμε χρόνο πάνω σ' αυτήν. 

Σε ό,τι αφορά την ουσία, ήθελα να πω τα εξής: Από τα θέματα που αναφέρονται σ' αυτές τις τροπολογίες, θα ήθελα να σταθώ ειδικά σε δύο μόνο παρατηρήσεις. 

Η μια αφορά το Σώμα Ορκωτών Ελεγκτών Λογιστών και στην παρατήρηση που έκανε ο κ. Αποστόλου, γιατί να υποχρεούνται να αναφέρουν τις τυχόν παραβάσεις νομοθεσίας κλπ. πρέπει να επισημάνω πως όταν το Σώμα Ορκωτών Ελεγκτών καταθέτει εκθέσεις επί των ανωνύμων εταιρειών βάσει της ισχύουσας νομοθεσίας που ενημερώνονται οι γενικές συνελεύσεις, εγκρίνονται ή απορρίπτονται κλπ., πρέπει να θυμηθούμε ότι εκεί έχουν την υποχρέωση ν' αναφέρουν αν εντοπίζουν τυχόν παραβάσεις διατάξεων της νομοθεσίας ή τυχόν παραβάσεις των συνταγματικών διατάξεων. 

Τέλος, σε ό,τι αφορά το θέμα της Ολυμπιακής θέλω να πω τα εξής: Στο θέμα της Ολυμπιακής και αναφέρεσθε κυρίως στο θέμα της Ολυμπιακής Αεροπλοϊας σε ό,τι αφορά τη μεταφορά ασθενών μέσω ΕΚΑΒ, υπάρχει ένα ειδικότερο ζήτημα το οποίο θα ήθελα να προσέξει η Κυβέρνηση, γιατί εκτός από τη μεταφορά ασθενών, που στην περίπτωση που υπάρχουν ασθενείς και είναι επείγον να μεταφερθούν και δεν έχουν κάλυψη κάποιου ασφαλιστικού ταμείου, πράγματι το ελληνικό δημόσιο καλά κάνει και αντιμετωπίζει αυτήν την αδυναμία, που βρίσκονται στη δυσχερή θέση και πρέπει να μεταφερθούν σε κάποιο νοσοκομείο. 

'Ομως, κύριοι Υπουργοί, θα ήθελα να προσέξουν στο θέμα της Ολυμπιακής Αεροπλοϊας, τόσο το Υπουργείο Εθνικής Οικονομίας και Οικονομικών, όσο και το Υπουργείο Mεταφορών την ανάγκη να στηριχθεί οικονομικά μέσα από την έγκριση που προωθείται προς την Ευρωπαϊκή 'Ενωση, της λεγόμενης καθολικής υπηρεσίας. Η έγκριση της καθολικής υπηρεσίας επιβάλλεται να προωθηθεί το ταχύτερο δυνατόν, άμεσα, θα έλεγα, από την Ευρωπαϊκή 'Ενωση για να δίνεται η δυνατότητα να στηρίζεται η Ολυμπιακή Αεροπλοϊα για την πραγματοποίηση επαρκών δρομολογίων στις απομακρυσμένες περιοχές και ιδιαίτερα στις νησιωτικές περιοχές. 

Δεν μπορεί να μην υπάρχει επάρκεια αεροπορικής εξυπηρέτησης στο Καστελόριζο, στη Λήμνο, στην Κάσο, στη Λέρο, στην Κάρπαθο, στην Αστυπάλαια, στα Κύθηρα και σε άλλα νησιά. Προκειμένου να κρατήσουμε ζωντανά τα νησιά και να δώσουμε μια ώθηση στην ανάπτυξη, η Ολυμπιακή Αεροπλοϊα είναι βασικό εργαλείο. 

Θα πρέπει επομένως να προωθηθεί το ταχύτερο δυνατόν η έγκριση καθολικής υπηρεσίας. Και εγώ θα έλεγα αν χρειάζεται να προωθηθεί και κάποια αντίστοιχη διάταξη νόμου που να δίνει το δικαίωμα στο ελληνικό κράτος να στηρίξει την Ολυμπιακή Αεροπλοϊα. 

Μετά λοιπόν την έγκριση της Ευρωπαϊκής 'Ενωσης με την καθολική υπηρεσία, με αντίστοιχες επιχορηγήσεις που να καλύπτει δηλαδή ζημιές τέτοιων συγκοινωνιακών εξυπηρετήσεων, αυτό να γίνει το ταχύτερο δυνατόν. Είναι το θέμα εκρηκτικό σ'αυτές τις περιοχές, συνδέεται άμεσα με το δημογραφικό ζήτημα σ'αυτές τις περιοχές, συνδέεται άμεσα με την τοπική ανάπτυξη αυτών των περιοχών, σχετίζεται άμεσα με το μέλλον της μικρής νησιωτικής Ελλάδος. 

Επομένως, επιμένω σ' αυτό και θα ήθελα να παρακαλέσω και τα δυο Υπουργεία, Εθνικής Οικονομίας και Οικονομικών και Μεταφορών να επιταχύνουν την όλη διαδικασία της έγκρισης. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το μόνο που θα ήθελα να προσθέσω, κύριε Πρόεδρε, είναι σ' αυτό το οποίο επανέλαβε για άλλη μια φορά ο ομιλητής της Νέας Δημοκρατίας για τα σαράντα ένα δισεκατομμύρια τα οποία ρυθμίστηκαν. Πρέπει να σας πω ότι είχε γίνει μια ρύθμιση το 1994, διαφόρων υποχρεώσεων της Ολυμπιακής προς το δημόσιο κ.λπ. Και είχε παραλειφθεί ένα ποσό σαράντα ένα δισεκατομμυρίων το οποίο ήρθε και ρυθμίστηκε τον περασμένο Μάρτιο. Αυτό το οποίο λέτε δεν έχει καμία σχέση με τις επιχειρούμενες ρυθμίσεις αυτού του νομοσχεδίου. Θέλω αυτό να είναι απόλυτα σαφές. Αυτό έχει ήδη γίνει και στην πραγματικότητα δεν είναι τίποτε άλλο παρά μια ρύθμιση που υπαγόταν στο ίδιο πλαίσιο του 1994 και έγινε κατά την έκταση ορισμένων προσαυξήσεων που είχαν λάβει χώρα από το Υπουργείο Οικονομικών απέναντι στις οφειλές της Ολυμπιακής αεροπορίας. 

Αυτό και μόνο. Και νομίζω φθάνει αυτή η διευκρίνιση για να σταματήσει αυτή η συζήτηση η οποία επαναλαμβάνω και πάλι ουδόλως σχετίζεται με τη ρύθμιση που κάνουμε σήμερα. Η ρύθμιση που κάνουμε σήμερα δεν είναι ούτε χάρισμα ούτε τίποτα. Απλώς είναι ένας συμψηφισμός μεταξύ Ολυμπιακής αεροπορίας και υπηρεσιών του δημοσίου. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Σχετικά με αυτό που είπε ο κύριος Υφυπουργός είναι η απάντηση, όταν έθεσα το θέμα για τα 41,5 δισεκατομμύρια. Πράγματι, δεν έχει καμιά σχέση με το παρόν νομοσχέδιο. Και ούτε το έθεσα επ' ευκαιρία της τροπολογίας, αλλά το έθεσα επ' ευκαιρία διαγραφών άλλων υποχρεώσεων και με κάλυψη από τον προϋπολογισμό του κράτους. Εκεί έθεσα το θέμα και ήθελα να δω τι αφορούσε αυτή η διαγραφή. Και εξακολουθώ να έχω απορία διότι δεν νομίζω ότι είχε καμιά σχέση εκείνο. Θα το δούμε πιθανόν και σε άλλη ευκαιρία και με άλλο τρόπο στη Βουλή. 

Σχετικά με τις τροπολογίες τις οποίες φέρνετε νομίζω ότι καλύπτεται πάλι κάποια κενά νομοθετικά τα οποία υπήρχαν. 'Οσον αφορά την τροπολογία για την μεταβίβαση μηχανημάτων σε επιχειρήσεις που κρατικοποιούνται δεν μπορεί να είναι κανένας αντίθετος. Αλλά θα επισημάνω για άλλη μια φορά ότι αυτά θα πρέπει να προβλέπονται στα νομοσχέδια, γι' αυτό φωνάζουμε ότι γίνονται τα περισσότερα στο γόνατο. 

Στο θέμα των ορκωτών ελεγκτών, ουσιαστικά αυτό που ζητάτε είναι ένας εκσυγχρονισμός και αλλαγή της νομοθεσίας. Καμία αντίρρηση παρ' όλο ότι υπάρχουν θέματα που εκκρεμούν για το Σώμα Ορκωτών Λογιστών και θα τα δούμε σε άλλη διαδικασία. Και αυτήν θα την ψηφίσουμε. 

Για το θέμα των χρεών της Ολυμπιακής Aεροπορίας καμιά αντίρρηση δεν έχει κανένας στο να γίνονται συμψηφισμοί όπως πολύ σωστά είπατε μεταξύ κρατικών υπηρεσιών. Είναι αναγκαίες και απαραίτητες, δεν μπόρεσα να καταλάβω όμως γιατί έρχονται στο Ελληνικό Κοινοβούλιο πρώτον. Και δεύτερον θα ήθελα να μας πείτε αν με αυτόν το συψηφισμό υπάρχει υπόλοιπο -που είναι δεδομένο ότι υπάρχει υπόλοιπο- και από ποια πλευρά. Ποιος χρωστάει σε ποιον και τι ποσό. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί τροπολογιών των κυρίων Υπουργών. 

Ερωτάται το Τμήμα: Γίνεται δεκτή η τροπολογία με γενικό αριθμό 2871 και ειδικό 127; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2871 και ειδικό 127 έγινε δεκτή κατά πλειοψηφία. 

Ερωτάται το Τμήμα: Γίνεται δεκτή η τροπολογία με γενικό αριθμό 2874 και ειδικό 130; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2874 και ειδικό 130 έγινε δεκτή κατά πλειοψηφία. 

Ερωτάται το Τμήμα: Γίνεται δεκτή η τροπολογία με γενικό αριθμό 2872 και ειδικό 128; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΜΑΡΙΑ ΜΠΟΣΚΟΥ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2872 και ειδικό 128 έγινε δεκτή κατά πλειοψηφία. 

Κύριοι συνάδελφοι, εισερχόμαστε στις τροπολογίες των συναδέλφων Βουλευτών. Η παράκληση είναι όποιος συνάδελφος έχει τροπολογία να συζητηθεί, να την αναφέρει και να επισπεύσουμε λίγο τη διαδικασία. 

Βέβαια, για όσες είναι εκπρόθεσμες, κύριε Ακριτίδη, μην ετοιμάζεστε εσείς δεν μπορείτε να πάρετε το λόγο. Αλλά θα κάνουμε κατ' εξαίρεση να έχετε μια αναφορά, εκπρόθεσμα όμως! 

Λοιπόν είναι ο κ. Βούλγαρης, ο κ. Μπεντενιώτης και ο κ. Αποστόλου. 

Κύριε Σιούφα, εσείς έχετε κάποια τροπολογία; 

ΔΗΜΗΤΡΙΟΣ ΣΙΟΥΦΑΣ: Ναι, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Και ο κ. Σιούφας, λοιπόν, έχει τροπολογία. Προτείνω την εξής διαδικασία. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε .... 

ΠΡΟΕΔΡΕΥΩΝ (Λουκάς Αποστολίδης): Θα είναι ένα λεπτό, κύριε Σιούφα. Ευχαριστώ που διευκολύνετε τη διαδικασία. 

Θα παρακαλέσω τον κύριο Υπουργό να κρατήσει τις σημειώσεις του και όπου έχει παρατηρήσεις ή ενδεχομένως ενσωματώσεις ή να κάνει κάποιες δεκτές ή θα παρεμβαίνει ή θα μιλήσει συνολικά στο τέλος. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, θα μιλήσω συνολικά στο τέλος, αφού ακούσω όλους τους συναδέλφους. 

ΠΡΟΕΔΡΕΥΩΝ (Λουκάς Αποστολίδης): Εντάξει. 

Ο κ. Βούλγαρης έχει το λόγο. Πείτε μας ποιες τροπολογίες θέλετε να αναπτύξετε. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, έχω δύο τροπολογίες. Η πρώτη είναι η τροπολογία με γενικό αριθμό 2868 και ειδικό 124, για την "Βαμβακουργία Βόλου Α.Ε." και η δεύτερη είναι η τροπολογία με γενικό αριθμό 2867 και ειδικό 123. 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο για δύο λεπτά για να αναπτύξετε και τις δύο τροπολογίες. 

ΑΛΕΞΑΝΔΡΟΣ ΒΟΥΛΓΑΡΗΣ: Ευχαριστώ, κύριε Πρόεδρε. 

Κύριε Πρόεδρε, με την αριθμό 106/97 απόφαση του Εφετείου Λάρισας, που δημοσιεύτηκε στις 18.2.1997, τέθηκε υπό ειδική εκκαθάριση η επιχείρηση με την επωνυμία "Βαμβακουργία Βόλου Α.Ε." και ορίστηκε εκκαθαριστής της η ανώνυμη εταιρεία με την επωνυμία "Εθνική Κεφαλαίου" Α.Ε. Διαχειρίσεως Ενεργητικού Παθητικού Α.Ε." με τελικό σκοπό την πώληση με δημόσιο πλειοδοτικό διαγωνισμό του ενεργητικού της επιχείρησης. Και αυτό έγινε μετά από αίτηση των τραπεζών που εκπροσωπούσαν το 51% του συνόλου των πιστώσεων. 

Στην εταιρεία αυτή απασχολήθηκε προσωπικό -περίπου πεντακόσια πενήντα άτομα- συνεχώς από το χρόνο της προσλήψεώς του μέχρι την 29.1.1996. Ορισμένα χρήματα από τα δεδουλευμένα του προσωπικού -των πεντακοσίων πενήντα ατόμων που απολύθηκε- καταβλήθηκαν από την εταιρεία. Ορισμένα χρήματα τα οποία εκπροσωπούσαν δεδουλευμένα και ασφαλιστικές εισφορές δεν καταβλήθηκαν και οι εργαζόμενοι προχώρησαν στο δικαίωμα της επισχέσεως εργασίας. Η επιχείρηση εξακολουθεί να οφείλει στους εργαζόμενους συνολικά το ποσό των δύο δισεκατομμυρίων εξακοσίων εκατομμυρίων δραχμών περίπου. 

Με το άρθρο 28 του ν. 2516/1997 έγινε μία νομοθετική ρύθμιση και οι πιστώτριες τράπεζες της υπό εκκαθάριση εταιρείας με την επωνυμία "Βαμβακουργία Βόλου Α.Ε." δύνανται να προβαίνουν σε χρηματοδοτήσεις προς την εταιρεία αυτή με αποκλειστικό σκοπό την από την εκκαθαρίστρια αυτής "ΕΘΝΙΚΗ ΚΕΦΑΛΑΙΟΥ Α.Ε." μερική ή και ολική ικανοποίηση των δεδουλευμένων εργατικών απαιτήσεων. 

Η εκκαθαρίστρια επιχείρηση έχει προχωρήσει σε τέσσερις πλειστηριασμούς οι οποίοι απέβησαν άκαρποι και στη συνέχεια θα προχωρήσει, σύμφωνα με την ισχύουσα νομοθεσία, σε ελεύθερη διαπραγμάτευση ύστερα από δημόσια πρόσκληση. Και βέβαια, το τελευταίο τίμημα του τέταρτου πλειστηριασμού ήταν περίπου δύο δισεκατομμύρια δραχμές για το σύνολο της ακίνητης και κινητής περιουσίας. 

Η μόνη δυνατότητα να πουληθεί η κινητή και ακίνητη περιουσία είναι από τον Οργανισμό Εργατικής Κατοικίας, ο οποίος έχει ήδη εκδηλώσει ενδιαφέρον να αγοράσει την έκταση για να την αξιοποιήσει, μετά την διαδικασία αλλαγής της χρήσης που βρίσκεται ήδη στην τελική φάση στο Υ.ΠΕ.ΧΩ.Δ.Ε., για ένα στεγαστικό πρόγραμμα. 

Σε αυτήν την περίπτωση βέβαια, το τίμημα της πώλησης θα καλύψει μόνο τα έξοδα της εκκαθάρισης, το κεφάλαιο της Εθνικής Τράπεζας και των άλλων πιστωτριών τραπεζών, που είναι περίπου πεντακόσια πενήντα εκατομμύρια δραχμές, τους τόκους και τον ανατοκισμό αυτών, καθώς και τα συναφή έξοδα και μόνο μέρος του κεφαλαίου των δύο δισεκατομμυρίων εξακοσίων εκατομμυρίων δραχμών περίπου, που οφείλεται στο προσωπικό και καθόλου τόκους αυτού και δικαστικά έξοδα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 

Συνεπώς, κύριε Πρόεδρε, αυτή η προνομιακή μεταχείριση της Εθνικής Τράπεζας και των άλλων πιστωτριών τραπεζών, που θεσπίστηκε με το άρθρο 28 του ν. 2516/1997 έναντι των εργατικών απαιτήσεων του προσωπικού, πρέπει οπωσδήποτε, προκειμένου να πάρουν τα δεδουλευμένα χρήματά τους οι εργαζόμενοι, να περιοριστεί μόνο μέχρι το προαναφερόμενο κεφάλαιο των πεντακοσίων σαράντα έξι εκατομμυρίων δραχμών περίπου και όχι στους τόκους αυτού του κεφαλαίου, τον ανατοκισμό και τα έξοδα. 

Αυτή η τροπολογία θεωρώ ότι είναι μία τροπολογία η οποία λύνει ουσιαστικά το πρόβλημα της καταβολής των δεδουλευμένων των εργαζομένων στην "Βαμβακουργία Βόλου Α.Ε.", που είναι ένα μεγάλο κοινωνικό πρόβλημα για την περιοχή μας. Και οπωσδήποτε ένα τέτοιο ποσό το οποίο προκύπτει από την ρύθμιση ουσιαστικά θα το επιβαρυνθεί η "Εθνική Κεφαλαίου Α.Ε.", δεν είναι άξιο λόγου, για συζήτηση. 

Η δεύτερη τροπολογία αφορά την ίδια περίπτωση τους εργαζομένους στην "Βαμβακουργία Βόλου Α.Ε." 

ΠΡΟΕΔΡΕΥΩΝ (Λουκάς Αποστολίδης): Κύριε Βούλγαρη, είχατε δύο λεπτά, σας έδωσα πέντε και αν σας αφήσω, μπορεί να φθάσετε και στα δέκα λεπτά. Αυτό όμως δεν γίνεται. Γιατί, αν γίνει αυτό με εσάς, θα ακολουθήσουν και όλοι οι άλλοι συνάδελφοι. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, ήταν δύο οι τροπολογίες... 

ΠΡΟΕΔΡΕΥΩΝ (Λουκάς Αποστολίδης): Λοιπόν, ολοκληρώστε τη σκέψη σας σε δευτερόλεπτα. 

ΑΛΕΞΑΝΔΡΟΣ ΒΟΥΛΓΑΡΗΣ: Θα τελειώσω σε μισό λεπτό, κύριε Πρόεδρε. 

Η άλλη τροπολογία αφορά τους ίδιους εργαζόμενους, προκειμένου να ρυθμισθεί ένα σημαντικό ασφαλιστικό πρόβλημα, το οποίο αφορά την κατηγοροποίηση των ενσήμων, στα βαρέα και όχι στα μικτά όταν οι εργαζόμενοι βρίσκονταν στην περίοδο της επισχέσεως εργασίας. Είναι ένα σοβαρό κοινωνικό πρόβλημα που αφορα ουσιαστικά τους περισσότερους εργαζόμενους μεγάλης ηλικίας στην "Βαμβακουργία Βόλου Α.Ε.", οι οποίοι όπως είναι γνωστό δεν είναι δυνατόν να βρουν δουλειά στο νομό και μάλιστα σε δουλειές βαριές και ανθυγιεινές εργασίες. 

ΠΡΟΕΔΡΕΥΩΝ (Λουκάς Αποστολίδης): Ολοκληρώσατε, κύριε Βούλγαρη! 

ΑΛΕΞΑΝΔΡΟΣ ΒΟΥΛΓΑΡΗΣ: Κλείνω, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Μα, κλείνετε επί μία ώρα! Ολοκληρώστε! 

ΑΛΕΞΑΝΔΡΟΣ ΒΟΥΛΓΑΡΗΣ: Ευχαριστώ πάρα πολύ. 

Γι' αυτόν το λόγο προτείνεται αυτή η τροπολογία με γενικό αριθμό 2867 και ειδικό 123. 

ΠΡΟΕΔΡΕΥΩΝ (Λουκάς Αποστολίδης): Εισερχόμεθα στη συζήτηση των δύο τροπολογιών και της δικής σας, κύριε Ακριτίδη, με γενικό αριθμό 2873 και ειδικό 120 και του κ. Σιούφα με γενικό αριθμό 2869 και ειδικό 125, που είναι για το ίδιο αντικείμενο. 'Εχετε από ένα λεπτό ο καθένας για να τις αναπτύξετε. 

ΔΗΜΗΤΡΙΟΣ ΣΙΟΥΦΑΣ: Εγώ δεν μπορώ να μιλήσω, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Θα μιλήσει για σας ο κ. Κωστόπουλος, κύριε Σιούφα. 

Ο κ. Ακριτίδης έχει το λόγο για ένα λεπτό. 

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, όπως είπατε ο κ. Σιούφας και εγώ καταθέσαμε μία τροπολογία, η οποία αφορά τα οδοιπορικά έξοδα υπαλλήλων, που ρυθμίζονται με το ν.1943/1991. 

Με το ν.2026/1992 ορίζεται ότι όλες αυτές οι αποζημιώσεις δεν υπόκεινται σε καμία κράτηση και επομένως και σε κράτηση φόρου. 

Ζητούμε, λοιπόν, από τον κύριο Υπουργό να επιβεβαιώσει ότι οι κρατήσεις οδοιπορικών εξόδων όλων των υπαλλήλων του ν.1943/1991 δεν υπόκεινται σε κρατήσεις φόρου. 

ΠΡΟΕΔΡΕΥΩΝ (Λουκάς Αποστολίδης): Δίπλα τον έχετε, θα σας τα πει μετά! 

Κύριε Κωστόπουλε, συμφωνείτε και εσείς; 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Συμφωνώ ότι δεν πρέπει να φορολογούνται τα οδοιπορικά των υπαλλήλων, οποιωνδήποτε υπαλλήλων. 

ΠΡΟΕΔΡΕΥΩΝ (Λουκάς Αποστολίδης): Θα ακούσουμε τον κύριο Υπουργό στη συνέχεια. 

Ορίστε, κύριε Αποστόλου, ποιες τροπολογίες έχετε; 

ΕΥΑΓΓΕΛΟΣ ΑΠΟΣΤΟΛΟΥ: Μία θα συζητήσω, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Θα συζητήσετε την τροπολογία με γενικό αριθμό 2854 και ειδικό 114; 

ΕΥΑΓΓΕΛΟΣ ΑΠΟΣΤΟΛΟΥ: Μάλιστα, κύριε Πρόεδρε. 

Θα ήθελα όμως πριν αναπτύξω την τροπολογία, να κάνω μία παρέμβαση σχετικά με το άρθρο 36, για να διευκρινίσει κάτι ο κύριος Υπουργός. 

ΠΡΟΕΔΡΕΥΩΝ (Λουκάς Αποστολίδης): 'Οταν έχει ψηφισθεί το άρθρο, είτε το διευκρινίσει είτε όχι ... 

ΕΥΑΓΓΕΛΟΣ ΑΠΟΣΤΟΛΟΥ: Με την ισχύουσα νομοθεσία, όλοι οι γεωτεχνικοί και αυτοί που ασχολούνται στον Οργανισμό Βάμβακος και στον Οργανισμό Καπνού, δικαιούνται οδοιπορικά εκτός έδρας. 'Αρα μπορεί εδώ ο κύριος Υπουργός να μας διευκρινίσει, ότι η συγκεκριμένη ρύθμιση ισχύει για όλους τους γεωτεχνικούς. 

ΠΡΟΕΔΡΕΥΩΝ (Λουκάς Αποστολίδης): Κύριε Γιαννακόπουλε, μην απασχολείτε τον κύριο Υπουργό, γιατί θα χρειασθεί να απαντήσει. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Προσπαθώ να τον πείσω, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Τώρα προσπαθείτε να τον πείσετε, στο παραπέντε; Είναι αυτό που λέμε "βρήκαμε παπά, να τους θάψουμε όλους". Αυτό κάνετε τώρα, κύριε Γιαννακόπουλε. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Προσπαθώ να τον πείσω για τις τροπολογίες που είναι σωστές, κύριε Πρόεδρε. 

ΝΙΚΟΛΑΟΣ ΑΚΡΙΤΙΔΗΣ: Πρέπει να είσθε με τη Βουλή. 

ΠΡΟΕΔΡΕΥΩΝ (Λουκάς Αποστολίδης): Πάντα με τη Βουλή, κύριε Ακριτίδη. Εσείς ως παλαιός Κοινοβουλευτικός ξέρετε. Πρέπει να ελέγχουμε την εκτελεστική εξουσία όσο μπορούμε. 

Κύριε Αποστόλου, να μας συμπαθάτε. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, έρχομαι στην τροπολογία που έχω καταθέσει. Είναι μια ρύθμιση ανάλογη με αυτήν που συζητήσαμε για τις οφειλές της "Γουνοποιϊας Καστοριάς". Υπήρξε μία ανάλογη ρύθμιση για τις μεταποιητικές επιχειρήσεις της Εύβοιας. 'Ομως σε αυτήν τη ρύθμιση οι πτηνοτροφικές και οι χοιροτροφικές επιχειρήσεις να ανταποκριθούν. 

ΠΡΟΕΔΡΕΥΩΝ (Λουκάς Αποστολίδης): Πολύ σωστό. 

ΕΥΑΓΓΕΛΟΣ ΑΠΟΣΤΟΛΟΥ: Είναι γνωστό το πρόβλημα που υπάρχει στο συγκεκριμένο κλάδο. 

Αυτό λοιπόν που ζητώ εγώ με τη συγκεκριμένη τροπολογία, είναι να συμβεί κάτι ανάλογο όπως στη ρύθμιση της γουνοποιίας. Και ζητείται αυτό κυρίως γιατί οι πρόσφατα ανακοινωθείσες ρυθμίσεις αγροτικών χρεών, δεν συμπεριλαμβάνουν τους συγκεκριμένους γιατί δεν μπορούν ... 

ΠΡΟΕΔΡΕΥΩΝ (Λουκάς Αποστολίδης): Για το λευκό κρέας δηλαδή. Ενώνω και εγώ τη φωνή μου με τη δική σας, κύριε Αποστόλου. 

ΕΥΑΓΓΕΛΟΣ ΑΠΟΣΤΟΛΟΥ: 'Αρα, κύριε Πρόεδρε συνηγορείτε και σεις. Πρέπει να αντιμετωπιστεί το συγκεκριμένο πρόβλημα γιατί βρίσκονται οι μονάδες αυτές στα πρόθυρα του κλεισίματος. 

ΠΡΟΕΔΡΕΥΩΝ (Λουκάς Αποστολίδης): 'Οταν μάλιστα οι διοξίνες από τις Βρυξέλλες μας έρχονται βροχή. 

ΕΥΑΓΓΕΛΟΣ ΑΠΟΣΤΟΛΟΥ: Ναι, κύριε Πρόεδρε, οι διοξίνες έρχονται βροχή και λέμε ότι η υγιεινή διατροφή είναι μόνο με τα δικά μας προϊόντα. Βοηθήστε σ' αυτό κύριε Υπουργέ. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος πιστεύω για τον ίδιο λόγο θέλει να ενώσει τη φωνή μαζί σας. 

Ορίστε, κύριε Ρόκο, έχετε το λόγο. 

ΓΕΩΡΓΙΟΣ ΡΟΚΟΣ: Για τον ίδιο λόγο, κύριε Υπουργέ, υπενθυμίζοντας ότι την προηγούμενη εβδομάδα στο νομοσχέδιο του Υπουργείου Γεωργίας είχε αφήσει ο κύριος Υπουργός να φανεί όσον αφορά τις κτηνοτροφικές και τις πτηνοτροφικές ομάδες, ότι εξαιτίας των εξελίξεων με τις διοξίνες κλπ. θέλει να το δει, πόσο μάλλον στην Εύβοια που έτσι και αλλιώς έχει και ιδιαίτερα προβλήματα συναφή με τη συνεχή αποβιομηχανοποίησή της. 

ΠΡΟΕΔΡΕΥΩΝ (Λουκάς Αποστολίδης): Ο κ. Μπεντενιώτης έχει το λόγο. 

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, με την τροπολογία με γενικό αριθμό 2860 και ειδικό 118 προτείνεται η διάταξη: "Τα ασθενοφόρα οχήματα τα οποία παραχωρούνται δωρεάν από φυσικά ή νομικά πρόσωπα σε περιφερειακά ιατρεία, κέντρα υγείας, επαρχιακά νοσοκομεία ή δημόσια νοσηλευτικά ιδρύματα, να απαλλάσσονται του προβλεπόμενου τέλους ταξινόμησης". Και αυτό ακριβώς επειδή η ισχύουσα νομοθεσία έχει μία ασάφεια και δεν δίνει τη δυνατότητα εδώ να βρούμε άκρη στην κάλυψη των αναγκών, κυρίως των κέντρων υγείας της περιφέρειας και των ακριτικών περιοχών της χώρας. Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, ειδικά γι' αυτήν την τροπολογία που ανέπτυξε ο αγαπητός συνάδελφος ο κ. Μπεντενιώτης, θα ήθελα και εγώ να συνηγορήσω, κύριε Υπουργέ, γιατί είναι αλήθεια ότι τέτοιου είδους οχήματα, ασθενοφόρα εκεί που πρέπει να ταξινομηθούν και να μπουν σε λειτουργία, πρέπει να έλθει το κράτος να συμβάλει στην ελάφρυνση της ταξινόμησής τους και στη συνέχεια της κυκλοφορίας τους. 

Πρέπει να σας θυμίσω ότι το ίδιο το κράτος, δηλαδή το Υπουργείο Αιγαίου πρόσφατα δαπάνησε πολλαπλάσια ποσά απ' αυτά τα χρήματα, τα οποία πιθανόν θα πρέπει να χάσει το ελληνικό δημόσιο από το να μην υπάρχει αυτή η δαπάνη της ταξινόμησης, για να τα αγοράσει. Και έχουμε σταθεί τώρα στο ζήτημα της ταξινόμησης. 

Νομίζω ότι αυτή η διάταξη πρέπει να γίνει δεκτή. Είναι και δίκαιη και λογική και την υποστηρίζουμε. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, έχω συνυπογράψει και εγώ σ' αυτήν την τροπολογία. Τη στηρίζω και εγώ. 

ΠΡΟΕΔΡΕΥΩΝ (Λουκάς Αποστολίδης): Και ο κ. Ρόκος και ο κ. Αποστόλου και ο κ. Βούλγαρης και ο κ. Γιαννακόπουλος και ο κ. Σκρέκας και ο κ. Κωστόπουλος στηρίζουν αυτήν την τροπολογία. Τη στηρίζουν όλοι, κύριε Υπουργέ, και αυτό θα πρέπει να ληφθεί υπόψη. 'Ολες οι πτέρυγες γι' αυτήν την τροπολογία είναι σύμφωνες. 

Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, εγώ παίρνω το λόγο για να πω πως στηρίζουμε όλες τις τροπολογίες, για τις οποίες έχει γίνει λόγος εκτός απ' αυτήν την τροπολογία που συνυπογράφουν όλοι οι κύριοι Βουλευτές, γιατί διατηρούμε κάποιες επιφυλάξεις. 

Κατ' αρχήν θα θέλαμε να γνωρίζουμε τι περιπτώσεις είναι αυτές δωρεών ασθενοφόρων. Επειδή ακριβώς περνάει το μήνυμα και από πλευράς των Βουλευτών -βεβαίως η Κυβέρνηση το έχει κάνει σημαία- της φιλανθρωπίας και του εθελοντισμού και μέσα απ' αυτήν την τροπολογία, ενώ το ΕΚΑΒ, τα νοσοκομεία, τα κέντρα υγείας θα έπρεπε να τυγχάνουν της πλήρους στήριξης της Κυβέρνησης και του κράτους, επαφίενται στη φιλανθρωπία κάποιων. 

Γι' αυτό το λόγο εμείς δεν στηρίζουμε αυτήν την τροπολογία. 

ΚΟΣΜΑΣ ΣΦΥΡΙΟΥ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Μην κάνουμε τώρα διάλογο, κύριε Σφυρίου. 'Εχει μια διαφορετική άποψη η κ. Μπόσκου. 

ΚΟΣΜΑΣ ΣΦΥΡΙΟΥ: Να δώσω μία διευκρίνιση. Συνήθως σε αυτούς τους απομακρυσμένους τόπους -εγώ έχω προσωπική εμπειρία από τη νησιωτική Ελλάδα- υπάρχουν διάφοροι σύλλογοι οι οποίοι ενδιαφέρονται να βοηθήσουν τον τόπο τους καλοπροαίρετα, θέλουν να εκφράσουν τη συμπαράστασή τους και την κοινωνική τους ευαισθησία και δωρίζουν κάποια πράγματα. Είπα προηγουμένως ότι το ίδιο το κράτος αγόρασε δεκάδες τέτοια ασθενοφόρα -αναφέρθηκα στην πρόσφατη διαδικασία αγοράς από το Υπουργείο Αιγαίου- και τα διέθεσε σε νησιά κυρίως. 'Ισως να έχουν κάνει και άλλοι φορείς του δημοσίου κάτι τέτοιο. Και το Υπουργείο Υγείας θα έχει κάνει. 

'Οταν όμως βρίσκεται ένας σύλλογος με κοινωνική ευαισθησία να πάρει μία τέτοια πρωτοβουλία, ας συνεισφέρει και το κράτος σε αυτήν την πρωτοβουλία τη δική του συνεισφορά αποδεχόμενο αυτήν τη διάθεση. Μην κάνουμε τώρα ιδεολογήματα γύρω από το θέμα αυτό. 

ΠΡΟΕΔΡΕΥΩΝ (Λουκάς Αποστολίδης): Γίνατε σαφής, κύριε Σφυρίου. 

 κ. Κωστόπουλος έχει το λόγο επί της διαδικασίας. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Επί της ουσίας και όχι επί της διαδικασίας. 

Κύριε Υπουργέ, στο άρθρο 36 ψηφίσαμε αποζημιώσεις για γεωτεχνικούς υπαλλήλους. Υπάρχει νομικό κενό. Με πρωτοβουλία της Αντιπολίτευσης και μάλιστα του Κοινοβουλευτικού μας Εκπροσώπου κ. Σιούφα κάθε χρόνο εισηγούμεθα αποζημιώσεις κατά τον ίδιο τρόπο με το άρθρο 36 για τους υπαλλήλους του Οργανισμού Βάμβακος και του Οργανισμού Καπνού. Επειδή τώρα έχει ψηφιστεί το άρθρο 36, θα παρακαλέσω να προστεθεί ακροτελεύτιο άρθρο το οποίο να λέει πως ό,τι ισχύει στο άρθρο 36 ισχύει και για τους υπαλλήλους του Οργανισμού Βάμβακος και καπνού για ημερήσιες αποζημιώσεις εκτός έδρας. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο για να ολοκληρώσουμε τη διαδικασία της συζήτησης των τροπολογιών των συναδέλφων Βουλευτών. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ πολύ, κύριε Πρόεδρε. 

'Ηταν μία ενδιαφέρουσα συζήτηση. Η μόνη έκπληξη που δοκίμασα ήταν από την άρνηση του ΚΚΕ να συμφωνήσει σε μία διευκόλυνση κοινωνικού έργου, το οποίο βέβαια θα ωφελήσει την κοινωνία. 

ΜΑΡΙΑ ΜΠΟΣΚΟΥ: Στην αγωνία των ανθρώπων για το πώς θα εξυπηρετηθούν οι ανάγκες τους... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Νομίζω ότι έστω και στα μικρά θέματα βγαίνει μία αντίληψη η οποία χαρακτηρίζει την πολιτική και τη φιλοσοφία σας, ότι όσο χειρότερα πηγαίνει η κοινωνία, τόσο καλύτερα για σας. Να έχουμε να αλιεύουμε ενδιαφερόμενους οπαδούς! 

Εν πάση περιπτώσει, θα σχολιάσω τις τροπολογίες που κατετέθησαν. Θα ξεκινήσω από την τελευταία που ζητεί τη δυνατότητα απαλλαγής από το προβλεπόμενο τέλος ταξινόμησης. Είχα την ευκαιρία και σε προηγούμενες συνεδριάσεις να τοποθετηθώ θετικά για το πνεύμα αυτής της τροπολογίας αλλά είχα επιφυλαχθεί να εξετάσω τι ισχύει στο ζήτημα αυτό. Μπορώ να σας πω, ότι επί της ουσίας είναι σωστή η τροπολογία, αλλά δεν χρειάζεται να εισαχθεί διότι το ισχύον νομοθετικό πλαίσιο δίδει αυτήν τη δυνατότητα την οποία ζητεί η τροπολογία. 

Υπενθυμίζω ότι υπάρχει ο ν. 2459 στο άρθρο 6 του οποίου καταργείται η απαλλαγή από τον ειδικό φόρο κατανάλωσης -δεν είναι αυτό που ζητάει η τροπολογία, αλλά θέλω να αρθρώσω το επιχείρημα- για τα δωρεάν παραχωρούμενα ή αποστελλόμενα ασθενοφόρα οχήματα κλπ. Υπάρχει επίσης ένας άλλος νόμος του 1999, ο οποίος στο άρθρο 13 παράγραφος 3 λέει πως ό,τι απαλλάσσεται από τον ειδικό φόρο κατανάλωσης, απαλλάσσεται ταυτόχρονα και από το τέλος ταξινόμησης. 'Αρα η συνεφαρμογή των δύο αυτών διατάξεων είναι προφανές, ότι οδηγεί στην απαλλαγή του τέλους ταξινόμησης για τις δωρεές που δίδονται στα νοσηλευτικά ιδρύματα και στα περιφερειακά ιατρεία που αναφέρατε. 

ΚΟΣΜΑΣ ΣΦΥΡΙΟΥ: Να σταλεί μία εγκύκλιος διότι οι υπηρεσίες δεν τον εφαρμόζουν. Πρέπει να ξέρουν οι υπηρεσίες και να το εφαρμόσουν και στα περιφερειακά ιατρεία, όχι μόνο στα κέντρα υγείας. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα φροντίσουμε να υπάρχει αυτή η διευκρίνιση η οποία προκύπτει σαφέστατα νομίζω από τη συνεφαρμογή των δύο ρυθμίσεων. 

ΜΑΝΩΛΗΣ ΜΠΕΝΤΕΝΙΩΤΗΣ: Επιτρέπετε μία διακοπή; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Παρακαλώ. 

ΜΑΝΩΛΗΣ ΜΠΕΝΤΕΝΙΩΤΗΣ: Σωστά διευκρινίζετε σε σχέση με την αποσαφήνιση των διατάξεων που ισχύουν, αλλά θέλω να σας επισημάνω, με έμφαση μάλιστα πως όχι μόνο οι υπηρεσίες δεν αντιλαμβάνονται την ερμηνεία των διατάξεων έτσι όπως τις προσδιορίζετε τώρα εσείς, αλλά η τελευταία διάταξη του άρθρου 13 του ν. 2682/99 πρέπει να έρθει σε συνερμηνεία με την προγενέστερα ισχύουσα διάταξη. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σωστά. 

ΜΑΝΩΛΗΣ ΜΠΕΝΤΕΝΙΩΤΗΣ: 'Αρα, χρειάζεται μία σαφέστατη εγκύκλιος δική σας, για να αποσαφηνιστεί πλήρως. Διότι η τροπολογία κατατέθηκε ακριβώς απ' αυτήν τη δυσκολία που συναντούν όσοι θα ήθελαν να στηρίξουν μία τέτοια προοπτική για τα κέντρα υγείας. Σας ευχαριστώ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ, κύριε Μπεντενιώτη. Είναι προφανές αυτό που είπατε και συμφωνώ μαζί σας. 

Να έλθω στα άλλα θέματα. Ανεφύη επίσης από δύο-τρεις ομιλητές -και απορώ γιατί ξαναέρχεται- το θέμα για τις ρυθμίσεις των οδοιπορικών. Επαναλαμβάνω ότι είχαμε ψηφίσει σε προηγούμενο νομοσχέδιο, που αφορούσε τα οδοιπορικά των δημοσίων υπαλλήλων, μία διάταξη που αύξανε τη χιλιομετρική απόσταση μετά την οποία εδικαιολογούντο αυτά τα οδοιπορικά έξοδα της ημερήσιας αποζημίωσης κατά το 1/3. Και μάλιστα αυτήν τη διάταξη την είχα κάνει δεκτή έπειτα από κοινή πρόταση όλων σχεδόν των κομμάτων. Απεδείχθη όμως ότι δεν ίσχυε στην πράξη και ξαναέφερα τη διόρθωση όπως ήταν η αρχική διατύπωση. 

Είναι προφανές -και απορώ που το λέτε και το ξαναλέτε- ότι όσους αφορούσε η προηγούμενη διάταξη, αυτούς αφορά και τώρα. Δεν νομίζω ότι υπάρχει λόγος περαιτέρω διευκρίνισης. 'Ελεγε ποιους υπαλλήλους αφορούσε η προηγούμενη διάταξη. 'Ηταν σαφέστατη νομίζω. Και αυτούς καλύπτει αυτή η διάταξη, που μόλις ψηφίσαμε. Συγνώμη γι'αυτήν την παρεμβολή, κύριε Πρόεδρε, αλλά νομίζω ότι ήταν μία αναγκαία διευκρίνιση. 

Για το θέμα, που ανέπτυξε ο κ. Ακριτίδης, είναι προφανές νομίζω και δεν χρήζει νομοθετικής ρύθμισης, ότι τα οδοιπορικά δεν υπόκεινται σε φορολογικές κρατήσεις. Δεν ξέρω αν παρουσιάστηκε κάποιο πρόβλημα σε κάποια υπηρεσία. Δεν είναι ευρύτερο φαινόμενο. Νομίζω ότι αρκεί η δήλωση που κάνω και δεν χρήζει ρύθμισης. 

Στα άλλα θέματα, που ανέφερε ο κ. Αποστόλου για τις πτηνοτροφικές και χοιροτροφικές επιχειρήσεις του Νομού Ευβοίας, όπως επίσης και στα θέματα που ανέπτυξε ο κ. Βούλγαρης για τη βαμβακουργία Βόλου, θα μου επιτρέψετε να τα εξετάσω, γιατί είναι θέματα που άπτονται οικονομικών ζητημάτων και πρέπει να προσδιοριστεί με κάθε ακρίβεια η συνέπεια που θα έχει. 'Οπως επίσης, και η τροπολογία η δεύτερη που έχει καταθέσει ο κ. Βούλγαρης πάλι για τη Βαμβακουργία Βόλου, άπτεται ασφαλιστικών θεμάτων. Και αυτά θέλουν μία αναλυτικότερη εξέταση με τα συναρμόδια Υπουργεία πριν αποφασίσουμε να προχωρήσουμε σε αυτή. 

Υπάρχουν επίσης δύο άλλα θέματα, που δεν αναφέρθηκαν εδώ. Αλλά έχουν κατατεθεί οι τροπολογίες και θα κάνω ένα σχόλιο. Η τροπολογία 2858 του κ. Παπαδημόπουλου που αφορά τον υπολογισμό φόρου κληρονομίας αγροτεμαχίων, δεν θα συζητηθεί τώρα. Αν υπάρχει κάποιο ζήτημα, αυτό θα συζητηθεί, όταν έλθει το επόμενο φορολογικό νομοσχέδιο, που έρχεται μία φορά το χρόνο. 

Εγώ νομίζω ότι δεν πρέπει να μπούμε σε τέτοιες ρυθμίσεις τέτοια εποχή. 

Υπάρχει και μία άλλη τροπολογία για την ΑΤΕ του κ. Χρυσανθακόπουλου, για τη διαγραφή..... 

ΠΡΟΕΔΡΕΥΩΝ (Λουκάς Αποστολίδης): Δεν έχει συζητηθεί, κύριε Υπουργέ, και δεν χρειάζεται να τη σχολιάσετε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Νομίζω ότι έχει υπερκαλυφθεί επί της ουσίας από τις διατάξεις που μόλις προηγουμένως ψηφίσαμε. 

ΠΡΟΕΔΡΕΥΩΝ (Λουκάς Αποστολίδης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Παίρνω το λόγο για να θυμίσω όχι μόνο στον κύριο Υπουργό αλλά και στο Τμήμα, γιατί ο κύριος Υπουργός φαντάζομαι το θυμάται, ότι το ΚΚΕ ήταν αυτό που είχε διαφωνήσει σθεναρά μάλιστα με αυτήν την τροποποίηση που είχε φέρει η Κυβέρνηση, σχετικά με την χιλιομετρική αποζημίωση των υπαλλήλων. Είχαμε πει πως έπρεπε να είναι από τα δέκα χιλιόμετρα από τότε. Το θέμα είναι ότι η αδικία σε σχέση με τους Οργανισμούς Καπνού και Βάμβακος υπήρχε, υπάρχει και εξακολουθεί να υπάρχει. Χαιρόμαστε για το γεγονός ότι η Κυβέρνηση αντιλήφθηκε το λάθος της και επαναφέρει την προηγούμενη τροπολογία. 'Ομως, δεν παύει να ισχύει η αδικία για τους Οργανισμούς Βάμβακος και Καπνού. Καλούμε την Κυβέρνηση να περιλάβει άρθρο που να τους συμπεριλαμβάνει. 

ΠΡΟΕΔΡΕΥΩΝ (Λουκάς Αποστολίδης): Συνεπώς οι τροπολογίες οι οποίες συζητήθηκαν και με τις παρατηρήσεις και διευκρινίσεις του κυρίου Υπουργού, δεν γίνονται δεκτές. 

Επανερχόμεθα στη ψήφιση του ακροτελευτίου άρθρου. 

Ερωτάται το Τμήμα: Γίνεται δεκτό το ακροτελεύτιο άρθρο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το ακροτελεύτιο άρθρο έγινε δεκτό ομοφώνως. 

Συνεπώς, το νομοσχέδιο του Υπουργείου Εθνικής Οικονομίας: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικότερων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις" έγινε δεκτό επί της αρχής και επί των άρθρων κατά πλειοψηφία. Η ψήφισή του στο σύνολο αναβάλλεται για άλλη συνεδρίαση. 

Στο σημείο αυτό δέχεστε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 14.05' λύεται η συνεδρίαση για την προσεχή Τρίτη, 13 Ιουλίου 1999 και ώρα 18.30' με αντικείμενο εργασιών του Τμήματος νομοθετική εργασία σύμφωνα με την ημερήσια διάταξη που θα διανεμηθεί. 

Ο ΠΡΟΕΔΡΟΣ                                                                                              ΟΙ ΓΡΑΜΜΑΤΕΙΣ


















 





 

