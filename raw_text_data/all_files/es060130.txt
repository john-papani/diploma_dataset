ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΟΓ΄

Δευτέρα 30 Ιανουαρίου 2006

Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών-ερωτήσεων της Τρίτης 31-12-2006, σελ.
4. Συζήτηση επικαίρων ερωτήσεων:
α) Προς τον Υπουργό Πολιτισμού σχετικά με την αποκατάσταση του μνημείου του Ναού του Αγίου Πέτρου στο Ηράκλειο κ.λπ., σελ.
β) Προς τον Υπουργό Αγροτικής Ανάπτυξης και Τροφίμων σχετικά με τις προθέσεις της Κυβέρνησης για ιδιωτικοποίηση της δακοκτονίας κ.λπ., σελ.
γ) Προς τον Υπουργό Εθνικής Παιδείας και Θρησκευμάτων σχετικά με την απομάκρυνση του αμιάντου από τις σχολικές μονάδες κ.λπ., σελ.
δ) Προς τον Υπουργό Μακεδονίας-Θράκης σχετικά με την λειτουργία του διϋλιστηρίου υδάτων στον Αλιάκμονα κ.λπ., σελ.
ε) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τη αποκατάσταση των ζημιών από τον πρόσφατο σεισμό στα Κύθηρα κ.λπ., σελ.
στ) Συζήτηση Επερώτησης Βουλευτών του ΠΑΣΟΚ προς τον Υπουργό Οικονομίας και Οικονομικών σχετικά με τον δανεισμό των πολιτών για τα καταναλωτικά και τα στεγαστικά δάνεια, σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΡΑΠΟΓΛΟΥ Χ., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΞΑΝΘΟΠΟΥΛΟΣ Θ., σελ.
ΠΑΝΤΕΛΑΚΗ Ε., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΣΚΟΠΕΛΙΤΗΣ Σ., σελ.
ΤΑΤΟΥΛΗΣ Π., σελ.
ΤΣΙΑΡΤΣΙΩΝΗΣ Ν., σελ.

Β. Επί της Επίκαιρης Επερώτησης:
ΔΟΥΚΑΣ Π., σελ.
ΚΟΥΣΕΛΑΣ Δ., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΠΡΩΤΟΠΑΠΑΣ Χ., σελ.
ΣΠΗΛΙΟΠΟΥΛΟΣ Κ., σελ.
ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΟΓ΄
      Δευτέρα 30 Ιανουαρίου 2006
      Αθήνα, σήμερα στις 30 Ιανουαρίου 2006, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Χρυσή Αράπογλου, Βουλευτή Α΄ Θεσσαλονίκης, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αργιθέας Καρδίτσας ζητεί να μην καταργηθεί θέση από το Κ.Ε.Π. Αργιθέας.
      2) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Κοινότητα Ανατολικής Αργιθέας Καρδίτσας ζητεί τη συνέχιση της λειτουργίας του Κ.Ε.Π. Ανατολικής Αργιθέας.
      3) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία το Εργαστήριο Γεωφυσικής και Σεισμολογίας του Τεχνολογικού Εκπαιδευτικού Ιδρύματος Κρήτης ζητεί την υποστήριξη και αναβάθμιση του σεισμολογικού δικτύου του Τ.Ε.Ι. Κρήτης.
      4) Ο Βουλευτής B΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στις αυξημένες τιμές των αντικειμενικών αξιών των ακινήτων της Αττικής.
      5) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο ζητείται η προστασία της δημόσιας υγείας από τα δομικά υλικά αμιάντου των παλαιών κτισμάτων που κατεδαφίζονται.
      6) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Δικηγορικός Σύλλογος Ναυπλίου Αργολίδας ζητεί την άμεση κάλυψη των κενών θέσεων της Εισαγγελίας Πρωτοδικών Ναυπλίου.
      7) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας – Θράκης και η Ένωση Τεχνικών Ιδιωτικής Τηλεόρασης Βόρειας Ελλάδας ζητούν όλοι όσοι ασχολούνται με το επάγγελμα του τεχνικού τηλεόρασης να κατέχουν απαραίτητα και την ανάλογη άδεια άσκησης επαγγέλματος.
      8) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία Κάτοικοι των Αγραφιώτικων χωριών Νομών Καρδίτσας και Ευρυτανίας ζητούν την άμεση κατασκευή γέφυρας στο Μέγδοβα ποταμό στον οδικό άξονα Καρδίτσας – Αγρινίου.
      9) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Ηρακλείου ζητεί να εκπονηθεί μελέτη συντήρησης και στερέωσης του ιστορικού μνημείου «ΚΟΥΛΕ» στο Ηράκλειο.
      10) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσε αναφορά με την οποία ο Σύλλογος Καθηγητών Ιδιοκτητών Κέντρων Ξένων Γλωσσών Χανίων ζητεί να ανακληθεί η απόφαση του Α.Σ.Ε.Π. για την πιστοποίηση γλωσσομάθειας του Πανεπιστημίου CENTRAL LANCASHIRE του Ηνωμένου Βασιλείου.
      11) Ο Βουλευτής Σερρών κ. ΑΡΙΣΤΕΙΔΗΣ  ΜΟΥΣΙΩΝΗΣ κατέθεσε αναφορά με την οποία ο κ. Δημήτριος Κελίδης, κάτοικος Θεσσαλονίκης, καταγγέλλει οικονομική απάτη εις βάρος του, από δικηγόρο και δικαστή του Εφετείου Θεσσαλονίκης.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας – Θράκης και η Ένωση Τεχνικών Ιδιωτικής Τηλεόρασης Βόρειας Ελλάδας ζητούν όλοι όσοι ασκούν το επάγγελμα του τεχνικού τηλεόρασης να κατέχουν απαραίτητα την ανάλογη άδεια άσκησης επαγγέλματος.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Εργαζόμενοι στα Κ.Ε.Π. ζητούν ο αριθμός των προκηρυσσόμενων θέσεων για τα Κ.Ε.Π. να καλύπτει όλους τους εργαζόμενους των Κ.Ε.Π. συν 5% για τους προστατευόμενους από το νόμο 2643.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να επανέλθει το καθεστώς των επιδοτήσεων για νέες τουριστικές μονάδες στην Κρήτη.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η δημιουργία πολυδύναμου ιατρείου στο Δήμο Μακρύ Γιαλού Λασιθίου.
      16) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε δημοσίευμα εφημερίδας στο οποίο ζητείται η αναπαλαίωση του Ιερού Ναού του Αγίου Φραγκίσκου.
      17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί να μην απελευθερωθεί η τιμή των εισιτηρίων της οικονομικής θέσης στα πλοία. 
      18) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Ηρακλείου ζητεί χρηματοδότηση από το πρόγραμμα «ΘΗΣΕΑΣ» για την αποκατάσταση και επέκταση του χώρου διάθεσης των απορριμμάτων στους Πέρα Γαληνούς Ηρακλείου.
      19) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Παμποντιακός Σύλλογος «Η ΑΡΓΩ» ζητεί τη δημιουργία «Θεάτρου Πόντου» στους χώρους του πρώην ιπποδρόμου.
      20) Οι Βουλευτές Β΄ Αθηνών και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία το Σωματείο  Εργαζομένων της «ΝΑΥΣΙ» ζητεί τη σωστή επαναλειτουργία του Ναυπηγείου και την επαναπρόσληψη των εργαζομένων, με ταυτόχρονη επιδότησή τους.
      21) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Παμποντιακός Σύλλογος «Η ΑΡΓΩ» ζητεί την ίδρυση και λειτουργία του Κρατικού Θεάτρου Πόντου.
      22) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ιδιοκτήτες αυθαιρέτων κτισμάτων στην περιοχή του Πλαταμώνα ζητούν τη  νόμιμη ηλεκτροδότηση των κατοικιών τους.
      23) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί να μην αυξηθεί το ποσοστό προκαταβολής φόρου των ημεδαπών Α.Ε. και Ε.Π.Ε..
      24) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Αγροτικός Συνεταιρισμός Παραγωγών Καπνών Πούρων Δήμου Ποταμιάς ζητεί τη μείωση του ποσοστού φορολόγησης των χειροποίητων πούρων και σιγαρίλλος.
      25) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ευαγγελία Χατζηανδρέου και ο κ. Ανέστης Μαυρίδης, υπάλληλοι του Νοσοκομείου Έδεσσας ζητούν να τους χορηγηθεί το επίδομα αγοράς πρώτης κατοικίας.
      26) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Ληλαντίων Εύβοιας ζητεί έκτακτη οικονομική ενίσχυση.
      27) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία οι Κάτοικοι της Κοινότητας Καρκιναγρίου Ικαρίας, καταγγέλλουν τα προβλήματα που δημιουργούνται στην περιοχή τους, σε περιπτώσεις κακοκαιρίας.
      28) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Περιφερειακό Τμήμα Ανατολικού Αιγαίου του Οικονομικού Επιμελητηρίου ζητεί να μειωθούν οι τιμές των αντικειμενικών αξιών των ακινήτων της νήσου Σάμου.
      29) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύνδεσμος Θεσσαλικών  Βιομηχανιών ζητεί να εκδικάζονται άμεσα οι υποθέσεις των φορολογικών δικαστηρίων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1465/25-8-05 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 90779/21-9-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1465/25.8.2005 ερώτηση που κατατέθηκε στη Βουλή από το Βουλευτή κ. Α. Μακρυπίδη, σχετικά με την προμήθεια Ακτινολογικού μηχανήματος για το Γ.Ν. Αγρινίου, σας γνωρίζουμε τα εξής:
      Σε διαδικασία προμήθειας βρίσκεται ένα πλήρες Ακτινολογικό Μηχάνημα προϋπολογισμού 129.500 €, το οποίο εντάχθηκε στο Γ΄ ΠΕΠ/ Δυτ. Ελλάδας 2000-2006, με την υπ' αριθμ. 2666/18.3.05 Απόφαση της Περιφ. Δυτ. Ελλάδας.
      Το Υπουργείο Οικονομίας και Οικονομικών αποφάσισε την ένταξη της προμήθειας στην ΣΑΕΠ 001/3 ΤΡΟΠ. Ο έτους 2005, της Περιφέρειας Δυτικής Ελλάδας. Η απόφαση δημοπράτησης του έργου εκδόθηκε από το Π.Δ.Ε στις 29.6.05 (Α Π 6665) και βρίσκεται σε διαδικασία προκήρυξης.
      Ο Υπουργός
      ΝΙΚ. ΚΑΚΛΑΜΑΝΗΣ»
      2. Στην με αριθμό 1456/25-8-05 ερώτηση του Βουλευτή κ. Χρήστου Χάιδου δόθηκε με το υπ’ αριθμ. 90781/23-9-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1456/25-8-05 ερώτηση που κατατέθηκε στη Βουλή από το Βουλευτή κ. Χ. Χάιδου αναφορικά με την αναγκαιότητα χαρακτηρισμού και λειτουργίας του Περιφερειακού Ιατρείου (ΠΙ) Μεσοχώρας ως Πολυδύναμου, σας γνωρίζουμε ότι δεν υπάρχει σχετικό αίτημα από τη ΔΥΠΕ Θεσσαλίας.
      Το ΓΝ Τρικάλων στο οποίο ανήκει υγειονομικά το ΠΙ Μεσοχώρας, με απόφαση του Διοικητικού Συμβουλίου, αποφάσισε τη δημιουργία Κέντρου Εφημερίας στο ΠΙ Μεσοχώρας κατά τα Σάββατα, Κυριακές και αργίες, προκειμένου να καλύψει τις υγειονομικές ανάγκες του πληθυσμού, οι οποίες είναι αυξημένες κατά την περίοδο τουριστικής κίνησης.
      Ο Υφυπουργός
      Α. ΓΙΑΝΝΟΠΟΥΛΟΣ»
      3. Στην με αριθμό 1397/23-8-04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 1603/15-9-04 έγγραφο από τον Υφυπουργό Τουρισμού η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Στα πλαίσια ανάπτυξης του εσωτερικού τουρισμού, σας παραθέτουμε τα παρακάτω μέτρα που ελήφθησαν από το Υπουργείο Τουριστικής Ανάπτυξης:
      1. Οι περιφερειακές Υπηρεσίες Τουρισμού επέστρεψαν στον φυσικό τους φορέα, τον ΕΟΤ και αναβαθμίστηκαν. Εκκρεμότητες πολλών ετών που αφορούν τα τουριστικά καταλύματα διευθετούνται με γρήγορους ρυθμούς.
      2. Προωθήθηκε κοινή επιτροπή Υπουργείου Τουριστικής Ανάπτυξης-ΚΕΔΚΕ-ΕΝΑΕ, η οποία θα εξετάζει επιμέρους θέματα προβολής σε τοπικό και περιφερειακό επίπεδο.
      3. Προχωρήσαμε στην αναμόρφωση του ΕΠΑΝ- Τουρισμός με ενίσχυση των δράσεων που αφορούν την ανάπτυξη ειδικής τουριστικής υποδομής και του άξονα που αφορά την κατάρτιση και την εκπαίδευση.
      4. Εκσυγχρονίσαμε το νομοθετικό πλαίσιο για τον τουρισμό. Ολοκληρώθηκαν τα νομοσχέδια για τον ιαματικό τουρισμό, για τον αγροτουρισμό και τις εναλλακτικές μορφές τουρισμού, ενώ προωθήθηκαν σε συνεργασία με τα συναρμόδια Υπουργεία ρυθμίσεις για το χωροταξικό του τουρισμού, που προσδιορίζει τις προτεραιότητες στην τουριστική ανάπτυξη των περιοχών της χώρας (Υ.ΠΕ.ΧΩ.Δ.Ε.) καθώς επίσης και το νομοσχέδιο για τον καταδυτικό τουρισμό (Υ.Ε.Ν.) και για το θεραπευτικό τουρισμό (Υπ. Υγείας).
      5. Κατά τη φετινή τουριστική περίοδο, πέρα από τις Π.Υ.Τ. που λειτουργούν σε όλους τους νομούς της χώρας, δημιουργήσαμε επιπλέον Γραφεία Πληροφοριών του ΕΟΤ στην Κέρκυρα, στην Κεφαλονιά, στην Κρήτη (3 γραφεία) στη Ρόδο, στη Σάμο, στη Μυτιλήνη, στη Σαντορίνη καθώς και στη Θεσσαλονίκη, την Πάτρα, την Καλαμάτα, το Γύθειο, την Ηγουμενίτσα και την Καβάλα, ενώ για δεύτερη χρονιά λειτουργούν ήδη τρία γραφεία στο λιμάνι του Πειραιά, ένα στη Πλατεία Κλαυθμώνος και ένα στην είσοδο του αεροδρομίου.
      	6. Προωθήσαμε τον κοινωνικό τουρισμό και για πρώτη φορά φέτος τα δελτία 	δόθηκαν από τα ΚΕΠ και όχι από τις τράπεζες όπως γινόταν μέχρι πέρυσι με αποτέλεσμα να επωφεληθεί το κράτος του ποσού των 10ευρώ ανά άτομο και να το διοχετεύσει προς όφελος των δικαιούχων.
      7. Αυξήσαμε το ποσό για την προβολή των νομαρχιών (από 4,4 σε 6,5 εκατομμύρια ευρώ) και συμφωνήσαμε η Ελλάδα να προβάλλεται με ένα ενιαίο επικοινωνιακό σχήμα.
      8. Στον τομέα της της προώθησης και της προβολής προχωρήσαμε σε διαφημιστική εκστρατεία για τον εσωτερικό τουρισμό με το σύνθημα ΜΕΝΟΥΜΕ ΕΛΛΑΔΑ αλλά και για την τουριστική συνείδηση.
      Τα αποτελέσματα είναι εμφανή σε όλους όσους ασχολούνται με τον τουρισμό στη χώρα μας, καθώς μετά από 5 περιόδους κάμψης παρουσιάζεται αύξηση του τουρισμού στη χώρα μας, κυρίως του εγχωρίου.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      4. Στην με αριθμό 1400/23-8-04 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 1601/15-9-04 έγγραφο από τον Υφυπουργό Τουρισμού η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Στα πλαίσια ανάπτυξης του ελληνικού τουρισμού στο εξωτερικό, σας παραθέτουμε τα παρακάτω μέτρα που ελήφθησαν από το Υπουργείο Τουριστικής Ανάπτυξης:
      1. Μετά την επιτυχή ολοκλήρωση της διαφημιστικής εκστρατείας και της επικοινωνιακής μας πολιτικής το 2005, η επικοινωνιακή πολιτική του τουρισμού προχωρά πλέον σταθερά και συγκροτημένα. Ήδη προκηρύχθηκε από τον ΕΟΤ ο διαγωνισμός για το 2006 για διαφήμιση σε Ελλάδα και εξωτερικό, ο διαγωνισμός για διεθνή στρατηγικό σύμβουλο marketing του τουρισμού, αλλά και ο διαγωνισμός για τη σχεδίαση και κατασκευή σύγχρονης δικτυακής πύλης (portal) του ελληνικού τουρισμού. Οι διαγωνισμοί θα ολοκληρωθούν μέχρι το τέλος Οκτωβρίου, και η Ελλάδα θα είναι παρούσα σε όλον τον κόσμο πριν τα τέλη Οκτωβρίου-ακόμα πιο γρήγορα από πέρυσι- σε όλες τις μεγάλες αγορές ώστε να καλυφθούν όλοι οι ενδιαφερόμενοι επισκέπτες που αποφασίζουν νωρίς για τις διακοπές της ερχόμενης περιόδου.
      2. Αποκαταστήσαμε το χαμένο κύρος του ελληνικού τουρισμού με τους παγκόσμιους tour operators, με διεθνείς φορείς και με εκπροσώπους ξένων κυβερνήσεων.
      3. Αναβαθμίσαμε την παρουσία της Ελλάδας σε όλα τα διεθνή τουριστικά γεγονότα και εκθέσεις και αποσπάσαμε θετικά σχόλια. Η Ελλάδα ήταν τιμώμενη χώρα σε μεγάλα εκθεσιακά γεγονότα (Πεκίνο, Μόσχα και Βερολίνο) για το 2005.
      4. Αναλάβαμε πρωτοβουλίες διεθνών συνεργασιών και μέσω της τουριστικής διπλωματίας προωθούμε κλίμα σταθερότητα, φιλίας και συνεργασίας στην ευρύτερη περιοχή.
      5. Αναβαθμίζουμε τα γραφεία τουρισμού στο εξωτερικό και προκηρύχθηκε διαγωνισμός για πρόσληψη νέων στελεχών για τα γραφεία εξωτερικού. Πρόκειται για μια νέα γενιά στελεχών, όπου θα κυριαρχεί η ευρυμάθεια, η κατάρτιση, η γλωσσομάθεια.
      6. Για το 2006 έχουμε εξασφαλίσει την διοργάνωση μεγάλων παγκόσμιων συνεδρίων στη χώρα μας όπως αυτό του Παγκόσμιου Συμβουλίου Τουρισμού, της Ένωσης Βρετανών Τουριστικών Πρακτόρων αλλά και τη διοργάνωση της EUROVISION μετά από την φετινή επιτυχία και την υποστήριξη-χορηγία του ελληνικού τουρισμού.
      Τέλος, και επιβεβαιώνοντας τις προβλέψεις διεθνών οργανισμών όπως του Παγκόσμιου Συμβουλίου Τουρισμού, τα αποτελέσματα των δράσεων μας είναι εμφανή. Για πρώτη φορά μετά από χρόνια ο ελληνικός τουρισμός παρουσιάζει αξιοσημείωτη αύξηση και η χώρα μας επιστρέφει δυναμικά στο παγκόσμιο τουριστικό στερέωμα έπειτα από χρόνια απραξίας, ολιγωρίας και μαρασμού.
      Τα αποτελέσματα είναι εμφανή σε όλους όσους ασχολούνται με τον τουρισμό στη χώρα μας, καθώς μετά από 5 περιόδους κάμψης παρουσιάζεται αύξηση του τουρισμού στη χώρα μας, κυρίως του εγχωρίου.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      5. Στην με αριθμό 2514/22-9-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 656/12-10-05 έγγραφο από τον Υπουργό Δικαιοσύνης η ακόλουθη απάντηση:
      «Παρακαλώ να πληροφορήσετε τον κ. Βουλευτή τα κατωτέρω:
      Όπως έχει ήδη επισημανθεί σε προγενέστερη απάντηση (με Α.Π. 459/23-5-2005) σχετικής αναφοράς του Βουλευτή (υπ' αριθμ. 5632/9-5-2005), το κτίριο του νέου Δικαστικού Μεγάρου Καλαβρύτων δόθηκε σε χρήση στις 9-12-2003, χωρίς να έχουν ολοκληρωθεί πλήρως οι εργασίες.
      Η νέα διοίκηση της «ΘΕΜΙΣ ΚΑΤΑΣΚΕΥΑΣΤΙΚΗ Α.Ε», δεν προέβη σε παραλαβή του έργου, παρά το γεγονός ότι το κτίριο ήταν και παραμένει σε χρήση, καθώς, από τον έλεγχο που πραγματοποίησε, διαπίστωσε σοβαρότατες κακοτεχνίες και ελλείψεις.
      Ενόψει των ανωτέρω, η «ΘΕΜΙΣ ΚΑΤΑΣΚΕΥΑΣΤΙΚΗ Α.Ε» εξέδωσε ήδη από την 10-3-2005 ειδική πρόσκληση στην ανάδοχο εταιρία, προκειμένου να προβεί στην αποκατάσταση όλων των κακοτεχνιών και την πλήρη αποπεράτωση του έργου, κινώντας έτσι τη διαδικασία έκπτωσης του εργολάβου, με συνέπεια να έχει αποκατασταθεί ήδη το μεγαλύτερο μέρος των κακοτεχνιών.
      Παρά ταύτα, επειδή εξακολουθούν να υπάρχουν κατασκευαστικές ατέλειες και απαιτούνται και πρόσθετες μικρές βελτιώσεις, κυρίως στις μηχανολογικές εγκαταστάσεις του έργου, για τις οποίες ο ανάδοχος με απαράδεκτο τρόπο και παρά τις συνεχείς και επίμονες πιέσεις της «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» ολιγωρεί, η τελευταία θα προβεί άμεσα στην πλήρη άρση των κακοτεχνιών και αποπεράτωση του έργου σε βάρος και για λογαριασμό του αναδόχου, χρεώνοντας δηλαδή σε αυτόν τη σχετική δαπάνη.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      6. Στην με αριθμό 5478/12/12/05 ερώτηση της Βουλευτού κ. Ευαγγελίας Σχοιναράκη- Ηλιάκη δόθηκε με το υπ’ αριθμ. Α.Π.Υ./1Α/92/5.1.06 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 4877/29.12.2005 έγγραφο της Διεύθυνσης Εποπτείας, στο οποίο απαντάται το θιγόμενο στην ερώτησή σας ζήτημα.
      Επιπροσθέτως, έχει ήδη δρομολογηθεί ρύθμιση που θα επιτρέπει τη διακίνηση μεγαλύτερου αριθμού αντιτύπων με ειδικό τιμολόγιο.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 5235/6.12.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 765/4.1.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 5235/06-12-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Σ. Ματζαπετάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Η περιοχή ευθύνης της χώρας μας για την διεξαγωγή επιχειρήσεων έρευνας και διάσωσης ταυτίζεται με το FIR Αθηνών, όπως καθορίζεται στο άρθρο 8 του ν. 1844/1989 (Α' 100) «περί κυρώσεως της Συμβάσεως για την ναυτική έρευνα και διάσωση» και στο άρθρο 6 της αριθ. 1432.52/93/26.7.93 κ.υ.α. (Β' 647) «περί κανονισμού οργάνωσης και λειτουργίας Ενιαίου Κέντρου Συντονισμού Έρευνας και Διάσωσης». Η περιοχή αυτή έχει δηλωθεί στον Διεθνή Ναυτιλιακό Οργανισμό (ΙΜΟ).
      2. Το ΥΕΝ ουδέποτε μέχρι σήμερα έχει δεχθεί κατάργηση ορίων περιοχής ευθύνης και δεν συζητεί επί θεμάτων τα οποία άπτονται κυριαρχικών δικαιωμάτων της χώρας.
      3. Το Ενιαίο Κέντρο Συντονισμού Έρευνας και Διάσωσης (JRCC), δημιουργήθηκε στο πλαίσιο εφαρμογής της Διεθνούς Σύμβασης του 1979, εδρεύει στον Πειραιά, λειτουργεί σε 24ωρη βάση και στελεχώνεται από εκπαιδευμένους Βαθμοφόρους του Λιμενικού Σώματος, της Πολεμικής Αεροπορίας και του Πολεμικού Ναυτικού. Για την αντιμετώπιση περιστατικών κινδύνου στην περιοχή ευθύνης του, που περιλαμβάνει τον Ελληνικό χώρο και ταυτίζεται με το FIR Αθηνών, κινητοποιεί κάθε πρόσφορο και κατάλληλο πλωτό, χερσαίο ή εναέριο μέσο που διατίθεται στην περιοχή, συντονίζοντας τις προσπάθειες διάσωσης των κινδυνευόντων.
      4. Οι Λιμενικές Αρχές της χώρας συνδράμουν στο έργο του ΕΚΣΕΔ, αποτελώντας δε περιφερειακούς σταθμούς διάσωσης και καλύπτουν περιστατικά μέσα στην περιοχή δικαιοδοσίας τους. Σε κάθε περιστατικό κινδύνου, τίθεται το προσωπικό σε μέγιστη ετοιμότητα, εφαρμόζονται σχέδια τα οποία έχουν εκπονηθεί και τα οποία αποβλέπουν στην κινητοποίηση καταλλήλων κρατικών και ιδιωτικών μέσων που διατίθενται στην περιοχή τους (πλωτά- χερσαία - εναέρια), τοπικών φορέων (Δήμου - ΕΛΑΣ - Π.Υ. - Νοσοκομείων), καθώς και ιδιωτών για την αποτελεσματικότερη αντιμετώπιση του συμβάντος.
      5. Για τις ανάγκες του ΕΚΣΕΔ έχουν παραληφθεί 11 ναυαγοσωστικά σκάφη τύπου ARUN 60, μήκους 17.93 μ, τα οποία για την καλύτερη κάλυψη του χώρου ευθύνης τους, έχουν διατεθεί σε αντίστοιχες επιλεγμένες Λιμενικές Αρχές και επανδρώνονται από βαθμοφόρους Λ.Σ. Επιπλέον έχουν παραληφθεί 4 ελικόπτερα super pιuna τα οποία στελεχώνονται από προσωπικό της Π.Α (κυβερνήτης, συγκυβερνήτης, μηχανικός αέρος) και του Λ.Σ (σύνδεσμος και σώστης - δύτης). Αυτά υπάγονται οργανωτικά και διοικητικά στην 112 ΠΜ/358 Μοίρα Έρευνας και διάσωσης που εδρεύει στο αεροδρόμιο Ελευσίνας.
      6. Όσον αφορά στο ΑΝΝΕΧ 12 του ICAO που σχετίζεται με την εναρμόνιση των τομέων της αεροπορικής και ναυτικής έρευνας και διάσωσης, αρμόδιο να απαντήσει σχετικά είναι το Υπουργείο Μεταφορών και Επικοινωνιών προς το οποίο και κοινοποιείται η απάντηση.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      8. Στην με αριθμό 5111/30.11.05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. ΥΠΠΟ/ΓΡ.ΥΦΠ.Κ.Ε./412/3.1.06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5111/30-11-05 ερώτησης του Βουλευτή κ. Γ. Μαγκριώτη, σχετικά με την αξιοποίηση του πρώην στρατοπέδου Μακεδονομάχου Κόδρα Δήμου Καλαμαριάς στη Θεσσαλονίκη, σας πληροφορούμε τα εξής:
      Η αρμόδια εφορεία του Υπουργείου Πολιτισμού ασχολήθηκε με την περιοχή κατά το 2004-05 στο πλαίσιο του χαρακτηρισμού του παλιού Στρατοπέδου ως «ιστορικού τόπου». Τμήμα του γηπέδου ήταν ήδη χαρακτηρισμένος αρχαιολογικός χώρος. Επίσης καταγράφονται οι προοπτικές χρήσης και αξιοποίησης των κτισμάτων του Κ28, Κ29, Κ27 και Κ26 ιδιοκτησίας του Υπουργείου Πολιτισμού, καθώς και του Κ30 από το ΑΠΘ. Παράλληλα, ο χώρος έχει χαρακτηρισθεί ως «κοινόχρηστο πράσινο», ενώ το 2001 ο Δήμος Καλαμαριάς παρουσίασε δημόσια τη μελέτη ανάπλασης του χώρου με τίτλο «όραμα και πραγματικότητα».
      Στην παρούσα φάση βρίσκεται σε εξέλιξη από την αρμόδια εφορεία του Υπουργείου Πολιτισμού η έρευνα και τεκμηρίωση για τη σύνταξη φακέλου που αφορά στο χαρακτηρισμό των αξιόλογων κτισμάτων του Στρατοπέδου, ως νεωτέρων μνημείων.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 5510/13.12.05 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 787/3.1.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 5510/13-12-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Α. Φωτιάδη, που κατατέθηκε στην Βουλή των Ελλήνων, σας γνωρίζουμε ότι το θέμα της ίδρυσης και λειτουργίας Ακαδημίας Λιμενικού Σώματος (Λ.Σ.) αντιμετωπίζεται από το ΥΕΝ με ευαισθησία και σοβαρότητα, στο πλαίσιο των συγχρόνων αναγκών και συνθηκών, με σκοπό την παροχή υψηλού επιπέδου εκπαίδευσης στο προσωπικό του Λ.Σ. για την πρόοδο και την βελτίωση της αποτελεσματικότητας του Λ.Σ. και την καλύτερη εξυπηρέτηση του κοινωνικού συνόλου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      10. Στην με αριθμό 5711/19-12-05 ερώτηση του Βουλευτή  κ. Απόστολου Κατσιφάρα δόθηκε με το υπ’ αριθμ. ΤΚΕ/Φ2/626/10-1-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 5711/19-12- 2005, που κατέθεσε στη Βουλή ο Βουλευτής κ. Απόστολος Κατσιφάρας με θέμα: «Απλήρωτοι και απολυμένοι οι συμβασιούχοι του ΤΕΙ Πάτρας», σας γνωρίζουμε τα εξής:
      Σύμφωνα με το άρθρο 1 του Ν.3320/2005 προβλέπεται η κατάταξη, σε θέσεις με σύμβαση εργασίας ιδιωτικού δικαίου αορίστου χρόνου, του προσωπικού του Δημοσίου, ΝΠΔΔ και ΟΤΑ του οποίου οι συμβάσεις μετά την τελική κρίση του ΑΣΕΠ συνιστούν συμβάσεις εργασίας ιδιωτικού δικαίου αορίστου χρόνου, με βάση το άρθρο 1 του ΠΔ 164/2004. Η κατάταξη του ανωτέρω προσωπικού θα γίνει είτε σε υφιστάμενες κενές οργανικές θέσεις με σύμβαση εργασίας ιδιωτικού δικαίου αορίστου χρόνου, είτε σε όμοιες θέσεις που θα συσταθούν με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών και του οικείου Υπουργού, προκειμένου να καλυφθούν, όπου απαιτείται, οι διαπιστωθείσες πάγιες και διαρκείς ανάγκες κατ' εφαρμογήν του ΠΔ 164/2004. Μετά τη δημοσίευση στην Εφημερίδα της Κυβέρνησης της παραπάνω κοινής υπουργικής απόφασης με την οποία θα συσταθούν οι αναγκαίες θέσεις, το αρμόδιο για την πρόσληψη όργανο του φορέα κατατάσσει, με απόφασή του, το προσωπικό που κρίθηκε από το ΑΣΕΠ ότι καλύπτει πάγιες και διαρκείς ανάγκες, στις οργανικές θέσεις που έχουν συσταθεί με την ανωτέρω ΚΥΑ.
      Σημειώνεται ότι, δεν υπάρχει γενική διάταξη νόμου που να προβλέπει την αυτοδίκαιη παράταση της σύμβασης ορισμένου χρόνου ή έργου, για το χρονικό διάστημα που μεσολαβεί ανάμεσα στη λήξη διάρκειας των συμβάσεων και την κατάταξη των συμβασιούχων που εμπίπτουν στις διατάξεις του ΠΔ 164/2004 σε οργανική θέση με σύμβαση εργασίας ιδιωτικού δικαίου αορίστου χρόνου.
      Ειδικότερα, όσον αφορά την ολοκλήρωση της ανωτέρω διαδικασίας για τους συμβασιούχους του Τ.ΕΙ. Πάτρας και την αναφερόμενη στην Ερώτηση απασχόληση συμβασιούχων στο ίδιο ΤΕΙ χωρίς να έχουν καταβληθεί οι αντίστοιχες αποδοχές, αρμόδιο είναι το συνερωτώμενο Υπουργείο Εθνικής Παιδείας και Θρησκευμάτων.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      11. Στην με αριθμό 5979/21-12-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 2615/11-1-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα ακόλουθα:
      Σύμφωνα με την κατανομή των ΚΑΠ στις Νομαρχιακές Αυτοδιοικήσεις της Χώρας, για το Β΄ εξάμηνο του 2005, στη Ν.Α. Εύβοιας κατανεμήθηκε ποσό 680.000,00 € για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου, καθώς και ποσό 1.210.000,00€ για επενδυτικούς σκοπούς.
      Σε ό,τι αφορά το Πρόγραμμα «Θησέας», από την μέχρι σήμερα κατανομή του 41,40% των πόρων του, ο Δήμος Χαλκιδέων δικαιούται και έχει εντάξει έργα, συνολικού προϋπολογισμού 4.574.104,00€.
      Τέλος, ο Δήμος Χαλκιδέων έχει κληθεί να προτείνει για ένταξη νέα έργα στο πλαίσιο της κατανομής του 35% των πιστώσεων του Προγράμματος «ΘΗΣΕΑΣ», σύμφωνα με την 78/8-11-05 Απόφαση της Κ.Ε.Π., και τη σχετική απόφαση ενδοπεριφερειακής κατανομής από το Γενικό Γραμματέα Περιφέρειας Στερεάς Ελλάδας.(552/14-12-05).
      Ο Υφυπουργός
      Α. ΝΑΚΟΣ»
      12. Στην με αριθμό 6096/23-12-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΤΚΕ/Φ2/793/12-1-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 6096/23-12-05, που κατέθεσε στη Βουλή ο Βουλευτής κ. Δημήτρης Πιπεργιάς με θέμα: «Καθυστέρηση στην έκδοση αποτελεσμάτων προκήρυξης του ΑΣΕΠ για το Γ.Ν. Νοσοκομείο Χαλκίδας και το Κέντρο Υγείας Μαντουδίου», σας γνωρίζουμε ότι:
      Σύμφωνα με τις διατάξεις του άρθρου 27 του ν.3293/04, η πρόσληψη του νοσηλευτικού προσωπικού των νοσηλευτικών ιδρυμάτων του Ε.Σ.Υ. και των μονάδων κοινωνικής φροντίδας του άρθρου 1 του ν. 3106/03, πραγματοποιείται από τους ίδιους τους φορείς, με έλεγχο του ΑΣΕΠ.
      Περαιτέρω, σύμφωνα με το άρθρο 4 του ν. 3260104, οι φορείς που υπάγονται στον έλεγχο του Α.Σ.Ε.Π., υποχρεούνται να καταρτίζουν, να αναρτούν και να αποστέλλουν στο Α.Σ.Ε.Π. τους πίνακες κατάταξης των υποψηφίων το αργότερο εντός σαράντα πέντε (45) ημερών από τη λήξη της προθεσμίας υποβολής των αιτήσεων. Σε περίπτωση αδικαιολόγητης υπέρβασης του ανωτέρω χρονικού ορίου, που διαπιστώνεται κατά τον έλεγχο του Α.Σ.Ε.Π., οι υπεύθυνοι διώκονται πειθαρχικώς για παράβαση υπηρεσιακού καθήκοντος με βάση έκθεση ελέγχου της Επιθεώρησης του Α.Σ.Ε.Π..
      Όσον αφορά τυχόν ενέργειες του Α.Σ.Ε.Π. για το παραπάνω θέμα, σας ενημερώνουμε ότι το Α.Σ.Ε.Π. λειτουργεί ως - συνταγματικά κατοχυρωμένη ανεξάρτητη αρχή, όπως προκύπτει από τις διατάξεις του Συντάγματος και του Ν.3051/2002 (ΦΕΚ 22/Α΄), απολαύει λειτουργικής ανεξαρτησίας και δεν υπόκειται σε έλεγχο από κυβερνητικά όργανα ή άλλες διοικητικές αρχές, παρά μόνο σε κοινοβουλευτικό έλεγχο σύμφωνα με τον Κανονισμό της Βουλής.
      Παρόλα αυτά διαβιβάσαμε την εν λόγω Ερώτηση στο Α.Σ.Ε.Π. και σας αποστέλλουμε συνημμένα το, με αριθ. πρωτ. 48516/10.1.06, έγγραφό του.
      Κατά τα λοιπά, αρμόδιο να απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 6083/22-12-05 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 2593/10-1-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση που κατέθεσαν στη Βουλή οι Βουλευτές κ. Τάκης Τσιόγκας και κ. Νίκoς Γκατζής, σας γνωρίζουμε ότι η Νομαρχιακή Αυτοδιοίκηση Αιτωλοακαρνανίας με το ΑΠ. 7458+7459/8.12.2005 έγγραφό της, μας γνώρισε τα εξής:
      Το Τμήμα Μεταφορών και Επικοινωνιών Αγρινίου της ανωτέρω υπηρεσίας, εξυπηρετεί τις ανάγκες, σε θέματα αρμοδιότητας της Δ/νσης Μεταφορών και Επικοινωνιών, του μεγαλύτερου μέρους του πληθυσμού του Νομού Αιτωλ/νίας, γεγονός που καθιστά επιβεβλημένη τη στελέχωσή του με επαρκή και έμπειρο προσωπικό.
      Ο Γεώργιος Αναγνωστόπουλος είναι μόνιμος υπάλληλος της Ν.Α Αιτωλ/νίας, κλάδου ΔΕ Εργοδηγών, με συνολική υπηρεσία 23 ετών και άριστος γνώστης του αντικειμένου του ανωτέρω τμήματος, ως πρώην υπάλληλος του Υπουργείου Μεταφορών και Επικοινωνιών.
      Η έλλειψη έμπειρου και ικανού προσωπικού του ανωτέρω τμήματος, κατέστησαν απαραίτητη τη στελέχωσή του για την ομαλή και εύρυθμη λειτουργία του, συν το γεγονός ότι προέκυψαν αυξημένες υπηρεσιακές ανάγκες, μετά το δυσάρεστο γεγονός της εκδήλωσης πυρκαγιάς στις 5-4-2005 που κατέστρεψε μεγάλο μέρος του αρχείου του.
      Εν όψει των ανωτέρω, κρίθηκε απαραίτητη η μετακίνηση του ανωτέρω υπαλλήλου, από το ΚΤΕΟ Μεσολογγίου στο Τμήμα Μεταφορών και Επικοινωνιών Αγρινίου με την αριθ. 6837/8-11-2005 απόφαση του Νομάρχη Αιτωλ/νιας, κατ’ εφαρμογήν των διατάξεων των άρθρων 62, 108 και 112 του Π.Δ. 30/1996 «Κώδικας Ν.Α.» και του άρθρου 66 του ν.2683/1999, σύμφωνα με τις οποίες επιτρέπεται η μετακίνηση υπαλλήλου από μια οργανική μονάδα σε μιαν άλλη της ίδιας αρχής, για την εύρυθμη λειτουργία των υπηρεσιών της Νομαρχίας.
      Ο Υφυπουργός
      Α. ΝΑΚΟΣ»
      14. Στην με αριθμό 5883/20-12-05 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. 4212/13-1-06 έγγραφο από τον Υπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω σχετική ερώτηση και από πλευράς αρμοδιοτήτων του ΥΠΕΧΩΔΕ, σας γνωρίζουμε ότι:
      Με την με αρ. πρωτ. 155302/2.8.2005 Κοινή Υπουργική Απόφαση (ΚΥΑ) των Υπουργών ΠΕΧΩΔΕ, Ανάπτυξης, Αγροτικής Ανάπτυξης και Τροφίμων και Πολιτισμού εγκρίθηκαν περιβαλλοντικοί όροι α) για τη λειτουργία της Γενικής Μεταλλευτικής και Μεταλλουργικής Ανωνύμου Εταιρείας «ΓΜΜΑΕ ΛΑΡΚΟ», που βρίσκεται στη Λάρυμνα του Ν. Φθιώτιδας, λόγω εκσυγχρονισμού και β) για την κατασκευή του έργου χερσαίας διάθεσης της σκωρίας ηλεκτροκαμίνων (Η/Κ) που παράγεται στο μεταλλουργικό συγκρότημα της «ΓΜΜΑΕ ΛΑΡΚΟ» , σε γήπεδο εμβαδού 807 στρεμμάτων, στη θέση «Κορυφή Κοκκίνη» του Δήμου Οπουντίων Ν. Φθιώτιδας.
      Για την έκδοση της προαναφερθείσας ΚΥΑ και συγκεκριμένα για την έγκριση των περιβαλλοντικών όρων του χώρου χερσαίας απόθεσης της σκωρίας ηλεκτροκαμίνων στη θέση «Κορυφή Κοκκίνη» ακολουθήθηκε η διαδικασία περιβαλλοντικής αδειοδότησης σύμφωνα με την κείμενη νομοθεσία (Ν. 3010/02 (ΦΕΚ 91Α), Κ.Υ.Α. Η.Π. 15393/2332/02 (ΦΕΚ 1022Β), Κ.Υ.Α. Η.Π. 11014/703/Φ104/03 (ΦΕΚ 332Β), Κ.Υ.Α. Η.Π. 37111/2021/29.9.03 (ΦΕΚ 1391Β) και συγκεκριμένα:
      - Προκαταρκτική Περιβαλλοντική Εκτίμηση και Αξιολόγηση (ΠΠΕΑ) από τη Δ/νση Περιβάλλοντος & Χωροταξίας της Περιφέρειας Στερεάς Ελλάδας
      -  Υποβολή και δημοσιοποίηση Μελέτης Περιβαλλοντικών Επιπτώσεων
      - Γνωμοδότηση του οικείου Νομαρχιακού Συμβουλίου και άλλων φορέων 
      Στο εδάφιο 4.1.3 της προαναφερθείσας ΚΥΑ προβλέπονται όροι για τη διαχείριση της σκωρίας Η/Κ και συγκεκριμένα:
      - Να λαμβάνεται μέριμνα για την αύξηση των ποσοτήτων της σκωρίας Η/Κ που διατίθενται για διάφορες χρήσεις (ανάκτηση του περιεχόμενου σιδήρου, πώληση για χρήση στην οδοποιία, στην τσιμεντοβιομηχανία, στην αμμοβολή κ.α.)
      - Μεταφορά της σκωρίας Η/Κ με φορτηγίδες προς απόρριψη σε προκαθορισμένη θαλάσσια περιοχή του Β. Ευβοϊκού Κόλπου σύμφωνα με την υπ' αρ. πρωτ. Δ8/Γ/Φ.12.3α/23627/7762/31.12.04 Απόφαση των Υπουργών Ανάπτυξης, Υγείας και Κοινωνικής Αλληλεγγύης και Εμπορικής Ναυτιλίας, διάρκειας ισχύος μέχρι 31.12.06
      - Η «ΓΜΜΑΕ ΛΑΡΚΟ» να προβεί σε όλες τις απαιτούμενες ενέργειες, ώστε να καταστεί δυνατή η κατασκευή του έργου χερσαίας απόθεση ς της σκωρίας Η/Κ, όπως αυτό περιγράφεται στο εδάφιο Β.4.2 της ίδιας ΚΥΑ, σε χρονικό διάστημα ενός έτους από την έκδοση της εν λόγω Απόφασης (μέχρι 2.8.06) και η εν συνεχεία άμεση λειτουργία του.
      Εξάλλου στα εδάφια Β.4.2 και Β.6 της ίδιας ΚΥΑ προβλέπονται συγκεκριμένα τεχνικά έργα και μέτρα αντιρρύπανσης ή γενικότερα αντιμετώπισης της υποβάθμισης του περιβάλλοντος, που επιβάλλεται να κατασκευασθούν ή να τηρηθούν κατά την κατασκευή, λειτουργία και αποκατάσταση του χώρου χερσαίας απόθεσης της σκωρίας Η/Κ, καθώς και όροι για τον έλεγχο, παρακολούθηση και επιτήρησή του.
      Ο Υπουργός
      Γ. ΣΟΥΦΛΙΑΣ»)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 31 Ιανουαρίου 2006.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5, του Κανονισμού της Βουλής)
      1. Η με αριθμό 1619/30.8.2005 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή πεζογέφυρας στην περιοχή Εσταυρωμένου του Δήμου Ηρακλείου Κρήτης. 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5, του Κανονισμού της Βουλής)
      1. Η με αριθμό 4871/23.11.2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη σύνδεση περιοχών του Δήμου Γουβών με τη νέα Εθνική Οδό Ηρακλείου-Αγίου Νικολάου Κρήτης.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 381/23.1.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Πολιτισμού, σχετικά με την αποκατάσταση του μνημείου του Ναού του Αγίου Πέτρου στο Ηράκλειο κ.λπ..
      Συγκεκριμένα, το περιεχόμενο της επίκαιρης ερώτησης της κυρίας συναδέλφου σε περίληψη έχει ως εξής:
      «Το μνημείο του Ναού του Αγίου Πέτρου βρίσκεται στο παραλιακό μέτωπο του Ηρακλείου. Είναι ένα από τα παλαιότερα μνημεία της κατηγορίας του και σημαντικό παράδειγμα με ευρύτερο ευρωπαϊκό ενδιαφέρον για την πορεία της αρχιτεκτονικής του 13ου αιώνα και την παρουσία της, τόσο στην Ευρώπη, όσο και στην Ελλάδα.
      Τα τελευταία χρόνια γίνεται προσπάθεια αποκατάστασης και ανάδειξης του μνημείου. Υπάρχει, όμως, μεγάλη κωλυσιεργία στην ολοκλήρωσή του. Οι πολίτες, αλλά και οι φορείς που έχουν θέσει υπό την αιγίδα τους το έργο, απογοητευμένοι βλέπουν τον Άγιο Πέτρο εδώ και τόσα χρόνια πίσω από τις σκαλωσιές και εύλογα αγωνιούν.
      Επειδή η συντήρηση και η ανάδειξη των μνημείων είναι χρέος της πολιτείας απέναντι στο παρελθόν και το μέλλον της.
      Ερωτάται ο κύριος Υπουργός:
      1. Υπάρχει η βούληση του Υπουργείου Πολιτισμού να δρομολογηθεί επιτέλους οριστική λύση για την αποκατάσταση του μνημείου με συγκεκριμένο χρονοδιάγραμμα και προθεσμίες, παρακάμπτοντας τα γραφειοκρατικά κωλύματα και τις συνεχείς καθυστερήσεις; 
      2. Δεσμεύεται ο κύριος Υπουργός ότι οι αρμόδιες υπηρεσίες του Υπουργείου Πολιτισμού θα επιταχύνουν τις διαδικασίες, ώστε να υπάρξει σαφής απάντηση για το πότε θα κλείσει το θέμα και για το ποιος θα είναι ο χρονικός ορίζοντας ολοκλήρωσης του έργου;»
      Ορίστε, κύριε Υφυπουργέ, έχετε το λόγο για τρία λεπτά.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, γι’ αυτό που μπορώ να δεσμευθώ είναι για τις προθεσμίες και για την πορεία του έργου. Αλλά σε καμιά περίπτωση δεν θέλω οι πολίτες του Ηρακλείου να βλέπουν καθημερινά απέναντί τους τον Άγιο Πέτρο και να μπαίνουν στα υπαρξιακά τους προβλήματα. 
      Θα έλεγα, απαντώντας στην κυρία συνάδελφο, ότι πράγματι έχει απόλυτα δίκιο, λέγοντας ότι η αποκατάσταση ενός πολύ σημαντικού μνημείου που δένει το πολιτιστικό απόθεμα του Ηρακλείου με μια συγκεκριμένη περίοδο, την περίοδο της Ενετοκρατίας, έχει πραγματικά καθυστερήσει. Θα ήθελα να πω ότι η καθυστέρηση αυτή οφείλεται στη δυσκολία που παρουσιάζει από τη μια το ίδιο το πρόβλημα, το ίδιο το ζήτημα και από την άλλη μεριά βέβαια, θα έλεγα, ότι ασφαλώς και δεν υπήρξαν όλα τα προηγούμενα χρόνια οι ενδεδειγμένες συστηματικές ενέργειες από την πολιτική ηγεσία του Υπουργείου Πολιτισμού, ώστε να αντιμετωπιστεί σοβαρά η πολιτική της αποκατάστασης του μνημείου του Αγίου Πέτρου.
      Ο Άγιος Πέτρος είναι ένα μνημείο που τρέχει πάρα πολύ πίσω στην ιστορία. Είναι ένα κτίσμα στα μέσα του 13ου αιώνα από τους Ενετούς, Ρωμαιοκαθολικούς, Δομινικανούς μοναχούς και βέβαια υπέστη μεγάλες ζημιές στην πάροδο των χρόνων, ιδιαίτερα δε με τα έντονα σεισμικά φαινόμενα κατά τη σεισμική περίοδο του 13ου αιώνα, αλλά και τις υπόλοιπες περιόδους μέχρι και τον 20ό αιώνα.
      Εκείνο βέβαια που έχει μεγάλη σημασία είναι ότι από το 2003 η Ιερά Αρχιεπισκοπή ανέλαβε την ευθύνη μετά από την καθοδήγηση των υπηρεσιών του Υπουργείου Πολιτισμού για τη σύνταξη της οριστικής μελέτης. Σήμερα βρισκόμαστε πράγματι στη θέση να πούμε ότι η μελέτη θα έχει ολοκληρωθεί μέχρι το τέλος του Μαΐου περίπου και βέβαια, αμέσως μετά, η βούλησή μας είναι να ενταχθεί ολόκληρος ο σχεδιασμός, αλλά και η αποκατάσταση του μνημείου αυτού στο Π.Ε.Π. της Κρήτης. Μέσα από αυτήν τη διαδικασία είμαι σίγουρος ότι θα ολοκληρωθούν αυτές οι εργασίες, ώστε πράγματι το ιστορικό αυτό μνημείο να βρει τη θέση του σε έναν πολύ σημαντικό χώρο, όπως είναι το κέντρο του Ηρακλείου στο οποίο βρίσκεται.
      Μέσα, λοιπόν, από τη συστηματική πορεία, αλλά και το συντονισμό των ενεργειών που κάνουμε, ασφαλώς και πολύ σύντομα η προσπάθεια αποκατάστασης του ιερού αυτού μνημείου θα βρει το δικό της δρόμο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρία Σχοιναράκη, έχετε το λόγο για δύο λεπτά.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, παρακάμπτω το φραστικό τερτίπι του κυρίου Υπουργού, γιατί το θέμα είναι πάρα πολύ σοβαρό και απ’ ό,τι βλέπω ο κύριος Υπουργός είναι και απόψε αδιάβαστος σε ό,τι αφορά την πορεία του έργου από την ημέρα που ανέλαβε μέχρι σήμερα. Αυτό είναι το πρώτο.
      Δεύτερον, διαβάζω, κύριε Υπουργέ, στις εφημερίδες το τελευταίο διάστημα, στις 3.12.2005, αλλά και το περασμένο Σάββατο του 2006, για τα πολύ μεγάλα ποσά χρηματοδοτήσεων που παίρνουν άλλες περιοχές –και εξαιρείται και τούτη τη φορά η Κρήτη- με ιδιαίτερη αναφορά στη δική σας εκλογική περιφέρεια σε ό,τι αφορά τον πολιτισμό και τη συντήρηση των μνημείων τέχνης. Εγώ δεν βάζω σε αντιδιαστολή το θέμα, αλλά επιβάλλεται η χρηματοδότηση και στην Κρήτη και στο Νομό Ηρακλείου, γιατί θέμα χρηματοδότησης είναι τελικά, κύριε Υπουργέ. Αλλιώς πρώτον, γιατί δεν έχετε απαντήσει στην Ιερά Αρχιεπισκοπή Κρήτης που εντέχνως προσπαθείτε να δώσετε την ευθύνη για την καθυστέρηση από τις 13 Απρίλη του 2005 που σας έχει στείλει τα συγκεκριμένα έγγραφα;
      Τρίτον, γιατί δεν αναφέρετε ακριβώς ποια είναι η δυσκολία που παρουσιάζει το έργο, όπως είπατε -γιατί μας είπατε για δυσκολίες που παρουσιάζονται- ενώ τα πράγματα είναι ξεκάθαρα και μάλιστα προς τρεις κατευθύνσεις;
      Το πρώτο, κύριε Υπουργέ, είναι ότι πρέπει να δώσετε στις μελετήτριες εταιρείες την εντολή να προχωρήσουν, γιατί τα πράγματα είναι όπως και η 13η Εφορία σάς ενημέρωσε μετά τη συνάντηση που είχε με τον Επίσκοπο Κνωσού κ. Ευγένιο, γιατί, όπως γνωρίζετε, έχει αναλάβει νέος Επίσκοπος το έργο και θα πρέπει να διορθώσετε και το όνομα για να μπορέσουν να τρέξουν κάποια πράγματα. Το ένα, λοιπόν, είναι προς αυτήν την κατεύθυνση.
      Το δεύτερο, κύριε Υπουργέ, είναι ότι θα πρέπει να στείλετε πίσω στην Ιερά Αρχιεπισκοπή Κρήτης τη σύμβαση για να μπορέσει να υπογράψει. Το έχει πει επανειλημμένα και προς τις υπηρεσίες σας και προς εσάς τον ίδιο με πολλά έγγραφα. 
      Το τρίτο, κύριε Υπουργέ, είναι το εξής: Επειδή σε μία τελευταία ερώτησή μας αναφέρετε ότι εκεί που καθυστερεί είναι γιατί η Ιερά Αρχιεπισκοπή Κρήτης δεν υπογράφει τη μελέτη και δεν δίνει τα χρήματα στις μελετήτριες εταιρείες, αυτό θα έλεγα ότι είναι το πιο ασήμαντο σημείο, αφού γνωρίζετε πάρα πολύ καλά ότι τα χρήματα για τις μελέτες έχουν βγει από το 2003 και δεν απομένει παρά οι δικές σας υπηρεσίες να τρέξουν το έργο, γιατί, όπως σας είπα, από τις 13 Απριλίου του 2005 δεν έχουν κάνει το παραμικρό σε κεντρικό επίπεδο, παρά το γεγονός ότι οι αποκεντρωμένες υπηρεσίες, δηλαδή η 13η Εφορεία, έχει στείλει προς αυτές έγγραφο από τις 13 Νοεμβρίου του 2005. Θα ήθελα να σας παρακαλέσω να κάνετε μία μικρή αναδρομή στις δικές σας απαντήσεις που έχετε δώσει σε όλους εμάς τους Βουλευτές του Νομού Ηρακλείου πάνω σε αυτό το θέμα που ξεφεύγουν, αν θέλετε, από την απάντηση που σήμερα δώσατε εντέχνως στη Βουλή. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Κύριε Υφυπουργέ, έχετε το λόγο για δύο λεπτά. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, δεν κατάλαβε η κυρία συνάδελφος. Ασφαλώς και υπάρχουν ευθύνες και το είπα προηγουμένως. Επί τόσα χρόνια τι έκαναν οι δικές της κυβερνήσεις, οι δικές της πολιτικές ηγεσίες για να αντιμετωπίσουν ένα τόσο σοβαρό πρόβλημα; 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Για τα δύο χρόνια πείτε μας, κύριε Υπουργέ, τι κάνατε και αφήστε τα τερτίπια. 
      ΠΡΟΕΔΡΕΥΩΝ (Ιωάννης Τραγάκης): Κυρία συνάδελφε, σας παρακαλώ πολύ. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κυρία συνάδελφε, εγώ σας άκουσα πολύ προσεκτικά και θέλω να μάθετε να πειθαρχείτε στο δημοκρατικό διάλογο. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εγώ απάντησα, όμως, εντός θέματος, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Κυρία Σχοιναράκη, σας παρακαλώ! 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Δεν θα μας υπαγορεύσει η κυρία συνάδελφος το πως θα απαντήσουμε. Έχουμε χρόνια που θητεύουμε στο ελληνικό Κοινοβούλιο και ο καθένας έχει δώσει δείγματα γραφής και του δημοκρατικού τρόπου συμπεριφοράς, αλλά και γενικότερα της ευγένειας που τον χαρακτηρίζει. 
      Θα ήθελα, λοιπόν, να πω στην κυρία συνάδελφο να είναι πάρα πολύ προσεκτική. Θα έπρεπε να μέμφεται με ιδιαίτερα σκληρό τρόπο τις δικές της πολιτικές ηγεσίες, τις δικές της κυβερνήσεις, που τόσα χρόνια αμέλησαν για την αποκατάσταση των σημαντικών βλαβών σ’ ένα ιστορικό μνημείο στο χώρο του Ηρακλείου. Ασφαλώς, δεν υπήρξε απολύτως καμία μέριμνα και φροντίδα.
      Άλλωστε, κύριε Πρόεδρε, πολλές φορές εδώ δημόσια έχω τοποθετηθεί ότι, όταν παραλάβαμε το Υπουργείο Πολιτισμού, το βρήκαμε με χρέος πάνω από 18,5 δισεκατομμύρια με υπογεγραμμένες αποφάσεις της προηγούμενης πολιτικής ηγεσίας για πάνω από 54.000.000 ευρώ το τελευταίο δίμηνο πριν από τις εκλογές. Αυτό, κύριε Πρόεδρε, το λέω για να αποκαταστήσω...
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Η απάντηση του κυρίου Υπουργού είναι εντός θέματος; Επί προσωπικού ζητώ το λόγο, κύριε Πρόεδρε. Με προσβάλλει.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ! Μα, εσείς θα βάλετε την ατζέντα της απάντησης του κυρίου Υφυπουργού; 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Το λέω για να αποκαταστήσω αυτά που στη φαντασία της καταδιώκουν την κυρία συνάδελφο.
      Θα ήθελα να πω, κύριε Πρόεδρε, ότι η κυρία συνάδελφος..
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, μετά, θα ήθελα το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης):  Κυρία Σχοιναράκη, δεν μας έχετε συνηθίσει σε διακοπές.
      ΠΕΤΡΟΣ ΤΑΤΟΥΛΗΣ( Υφυπουργός Πολιτισμού): Επειδή πράγματι η κυρία συνάδελφος, ενδιαφέρεται για την πορεία του έργου, θα ήθελα να της πω ότι πράγματι εμείς δρομολογήσαμε και μοντάραμε όλη αυτήν την προσπάθεια. Θέλω να τη διαβεβαιώσω και μαζί να διαβεβαιώσω και όλους τους Κρήτες που ενδιαφέρονται για την πορεία αυτού του μνημείου, ότι μέχρι το τέλος του Μαΐου, η οριστική μελέτη, η τρίτη φάση της μελέτης μετά τη χρηματοδότηση και την απόφαση που έχω πάρει και έχω υπογράψει θα είναι έτοιμη και το έργο θα ενταχθεί στο Γ΄ Κοινοτικό Πλαίσιο Στήριξης, δηλαδή στο Π.Ε.Π. του Νομού της Κρήτης, προκειμένου να βρει το δρόμο του.
      Το ότι υπήρξαν προβλήματα, το αναγνώρισα. Και θα ήθελα να σας πω, κύριε Πρόεδρε, για να μην έχει καμία τύψη συνειδήσεως η κυρία συνάδελφος, ότι παίρνω πίσω την έκφραση «κατά φαντασία». Θεωρώ ότι είναι μια πολιτική έκφραση, αλλά επειδή τη στεναχωρεί ιδιαίτερα, την παίρνω πίσω.
      ΠΡΟΕΔΡΕΥΩΝ (Ιωάννης Τραγάκης): Γιατί να μας στερήσετε την φαντασία, κύριε Υφυπουργέ;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, ζητώ το λόγο επί προσωπικού.
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό, κυρία Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, λυπάμαι για την επιλεκτική συμπεριφορά του Προεδρείου.
      ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 389/24/1/2006 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με τις προθέσεις της Κυβέρνησης για ιδιωτικοποίηση της δακοκτονίας κ.λπ..
      Το περιεχόμενο της επίκαιρης ερώτησης του κυρίου συναδέλφου σε περίληψη έχει ως εξής:
      «Η ιδιωτικοποίηση της δακοκτονίας που προωθεί η Κυβέρνηση σε συνεργασία με τις ηγεσίες των τριτοβάθμιων συνεταιριστικών και συνδικαλιστικών αγροτικών οργανώσεων, θα έχει τεράστιες αρνητικές συνέπειες στην ποιότητα του ελαιόλαδου και μεγάλη οικονομική επιβάρυνση στους ελαιοπαραγωγούς. Σαν «Δούρειο Ίππο» για αυτήν την ιδιωτικοποίηση η Κυβέρνηση χρησιμοποιεί τις τριτοβάθμιες συνεταιριστικές οργανώσεις που παρά το γεγονός ότι δεν διαθέτουν το απαιτούμενο επιστημονικό δυναμικό, την απαραίτητη πείρα και υποδομή δέχονται να παίξουν αυτό το ρόλο με αντάλλαγμα τη δυνατότητα να χαρατσώνουν τους ελαιοπαραγωγούς, αν και γνωρίζουν ότι μέσα από αυτήν τη διαδικασία η δακοκτονία θα καταλήξει στις ιδιωτικές εταιρείες, όπως έγινε και με την αποκρατικοποίηση της σποροπαραγωγής.
      Επειδή η ποιότητα του ελαιόλαδου που αποτελεί το βασικό εμπορικό του πλεονέκτημα εξαρτάται σε σημαντικό βαθμό από τη δακοκτονία, την οποία με ικανοποιητική επιτυχία εκτελούσαν οι αρμόδιες δημόσιες υπηρεσίες και επειδή οι συνεταιριστικές οργανώσεις δεν έχουν τη πείρα και την υποδομή για να εκτελέσουν με επιτυχία ένα τέτοιο έργο, ενώ οι ιδιώτες αποσκοπούν στο κέρδος, ερωτάται ο κύριος Υπουργός:
      Γιατί προωθεί την ιδιωτικοποίηση της δακοκτονίας, χρησιμοποιώντας σαν «Δούρειο Ίππο»;
      Γιατί παρακρατεί μεγάλα ποσοστά από τις επιδοτήσεις των ελαιοπαραγωγών;»
      Ο Υφυπουργός Αγροτικής Ανάπτυξης και Τροφίμων κ. Κοντός έχει  το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, κύριοι συνάδελφοι, απαντώντας στην ερώτηση του συναδέλφου, πρέπει αρχικά να πούμε ότι είναι λάθος ο ισχυρισμός ότι οι παρακρατήσεις που γίνονται από το ελαιόλαδο με βάση τη νέα Κ.Ο.Α. του ελαιολάδου, απογειώνουν το εισόδημα των ελαιοπαραγωγών και πρέπει να ξεκαθαρίσουμε, να κάνουμε σαφές ότι οι παρακρατήσεις που γίνονται ανακυκλώνονται στην ουσία και έχουν σαν στόχο την ενίσχυση της επιχειρηματικότητας, των ιδίων των ελαιοπαραγωγών, την προώθηση των ποιοτικών προϊόντων και την τόνωση της ανταγωνιστικότητας του ελληνικού ελαιολάδου.
      Όσον αφορά, λοιπόν, τις παρακρατήσεις θέλω να πω για τη δυναμική διαφοροποίηση, η οποία τον πρώτο χρόνο είναι 3% και αυξάνεται τα υπόλοιπα χρόνια, ότι δεν αγγίζει το 82% των Ελλήνων ελαιοπαραγωγών, οι οποίοι δεν έχουν εισόδημα πάνω από 5.000 ευρώ. Σε όλους αυτούς, λοιπόν, θα επιστραφούν οι παρακρατήσεις που θα τους γίνουν.
      Όσον αφορά το εθνικό απόθεμα, στόχο έχει να ενισχυθούν οι νέοι αγρότες. Νέοι άνθρωποι οι οποίοι θα μπουν στη γεωργία και στην ελαιοπαραγωγή, θα επενδύσουν στην ελαιοπαραγωγή, άρα θα έχουν τη δυνατότητα να αποκτήσουν και δικαιώματα. Είναι από 0% έως 3%, το ποσοστό θα αποφασιστεί στο τέλος του Φεβρουαρίου του 2006.
      Όσον αφορά το ποιοτικό παρακράτημα για το οποίο είχαμε δικαίωμα να επιλέξουμε από 0% έως 10%, επιλέξαμε 4% και το ποιοτικό παρακράτημα επιστρέφεται σε αυτούς τους παραγωγούς, οι οποίοι παράγουν ποιοτικά προϊόντα, δηλαδή προϊόντα Π.Ο.Π., Π.Ι.Ε., προϊόντα της βιολογικής γεωργίας. Θεωρούμε ότι είναι απαραίτητο αυτοί οι παραγωγοί περαιτέρω να ενισχυθούν και ενισχύονται από το ποιοτικό παρακράτημα.
      Όσο δε για τις παρακρατήσεις υπέρ των οργανώσεων του ελαιουργικού τομέα, θέλω να σας πω ότι τον Ιούλιο στείλαμε απόφαση στην Ευρωπαϊκή Ένωση για 5%, πριν ακόμη να έχουμε τον οριζόντιο κανονισμό, ο οποίος τελικά υπεγράφη και αποφασίστηκε τέλος Δεκεμβρίου.
      Πρόσφατα στείλαμε επιστολή ζητώντας να μειωθεί από το 5% στο 2%, τόσο ίσχυε και τα προηγούμενα χρόνια και στόχο έχει την πραγματοποίηση προγραμμάτων για την ενίσχυση της ελαιοκαλλιέργειας από τις συνεταιριστικές οργανώσεις.
      Στο άλλο θέμα που βάζετε, θέλω να σας πω ότι το Υπουργείο Αγροτικής Ανάπτυξης και Τροφίμων μελετά με πολλή μεγάλη προσοχή το θέμα της δακοκτονίας. Προσανατολιζόμαστε σε αυτά τα οποία και εσείς αναφέρετε. Δεν προωθούμε καμία ιδιωτικοποίηση της δακοκτονίας. Θεωρούμε ότι η δακοκτονία γίνεται αρκετά καλά από τις νομαρχιακές αυτοδιοικήσεις πα’ ρότι υπάρχουν σε αρκετές περιπτώσεις διαμαρτυρίες από ελαιοπαραγωγούς. Μελετούμε, λοιπόν, πως μπορούμε να συνεχίσουμε το ισχύον σύστημα και τη χρονιά αυτή και να ενισχυθεί από τον κρατικό προϋπολογισμό η δακοκτονία και τη χρονιά που ήδη διανύουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ο κ. Σκοπελίτης έχει το λόγο για δύο λεπτά.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
      Στην επίκαιρη ερώτηση μας τονίζουμε ότι η Κυβέρνηση προωθεί την ιδιωτικοποίηση της δακοκτονίας. Το λέμε αυτό, κύριε Υπουργέ, γιατί αυτό βγαίνει από την εμπειρία που έχουμε. Παρόμοια ακούστηκαν και από την προηγούμενη κυβέρνηση όταν συζητιόταν το θέμα της σποροπαραγωγής. Είπε τότε ότι «εμείς δεν κάνουμε τίποτε άλλο παρά να το αναθέτουμε σε ένα συνεταιριστικό οργανισμό, στην Κ.Υ.Δ.Ε.Π.». Με τα προβλήματα που είχε η Κ.Υ.Δ.Ε.Π. είχε την κατάληξη που έχει σήμερα αυτός ο τομέας.
      Επίσης έχουμε μία άλλη εμπειρία από το ελαιοκομικό μητρώο. Και αυτό μέσω των συνεταιριστικών οργανώσεων κ.λπ. πήγε στα χέρια του ιδιωτικού κεφαλαίου, με τα γνωστά προβλήματα που έχουμε και που τα πληρώνουν οι μικρομεσαίοι παραγωγοί.
      Ξέρετε πάρα πολύ καλά, κύριε Υπουργέ, ότι οι συνεταιριστικές οργανώσεις έχουν τεράστια προβλήματα, αποτέλεσμα των πολιτικών κ.λπ.. Έχουν προβλήματα στον τομέα της οικονομίας, της εμπειρίας κ.λπ. και δεν είναι δυνατόν αυτόν τον κρίσιμο τομέα της δακοκτονίας που σχετίζεται με την ποιότητα του παραγόμενου ελαιολάδου, που είναι το όπλο –ας το πούμε έτσι- να το παραδώσουμε στον ιδιωτικό τομέα. Είναι γεγονός ότι θα περάσει μέσα απ’ αυτήν τη διαδικασία πάλι στα χέρια του ιδιωτικού κεφαλαίου. Αυτό είναι βέβαιο για μας, γι’ αυτό στη δακοκτονία είμαστε κατηγορηματικοί, πρέπει να μείνει στην ευθύνη του δημοσίου. Επαναλαμβάνω ότι δεν μπορεί η υπόθεση της προστασίας της ποιότητας του λαδιού –που τόσα πολλά λέγονται εδώ και χρόνια και από εσάς- να γίνει υπόθεση του ιδιωτικού κεφαλαίου, γιατί σχετίζεται άμεσα η δακοκτονία με αυτό. Επίσης σχετίζεται με τα συμφέροντα και των χιλιάδων μικρομεσαίων ελαιοπαραγωγών.
      Πρέπει λοιπόν να μείνει στα χέρια του δημοσίου και να αναβαθμιστεί. Βεβαίως υπάρχουν περιθώρια βελτίωσης και αποτελεσματικότητας αυτής της εργασίας. Τι δεν πρέπει να γίνεται; Να μην πληρώνει γι’ αυτήν τη δουλεία ο ελαιοπαραγωγός, διότι πληρώνει πολλά. Εσείς αναφερθήκατε σε άλλα. Εμείς μιλάμε συγκεκριμένα για τα κονδύλια που διατίθενται γι’ αυτόν το σκοπό, για το 3% που κρατείται από την επιδότηση, για το παρακράτημα που γίνεται όταν ο ελαιοπαραγωγός πάει και αλέθει τις ελιές ή πουλάει το λάδι του. Γι’ αυτά τα κονδύλια συζητήσαμε που είναι πάρα πολύ μεγάλα.
      Υπάρχει ακόμα ένα θέμα, κύριε Υπουργέ. Να πληρώνονται έγκαιρα, αμέσως θα έλεγα, οι άνθρωποι που δουλεύουν σ’ αυτήν την εργασία. Τελείωσε η δακοκτονία εδώ και μήνες και ακόμη μένουν απλήρωτοι οι εργαζόμενοι σε αυτή στο νομό το δικό μου, τη Λέσβο. Παρόμοια γίνεται και στους άλλους νομούς.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κύριος Υφυπουργός έχει το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
      Για το θέμα της δακοκτονίας νομίζω ότι σας απήντησα, κύριε συνάδελφε, και ήμουν αρκετά σαφής. Βάλατε όμως και άλλα θέματα. Βλέπετε η αγροτική πολιτική και η αγροτική παραγωγή έχει πάρα πολλές διαστάσεις. Βάλατε το θέμα της σποροπαραγωγής –είναι όντως ένα πολύ μεγάλο θέμα- και πρέπει να πούμε ότι είναι λυπηρό και σε βάρος των παραγωγών ότι σε ένα πολύ μεγάλο ποσοστό δυστυχώς, στη χώρα μας δεν έχουμε ελληνική παραγωγή σπόρων αλλά έχουμε εισαγόμενους σπόρους, οι οποίοι διατίθενται και σε πάρα πολύ υψηλές τιμές. Πρέπει να σας πω ότι γίνεται μια μεγάλη προσπάθεια, σε συνεργασία και με συνεταιριστικές οργανώσεις, με το ΕΘ.Ι.ΑΓ.Ε., με ιδιωτικές ελληνικές επιχειρήσεις που παράγουν σπόρους έτσι ώστε να μετατρέψουμε αυτήν τη άνιση κατανομή σε βάρος των ελληνικών σπόρων και να παράγει η χώρα σπόρους έτσι ώστε να μειωθεί το κόστος παραγωγής των αγροτικών προϊόντων.
      Γίνεται όντως μια πολύ σημαντική προσπάθεια. Είχαμε πρόσφατα μια σύσκεψη στο Υπουργείο Αγροτικής Ανάπτυξης και Τροφίμων και είμαστε βέβαιοι ότι η συνεργασία όλων των εμπλεκομένων, δηλαδή του ΕΘ.Ι.Α.Γ.Ε., της Κ.Ε.Σ.Π.Υ., συνεταιριστικών οργανώσεων και του ιδιωτικού τομέα ελληνικών επιχειρήσεων, οι οποίες παράγουν σπόρους, θα μπορέσει να αποκαταστήσει αυτό το ισοζύγιο υπέρ των ελληνικών σπόρων. 
      Βάζω και το θέμα των συνεταιριστικών οργανώσεων. Γνωρίζω πολύ καλά την κατάσταση στην οποία βρίσκεται το συνεταιριστικό κίνημα. Όμως πρέπει να παραδεχθούμε και να δεχθούμε ότι οι συνεταιριστικές οργανώσεις παρ’ ότι έχουν προβλήματα, συμβάλλουν αποτελεσματικά στη στήριξη των Ελλήνων αγροτών. Έχουν πάρει πολλές πρωτοβουλίες οι συνεταιριστικές οργανώσεις την τελευταία περίοδο. Έχουν μια πολύ καλή συνεργασία με την ΠΑ.Σ.Ε.ΓΕ.Σ., έτσι ώστε να στηριχθεί στις δύσκολες ώρες που διέρχεται η ελληνική αγροτική οικονομία λόγω της προσαρμογής που πρέπει να έχει στα ευρωπαϊκά και διεθνή δεδομένα στη στήριξη των Ελλήνων αγροτών. 
      Βάλλατε και το θέμα των μητρώων. Είναι ένα πολύ μεγάλο θέμα και δεν μπορεί να συζητηθεί στα πλαίσια μιας επίκαιρης ερώτησης. Όντως υπάρχουν προβλήματα. Εμείς παραλάβαμε σε αρνητικό σημείο όλα τα μητρώα, είτε λέγεται ελαιοκομικό μητρώο είτε λέγεται μητρώο παραγωγών, μητρώο αγροτών είτε λέγεται αυτό αμπελουργικό μητρώο και κάνουμε μια πολύ μεγάλη προσπάθεια έτσι ώστε να τα φέρουμε εκεί που πρέπει να έρθουν, διότι η χώρα είναι υποχρεωμένη και απέναντι στην Ευρωπαϊκή Ένωση να έχει σωστά μητρώα για να μπορούμε να στηρίζουμε αποτελεσματικά τους ‘Ελληνες αγρότες. 
      Όσον αφορά δε τις παρακρατήσεις του ελαιολάδου και στην πρωτολογία μου είπα ότι ουσιαστικά μιλούμε για μια ανακύκλωση μέσω της οποίας επιδιώκεται αφ’ ενός μεν να στηριχθεί το νέο αίμα που μπαίνει στη γεωργία, οι νέοι αγρότες, που καλούνται να μπουν στη γεωργία, το «οξυγόνο» που χρειάζεται η ελληνική γεωργία για να επιβιώσει και αφ’ ετέρου στηρίζεται η ποιότητα των ελληνικών αγροτικών προϊόντων, έτσι ώστε αυτά να είναι ανταγωνιστικά. Και πρέπει να ξεκαθαρίσουμε ότι το συγκριτικό πλεονέκτημα της ελληνικής γεωργίας είναι η παραγωγή ποιοτικών προϊόντων, τα οποία να διακρίνονται για την ποιότητα, να είναι ανταγωνιστικά και να μπορούν με αξιώσεις να διατίθενται και στην ελληνική και στη διεθνή αγορά. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Τρίτη είναι η με αριθμό 392/24-1-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Απασχόλησης και Κοινωνικής Προστασίας, σχετικά με την απομάκρυνση του αμιάντου από τις σχολικές μονάδες κ.λπ..
      Παρά τον απεριόριστο σεβασμό που νιώθω προς τον κ. Λεβέντη, νομίζω ότι αυτή η ερώτηση έχει απαντηθεί αρκετές φορές. 
      ΑΘΑΝΑΣΙΟΣ ΛΕΒΕΝΤΗΣ: Θα τοποθετηθώ, κύριε Πρόεδρε, και θα καταλάβετε. 
      ΠΡΟΕΔΡΕΥΩΝ (Ιωάννης Τραγάκης): Εντάξει, θα το δούμε πάλι.
      Συγκεκριμένα η επίκαιρη ερώτηση έχει του κυρίου συναδέλφου έχει ως εξής:
      «Με την κατάθεση σχετικών ερωτήσεων και την ανάπτυξη επίκαιρης ερώτησής μας έχουμε επισημάνει το πρόβλημα που δημιουργείται από την ύπαρξη αμιάντου σε σχολικές μονάδες της χώρας, κύρια σε δημοτικά σχολεία. 
      Απαντώντας στις ερωτήσεις μας και κατά τη συζήτηση της επίκαιρης ερώτησης ο αρμόδιος Υφυπουργός παιδείας είχε αναφέρει πλήθος σχολικών μονάδων, που στα κατασκευαστικά τους υλικά περιέχεται αμίαντος και τις δράσεις που αναπτύσσονται για την απομάκρυνσή του. 
      Πρόσφατα δημοσιεύματα αναφέρουν ότι συνεχίζεται η απομάκρυνση των υλικών αμιάντου από σχολικές μονάδες της χώρας.
      Επειδή ο αμίαντος είναι υλικό επικίνδυνο για τη δημόσια υγεία, το περιβάλλον και την υγεία των μαθητών και των εργαζομένων στην απομάκρυνση των υλικών αμιάντου και οι εργασίες εκτελούνται σε χώρους όπου υπάρχουν παιδιά, εκπαιδευτικοί και γονείς: 
      Ερωτώνται οι κύριοι Υπουργοί:
      Σε ποιες νομαρχίες της χώρας, σε ποιες σχολικές μονάδες γίνεται η απόσυρση των υλικών αμιάντου; Λαμβάνονται όλα τα απαιτούμενα προστατευτικά μέτρα; Εκτελούνται οι από την ιατρική της εργασίας ενδεδειγμένες εξετάσεις σε μαθητές-μαθήτριες και εκπαιδευτικούς;
      Ποιες εταιρείες έχουν αναλάβει την απομάκρυνση των υλικών αμιάντου, αν είναι εφοδιασμένες με τις νόμιμες αδειοδοτήσεις και αν εφαρμόζουν μέτρα προστασίας των εργαζομένων τους; Τα αποκρινόμενα υλικά αμιάντου πού αποθηκεύονται και ποια μέτρα προστασίας του περιβάλλοντος λαμβάνονται;»
      Ορίστε, κύριε Υφυπουργέ. Έχετε το λόγο για τρία λεπτά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Ορθώς αναφερθήκατε στην επανάληψη των ερωτημάτων από τον εκλεκτό συνάδελφο, ο οποίος έχει -και εκφράζει τακτικά και ορθώς σε αυτήν την Αίθουσα- την αγωνία του για ένα μεγάλο πρόβλημα που άπτεται της προστασίας της υγείας και της ίδιας της ζωής των μαθητών, αλλά και των δασκάλων και των καθηγητών σε όλες τις σχολικές μονάδες της χώρας. 
      Κύριε συνάδελφε, το Υπουργείο Παιδείας σάς έχει δώσει κατά καιρούς -και ορθώς το αναφέρετε στην ερώτησή σας- στοιχεία μετά από τον καθημερινό έλεγχο που ασκεί για την υλοποίηση αυτού του πολύ σπουδαίου προγράμματος μέσω του Οργανισμού Σχολικών Κτηρίων. 
      Θα ήθελα, λοιπόν, σήμερα να ανακεφαλαιώσουμε, ώστε να είναι επίκαιρες οι απαντήσεις, επειδή έχει παρέλθει ήδη ένα δίμηνο από την τελευταία σας ερώτηση. 
      Θα ήθελα, λοιπόν, να θέσω υπ’ όψιν σας ως απάντηση στην ερώτησή σας τα εξής στοιχεία: Θα θυμάστε ότι η πρώτη συστηματική καταγραφή των στοιχείων του αμίαντου ξεκίνησε πριν από δεκαπέντε μήνες από κλιμάκια του Ο.Σ.Κ. σε όλη τη χώρα. Καταγράφηκαν διακόσια εβδομήντα ένα σχολεία με αμίαντο σε είκοσι επτά νομούς της χώρας. Από αυτά θα ήθελα να σας ενημερώσω ότι τα σαράντα τέσσερα ήταν κατασκευασμένα πλήρως από πλάκες αμιάντου, ενώ τα διακόσια τριάντα επτά είχαν εκτεταμένα στοιχεία αμιάντου στο δάπεδο, στην οροφή, στους τοίχους κ.λπ.. 
      Ακριβώς μέχρι την ώρα που μιλάμε έχει απομακρυνθεί ο αμίαντος από πενήντα οκτώ σχολικές μονάδες και αυτήν τη στιγμή ολοκληρώνεται σιγά-σιγά το έργο της απομάκρυνσης με ειδικές εργολαβίες που βρίσκονται σε εξέλιξη σε άλλα εκατόν εξήντα επτά σχολεία σε όλη τη χώρα. 
      Τα έργα αυτά, δηλαδή η απομάκρυνση των μεγάλων στοιχείων αμιάντου από τα εκατόν εξήντα επτά σχολεία στη χώρα αναφέρονται στους νομούς Αρκαδίας, Βοιωτίας, Έβρου, Ηρακλείου, Καβάλας, Καρδίτσας, Καστοριάς, Κερκύρας, Κεφαλληνίας, Μεσσηνίας, Πέλλας, Ρεθύμνου, Σάμου, Σερρών, Τρικάλων, Φθιώτιδος, Φωκίδας και Χαλκιδικής. 
      Στους υπόλοιπους νομούς της χώρας ολοκληρώνονται οι μελέτες από τις νομαρχίες για την προκήρυξη του έργου, ώστε να απομακρυνθεί και από εκεί ο αμίαντος, έστω και αν είναι σε μικρές ποσότητες. 
      Η προσοχή πρέπει να είναι στραμμένη στη διαδικασία απομάκρυνσης και στο κατά πόσο πρέπει τα ειδικά συνεργεία να είναι εφοδιασμένα με τις κατάλληλες εκείνες οδηγίες και από το Υ.ΠΕ.ΧΩ.Δ.Ε. και από το Υπουργείο Υγείας, αλλά και από τον ίδιο τον Ο.Σ.Κ., ώστε να διασφαλίζουν την προστασία της υγείας των μαθητών και των καθηγητών. Σας λέω λοιπόν ότι μέσω των νομαρχιών, Ο.Σ.Κ. αλλά και από τα συναρμόδια Υπουργεία έχουν σταλεί προς τις νομαρχίες αυτές που εκτελούν το έργο των εκατόν εξήντα επτά σχολείων, αλλά και σε εκείνες, οι οποίες τώρα κάνουν προκηρύξεις για μικρότερες απομακρύνσεις αμιάντου, όλες εκείνες οι απαραίτητες οδηγίες, έτσι ώστε: πρώτα απ’ όλα η καθαριότητα της ατμόσφαιρας να ελέγχεται και κατά τη διάρκεια του έργου, αλλά κατά δεύτερον, να μετράται και να ελέγχεται ακριβώς και μετά την απομάκρυνση του αμιάντου, από εξουσιοδοτημένα εργαστήρια τα οποία υπάγονται στην ειδική υπηρεσία που έχει στην ευθύνη της όλα αυτά τα θέματα και που είναι η υπηρεσία του «Δημοκρίτου». 
      Η απομάκρυνση γίνεται, λοιπόν, από ειδικά συνεργεία με περιβαλλοντική άδεια και μετά από άδεια από τις νομαρχίες. Έτσι θα γίνουν και οι υπόλοιπες απομακρύνσεις που σας είπα. 
      Επίσης έχουν κατασκευαστεί είκοσι νέες σχολικές μονάδες που αντικατέστησαν ισάριθμα τα σχολεία της πρώτης περιόδου της απομάκρυνσης του αμίαντου και είναι σε φάση κατασκευής ακόμα δεκαοκτώ νέες σχολικές μονάδες που θα αντικαταστήσουν ισάριθμες, με πλήρη αμίαντο, από αυτό το πρώτο πακέτο. 
      Παράλληλα, θα ήθελα να γνωρίζετε ότι στην πρώτη ομάδα σχολείων με αμίαντο ο Ο.Σ.Κ. ζήτησε από τις νομαρχίες να υποδείξουν κάθε σχολείο για το οποίο υπήρχε υπόνοια, εκτός από όλα αυτά, αμιάντου. Θα ήθελα να καταλάβετε ότι και εκεί ακόμα που είχαμε διαβεβαιώσεις ότι οι οπτικοί έλεγχοι ή οι έλεγχοι πρώτης κατηγορίας, που δεν ήταν έλεγχοι με δείγματα, είχαν καταλήξει ότι δεν υπήρχαν στοιχεία αμιάντου, ο Ο.Σ.Κ. κάνει αυτήν τη στιγμή εξειδικευμένη έρευνα. Στη δευτερολογία μου θα σας πω τι έδειξαν και αυτοί οι έλεγχοι με ειδικά στοιχεία από το Νομό Ηρακλείου. 
      ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, εκτιμώ την παρατήρησή σας ότι έχει ξανασυζητηθεί το θέμα προ έτους. Επίσης έχει ξανασυζητηθεί το θέμα του αμιάντου στα νοσοκομεία, όπου περιμένουμε ακόμα τις απαντήσεις σε ποια νοσοκομεία και δημόσια κτήρια υπάρχει αμίαντος. Θα επανέλθω δυστυχώς με επίκαιρη ερώτηση για να πάρουμε τις απαντήσεις. Έχει ξανασυζητηθεί και το θέμα του αμιάντου στα τρένα, που είναι ένα μεγάλο πρόβλημα. Ο αμίαντος δυστυχώς δεν είναι ένα ακίνδυνο υλικό και επειδή έχει χρησιμοποιηθεί κατά κόρον είμαστε  υποχρεωμένοι να αντιμετωπίσουμε τώρα τις συνέπειες.
      Εγώ εκτιμώ ότι το Υπουργείο Παιδείας κινήθηκε προς αυτήν την κατεύθυνση και κινήθηκε, θα έλεγα, δραστήρια, πλην όμως το πρόβλημα είναι μεγάλο. Και ξέρετε πολύ καλά, κύριε Υπουργέ, ότι εκτός από τα διακόσια σαράντα τέσσερα σχολεία έχουν προκύψει και άλλα σχολεία που επίσης έχουν πρόβλημα με αμίαντο. Είναι πολύ περισσότερα από τον αρχικό αριθμό. Μπορεί να είναι διπλάσια και τριπλάσια.
      Αυτό όμως που ήθελα εγώ με την ερώτηση να επισημάνω και να έχω τις διαβεβαιώσεις σας είναι ότι λαμβάνονται όλα τα μέτρα προστασίας των μαθητών και των εργαζομένων γιατί υπάρχουν πληροφορίες, κύριε Υπουργέ –και διαψεύστε με αν δεν είναι ακριβείς αυτές οι πληροφορίες- ότι δεν λαμβάνονται όλα τα προστατευτικά μέτρα. Παραδείγματος χάριν η αποξήλωση αυτών των πλακών του αμιάντου δεν γίνεται πάντοτε με τον καλύτερο τρόπο και δημιουργείται ένα ερωτηματικό εάν οι εταιρείες είναι διαπιστευμένες και εάν το προσωπικό το οποίο χρησιμοποιούν είναι κατάλληλα εκπαιδευμένο, γιατί κινδυνεύει, πρώτα και κύρια το ίδιο το προσωπικό. Βέβαια κινδυνεύουν και οι μαθητές και οι γονείς και όποιος άλλος, αν αυτές οι πλάκες σπάσουν και διασπαρθεί το υλικό του αμιάντου το περιβάλλον και μείνει εκεί, οπότε μπορεί να εισπνευστεί. Και δυστυχώς στον αμίαντο δεν υπάρχει ένα όριο πάνω από το οποίο είναι επικίνδυνος. Και μια μικρή ποσότητα μπορεί να προκαλέσει σοβαρές βλάβες, όπως είναι ο καρκίνος του πνεύμονα. Επομένως, εμείς κύριε Υπουργέ, θέλουμε εδώ τη διαβεβαίωση ότι λαμβάνονται όλα αυτά τα μέτρα. 
      Και ένα ακόμη θέλω να ρωτήσω. Αυτό το υλικό τι γίνεται; Εδώ υπάρχουν αμφιλεγόμενες πληροφορίες. Συσκευάζεται αυτό και διοχετεύεται και πηγαίνει, τέλος πάντων, σε διαπιστευμένες επιχειρήσεις οι οποίες θα επεξεργαστούν, ή πετιέται εική και ως έτυχε, όπως φοβόμαστε ότι πολλές φορές έχει συμβεί και όπως συμβαίνει τουλάχιστον σε άλλες περιπτώσεις, όπου βλέπετε κατάσπαρτα τα μπάζα από ελενίτ και διάφορα άλλα στοιχεία αμιάντου;
      Επομένως, επειδή έχουμε να κάνουμε με σχολεία και επειδή είναι δεδομένη η ευαισθησία σας, όπως όλων μας, γι’ αυτήν την υπόθεση, θα ήθελα ακριβώς τη διαβεβαίωση ότι αυτά γίνονται με τον καλύτερο τρόπο και ότι λαμβάνονται όλα τα μέτρα. Και επίσης πότε θα τελειώσει όλη αυτή η διαδικασία και αν τα κονδύλια που υπάρχουν είναι αρκετά για να καλυφθεί όλη αυτή η υπόθεση.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Εθνικής Παιδείας και Θρησκευμάτων κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Συμπληρωματικά σας απαντώ, κύριε συνάδελφε, ότι δεν θα πρέπει να φοβάστε. Είναι βέβαιο ότι είναι πλήρως γνωστό και στην Εθνική Επιτροπή Ατομικής Ενέργειας, στον Οργανισμό Σχολικών Κτηρίων, στο Υπουργείο Υγείας αλλά και στο Υπουργείο ΠΕ.ΧΩ.Δ.Ε. το όλο θέμα. Καταθέτω μάλιστα στα Πρακτικά για να ενημερωθείτε ακόμη πληρέστερα, τις δύο εγκυκλίους των αρμοδίων Υπουργείων, του Υγείας και του ΠΕ.ΧΩ.Δ.Ε., αναφορικά με τον τρόπο με τον οποίο πρέπει να γίνει η απομάκρυνση και ποιες οδηγίες, αναλυτικά, είναι εκείνες που πρέπει να ακολουθούνται από τα συνεργεία. Αυτές τις οδηγίες ο Οργανισμός Σχολικών Κτηρίων τις έχει κωδικοποιήσει, τις έχει στείλει μέσω των νομαρχιών και θέλω να είστε βέβαιος ότι απομακρυνόμενα από κάθε συνεργείο σε όλες αυτές τις εργολαβίες που εκτελούνται τώρα, όλα αυτά τα υλικά αμιάντου, ταξιδεύουν για τη Γερμανία κατά τρόπο ασφαλή, όπου και θάβονται ως ειδικά υλικά που έχουν περιβαλλοντική επιβάρυνση έτσι όπως την περιγράψατε.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θα ήθελα να σας πω ότι όσον αφορά στο κόστος για τα υπόλοιπα σχολεία, ήδη για τριάντα επτά νομούς της χώρας έχουν καταγραφεί στοιχεία αμιάντου σε άλλα τετρακόσια εβδομήντα σχολεία είναι η τρίτη φάση του έργου και αυτήν τη στιγμή βρισκόμαστε ακριβώς στη φάση κοστολόγησης αυτής της απομάκρυνσης… 
      ΑΘΑΝΑΣΙΟΣ ΛΕΒΕΝΤΗΣ: Επιπλέον άλλα τετρακόσια εβδομήντα;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μάλιστα, επιπλέον άλλα τετρακόσια εβδομήντα σχολεία.
      Θα ήθελα να σας πω ότι ειδικά για το Νομό Θεσσαλονίκης, μετά τη διαπίστωση της αδυναμίας της νομαρχίας να υλοποιήσει το έργο απομάκρυνσης του αμιάντου από τα σχολεία, υλοποιεί ο ίδιος ο Ο.Σ.Κ. το έργο και μάλιστα έχει προϋπολογισμό 1.785.000 ευρώ – ως παράδειγμα σας το λέγω- για να ολοκληρωθεί και η τρίτη και τελευταία φάση. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Επίκαιρες ερωτήσεις δευτέρου κύκλου:
      Πρώτη είναι η με αριθμό 376/23.1.2006 επίκαιρη ερώτηση της Βουλευτού του Πανελλήνιου Σοσιαλιστικού Κόμματος κ. Χρύσας Αράπογλου προς τους Υπουργούς Μακεδονίας - Θράκης και Περιβάλλοντος, Χωροταξίας και Δημοσίων Έργων, σχετικά με τη λειτουργία του διυλιστηρίου υδάτων στον Αλιάκμονα κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Το διοικητικό συμβούλιο της «Ε.Υ.Α.Θ. Α.Ε.» στη συνεδρίαση της 13.5.2003 με την υπ’ αριθμόν 224/03 απόφασή του δρομολόγησε τη διαδικασία πρόσληψης είκοσι ατόμων ειδικού επιστημονικού - τεχνικού προσωπικού για τη λειτουργία του διυλιστηρίου υδάτων του Αλιάκμονα με συνοπτικές διαδικασίες, ώστε να είναι σε θέση η «Ε.Υ.Α.Θ. Α.Ε.», να το λειτουργήσει η ίδια, μετά τη δεκατετράμηνη λειτουργία του από εταιρεία που είχε αναλάβει το έργο.
      Στα μέσα του 2004 το Α.Σ.Ε.Π. ζήτησε από την «Ε.Υ.Α.Θ. Α.Ε.» να του γνωστοποιήσει εάν ο προϋπολογισμός προβλέπει τα χρήματα που απαιτούνται για τη μισθοδοσία των είκοσι αυτών εργαζομένων. Η τότε διοίκηση του κ. Τζακόπουλου έκρινε σκόπιμο να μη γίνουν οι παραπάνω προσλήψεις και υποσχέθηκε στο Σωματείο Εργαζομένων της «Ε.Υ.Α.Θ. Α.Ε.» (Σ.Ε.Ε.Υ.Α.Θ.) ότι από το υπάρχον προσωπικό και μέρος αυτού του προσωπικού που θα προσλαμβανόταν από την τελευταία προκήρυξη των ογδόντα ατόμων, θα δημιουργούσε μια ομάδα (κυρίως επιστημονικού προσωπικού) δεκαπέντε - είκοσι εργαζομένων που θα αναλάμβανε τη λειτουργία του διυλιστηρίου. Αυτό είχε ως αποτέλεσμα να δοθεί άλλη μια απευθείας ανάθεση μέχρι να δρομολογηθούν τα παραπάνω. Δυστυχώς οι θέσεις της τότε διοίκησης δεν υλοποιήθηκαν, με αποτέλεσμα να δοθεί η επόμενη (τρίτη κατά σειρά) απευθείας ανάθεση και να ξεκινήσουν οι διαδικασίες διεθνούς διαγωνισμού για λειτουργία του για πέντε χρόνια. Γεγονός που φανερώνει ότι δεν υπάρχει καμιά βούληση της σημερινής διοίκησης να περιέλθει αυτό το τόσο στρατηγικής σημασίας έργο, το οποίο υδροδοτεί όλο το πολεοδομικό συγκρότημα της Θεσσαλονίκης, στους κόλπους της «Ε.Υ.Α.Θ. Α.Ε.» Είναι απαράδεκτο η ποιότητα του πόσιμου νερού να εξαρτάται από τον οποιοδήποτε ιδιώτη που θα κερδίσει ένα μειοδοτικό διαγωνισμό. Είναι γνωστό ότι σε όλες τις ανεπτυγμένες χώρες το νερό διαχειρίζεται από το κράτος, ενώ στις Η.Π.Α. τη διαχείριση έχει ο στρατός, για ευνόητους λόγους. 
      Επιπλέον σύμφωνα με οικονομική μελέτη του Σ.Ε.Ε.Υ.Α.Θ. η λύση του εργολάβου για τη λειτουργία του διυλιστηρίου δεν προσφέρει οικονομικό όφελος στην εταιρεία, το αντίθετο μάλιστα δημιουργεί επιπλέον κόστος. 
      Για τους παραπάνω λόγους, ερωτώνται οι κύριοι Υπουργοί: Γιατί δεν αναλαμβάνει η ΕΥΑΘ τη λειτουργία του Διυλιστηρίου Υδάτων Αλιάκμονα; Συμφωνείτε με την παραχώρηση ενός έργο στρατηγικής σημασίας από τον εκάστοτε ιδιώτη; Γιατί η νέα διοίκηση της ΕΥΑΘ Α.Ε. ακύρωσε τις αποφάσεις των προηγουμένων διοικήσεων και προχωρεί στην προκήρυξη διεθνούς διαγωνισμού πενταετούς διάρκειας, δεσμεύοντας την εταιρεία για τα επόμενα πέντε έτη; Γιατί δεν γίνεται δεκτή η πρόταση των εργαζομένων για διεθνή διαγωνισμό διετούς διάρκειας, ώστε στο χρονικό αυτό διάστημα να εκπαιδευθεί το απαραίτητο προσωπικό;».
      Ορίστε, κύριε Υπουργέ, έχετε το λόγο για τρία λεπτά.
      ΝΙΚΟΛΑΟΣ ΤΣΙΑΡΤΣΙΩΝΗΣ (Υπουργός Μακεδονίας-Θράκης): Ευχαριστώ κύριε Πρόεδρε. 
      Κατ’ αρχάς, θα ήθελα να πω ότι η ίδια ερώτηση, έτσι όπως διαμορφώνεται και διαρθρώνεται και έτσι όπως την αναγνώσατε, δίνει και από μόνη της τις απαντήσεις. Έχουμε να κάνουμε μ’ ένα έργο, κύριε Πρόεδρε, του οποίου την έναρξη λειτουργίας έχουμε στον ένατο μήνα του 2002. Επομένως αυτό το έργο που άρχισε περίπου πριν τρία χρόνια, από το 2002, όταν και η τότε διοίκηση θα έπρεπε, έχοντας μπροστά της αυτές τις προθεσμίες, να προβλέψει τις διαδικασίες εκείνες για την πρόσληψη του απαραίτητου προσωπικού, προκειμένου να έχουμε και με την έναρξη λειτουργίας και τη δοκιμαστική λειτουργία και το απαραίτητο προσωπικό, το οποίο θα μπορούσε να το λειτουργήσει. Κανείς, όμως, δεν έχει προνοήσει και δεν είχε προγραμματίσει αυτές τις προσλήψεις και έτσι φθάσαμε σήμερα να κάνουμε αλλεπάλληλες συμβάσεις προκειμένου να καλύψουμε την ανάγκη της λειτουργίας αυτού του εργοστασίου.
      Έγινε, λοιπόν, η πρώτη σύμβαση με απευθείας ανάθεση για επτά μήνες το Σεπτέμβριο του 2002 που έληξε τον Απρίλιο του 2003 και που παρατάθηκε για τέσσερις μήνες μέχρι τον Αύγουστο του 2003. Τότε, τον Αύγουστο του 2003 γίνεται νέα σύμβαση με απευθείας ανάθεση και φθάνουμε έτσι στο Νοέμβριο του 2004, όπου και πάλι παρατείνεται μέχρι το Μάρτιο του 2005 με νέα σύμβαση και νέα παράταση πάλι μέχρι τις 8.11.2005.
      Γίνεται έτσι αντιληπτό ότι από την έναρξη του Σεπτεμβρίου του 2002 μέχρι και σήμερα, λόγω του ότι κάποιοι κάποτε δεν προγραμμάτισαν σωστά ή τις προσλήψεις ή είχαν διαφορετικές αντιλήψεις και του πώς θα μπορούσε να λειτουργήσει, η λειτουργία αυτού του βιολογικού καθαρισμού γίνεται μέχρι σήμερα από μια ιδιωτική εταιρεία μέσω μιας σειράς απευθείας αναθέσεων συμβάσεων και παρατάσεων αυτών, καθόσον βέβαια δεν γινόταν και αλλιώς, γιατί σε καμία περίπτωση δεν μπορούσε να σταματήσει η υδροδότηση της πόλης της Θεσσαλονίκης. 
      Σήμερα, λοιπόν, τρία χρόνια μετά την προκήρυξη για την πρόσληψη προσωπικού ογδόντα ατόμων, η οποία είχε γίνει το 2003 και όχι βέβαια με ευθύνη της Ε.Υ.Α.Θ., θέλω να σας πω ότι έχουν προσληφθεί μόνο δεκαπέντε άνθρωποι. Και σημειώνεται ότι απ’ αυτούς τους ογδόντα ανθρώπους προβλέπεται μόνο μια θέση χημικού-μηχανικού, επιστημονικού δηλαδή προσωπικού. 
      Οι δε προσλήψεις επιστημονικού προσωπικού -δεκαπέντε, είκοσι άτομα- που σύμφωνα με την απόφαση του 2003 θα γίνονταν με «συνοπτικές διαδικασίες» εγώ δεν καταλαβαίνω ποιες εννοούσαν ή ποιες εννοείτε και που ακόμα και στα μέσα του 2004 συνεχιζόταν η αλληλογραφία με τον Α.Σ.Ε.Π. προκειμένου να διευκρινιστούν ορισμένα στοιχεία, για την προκήρυξή τους, θα μας οδηγούσε μέχρι το 2008 να πηγαίναμε με αναθέσεις και παρατάσεις αναθέσεων.
      Καταλαβαίνετε, λοιπόν, ότι ενώπιον όλων αυτών η Ε.Υ.Α.Θ., συνεκτιμώντας τη διαμορφωθείσα κατάσταση από το παρελθόν, αποφάσισε αυτή τη διαδικασία της διενέργειας ενός διεθνούς διαγωνισμού.
      Κύριε Πρόεδρε, επειδή δεν έχω άλλο χρόνο, τα υπόλοιπα θα τα πω στη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Η κ. Αράπογλου έχει το λόγο για δύο λεπτά.
      ΧΡΥΣΗ ΑΡΑΠΟΓΛΟΥ: Κύριε Υπουργέ, κάνατε μία απαρίθμηση των γεγονότων. Τη γνωρίζω. Την έκανα κι εγώ στην ερώτησή μου. Συμφωνούμε απολύτως στη διήγηση. Το θέμα είναι τι κάνουμε. 
      Από αυτά τα οποία είπατε, καταλήγουμε στο συμπέρασμα και στην κοινή διαπίστωση ότι η διαχείριση του νερού, που είναι κοινής ωφέλειας αγαθό, δεν μπορεί να βρίσκεται εσαεί στα χέρια κάποιων ιδιωτών.
      Οι θεομηνίες, που έπληξαν την Κεφαλονιά, όπως και άλλες καταστάσεις έκτακτης ανάγκης, υπερτονίζουν κάτι που είναι έτσι κι αλλιώς αυτονόητο και εθνικά αναγκαίο, τη σημασία, δηλαδή, που έχει η πρόσβαση του δημοσίου τομέα στα σημεία παραγωγής, ελέγχου ποιότητας και διανομής αυτού του αγαθού κοινής ωφέλειας, όπως είναι το νερό.
      Το γεγονός ότι κάποτε ξεκίνησε έτσι, δεν σημαίνει ότι πρέπει να παραταθεί εις τον αιώνα τον άπαντα. Και οι ερωτήσεις μου είναι σαφείς.
      Ο κ. Τζακόπουλος -που ορίστηκε από εσάς- ως Πρόεδρος, αποφάσισε να προσληφθούν είκοσι άτομα. Δεν έγινε αυτή η πρόσληψη. Στη συνέχεια αποφασίστηκαν κάποιες άλλες προσλήψεις, οι οποίες δεν έγιναν ποτέ. 
      Υπάρχει ένα γενικότερο πρόβλημα με την Ε.Υ.Α.Θ. και νομίζω ότι το γνωρίζετε. Γνωρίζετε ότι σήμερα ο μέσος όρος ηλικίας είναι τα πενήντα πέντε έτη, ότι κάθε χρόνο συνταξιοδοτούνται περίπου πενήντα άτομα και ότι σε λίγα χρόνια δεν θα υπάρχουν εργαζόμενοι στην Ε.Υ.Α.Θ. Και σας ρωτώ: Αν κάτι συμβεί, ποιος θα ευθύνεται; Θα ευθύνεται ο εκάστοτε ιδιώτης και εργολάβος για την ποιότητα νερού και για την υδροδότηση ολόκληρης της περιοχής της Θεσσαλονίκης;
      Εν πάση περιπτώσει, σας κάνω μία σαφή ερώτηση: Όταν είχε ολοκληρωθεί, αυτό το κορυφαίας σημασίας έργο για την υδροδότηση της Θεσσαλονίκης, το διυλιστήριο του Αλιάκμονα, τότε από τον Πρωθυπουργό τον κ. Σημίτη, υπήρξε σύμβαση ανάμεσα στο Υ.ΠΕ.ΧΩ.Δ.Ε. και τον τότε Ο.Υ.Θ., ώστε να ολοκληρωθεί η δοκιμαστική λειτουργία από τον εργολάβο και να γίνουν προσλήψεις και εκπαίδευση του προσωπικού. Γιατί δεν προχωράτε σε αυτό και γιατί θέλετε άλλα πέντε χρόνια; Πότε δηλαδή θα σταματήσει αυτό, το οποίο απ’ ό,τι καταλαβαίνω κι εσείς δεν θεωρείτε σωστό; 
      Με αυτήν την ευκαιρία θα ήθελα να σας αναφέρω και κάτι άλλο. Γνωρίζετε ότι αυτήν τη στιγμή είκοσι χιλιάδες άτομα στην περιοχή Ευξεινούπολης και Νικόπολης εξαιτίας των αποβλήτων του εργοστασίου «ΔΙΑΝΑ» υδρεύονται –από ιδιωτική εταιρεία- με νερό ακατάλληλο. Το νερό αυτό θα μπορούσε να αντικατασταθεί άμεσα με μία σύμβαση ανάμεσα στην Ε.Υ.Α.Θ. και την ιδιωτική εταιρεία μέσα από ένα δίκτυο, που έτσι κι αλλιώς ανήκει στο δημόσιο. Σας ερωτώ: Ποιος θα τα κάνει όλα αυτά όταν σε λίγο το ίδιο το νερό -δηλαδή η διακίνησή του, ο έλεγχος της ποιότητας και τα σημεία διύλισής του- θα ελέγχεται από ιδιώτες; Πραγματικά κρούω τον κώδωνα του κινδύνου.
      Υπάρχουν όλες αυτές οι ανακοινώσεις των εργαζομένων. Δεν υπάρχει απάντηση σε τίποτα. Μάλιστα υπάρχουν και σαφείς υπαινιγμοί για τις παρατυπίες που υπάρχουν στις αναθέσεις. Και θα ήθελα πολύ να μας απαντήσετε αν όλα είναι νομότυπα -αλλιώς θα επανέλθω- και τι θα γίνει από εκεί και πέρα στη Θεσσαλονίκη, όταν οι ίδιοι οι εργαζόμενοι δηλώνουν ότι δεν μπορούν να μας πουν μετά βεβαιότητος ότι τα επόμενα χρόνια πραγματικά στη Θεσσαλονίκη δεν θα έχουμε πρόβλημα σ’ αυτά τα σημεία που σας ανέφερα, στην ποιότητα του νερού και στη διανομή του.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο κύριος Υπουργός έχει το λόγο.
      ΝΙΚΟΛΑΟΣ ΤΣΙΑΡΤΣΙΩΝΗΣ (Υπουργός Μακεδονίας-Θράκης): Κυρία συνάδελφε, θα πρέπει να πω ότι εμείς βάζουμε τέρμα σ’ αυτό το φαύλο κύκλο των απευθείας αναθέσεων και αυτών των παρατάσεων. Βάζουμε μία τελεία και παύλα. Προχωρούμε σ’ ένα διεθνή διαγωνισμό, όπου διασφαλίζουμε όλες αυτές τις σχέσεις, που θα πρέπει να διασφαλίζουν αυτό το αγαθό, διότι όπως πολύ σωστά είπατε, είναι το μεγαλύτερο αγαθό σήμερα για την πόλη της Θεσσαλονίκης, αλλά και για τους ανθρώπους της.
      Βεβαίως, θέλω να σας απαριθμήσω όσους προλάβω από τους όρους που έχουμε θεσπίσει σ’ αυτόν το διαγωνισμό, ο οποίος μέσα σε τρεις μήνες θα μας δώσει ανάδοχο και ενδεχομένως μέσα σε τέσσερις μήνες θα είναι εγκατεστημένος για να το λειτουργήσει. 
      Κατ’ αρχάς, θέλω να σας πω ότι διέπονται οι διατάξεις αυτού του διαγωνισμού από πολύ αυστηρά, αντικειμενικά και αναγκαία κριτήρια και εξονυχιστική διαδικασία αξιολόγησης της τεχνικής και επιστημονικής ικανότητας και εμπειρίας των υποψηφίων αναδόχων. Έχουμε σειρά πρόσθετων -πέραν των προβλεπομένων από τις ισχύουσες διατάξεις- εγκαταστάσεων ελέγχου ποιότητας του παραγόμενου νερού, αλλά και όλων των υλικών που χρησιμοποιούνται για την παραγωγή του. Έχουμε υποχρέωση του αναδόχου για προληπτική τακτική και έκτακτη συντήρηση της εγκατάστασης με δικές του δαπάνες, ώστε να διασφαλίζεται η απρόσκοπτη και αποδοτική λειτουργία του. Έχουμε την υποχρέωση του αναδόχου να αντικαθιστά με δικές του δαπάνες κατόπιν μελέτης, έγκριση και έλεγχο της Ε.Υ.Α.Θ. Α.Ε., τμήματα του εξοπλισμού, που εμφανίζουν φθορά λόγω της παλαίωσης, ώστε να διασφαλίζεται η επιμήκυνση του χρόνου ζωής του διυλιστηρίου. Έχουμε υποχρέωση του αναδόχου να μελετήσει και να προτείνει στην Ε.Υ.Α.Θ. μεθόδους βελτιστοποίησης και λειτουργίας του διυλιστηρίου και αύξησης της δυναμικότητάς του. Έχουμε πρόσθετο μηχανικό έλεγχο του αναδόχου από ανεξάρτητους εμπειρογνώμονες, επιπλέον του ελεγκτικού μηχανισμού της ΕΥΑΘ, πρόσθετες ποινικές ρήτρες για πλήρη υλοποίηση των προβλεπόμενων και υποχρέωση του αναδόχου να τηρεί ένα αποτελεσματικό σύστημα διασφάλισης της ποιότητας των προσφερομένων υπηρεσιών. 
      Πρέπει να σας πληροφορήσω ότι σε χώρες, όπως η Ολλανδία, το Βέλγιο, η Μεγάλη Βρετανία, η Γερμανία, η Ισπανία, η Ιταλία, η Τσεχία, η Σλοβακία, η Σλοβενία, η Ουγγαρία, το Λουξεμβούργο, το πόσιμο νερό προέρχεται από εγκαταστάσεις που λειτουργούν σε ιδιωτικές εταιρείες. Ανάλογες, βέβαια, υπάρχουν και στις Η.Π.Α., όπου λέτε, αλλά δεν είναι ακριβές, ότι το διαχειρίζεται ο Στρατός. 
      Όλα αυτά, λοιπόν, μας οδηγούν σε μία οριστική λύση αυτού του προβλήματος, η οποία θα δώσει και βελτιστοποίηση των παρεχόμενων υπηρεσιών στους πολίτες.
      ΧΡΥΣΗ ΑΡΑΠΟΓΛΟΥ: Το νερό της Θεσσαλονίκης θα ανήκει σε ιδιώτες. 
      ΝΙΚΟΛΑΟΣ ΤΣΙΑΡΤΣΙΩΝΗΣ (Υπουργός Μακεδονίας - Θράκης): Σε ιδιώτες, αλλά με σύμβαση, η οποία περιλαμβάνει πολύ αυστηρές διατάξεις και προβλέπεται ο έλεγχος από την Ε.Υ.Α.Θ., η οποία μπορεί να επιβλέπει πολύ καλά όλες τις συνθήκες με τις οποίες παράγεται και διατίθεται το πόσιμο νερό. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Θα συζητηθεί η δεύτερη με αριθμό 390/24-1-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την αποκατάσταση των ζημιών από τον πρόσφατο σεισμό στα Κύθηρα κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Με πρόσφατο Δελτίου Τύπου το Υ.ΠΕ.ΧΩ.ΔΕ., ανακοίνωσε δέσμη μέτρων και χρηματοδοτήσεις συνολικού ύψους 2.750 εκατομμυρίων ευρώ, προς τις Νομαρχίες Πειραιά, Χανίων και Λακωνίας, προκειμένου να ενισχυθούν για την αποκατάσταση των ζημιών που προκάλεσε ο ισχυρός σεισμός της 8ης Ιανουαρίου 2006. Το σχετικό κείμενο προωθείται για υπογραφή από τους συναρμόδιους Υπουργούς, ώστε να εκδοθεί Κοινή Υπουργική Απόφαση (ΚΥΑ).
      Η ανησυχία, όμως, των κατοίκων στις πληγείσες περιοχές και ιδιαίτερα στα Κύθηρα, εντείνεται, αφού μετά τον πρωτοβάθμιο και δευτεροβάθμιο έλεγχο που πραγματοποιήθηκε, σημειώνεται καθυστέρηση. Το κεντρικό αίτημα που διατύπωσε ομόφωνα το Δημοτικό Συμβούλιο Κυθήρων, είναι να κηρυχθεί το νησί σεισμόπληκτη περιοχή. 
      Σαν σημαντικότερα αναφέρονται τα προβλήματα στο δίκτυο ύδρευσης, όπου θραύσματα αμιάντου μεταφέρονται στο νερό, οι ζημιές σε δημοτικά κτήρια και διαμερίσματα, όπως ιατρεία, Πολιτιστικό Κέντρο, καθώς και οι επτά οικογένειες που εξαιτίας του σεισμού εγκατέλειψαν τα σπίτια τους και διαμένουν προσωρινά σε ενοικιαζόμενα δωμάτια με έξοδα του Δήμου. 
      Ερωτώνται οι κύριοι Υπουργοί:
      1. Με ποιο τρόπο και ποια κριτήρια θα επιμεριστούν τα κονδύλια για την αποκατάσταση των ζημιών στις πληγείσες περιοχές των Κυθήρων, Αντικυθήρων και των Νομών Χανίων και Λακωνίας;
      2. Είναι στις προθέσεις της Κυβέρνησης να χαρακτηρίσει τα Κύθηρα σεισμόπληκτη περιοχή και ποιες επιπλέον χρηματοδοτήσεις θα δοθούν για την αποκατάσταση των ζημιών στο δίκτυο ύδρευσης και τα δημοτικά κτήρια, καθώς και για να αποκτήσουν νέο ασφαλές σπίτι οι οικογένειες που διαμένουν προσωρινά σε ενοικιαζόμενα δωμάτια;»
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος.
      Ορίστε, κύριε Υφυπουργέ, έχετε το λόγο για τρία λεπτά. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Όπως και άλλη φορά είχα την ευκαιρία να ενημερώσω το Σώμα, η ευαισθησία της κ. Παντελάκη είναι προφανής για ένα γεγονός, το οποίο, δυστυχώς, αντιμετωπίζεται κάθε φορά που γίνεται κάπου ένας σεισμός.
      Τι συμβαίνει; Οι υπηρεσίες, και εν προκειμένω κατά τον τελευταίο σεισμό οι υπηρεσίες οι δικές μας, ενήργησαν ταχύτατα, υπό την έννοια ότι τέσσερις μέρες μετά πήγαν εκεί τα συνεργεία της Υ.Α.Σ. και μέσα σε άλλες έξι μέρες έκαναν τον πρώτο λεπτομερή δευτεροβάθμιο έλεγχο, βάσει του οποίου προσδιόρισαν με ακρίβεια σ’ όλη την περιοχή, που δεν είναι μόνο ο Δήμος Κυθήρων, αλλά και η Κοινότητα Αντικυθήρων και από τους Δήμους Χανίων και Αποκορώνου είναι και οι Δήμοι Βοϊών και Ασωπού του Νομού Λακωνίας. 
      Σ’ όλη αυτήν την περιοχή προσδιόρισαν πράγματι τα κτήρια εκείνα, τα οποία οριοθετούν μία σεισμόπληκτη περιοχή. Η απόφασή μάλιστα υπεγράφη προ δεκαπέντε ημερών από τον Υπουργό ΠΕ.ΧΩ.Δ.Ε. και από ό,τι έμαθα σήμερα είναι πλέον υπογεγραμμένη και από τον Υφυπουργό τον κ. Δούκα και αναμένεται η υπογραφή του Υπουργού για να μπορέσει να υλοποιηθεί. Συνεπώς, οι παρόντες Υφυπουργοί έχουμε ήδη ολοκληρώσει την παρέμβασή μας και αναμένεται στη συνέχεια η υλοποίηση των πραγμάτων. 
      Στο πρόβλημα, όμως, όπως σας είπα από την αρχή, αλλού είναι η δυσκολία. Ο χειμώνας είναι μπροστά μας. Η διαδικασία της έκδοσης αποζημιώσεων, δηλαδή 1/3 αρωγής και 2/3 ατόκου δανείου, κρατάει για ένα διάστημα. Εν τω μεταξύ άλλοι φορείς παρεμβαίνουν για να δώσουν μία προσωρινή λύση στο πρόβλημα, όπως είναι παραδείγματος χάρη η ενοικίαση ξενοδοχείων ώστε να μείνουν οι κάτοικοι κ.λπ.. Εκεί μετά και από μετάβαση των μηχανικών μας, προσπαθούμε με κάθε μέσο να βοηθήσουμε –αν και δεν είναι αρμοδιότητα δική μας- ώστε αυτή η ενδιάμεση περίοδος –που πάντα, δυστυχώς, υπάρχει- να είναι όσο το δυνατόν πιο ανώδυνη για τους κατοίκους της περιοχής. Αυτό είναι το κύριο μέλημα.
      Αναφερθήκατε στο δίκτυο ύδρευσης. Πράγματι έχει υποστεί κάποιες ζημιές. Αποκαταστάθηκαν οι ζημιές. Ελέγχεται τώρα αν υπάρχουν προβλήματα ινών αμιάντου. Σήμερα έμαθα από έναν ειδικό ότι στην περιοχή δεν υπάρχει τέτοιο πρόβλημα. Αυτό, όμως, θέλει μια εργαστηριακή διαδικασία ελέγχου, η οποία δεν έχει ολοκληρωθεί ακόμα. 
      Συνεπώς οι κάτοικοι περνούν μία δύσκολη περίοδο, στην οποία και ο χειμώνας δεν βοηθάει. Για το σκοπό αυτό η τελευταία αποστολή που κάνουμε εμείς, ως Υ.ΠΕ.ΧΩ.Δ.Ε, και η οποία ξεκίνησε από χθες πρακτικώς –είναι ήδη στις θέσεις τους από σήμερα οι μηχανικοί- είναι να διευρύνει το έργο της –υπάρχουν άλλοι επτά μηχανικοί του Υ.Α.Σ. εκεί- και να μπορέσει να καλύψει και τέτοιου είδους περαιτέρω ανάγκες της περιοχής, από πλευράς καταγραφής αιτημάτων προς το Υπουργείο κυρίως Δημόσιας Διοίκησης και Αποκέντρωσης για την άμεση ανακούφιση των κατοίκων, ώσπου να ληφθούν τα νόμιμα μέτρα υπέρ των σεισμοπλήκτων, που οφείλουμε να πάρουμε και τα έχουμε ήδη πάρει με πληρότητα θα έλεγα μέχρι στιγμής.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Υπουργέ, καταλαβαίνετε ότι με την απάντηση που δώσατε δεν ικανοποιείτε εμένα προσωπικά, αλλά βάζετε σε μεγαλύτερη ανησυχία τον κόσμο που μας ακούει και που προέρχεται από αυτές τις περιοχές, που έχουν πολλά παράπονα, δηλαδή από τα Κύθηρα, τα Αντικύθηρα, τη Λακωνία και τα Χανιά. 
      Εδώ ταιριάζει αυτό που λέει ο λαός μας: Η εγχείριση πέτυχε, ο ασθενής απεβίωσε. Τι θέλω να πω εδώ; Λέτε ότι οι υπηρεσίες σας έδρασαν ταχύτατα. Ο κάθε Υπουργός λέει για το δικό του Υπουργείο. Οι υπηρεσίες δρουν ταχύτατα, συσκέπτεσθε πυρετωδώς και το αποτέλεσμα ποιο είναι; Θα σας πω ένα πεζό αποτέλεσμα. Ούτε 1 ευρώ δεν έχει φθάσει σε κανένα δήμο και σε καμία νομαρχία από τις τρεις, βάσει των στοιχείων των τελευταίων που έχω πριν από τέσσερις ώρες, στις 15.00΄ η ώρα σήμερα. Λοιπόν, τι συζητάμε αυτήν τη στιγμή; 
      Η ανησυχία μου μεγαλώνει από το δελτίο Τύπου που έχει δώσει το Υ.ΠΕ.ΧΩ.Δ.Ε. που προχωρεί σε κοινή υπουργική απόφαση όποτε αποφασίσει ο Υπουργός κ. Αλογοσκούφης να την υπογράψει. Δεν είναι προσωπική, αλλά είναι συνολική ευθύνη της Κυβέρνησης αυτό. Συνειδητά καθυστερεί αυτήν την υπογραφή, εκεί καταλήγω εγώ. Μιλάτε για 2.750.000 ευρώ κρατικής αρωγής. Πού θα πάει αυτή, αλήθεια, και ποιος είναι ο καταμερισμός; Αυτό δεν είναι τίποτα, ούτε ψίχουλα. Πού θα πάνε αυτά τα χρήματα;
      Έχω ένα ολόκληρο φάκελο από τα σημειώματα που έχετε πάρει από τις αντίστοιχες νομαρχίες και δήμους. Για τη Λακωνία είχατε την ευκαιρία να δώσετε απάντηση και σε συνάδελφο εδώ. Τα προβλήματα πια είναι γνωστά. Υπάρχουν κτήρια που είναι για κατεδάφιση, όπως είναι το δημαρχείο. Υπάρχουν και οικογένειες που ζουν έξω από τα σπίτια τους. 
      Στα Κύθηρα, όμως, υπάρχει ένα σοβαρό πρόβλημα. Και μόνο αυτό να υπήρχε θα έπρεπε να είχε χαρακτηριστεί σεισμόπληκτη η περιοχή. Και ποιο είναι το πρόβλημα; Το δίκτυο ύδρευσης. Εδώ κινδυνεύει όλος ο κόσμος. Το καταλαβαίνετε αυτό το πράγμα; προφανώς δεν το έχουμε συνειδητοποιήσει αυτό. Τι με νοιάζει εμένα αν λένε ότι μπορεί να υπάρχουν ίνες αμιάντου, μπορεί και όχι; Εδώ χρειάζονται μέτρα, να γίνει συγκεκριμένη μελέτη. Έχει σπάσει το δίκτυο σε αρκετά σημεία και δεν ξέρουμε με σιγουριά αν υπάρχουν θραύσματα αμιάντου μέσα στο νερό. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Την κατανόησή σας, κύριε Πρόεδρε. 
      Λοιπόν, και μόνο αυτό να συζητούσαμε. Αλλά, αλήθεια, τι πρέπει να συμβεί για να χαρακτηριστεί σεισμόπληκτη μια περιοχή; Δηλαδή τι πρέπει; Να εξαφανιστεί από το χάρτη; Πιστεύω ότι τότε θα το κάνατε, γιατί με μία υπογραφή η Κυβέρνηση δεν θα πλήρωνε τίποτα, δεν θα είχε να αποζημιώσει κανέναν. 
      Και δεν είναι μόνο ότι υπάρχει μια ταξική τελικά επιλογή, ότι τα χρήματα του ελληνικού λαού και των εργαζομένων πηγαίνουν μόνο στους μεγαλοεπιχειρηματίες, αλλά εδώ υπάρχει και μια κυνικότητα από το σύνολο της Κυβέρνησης. Ο ένας Υπουργός τα ρίχνει στον άλλο, το ένα Υπουργείο στο άλλο. Είναι καταπληκτικό αυτό που συμβαίνει σε βάρος αυτού του κόσμου. Πρέπει, λοιπόν, να αντιμετωπιστεί άμεσα, τώρα. 
      Για παράδειγμα, κύριε Υπουργέ, και μ’ αυτό να ολοκληρώσω, για την περίπτωση των Χανίων υπάρχει και ένα καταπληκτικό λάθος. Δεν το ξέρει κανείς, όποιος έγραφε το κείμενο, ότι δεν υπάρχει Δήμος Αποκορώνου; Δεν υπάρχει δήμος, είναι μία γεωγραφική περιοχή –έτσι, εγκυκλοπαιδικά μιλάμε- η οποία συναποτελείται από δήμους. Δηλαδή, βγαίνει μια κοινή υπουργική απόφαση, η οποία θα υπογραφεί και θα δώσει λεφτά στον κόσμο. Διορθώστε το αυτό, σας το έχουν πει, φαντάζομαι. Άρα, μιλάμε για όλο το νομό, εκτός από τη Γαύδο. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      ΕΛΠΙΔΑ ΠΑΝΤΕΛΑΚΗ: Επιτρέψτε μου και τελειώνω, κύριε Πρόεδρε, να πω ότι υπάρχει σοβαρότατο πρόβλημα στην περιοχή των Χανίων, ειδικά με τα σχολικά κτήρια. Αυτήν τη στιγμή μπορεί να μην εντάσσεται στο δικό σας Υπουργείο, είναι θέμα οικονομικό όμως, πρέπει να απαντήσει η Κυβέρνηση και να λύσει το πρόβλημα. Ζητούν επειγόντως -και αυτό θέλει ρύθμιση οικονομική- είκοσι επτά αίθουσες. Τα παιδιά είναι εκτός σχολικού συγκροτήματος, όπως γνωρίζετε. Είναι το μεγαλύτερο ιστορικό συγκρότημα.
      ΠΡΟΕΔΡΕΥΩΝ (Ιωάννης Τραγάκης): Ωραία. 
      ΕΛΠΙΔΑ ΠΑΝΤΕΛΑΚΗ: Και τελειώνω με το ότι εμφανίστηκε μία βόμβα -θα έλεγα- στην κυριολεξία, που δόθηκε στη δημοσιότητα και μεγαλώνει τις ευθύνες και της προηγούμενης κυβέρνησης, αλλά και της δικής σας. Εννοώ το ότι στις 17-2-2003 για το 2ο Γυμνάσιο Χανίων ήδη υπήρχε τεχνική έκθεση από μηχανικούς, που έλεγε ότι σε περίπτωση σεισμού έχει μεγάλη διακύβευση. Οπότε, καταλαβαίνετε ότι εδώ και τώρα πρέπει να αντιμετωπίσετε…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Παντελάκη. Ολοκληρώσατε. Ρίξτε μία ματιά στο ρολόι. 
      ΕΛΠΙΔΑ ΠΑΝΤΕΛΑΚΗ: …οικονομικά ζητήματα, τα οποία έπρεπε να τα λύσετε εδώ και μέρες και όχι είκοσι δύο μέρες μετά να αναζητούμε την υπογραφή του Υπουργού Εθνικής Οικονομίας. Είναι απαράδεκτο αυτό.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Το λόγο έχει ο κύριος Υπουργός.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν επέρριψα ευθύνη σε κανένα, αλλά ήθελα απλώς να πω την αλήθεια, όπως ακριβώς είναι. Ο ασθενής δεν απεβίωσε, ευτυχώς. Απλώς και μόνο, δυστυχώς, η θεραπεία δεν είναι άμεση, δεν είναι ασπιρίνες. Δεν θεραπεύουμε με ασπιρίνες το σεισμό. 
      ΕΛΠΙΔΑ ΠΑΝΤΕΛΑΚΗ: Με την έννοια ότι δεν αντιμετωπίζονται τα προβλήματα. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πρέπει να γίνει σωστή μελέτη αποκατάστασης των κτηρίων, για να γίνει μια σωστή –αν θέλετε- αποκατάσταση. Αυτό απαιτεί κάποιο χρόνο. 
      Πρέπει επιπλέον να υπάρξει μια διαδικασία σύντομη μεν, αλλά σαφής, με την οποία θα μπορέσουμε πράγματι να φτιάξουμε δίκτυα κοινής ωφέλειας, αν έχουν κάτι. Η μελέτη αυτή δεν γίνεται μέσα σε μία νύχτα, δυστυχώς. Οι αναλύσεις έχουν ήδη περάσει από τα εργαστήρια και οι πρώτες έξι αναλύσεις δείχνουν ότι δεν υπάρχει ίχνος αμιάντου. Θα κάνουμε και άλλες παρ’ όλα αυτά, επειδή υπάρχουν και άλλες καταγγελίες. Θέλω να πω, δηλαδή, ότι αυτά δεν γίνονται δυστυχώς με ασπιρίνες, που τις παίρνει κανείς ακαριαία για να μην αποβιώσει. Γίνονται σωστά, ώστε να υπάρχει πράγματι μία ορθή -αν θέλετε- και θεμελιωμένη αποκατάσταση των ζημιών μετά από ένα σεισμό και αυτό κρατάει δυστυχώς και χρόνια. Δεν μπορώ να πω ψέματα στον κόσμο που μας ακούει, για να μας βρίζει μετά. 
      Στην Αθήνα, ο σεισμός του 1999 έχει αφήσει ακόμα υπόλοιπα κτηρίων, τα οποία δεν έχουν ακόμα αποκατασταθεί. Δεν κατηγορούμε εδώ την προηγούμενη κυβέρνηση, διότι για να γίνει σωστά, έπρεπε να υπάρξει ο αναγκαίος χρόνος, πέραν του ότι και οι ίδιοι οι κάτοικοι δεν βιάζονται πολλές φορές υπερβολικά και καλά κάνουν. Θέλουν να γίνει σωστά το νέο σπίτι, το οποίο θα χτίσουν. Δεν επείγονται να ρίξουν κάποιο σοβά για να καλύψουν τις ρωγμές. Πρέπει να γίνει εκσκαφή εκ θεμελίων, ενίσχυση των υποστυλωμάτων κ.λπ., για να γίνει σωστά η δουλειά. Συνεπώς, θέλω να σας πω ότι δεν χάθηκε ούτε μία μέρα. Το ότι είναι σήμερα εκεί ξανά οι μηχανικοί της Υ.Α.Σ. για να κάνουν έργο που είναι πέραν των όσων έχουν υποχρέωση να κάνουν, είναι προφανές ότι δείχνει την ευαισθησία που υπάρχει για την περιοχή αυτή. 
      Τώρα, είπατε κάτι άλλο που είναι πραγματικά σωστό. Φθάνουν τα 2.750.000 ευρώ; Ενδεχομένως να μη φθάνουν καθόλου, αλλά, όπως θα ξέρετε από την υπουργική απόφαση, θα υπάρξει σωρεία νέων αποφάσεων, όσο περαιτέρω προχωρεί η έρευνα για τις ζημιές. Πολλά άλλα θα δοθούν ακόμα, εάν παρ’ ελπίδα δεν φθάνει το ποσό αυτό. Και εγώ συμφωνώ μαζί σας ότι δεν θα φθάσει πράγματι. Δεν υπάρχει ούτως ή άλλως σ’ αυτό περιορισμός. Προβλέπονται και άλλες αποφάσεις, που αφορούν πλέον τα επιμέρους κτήρια, για τα οποία υπάρχει καταγγελία ή -αν θέλετε- αναφορά της νομαρχίας ότι έχουν πρόβλημα, έλεγχος δικός μας, καταγραφή ζημιών και νέα υπουργική απόφαση. 
      Υπενθυμίζω ότι στην Αθήνα έχουν βγει από τους προηγούμενους Υπουργούς δεκαοκτώ αποφάσεις, πέραν της πρώτης που βγήκε τις πρώτες τριάντα ημέρες. Δυστυχώς, μόνο έτσι μπορεί να γίνει σωστά η αποτίμηση. Συμμερίζομαι απόλυτα την αγωνία σας για την κακή περίοδο, κατά την οποία υποφέρουν οι κάτοικοι.
      ΕΛΠΙΔΑ ΠΑΝΤΕΛΑΚΗ: Ούτε ένα ευρώ. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ας κάνουμε, όμως, σωστά τη δουλειά μας, ώστε να μην έχουμε νέο πρόβλημα, όταν μετά από εκατό χρόνια, ενδεχομένως, γίνει νέος σεισμός στα Κύθηρα. 
      Θέσατε και ένα άλλο θέμα, για το οποίο υπάρχει δίκαιο στην περιοχή. Για μερικά άμεσα μέτρα, που δεν είναι μόνο τα ευρώ, αλλά είναι και κάποιες άμεσες ανάγκες που πρέπει να καλυφθούν, όπως για παράδειγμα οι πόροι σίτισης, στέγασης αυτών που έχουν πληγεί και πρέπει να μείνουν κάπου αλλού, το σύστημα έχει κινηθεί και απ’ ό,τι ξέρω, οι κάτοικοι είναι εν μέρει ικανοποιημένοι. Θα παρέμβουμε αρμοδίως, ώστε αν κάπου υπάρξει ολιγωρία –δεν ξέρω αν υπάρχει- να αντιμετωπιστεί, ώστε έως ότου αποδώσουν τα σωστά μελετημένα μέτρα, να μπορέσουμε να καλύψουμε τις τοπικές ανάγκες γρήγορα και σωστά.
      Τέλος, έχετε δίκιο. Δεν υπάρχει δήμος, όπως τον είπατε στα Χανιά. Υπάρχουν Δήμοι Βοΐων και Ασωπού.
      ΕΛΠΙΔΑ ΠΑΝΤΕΛΑΚΗ: «Αποκορώνου», είναι για τη Λακωνία. 
      ΠΡΟΕΔΡΕΥΩΝ (Ιωάννης Τραγάκης): Υπάρχει ο Δήμος Αποκορώνου. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Βεβαίως, υπάρχει. 
      ΕΛΠΙΔΑ ΠΑΝΤΕΛΑΚΗ: Μήπως δυσκολευτούν να πάρουν τα χρήματα;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Δεν έχει καμία σημασία. Η ουσία είναι ότι αυτό το ποσό επιδικάστηκε και η περιοχή οριοθετήθηκε ως σεισμόπληκτη. Προχωρούμε χωρίς καμία καθυστέρηση στην ουσιαστική αποκατάσταση των ζημιών με μελέτη, χρηματοδότηση βάσει της μελέτης και αποκατάσταση. 
      ΕΛΠΙΔΑ ΠΑΝΤΕΛΑΚΗ: Αύριο το πρωί πρέπει να σταλούν τα χρήματα;
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, εισερχόμεθα στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 28/1.12.2005 επερώτηση των Βουλευτών του ΠΑ.ΣΟ.Κ. κ.κ. Ιωάννη Μαγκριώτη, Κωνσταντίνου Σπηλιόπουλου, Χρήστου Πρωτόπαπα, Λάζαρου Λωτίδη, Ιωάννη Μανιάτη, Μιχαήλ Καρχιμάκη, Πέτρου Κατσιλιέρη, Ανδρέα Μακρυπίδη, Απόστολου-Αθανάσιου Τσοχατζόπουλου, Νικόλαου Χριστοδουλάκη, Δημητρίου Κουσελά, Νικολάου-Φωτίου Χατζημιχάλη, Βασιλείου Τόγια, Ευάγγελου Παπαχρήστου, Ανδρέα Φούρα, Ιωάννη Βλατή, Δημητρίου Βαρβαρίγου, Ελπίδας Τσουρή, Απόστολου Φωτιάδη, Ιωάννη Διαμαντίδη, Χρίστου Βερελή και Ιωάννη Τσακλίδη προς τον Υπουργό Οικονομίας και Οικονομικών, σχετικά με το δανεισμό των πολιτών για καταναλωτικά και στεγαστικά δάνεια. 
      Επιστολή που λάβαμε από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα, μας δηλώνει ότι ορίζεται ως Κοινοβουλευτικός Εκπρόσωπος στην επερώτηση ο συνάδελφος κ. Σπηλιόπουλος. 
      Ο πρώτος επερωτών κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, όλο και περισσότερο θα ακούγεται ότι το άλφα ή το βήτα Υπουργείο ζήτησε από την Κυβέρνηση χρήματα για επείγουσες ανάγκες, αλλά το Υπουργείο Οικονομικών δεν έχει να δώσει. Αυτό το μπαλάκι που ξεκίνησε από τον προηγούμενο χρόνο, θα συνεχίσει να αλλάζει χέρια και αυτό θα το πληρώνουν οι πολίτες και, κυρίως, η ελληνική περιφέρεια. Ελπίζω μετά από τον ανασχηματισμό, οι Υπουργοί Οικονομικών και ΠΕ.ΧΩ.Δ.Ε. να τα βρίσκουν καλύτερα. Το ταμείο, όμως, θα είναι μείον και όποιος και να έρθει, το ίδιο θα είναι. 
      Κύριε Πρόεδρε, μέσα στους είκοσι μήνες της διακυβέρνησής σας –μιλάω για είκοσι μήνες, γιατί τα ακριβή μας στοιχεία από την Τράπεζα Ελλάδος αναφέρονται στο εικοσάμηνο, αν και τα πράγματα έχουν εκτραχυνθεί ακόμη περισσότερο τον τελευταίο καιρό- έχουμε υπερδιπλασιασμό των στεγαστικών δανείων σε σχέση με όλα τα προηγούμενα χρόνια. Πάνω από 40.000.000.000 ευρώ είχε φθάσει ο δανεισμός για στεγαστικά δάνεια μέχρι το τέλος του 2005.
      Ο διπλασιασμός οφείλεται στην προαναγγελία εδώ και ενάμιση χρόνο από τον κ. Αλογοσκούφη, ότι από 1.1.2006 θα επιβληθεί Φ.Π.Α. 19% στην οικοδομή και θα αυξηθούν δραματικά οι αντικειμενικές αξίες των ακινήτων. Αυτό είναι εγκληματικό. Γι’ αυτό και τα φορολογικά νομοσχέδια εφαρμόζονται από την ημέρα κατάθεσής τους και όχι από την ημερομηνία δημοσίευσης στην Εφημερίδα της Κυβερνήσεως και, πολύ περισσότερο, όχι από την ημέρα ψήφισης, για να μην υπάρξουν στο ενδιάμεσο διάστημα κερδοσκοπικές δραστηριότητες. Επί ενάμιση χρόνο «δημιουργήσατε» ζωτικό χρόνο για τους κερδοσκόπους εις βάρος των πολιτών.
      Με τον τρόπο αυτό, κύριε Υπουργέ, στείλατε εκβιαστικά τους πολίτες στα γκισέ των τραπεζών, αλλάζοντας ριζικά τους οικογενειακούς προϋπολογισμούς. Τα άμεσα αποτελέσματα είναι η τεχνητή αύξηση της ζήτησης ακινήτων και η εκτόξευση της τιμής των ακινήτων από 40%, μίνιμουμ, μέχρι και 400%, ανάλογα με την περιοχή. Επίσης, η κερδοσκοπία εκ μέρους του κράτους, των τραπεζών και των εργολάβων σε βάρος των οικογενειακών προϋπολογισμών, σε βάρος των πολιτών και ιδιαίτερα των επαγγελματιών, των μισθωτών και των συνταξιούχων, που κυρίως προστρέχουν στον τραπεζικό δανεισμό για να αποκτήσουν κατοικία. 
      Μάλιστα, για να εισπράξετε όσα περισσότερα μπορούσατε το 2005 και για να κλείσετε τη μαύρη τρύπα της οικονομικής σας πολιτικής, επιτρέπετε να υπογράφονται τα συμβόλαια, μέχρι το τέλος του Φλεβάρη, αφού είχαν εισπραχθεί μέχρι το τέλος του προηγούμενου χρόνου τα έσοδα από το κράτος, ανεξάρτητα αν είχαν υπογραφεί τα συμβόλαια ή όχι. Αν έχεις καταθέσει τα χρήματα στο κρατικό ταμείο, μπορείς μετά, μέχρι τέλος του Φλεβάρη, για άλλους δύο μήνες, να υπογράψεις τα συμβόλαια. 
      Ρωτήστε, κύριε Υπουργέ, τις τράπεζες, τους χρηματοοικονομικούς συμβούλους και φυσικά τους πολίτες, αν υπάρχει κάποια αίτηση δανείου στο νέο χρόνο. Μηδενικές είναι οι δραστηριότητες, όχι μόνο γιατί δεν προλαβαίνουν τις «φουσκωμένες» του προηγούμενου χρόνου και ιδιαίτερα των τελευταίων μηνών, αλλά γιατί έχει παγώσει απόλυτα η αγορά. Σκαρφιστήκατε κάθε τέχνασμα για να συγκεντρώσετε κερδοσκοπικά έσοδα, ληστεύοντας κυριολεκτικά τους πολίτες. 
      Τα καταναλωτικά δάνεια την ίδια περίοδο αυξήθηκαν από 12.403 εκατομμύρια ευρώ περίπου, σε 19.200 εκατομμύρια ευρώ, θα είναι πάνω από 20 δισεκατομμύρια ευρώ μέχρι το τέλος του έτους. 
      Μάλιστα τρόμαξε ο κ. Γκαργκάνας, ο οποίος είναι θιασώτης της ελεύθερης οικονομίας και αγοράς και πάντοτε προτρέχει και ανοίγει δρόμους για τη νεοφιλελεύθερη πολιτική σας. Ζήτησε από τις τράπεζες να βάλουν αυστηρότερους όρους και πλαφόν δανεισμού για να περιοριστεί η ληστεία των πολιτών και η κρίση της οικοδομής που είναι προ των πυλών. 
      Η Κυβέρνηση ατάραχη, ούτε λέξη ούτε κουβέντα. Πανηγυρίζει για την αύξηση των φορολογικών εσόδων και των κερδοσκοπικών φορολογικών εσόδων το τελευταίο δίμηνο του 2005. Δηλαδή, πανηγυρίζει για τα λάφυρα ουσιαστικά.
      Κύριε Υπουργέ, δημιουργήσατε τεχνητή δανειακή ζήτηση το 2006. Αποτέλεσμα αυτού είναι το ότι θα δημιουργηθεί ένα μεγάλο απόθεμα ακινήτων στο προσεχές μέλλον. Έτσι, θα έχουμε πιθανή κατάρρευση των τιμών των ακινήτων με απρόβλεπτες συνέπειες για την οικονομική δραστηριότητα, αλλά και για τα οικονομικά των οικογενειών. Θα έχουν υποστεί διπλή βλάβη οι αγοραστές, γιατί και πλήρωσαν πανάκριβα τα ακίνητα και δανείστηκαν και δεν θα μπορούν αύριο να πληρώσουν τα δάνεια, αλλά και η τιμή του ακινήτου τους πιθανότατα θα μειωθεί από την αρχική τιμή που το αγόρασαν. 
      Ακόμα, θα πτωχεύσουν όλες οι μικρές και μεσαίες κατασκευαστικές εταιρείες, αυτές που δεν έχουν προπωλήσει και διατηρούν το απόθεμα των ακινήτων τους, γιατί δεν θα μπορούν να εξυπηρετήσουν χρηματοοικονομικά την επαγγελματική τους δραστηριότητα. Έτσι θα έρθουν οι μεγάλες εταιρείες, θα έρθουν οι τράπεζες και αντί πινακίου φακής θα πάρουν τα ακίνητα, για να μην μπουν φυλακή οι κατασκευαστές. 
      Επίσης, θα υπάρχει σε μεγάλη ύφεση στην οικοδομική δραστηριότητα, που είναι βασικός αιμοδότης τις τελευταίες δεκαετίες της οικονομίας αλλά και δημιουργός πολλών θέσεων απασχόλησης. Βασικός αιμοδότης του Ι.Κ.Α. και των άλλων ταμείων, είναι η οικοδομική δραστηριότητα που τροφοδοτεί εκατοντάδες συναφή επαγγέλματα. 
      Κύριε Πρόεδρε, οι τράπεζες -βλέποντας το εύκολο και γρήγορο κέρδος την τελευταία διετία- έριξαν όλα τα διαθέσιμά τους, πάνω από το 80% του ποσοστού των χορηγιών τους, στα στεγαστικά και καταναλωτικά δάνεια.
      Το αποτέλεσμα ήταν να μη δανείζουν στις μικρές και μεσαίες επιχειρήσεις και στους επαγγελματίες. Γι’ αυτό, λοιπόν, είχαμε τριπλασιασμό των ακάλυπτων επιταγών και υπερτριπλασιασμό των λουκέτων στις μικρομεσαίες μεταποιητικές και εμπορικές επιχειρήσεις. 
      Αυτά είναι τα πολλαπλά αρνητικά αποτελέσματα της πολιτικής σας, κύριε Υπουργέ! Μ’ αυτόν τον τρόπο πλήττετε την υγιή επιχειρηματική δραστηριότητα της χώρας. «Τρίβουν» τα χέρια τους οι τραπεζίτες και γι’ αυτό, όταν τους ζητήσατε να αυξήσουν την προκαταβολή του φόρου, σας χειροκρότησαν. Μα, έχουν τέτοιο απόθεμα που μπορούν να σας δώσουν κι άλλο. Τους βοηθήσατε, για να αυξήσουν με τον πιο εύκολο και γρήγορο τρόπο τα κέρδη τους. Τους ενισχύσατε από τον κρατικό προϋπολογισμό, δηλαδή από την αποταμίευση του απλού Έλληνα πολίτη, για να λύσουν το πρόβλημα με τα ασφαλιστικά ταμεία. Αυτά κάνατε, κύριε Υπουργέ, με τις τράπεζες, το μεγάλο κεφάλαιο, το εγχώριο αλλά και το διεθνές. 
      Η μεσαία επιχείρηση, ο επαγγελματίας, ο πολίτης και ο συνταξιούχος, όχι μόνο είναι στο περιθώριο της πολιτικής σας, αλλά εισπράττουν και τα αρνητικά αποτελέσματα αυτής της επιλογής σας. 
      Ο δανεισμός για τα στεγαστικά και καταναλωτικά δάνεια έφτασε, όπως λέει ο κ. Γκαργκάνας, στο 35% του Α.Ε.Π.. Είναι μεν χαμηλότερος του μέσου ευρωπαϊκού όρου, αλλά ξέρουμε πολύ καλά ότι εκεί τα εισοδήματα είναι υψηλότερα και σταθερότερα. Άλλωστε, αυτό φαίνεται από την εξυπηρέτηση των δανείων. Τα επισφαλή δάνεια είναι σε ποσοστό 3,3%, κατά μέσο όρο, στην Ευρωπαϊκή Ένωση, ενώ στην Ελλάδα τον προηγούμενο Σεπτέμβρη ήταν 7,5%. Ήδη, πάνω από τριακόσιες χιλιάδες δανειολήπτες αδυνατούν να εκπληρώσουν τις υποχρεώσεις τους. 
      Από τον προηγούμενο χρόνο, άρχισαν οι μαζικές κατασχέσεις ακινήτων, αυτοκινήτων και κάθε άλλης αγοράς αγαθών, με τους τρόπους που περιέγραψα προηγουμένως από τους πολίτες-δανειολήπτες, γιατί δεν μπορούν να εκπληρώσουν τις υποχρεώσεις τους προς τις τράπεζες. Μάλιστα, με την αύξηση που έκανε η Ευρωπαϊκή Κεντρική Τράπεζα στα επιτόκια προς το τέλος της προηγούμενης χρονιάς και αν προχωρήσει και σε πρόσθετη αύξηση, θα οδηγήσει δεκάδες χιλιάδες νοικοκυριά στην καταστροφή, στην απώλεια του ακινήτου τους και φυσικά και των χρημάτων τους. 
      Το 2005, κύριε Υπουργέ, ήταν το χειρότερο οικονομικά έτος των τελευταίων δεκαετιών όσον αφορά την πραγματική οικονομία και αυτό γιατί, πρώτα-πρώτα, είχαμε μηδενική σχεδόν αύξηση της αυτοτροφοδοτούμενης ανάπτυξης. Το 3,5% που παρουσιάζετε, οφείλεται αποκλειστικά στο Γ΄ Κοινοτικό Πλαίσιο Στήριξης –και το ξέρετε καλά- και στον τραπεζικό δανεισμό για στεγαστικά και καταναλωτικά δάνεια. Μειώθηκε η ανταγωνιστικότητα των επιχειρήσεων κατά εννέα μονάδες και αυτό μας το λένε όλοι οι διεθνείς οργανισμοί. Φανταστείτε ότι το 2005 ήταν ανακηρυγμένο από σας ως «Έτος Ανταγωνιστικότητας». Θα έπρεπε να το είχατε ανακηρύξει ως «έτος πτωχεύσεων», κύριε Υπουργέ! 
      Η μείωση των εισοδημάτων έστρεψε τους πολίτες στην καταναλωτική πίστη. Η εισοδηματική σας πολιτική, η πίεση στους μικρομεσαίους και στους επαγγελματίες, με τα πρόσθετα φορολογικά μέτρα που τους επιβάλατε, τους έστρεψε στην καταναλωτική πίστη για να διατηρήσουν ένα μέσο όρο κατανάλωσης και ευημερίας που είχαν αποκτήσει τα προηγούμενα χρόνια, αλλά και για να εκπληρώσουν τις δανειακές τους ανάγκες. Ουσιαστικά, δανείζονται για να εξυπηρετούν τα προηγούμενα δάνεια και για να καλύπτουν τις κάρτες τους. Αυτή είναι πλέον η κίνηση των τραπεζών προς τους πολίτες.
      Προεισπράξατε τις αποταμιεύσεις της οικονομίας και των πολιτών της επόμενης διετίας, γιατί είχατε ένα σχέδιο με ορίζοντα τετραετίας και γιατί ξέρετε ότι μετά θα εγκαταλείψετε τη διακυβέρνηση της χώρας. Και θα την εγκαταλείψετε σε κακά χάλια!
      Δυστυχώς, σας έχει καταλάβει πανικός, κύριε Υπουργέ! Θα φύγετε και θα έχετε αφήσει τη μαύρη πραγματικότητα στην οικονομία και στα εισοδήματα των πολιτών. Ήδη οι τράπεζες, βλέποντας την κρίση να έρχεται, ανοίγουν ένα νέο κύκλο δραστηριοτήτων. Άλλωστε, οι τράπεζες είναι πάντα ευρηματικές όσον αφορά το πώς θα διασφαλίσουν τα δάνειά τους, την επιστροφή δηλαδή και την αποπληρωμή τους, αλλά και τα νέα κέρδη.
      Αγοράζουν τα δάνεια των πολιτών από άλλες τράπεζες, τους ανακουφίζουν προσωρινά, αλλά τους προσθέτουν νέα βάρη. Μετά από δύο χρόνια, δηλαδή, θα είναι ακόμη πιο βαριά η δαμόκλειος σπάθη πάνω από τους πολίτες, πάνω από τους δανειολήπτες, πάνω από την οικονομία. Μεταθέτετε απλώς για λίγους μήνες το πρόβλημα, την κρίση και την κατάρρευση. 
      Εσείς, κύριε Υπουργέ, ως Κυβέρνηση, τι κάνετε το τελευταίο διάστημα, και πριν τις γιορτές αλλά και μετά τις γιορτές; Απλώς περιμένετε τον ανασχηματισμό. Αλίμονο σ’ αυτούς που θα αναλάβουν! Στα δύο χρόνια που σας μένουν, οι νέοι Υπουργοί θα απολογούνται για τα χάλια των προκατόχων τους. Σας θυμίζω τον κ. Μάνο, που όταν ανέλαβε Υπουργός Εθνικής Οικονομίας μετά τον κ. Σουφλιά, τι είπε; «Δυο χαμένα χρόνια». Ήταν βέβαια για τη χώρα, την οικονομία και τους πολίτες και αποδείχτηκε τελικά πως το πλήρωσε η Νέα Δημοκρατία στις εκλογές του Οκτωβρίου του 1993. Θα είναι πολύ υψηλότερο το τίμημα που θα πληρώσει η οικονομία, ιδιαίτερα η ελληνική περιφέρεια, η μεταποίηση, το εμπόριο, η επιχειρηματική δραστηριότητα, οι επαγγελματίες, οι εργαζόμενοι και οι συνταξιούχοι και φυσικά οι άνεργοι και οι νέοι. Γι’ αυτό πολύ πιο σκληρό και πικρό θα είναι το τίμημα, που θα πληρώσει και η παράταξή σας στις επόμενες εκλογές.
      Κύριε Πρόεδρε, θα κλείσω λέγοντας πως μόνο ο Σαίξπηρ θα μπορούσε να περιγράψει την αμηχανία και το αδιέξοδο στην Κοινοβουλευτική Ομάδα της Νέας Δημοκρατίας μπροστά στον ανασχηματισμό. Κατά το να «Ζει κανείς ή να μη ζει», θα μπορούσε να πει κάποιος «Να μπω ή να μην μπω στην Κυβέρνηση;» για τα στελέχη της Νέας Δημοκρατίας:
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Πάντως, αν ξέρετε κανένα που δεν θέλει να μπει, να μας τον πείτε!
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Θα κάνω τη χρήση και της δευτερολογίας μου, κύριε Πρόεδρε.
      Υπάρχει ένα μείζον θέμα που θίγουμε με τη σημερινή επερώτησή μας. Όπως είδατε, έχει δύο άξονες, τα στεγαστικά δάνεια και τα καταναλωτικά δάνεια. Κύριε Υπουργέ, εγώ θα ήθελα να αναφερθώ ιδιαίτερα στο θέμα των καταναλωτικών δανείων. 
      Κατά τη γνώμη μου, είναι μείζον ζήτημα. Έχουμε μία φοβερή υπερχρέωση, πρωτοφανή, για τα δεδομένα του ελληνικού νοικοκυριού. Τα καταναλωτικά δάνεια σχεδόν τείνουν να διπλασιασθούν. Πού οφείλεται αυτό; Είναι σαφές ότι οφείλεται στην πολιτική λιτότητας και υπανάπτυξης που ακολουθεί η σημερινή Κυβέρνηση. Είναι μία πολιτική που ενισχύει την ακρίβεια. Δείτε καθαρά τι γίνεται. 
      Καταθέτω στα Πρακτικά στοιχεία για το «πάρτι» που κάνει η κερδοσκοπία αυτές τις μέρες στα λαχανικά και πρόσφατα στοιχεία για την ακρίβεια στην αγορά, με βάση δικά σας νούμερα, τα νούμερα της Εθνικής Στατιστικής Υπηρεσίας, που κάποια στιγμή πρέπει να μάθουμε να τα διαβάζουμε, γιατί το Υπουργείο Ανάπτυξης απ’ ό,τι φαίνεται ούτε αυτό δεν έχει καταφέρει ακόμα.
      (Στο σημείο αυτό ο Βουλευτής κ. Χρήστος Πρωτόπαπας καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Λέτε ότι στηρίζετε την ανάπτυξη. Μπράβο! Μιλάτε για ρυθμούς ανάπτυξης. Ωραία! Θα επαναλάβω την ερώτηση που μας είχατε κάνει πριν από δύο χρόνια: Πού οφείλεται αυτό κατά τη γνώμη σας; Σ’ ένα μεγάλο βαθμό –γιατί επενδύσεις δεν έχουμε- οφείλεται στην τεχνητή αύξηση της κατανάλωσης. Δημιουργείται τεχνητή αύξηση της κατανάλωσης μέσα από τα καταναλωτικά και τα στεγαστικά δάνεια. Ενεργείτε ουσιαστικά, αντικειμενικά, ως Κυβέρνηση, σαν εργολάβοι και προωθητές πωλήσεων των τραπεζών. Δυστυχώς, εκεί έχετε φθάσει. 
      Να δούμε τα στοιχεία: Ένα στα δύο νοικοκυριά χρωστάει στις τράπεζες, ενώ ένα στα τρία δίνει το 50% του μηνιαίου εισοδήματός του για την αποπληρωμή δανείων. Δεν έχουν ξαναγίνει ποτέ αυτά τα πράγματα στην Ελλάδα. Τι κάνουν οι τράπεζες; Έχουν πάρα πολύ υψηλά επιτόκια. Έχω πίνακα που δείχνει ότι, δυστυχώς, το περιθώριο κέρδους των τραπεζών στα στεγαστικά δάνεια είναι το υψηλότερο στην Ευρωπαϊκή Ένωση, ενώ στα καταναλωτικά δάνεια, γενικότερα στην Ευρώπη το επιτόκιο είναι κατά μέσο όρο στο 6,67%, εμείς έχουμε φθάσει στο 8,45%, δηλαδή, περίπου δύο μονάδες παραπάνω.
      Γιατί γίνεται αυτό; Διότι κατ’ αρχάς οι τράπεζες θέλουν να διασφαλίσουν τα υπερκέρδη τους και διότι οι ίδιες καταλαβαίνουν ότι κτίζουμε στην άμμο. Οι ίδιες καταλαβαίνουν ότι επί μακρόν αυτή η ιστορία δεν μπορεί να συνεχιστεί. Οι ίδιες καταλαβαίνουν ότι έχει δημιουργηθεί μια καταναλωτική φούσκα, ιδιαίτερα ανασφαλής. Σου λέει, πώς θα διασφαλίσουμε τα λεφτά μας; Βάλε πολύ υψηλά επιτόκια που ως παράγων αυτό δείχνει γενικότερη ανασφάλεια για την οικονομία και ιδιαίτερα για το θέμα αυτό των δυο δανείων και αφού βάλεις πολύ υψηλά επιτόκια ό,τι και να γίνει ό,τι προβλήματα και να έχουμε θα εξασφαλίσουμε τα υπερκέρδη μας. Αυτή είναι η πραγματικότητα. Τα νούμερα αυτό αποδεικνύουν. Μόνο ο ένας στους δέκα πολίτες καθυστερεί αυτή τη στιγμή τη δόση του ενώ το 7,5%  των καταναλωτικών δανείων δεν εξυπηρετείται. Και ακριβώς αυτές οι επισφάλειες είναι που ωθούν ανεξέλεγκτα τις τράπεζες χωρίς καν πίεση από πλευράς Κυβέρνησης να αυξάνουν τόσο πολύ τα επιτόκιά τους.
      Οι κάρτες; Πανηγυρίζουν. Κάθε λίγο και λιγάκι βρίσκουμε και μια ανακοίνωση με την οποία περήφανα ανακοινώνουν το πόσο ψηλά έχουν φθάσει οι πωλήσεις τους. Η κυβέρνηση είναι αδρανής. Παρατηρεί τις εξελίξεις από μακριά. Αφήνει κινήσεις ιδιαίτερα επικίνδυνες σε βάρος του καταναλωτή. Δεν είναι τυχαίο για παράδειγμα αυτό που έγινε πριν από λίγους μήνες όπου οι τράπεζες άλλαξαν το πότε βάζουν τους τόκους, τους έβαζαν από την πρώτη μέρα της συναλλαγής με αποτέλεσμα να υπολογίζουν ότι θα εισπράξουν 350.000.000 ευρώ παραπάνω από τον καταναλωτή στα δάνεια αυτά. Δεν είναι τυχαίο ότι σε όλες αυτές τις δανειακές συμβάσεις μπαίνουν συνήθως με διάφορες μεθόδους μηνιαία έξοδα, προμήθειες, ζητήματα που συνδέονται με πιθανές προσφυγές στα δικαστήρια κ.ο.κ.. Και σε όλα αυτά ο καταναλωτής είναι απροστάτευτος. Ο συνήγορος του καταναλωτή αργεί. Έχει μια ταμπέλα που λέει «αργώ», «θα δω», «θα στελεχωθώ». Πότε; Και την ίδια ώρα οι ελεγκτικοί μηχανισμοί απουσιάζουν.
      Θα σας διαβάσω ένα κείμενο το οποίο δεν είναι δικό μου, προέρχεται από μια έγκυρη καταναλωτική οργάνωση και το οποίο είναι θα έλεγα ανατριχιαστικό πράγματι για την κατάσταση. 
      Τι λέει ένας πολίτης; «Στις 16 Απριλίου 2004» –λέει ο πολίτης αυτός- «επισκέφθηκα μεγάλη ιδιωτική ελληνική τράπεζα και κατέθεσα αίτηση για προσωπικό δάνειο ύψους 15.000 ευρώ. Το δάνειο εγκρίθηκε και πήγα στην τράπεζα για να υπογράψω τη σύμβαση και να πάρω τα χρήματα. Εκεί με πληροφόρησαν ότι για να πάρω το δάνειο πρέπει να συνάψω ασφάλεια ζωής –παράλογο- για την οποία θα πλήρωνα 600 ευρώ το χρόνο. Όταν είπα ότι έχω ασφάλεια ζωής από την υπηρεσία μου και δεν θέλω δεύτερο ασφαλιστήριο, με διαβεβαίωσαν ότι η σύναψη του ασφαλιστηρίου ζωής είναι υποχρεωτική αν θέλω να πάρω το δάνειο, διαφορετικά δεν μπορώ να εκταμιεύσω τα 15.000 ευρώ. Αναγκαστικά υπέγραψα το ασφαλιστήριο ζωής». Προσέφυγε ο άνθρωπος, παρενέβη η καταναλωτική οργάνωση, απαλλάχθηκε από το ασφαλιστήριο, αλλά πλήρωσε 600 ευρώ για τον πρώτο χρόνο. Συγχαρητήρια! Απροστάτευτος παντελώς. Πολιτεία δεν υπάρχει, συνήγορος του καταναλωτή, αργεί. Έτσι τα έχετε καταφέρει. 
      Το ερώτημα που τίθεται είναι πού πάμε. Δημιουργείται, ξαναλέω, μια καταναλωτική φούσκα. Στηρίζεται σ’ αυτόν τον περίεργο ιδιόμορφο δανεισμό. Πανηγυρίζουν οι τράπεζες και σε λίγο θα κλαίει ο καταναλωτής. Η συνέχιση της πολιτικής της λιτότητας, η συνέχιση της πολιτικής της απουσίας επενδύσεων, η συνέχιση της πολιτικής που δεν έχει πραγματικό όραμα για την οικονομία και ιδιαίτερα την πραγματική οικονομία που δεν φέρνει πραγματικές νέες επενδύσεις, που δεν δημιουργεί νέες θέσεις απασχόλησης, που δεν δημιουργεί ουσιαστικό περαιτέρω εισόδημα για τον πολίτη, θα έχει σαν αποτέλεσμα αυτή η τακτική να συνεχιστεί. Και δυστυχώς αν αυτή η τακτική συνεχιστεί ορισμένες λίγες μεγάλες επιχειρήσεις και ειδικά οι τράπεζες θα κερδοσκοπούν και θα ευημερούν αλλά πάνω απ’ όλα και ο πολίτης και η αγορά και οι μικρομεσαίοι θα είναι σε μια τελείως αρνητική κατάσταση. 
      Έχετε προβληματιστεί για την κατάσταση στην αγορά; Έχετε δει ότι έχουν αυξηθεί μέσα σε ένα χρόνο κατά 55% οι απλήρωτες συναλλαγματικές και οι ακάλυπτες επιταγές; Έχετε δει τι σημαίνει για το μικρομεσαίο αυτή η πολιτική της λιτότητας και του κορεσμού του εισοδήματος; Περιμένουν τις εκπτώσεις μπας και πουλήσουν, μπας και κάτι γίνει. Αλλά θεόσταλτα πράγματα στην οικονομία δεν υπάρχουν. Όσο αυτή η πολιτική συνεχίζεται, όσο δεν υπάρχει μια διαφορετική πολιτική στη χώρα, όσο δεν παίρνετε τα ελάχιστα μέτρα για να προστατεύσετε τον καταναλωτή, όσο και οι ίδιοι στηρίζετε την αγορά και την ανάπτυξη πάνω στον υπερδανεισμό και δημιουργείτε φούσκα, όσο οι ίδιοι τελικά παίζετε όπως παίξατε για περισσότερα έσοδα με τα στεγαστικά δάνεια τόσο η κατάσταση αυτή δυστυχώς θα χειροτερεύει και θα βρείτε και εμάς και την κοινωνία απέναντι. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο κ. Μακρυπίδης. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η οικονομική πολιτική της Κυβέρνησης της Νέας δημοκρατίας έχει αποτύχει παταγωδώς. Το βιώνει ο λαός, οι εργαζόμενοι, οι μισθωτοί, οι συνταξιούχοι. Το αντιμετωπίζει η αγορά με την κρίση που διέρχεται και παρουσιάζεται το οξύμωρο αφ’ ενός να έχουμε έξαρση της ακρίβειας, λόγω της αισχροκέρδειας και της κερδοσκοπίας, και αφ’ ετέρου να έχουμε μείωση του τζίρου των μικρομεσαίων επιχειρήσεων. Χιλιάδες μικρομεσαίες επιχειρήσεις έκλεισαν μέσα στο 2005, αλλά και αρκετές βρίσκονται στα πρόθυρα του να βάλουν λουκέτο. Είναι γεγονός ότι η αγορά βρίσκεται πλέον σε μεγάλη κρίση. 
      Κύριε Υπουργέ, κατά 54% αυξήθηκε το ποσοστό των πτωχεύσεων το 2005 σε σχέση με τον προηγούμενο χρόνο. Σύμφωνα με τα στοιχεία του «ΤΕΙΡΕΣΙΑ», οι ακάλυπτες επιταγές το 2005 αυξήθηκαν κατά 43% σε σχέση με τον προηγούμενο χρόνο και ξεπέρασαν για πρώτη φορά το ποσό του 1,4 δισεκατομμυρίου ευρώ. Αυτή η οικονομική πολιτική της Κυβέρνησης της Νέας Δημοκρατίας οδήγησε εκατοντάδες χιλιάδες πολίτες σε υπερδανεισμό. Αρκετούς μάλιστα τους εγκλώβισε και εν όψει αύξησης των επιτοκίων από την Ευρωπαϊκή Κεντρική Τράπεζα, σίγουρα οδήγησε τις τράπεζες σε υπερκέρδη. Αυτή η πολιτική υπονομεύει την πραγματική οικονομία. Δημιουργεί μια πλασματική, προσωρινή, κατά τη γνώμη μας, ανάπτυξη μέσα από τον υπερδανεισμό και την υπερκατανάλωση. Είναι γεγονός ότι αυτή η οικονομική πολιτική έχει θύματα τους πολλούς, τα αδύνατα οικονομικά και κοινωνικά στρώματα και εξυπηρετεί τις τράπεζες, τους μεσάζοντες και τους μεταπράτες. 
      Παρουσιάζεται το φαινόμενο οι τράπεζες να έχουν υπερκέρδη 50%, 60% και 70% μέσα στο 2005. Είναι γεγονός ότι αυτό προέρχεται από υπερεκμετάλλευση του δανεισμού των πολιτών. Μεγάλη είναι η αύξηση των καταναλωτικών δανείων με τα υψηλά επιτόκια. Δύο χρόνια τώρα ακολουθείται περιοριστική εισοδηματική πολιτική λιτότητας, με αυξήσεις στους μισθούς που υπολείπονται του πληθωρισμού –έχουμε αυξήσεις της τάξεως του 2,5%-3%, όταν ο πληθωρισμός είναι 3,5%-4%- χωρίς αύξηση του αφορολογήτου ορίου, χωρίς τιμαριθμοποίηση της φορολογικής κλίμακας. Για πρώτη φορά μέσα στην τελευταία δεκαπενταετία έχουμε μηδενική αύξηση στα πραγματικά εισοδήματα. Σκόπιμα, κατά τη γνώμη μας, οδηγείτε τους πολίτες σε υπερδανεισμό και σε καταναλωτικά δάνεια, προκειμένου να αντεπεξέλθουν στις ανάγκες. 
      Αυτό επιβεβαιώνεται και από το γεγονός ότι τα δυο τελευταία χρόνια τα καταναλωτικά δάνεια ξεπέρασαν τα 20.000.000.000 ευρώ, από 12,4 δισεκατομμύρια ευρώ που ήταν το 2003. Δηλαδή έχουμε πλέον του 50% αύξηση των καταναλωτικών δανείων. Ένα στα δυο νοικοκυριά σήμερα όχι απλώς είναι χρεωμένο, αλλά υπερχρεωμένο στις τράπεζες, αποτέλεσμα της οικονομικής δυσκολίας να αντεπεξέλθουν στις ανάγκες. 
      Επιπλέον, θύμα των παλινωδιών της οικονομικής πολιτικής της Κυβέρνησης της Νέας Δημοκρατίας είναι τα νοικοκυριά. Γιατί; Για τις εσκεμμένες διαρροές ένα χρόνο τώρα για το φορολογικό καθεστώς που θα ίσχυε στα ακίνητα, για τις αντιφατικές δηλώσεις στελεχών της Κυβέρνησης πότε θα εφαρμοστεί ο Φ.Π.Α. στις νεόδμητες οικοδομές, για την εξαίρεση ή όχι της πρώτης κατοικίας από το Φ.Π.Α. στα διαμερίσματα, για το τι θα ισχύσει ως προς την επιβολή του Φ.Π.Α., σχετικά με το χρόνο υποβολής του φακέλου και την έκδοση της άδειας στην πολεοδομία. 
      Υπήρξε, δηλαδή, ένα αλαλούμ στις υπηρεσίες του Υπουργείου Οικονομικών -είδαμε ατέλειωτες ουρές παραμονές της Πρωτοχρονιάς, διαπληκτισμοί, αναρχία, μία τριτοκοσμική κατάσταση-  και αυτό ήταν αποτέλεσμα της ανικανότητάς σας… 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ολοκληρώσω το χρόνο της δευτερολογίας μου, κύριε Πρόεδρε.
      …της έλλειψης συγκεκριμένου σχεδιασμού και προγραμματισμού. Και αυτό φάνηκε από τις παρατάσεις επί παρατάσεων που δώσατε. Δώσατε παράταση για τη σύνταξη των συμβολαίων μέχρι 28 Φεβρουαρίου του 2006, όταν εισπράξατε τα έσοδα μέχρι 31.12.2005, γιατί αυτοσκοπός σας ήταν τα έσοδα και όχι η εξυπηρέτηση των πολιτών και όχι η ομαλή διεκπεραίωση των συναλλαγών και των εκκρεμοτήτων των πολιτών με το κράτος. 
      Η Κυβέρνηση της Νέας Δημοκρατίας σκόπιμα το 2005 δημιούργησε αυτή την εικόνα των υπέρμετρων αυξήσεων στον ευαίσθητο τομέα της κτηματαγοράς, προκειμένου να αυξηθεί η ζήτηση της αγοράς των ακινήτων. Έτσι ευνοήθηκαν οι κερδοσκόποι, οι μεσάζοντες και άλλοι παρόμοιοι. Και αυτό, προκειμένου να αυξηθεί η διεκπεραίωση εκκρεμοτήτων, όσον αφορά τις γονικές παροχές, δωρεές και άλλες εκκρεμότητες με καθαρά, επαναλαμβάνω, εισπρακτικό στόχο την αύξηση των φορολογικών εσόδων για το έτος 2005, όπως προκύπτει από τα στοιχεία που εσείς αναφέρετε στον προϋπολογισμό που υπήρχε πρόβλεψη αύξηση φορολογικών εσόδων από την περιουσία κατά 6,5% και εσείς αναφέρετε ότι κατά την εκτίμησή σας θα ξεπερνούσε το 25% από 6,5% που ήταν η πρόβλεψη, δηλαδή, θα ήταν περισσότερα από 528.000.000 ευρώ τα έσοδα από την περιουσία. Αποτέλεσμα αυτής της πολιτικής ήταν η έξαρση της κερδοσκοπίας. Οι τιμές των ακινήτων σε πολλές περιοχές αυξήθηκαν κατά 20%-30% τους τελευταίους μήνες. Δηλαδή ήταν μεγαλύτερη η αύξηση από ό,τι είχαμε την προηγούμενη πενταετία, περίοδο που ήταν σε εξέλιξη οι υποδομές για τις ολυμπιακές εγκαταστάσεις. Τέτοια αύξηση δεν είχε παρουσιαστεί ούτε κατά την περίοδο εκείνη, γιατί υπήρχε από τη μεριά σας αυτή η σκοπιμότητα όσον αφορά την αύξηση των αντικειμενικών αξιών και προστρέξανε όλοι να διεκπεραιώσουν εκκρεμότητες που είχαν ή να προβούν προς νέες αγορές. Και αυτό, επαναλαμβάνω, φάνηκε περίτρανα από την παράταση που δώσατε και όσον αφορά τη σύνταξη των συμβολαίων, όσον αφορά τα προσύμφωνα για τις αντιπαροχές. Δηλαδή καταφέρατε να υπάρξει και ταλαιπωρία στους πολίτες και έξαρση της διαφθοράς. 
      Τέλος, κυρίες και κύριοι, αυτή η πολιτική της Νέας Δημοκρατίας είχε ως αποτέλεσμα και την επιβάρυνση του πολίτη και  μέσα από τα στεγαστικά δάνεια με τα υψηλά επιτόκια των τραπεζών σε σχέση με τα αντίστοιχα των χωρών-μελών της Ευρωπαϊκής Ένωσης. Επωφελούμενες οι τράπεζες τις ανάγκες και το κλίμα, αποκόμισαν τεράστια κέρδη. Με ρυθμούς 32,5% αυξήθηκαν τα στεγαστικά δάνεια το 2005, κύριε Υπουργέ, σε σχέση με τον προηγούμενο χρόνο και μέχρι τον Οκτώβρη του 2005 τα νοικοκυριά χρωστούσαν από στεγαστικά δάνεια 42,3 δισεκατομμύρια ευρώ, όταν στα τέλη του 2003 ήταν 26,5 δισεκατομμύρια ευρώ. 
      Θα ήθελα να τελειώσω με το εξής: Δεν απέτυχε μόνο η πολιτική σας στα θέματα της κτηματαγοράς, στα θέματα που είχαν να κάνουν με τα δάνεια από τα πιστωτικά ιδρύματα, στα προβλήματα που δημιούργησαν στους εκατοντάδες χιλιάδες πολίτες που είχαν εκκρεμότητες και είχαν συναλλαγές και με τις τράπεζες και με τις υπηρεσίες του Υπουργείου Οικονομικών, η οικονομική σας πολιτική έχει αποτύχει σε όλους τους τομείς. Και αυτό, γιατί; Διότι αν το 2005 χρειάστηκαν τρεις μήνες για να πάρετε πρόσθετα φορολογικά μέτρα, το 2006 ήδη μέσα σε ένα μήνα έχετε πάρει φορολογικά μέτρα που ξεπερνάνε το 1,5 δισεκατομμύριο ευρώ, πέρα απ’ αυτά που είχατε ήδη προβλέψει στον προϋπολογισμό. Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, το ΠΑ.ΣΟ.Κ. σήμερα πήρε μία σημαντική πρωτοβουλία, να θέσει σε δημόσια συζήτηση στο Κοινοβούλιο τις σχέσεις τραπεζών -oικονομικής ανάπτυξης και μάλιστα σε ένα ιδιαίτερα ευαίσθητο θέμα που επηρεάζει άμεσα τον οικογενειακό προϋπολογισμό εκατοντάδων χιλιάδων νοικοκυριών.
      Το τραπεζικό σύστημα την τελευταία δεκαετία αναπτύχθηκε πάρα πολύ και από εκεί που ήταν βρόγχος και δυνάστης σε κάθε έννοια ανάπτυξης, παρά τις οιμωγές, τις καταγγελίες, τις συκοφαντίες της Νέας Δημοκρατίας, με την έννοια των επιτοκίων και την ένταξη που έκανε η χώρα μας στην Ο.Ν.Ε., μπόρεσε έτσι να ανοίξει μία νέα προοπτική στο χρηματοπιστωτικό σύστημα της χώρας μας, με κυριότερο χαρακτηριστικό την πτώση του κόστους δανεισμού, όπως επίσης και τη διεύρυνση πάρα πολλών ευκαιριών πρόσβασης στο τραπεζικό σύστημα.
      Νοικοκυριά μισθωτών, μικροί επιχειρηματίες, νέοι επιστήμονες, φοιτητές, μπορούσαν πια, μετά την πολιτική που άσκησε το ΠΑ.ΣΟ.Κ. τα τελευταία χρόνια, να περάσουν το κατώφλι των τραπεζών, να δανειστούν για να δουν πώς θα μπορέσουν να επενδύσουν για το μέλλον τους καλύτερα. 
      Αυτά όμως τα θέματα πολλές φορές πήραν διαστάσεις και τέτοια έκταση, η οποία δεν ήταν πάντα συμβατή με την καλή έννοια της οικονομικής οργάνωσης και ανάπτυξης. Ένα τέτοιο τυπικό παράδειγμα είδαμε να συμβαίνει το 2005, το οποίο προκάλεσε μία πολύ μεγάλη δέσμευση πλέον δεκάδων χιλιάδων νέων νοικοκυριών από τις τράπεζες, αναφορικά με τα στεγαστικά δάνεια. 
      Η αλλαγή που έγινε μετά την ένταξη της χώρας μας στην Ο.Ν.Ε., από το 2000 και μετά, έδωσε την ευκαιρία σε χιλιάδες νέα νοικοκυριά να αποκτήσουν σπίτι. Μάλιστα σε πάρα πολλές περιπτώσεις το κόστος εξυπηρέτησης του δανείου για να έχει κανείς ένα σπίτι δικό του ήταν χαμηλότερο από το ενοίκιο που πλήρωνε.
      Εσείς όμως, κυρίες και κύριοι της Νέας Δημοκρατίας, την πολιτική αυτή της σταδιακής αξιοποίησης του νέου επενδυτικού περιβάλλοντος απ’ όλο τον κόσμο, από τα φτωχότερα νοικοκυριά, από μισθωτούς, από νέους ανθρώπους, ώστε όλοι να αποκτήσουν μία στέγη και να έχουν μια καλύτερη δυνατότητα να εξομαλύνουν, αλλά και να αυξήσουν την κατανάλωσή τους, τη μετατρέψατε σε ένα αναγκαστικό εργαλείο, σε μία πίεση πανικού, εδώ και τώρα να αυξήσετε θεαματικά τα στεγαστικά δάνεια, έτσι ώστε να τονώσετε το ρυθμό ανάπτυξης, ο οποίος θα κατρακυλούσε κάτω από το 3% αν δεν υπήρχε αυτή η πανικόβλητη συρροή στις πολεοδομίες για νέες άδειες και νέα σπίτια. 
      Είχαν αρχίσει βέβαια και πιο πριν να παρουσιάζονται ορισμένα θέματα πίεσης και ασφυξίας στα στεγαστικά δάνεια, επειδή το καταναλωτικό κοινό και οι δανειζόμενοι δεν ήταν πάντα εξοικειωμένοι με τις λεπτομέρειες του σχήματος αυτού. Αυτό όμως που έγινε την τελευταία χρονιά όξυνε πάρα πολύ το πρόβλημα που υπήρχε. 
      Θυμάστε ότι πέρυσι τέτοια εποχή όλοι οι διεθνείς οργανισμοί και όλοι οι εχέφρονες αναλυτές της ελληνικής οικονομίας έλεγαν ότι η ανάπτυξη δεν μπορεί να ξεπεράσει το 3%. Μπροστά σ’ αυτό το φάσμα μίας μείζονος πολιτικής αποτυχίας, η Νέα Δημοκρατία, αυτό που έκανε ήταν να προσπαθήσει να πιέσει όσο το δυνατόν τον παράγοντα οικοδομείν. 
      Δημιούργησε και κάθε τόσο αναπαρήγαγε αλλεπάλληλα σενάρια ότι επίκειται να μπει φόρος προστιθέμενης αξίας στις οικοδομές. Όλοι φοβούνταν ότι η κατοικία θα αυξηθεί υπέρμετρα και το όνειρο απόκτησης στέγης θα απομακρυνθεί ιδιαίτερα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα αξιοποιήσω όλο το χρόνο μου, κύριε Πρόεδρε.
      Έτσι, λοιπόν, μετά τη διοχέτευση αυτών των σεναρίων πετύχατε να δημιουργήσετε μία αίσθηση βιασύνης και πανικού, η οποία όξυνε πάρα πολύ τα στεγαστικά και κατ’ επέκταση τα καταναλωτικά δάνεια στις τράπεζες, με αποτέλεσμα σήμερα οι ρυθμοί αύξησης που παρατηρούνται στο τραπεζικό σύστημα να είναι τέτοιοι που επιβάλλουν μία σύνεση, μία σωφροσύνη και μία διόρθωση. 
      Πρέπει να σας πω εδώ, κυρίες και κύριοι συνάδελφοι της Κυβέρνησης, ότι αυτό το οποίο παρατηρήθηκε δεν μπορεί να αντέξει για μεγάλο χρονικό διάστημα και πολύ γρήγορα πολλές τράπεζες θα βρεθούν στη δυσάρεστη θέση να κάνουν διακανονισμούς για το πώς θα αποπληρώνονται τα στεγαστικά δάνεια, τα οποία με τόσο μεγάλη βιασύνη και χωρίς επαρκή ανάλυση των όρων, με τα οποία λαμβάνονται, εδόθησαν από τις τράπεζες.
      Εν τω μεταξύ βέβαια οι τράπεζες αναπτύχθηκαν, βρήκαν μία εύκολη πηγή εισοδήματος και η Κυβέρνηση έκανε τη δουλειά της, ορθώνοντας έτσι το ρυθμό ανάπτυξης από το αναιμικό 2,8% ή 3% στο 3,8% για το 2005. Πιστεύω όμως ότι αυτή η κατάσταση δεν πρέπει να δίνει καμία αισιοδοξία ούτε στην Κυβέρνηση ούτε στους οικονομικούς παράγοντες γενικότερα. Μην ξεχνάμε ότι από τότε που ήρθε η Νέα Δημοκρατία στην Kυβέρνηση δεν έχει γίνει καμία ουσιαστική διαρθρωτική αλλαγή στο τραπεζικό σύστημα, με εξαίρεση τη νομοθετική ρύθμιση την οποία κάνατε, να βάλετε λεφτά των φορολογουμένων για να ανορθώσετε και να επιλύσετε το ασφαλιστικό πρόβλημα των τραπεζών. Αυτό ήταν η μόνη κίνηση που κάνατε για να στηρίξετε το τραπεζικό σύστημα. Και η άλλη κίνηση βέβαια που κάνατε είναι ότι βιαστήκατε πάρα πολύ να μειώσετε δραστικά τη φορολογία των επιχειρήσεων, και κατ’ επέκταση και των τραπεζών, με αποτέλεσμα το ελληνικό δημόσιο να στερηθεί πολύτιμα έσοδα σε μία φάση στην οποία χρειάζονται περισσότερο από ποτέ για τη χρηματοδότηση υποδομών, για τη στήριξη του κοινωνικού κράτους και για τη λήψη μιας σειράς άλλων δράσεων, κοινωνικού και οικονομικού χαρακτήρα. 
      Παρ’ όλα αυτά που κάνατε όμως στο τραπεζικό σύστημα, δεν μπορέσατε να αποφύγετε μια σημαντική κρίση ρευστότητας στην αγορά, η οποία αρχίζει και πιέζει τους καταναλωτές, ενώ έχει γίνει πια έκδηλη η σημασία και η έκτασή της στις μικρομεσαίες επιχειρήσεις. Σας αναφέρω χαρακτηριστικά ότι, σε σύγκριση με δύο χρόνια πριν, αυξήθηκαν θεαματικά οι ακάλυπτες επιταγές ως προς τον αριθμό τους και διπλασιάστηκε ο τζίρος των ακάλυπτων επιταγών. Σας αναφέρω επίσης ότι η προείσπραξη φόρων, την οποία νομοθετήσατε την προηγούμενη εβδομάδα, θα αποτελέσει έναν πρόσθετο βρόγχο και για τις μικρομεσαίες επιχειρήσεις, με αποτέλεσμα τη συρρίκνωση περαιτέρω της ρευστότητάς τους, ενώ, τέλος, παραμονεύει διαρκώς το φάσμα ανόδου των ευρωπαϊκών επιτοκίων, πράγμα το οποίο κάνει –και σωστά βέβαια- τους καταναλωτές πιο επιφυλακτικούς. Αποταμιεύουν περισσότερο, με αποτέλεσμα και πάλι να δοκιμάζονται οι μικρομεσαίες επιχειρήσεις, οι οποίες από την έκρηξη αυτών των στεγαστικών και καταναλωτικών δανείων έχουν δει να μικραίνει και να φτωχαίνει η προσοχή πλέον την οποία δίνουν οι τράπεζες στις μικρομεσαίες επιχειρήσεις. Όπως έχετε δει επίσης να περιστέλλονται και αρκετά προγράμματα ενίσχυσης μικρότερων επιχειρήσεων και διοχετεύονται τα διαθέσιμα χρήματα κυρίως σε στεγαστικά και σε καταναλωτικά δάνεια. Αυτό όμως θα αποτελέσει, κυρίες και κύριοι της Κυβέρνησης, μια μακροπρόθεσμη στρέβλωση της οικονομικής δραστηριότητας, διότι με τη ραγδαία αύξηση των στεγαστικών δανείων που ζήσαμε το προηγούμενο εξάμηνο, ήδη υπάρχει μια μειωμένη αναλογία επιχειρηματικών δανείων για επενδύσεις, ανανέωση εξοπλισμού, τεχνολογική προσαρμογή, αξιοποίηση ερευνητικών αποτελεσμάτων και όλα αυτά τα θέματα τα οποία γεννούν έντονη ανάπτυξη στο μέλλον. Και όλα αυτά έγιναν επειδή μετατοπίστηκε η δραστηριότητα των τραπεζών σε στεγαστικά και καταναλωτικά δάνεια, τα οποία βέβαια προσφέρουν μια πρόσκαιρη ανακούφιση  στους ρυθμούς ανάπτυξης που επιδιώκει η Κυβέρνηση, δεν συνιστούν όμως μια μακροπρόθεσμη επένδυση  για το μέλλον και το δυναμισμό της οικονομίας μας, ενώ ταυτόχρονα θα δημιουργηθούν νέες στρατιές παραπονούμενων, νέες στρατιές κακοπληρωτών στο τραπεζικό σύστημα με αποτέλεσμα τα επόμενα χρόνια, σε συνδυασμό με την επερχόμενη πτώση της ανάπτυξης, να επιδεινωθούν πολλά προβλήματα για πολλούς, ακριβώς επειδή εσείς δεν μπορείτε να δώσετε μία νέα δυναμική στην ανάπτυξη της χώρας μας. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε συνάδελφε.
      Ο συνάδελφος κ. Κουσελάς έχει το λόγο. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κύριε Υπουργέ, με την υπό συζήτηση επερώτηση δεν κρίνουμε τις προθέσεις σας. Ελέγχουμε τα αποτελέσματα της πολιτικής σας. Από τα επίσημα και αδιάσειστα στοιχεία που έχουμε στα χέρια μας  προκύπτουν αβίαστα μια σειρά από συμπεράσματα: Πρώτον, μια άνευ προηγουμένου αφαίμαξη του εισοδήματος πολιτών και νοικοκυριών. Δεύτερον, η υπονόμευση του μέλλοντός τους. Και τρίτον, η δημιουργία ενός κλίματος ανασφάλειας και αβεβαιότητας και για το παρόν, αλλά πολύ περισσότερο για το μέλλον. 
      Πιο συγκεκριμένα: Με την πολιτική που ακολουθήσατε το τελευταίο χρονικό διάστημα και ιδιαίτερα μετά τους Ολυμπιακούς Αγώνες, τις συνεχείς ανακοινώσεις για επιβολή Φ.Π.Α. στην οικοδομή, την αύξηση των αντικειμενικών αξιών, οδηγήσατε σ’ έναν παροξυσμό κυριολεκτικά την αγορά ακινήτων, σε μια πρωτοφανή υστερία αγοραπωλησιών,  με αποτέλεσμα τους τελευταίους δύο μήνες, το Νοέμβρη και το Δεκέμβρη του 2005, να έχουμε 54,5% αύξηση των συμβολαίων μόνο στο Λεκανοπέδιο. 
      Υπάρχουν σημερινά δημοσιεύματα και στοιχεία που θα καταθέσω στα Πρακτικά. Οδηγήσατε, λοιπόν, μαζικά, θα έλεγα, τους πολίτες στα γκισέ των τραπεζών και λειτουργήσατε, δυστυχώς, κύριε Υπουργέ, σαν ντίλερς πωλήσεων των τραπεζικών ιδρυμάτων σε μια άνευ προηγουμένου υπερχρέωση. Οδηγήσατε ταυτόχρονα σε μια άνευ προηγουμένου αύξηση των τιμών των ακινήτων, τιμών που διογκώθηκαν -με την αύξηση των αντικειμενικών αξιών και την επιβολή της φορολογίας- από 40% μέχρι 140%. Τα στοιχεία σε σχέση με το δανεισμό μιλάνε από μόνα τους. Από το Δεκέμβρη του 2003 μέχρι τον Οκτώβρη του 2005, με βάση τα επίσημα στοιχεία της Τράπεζας της Ελλάδος, έχουμε μια αύξηση της υπερχρέωσης των νοικοκυριών για στεγαστικά δάνεια κατά 51%. Όμως, δεν είναι μόνον αυτά τα προβλήματα. Τα προβλήματα που θα προκύψουν είναι ακόμα μεγαλύτερα. Και προκύπτουν από την πιθανή αύξηση των επιτοκίων σε ευρωπαϊκό επίπεδο, Αυτή τη στιγμή που μιλάμε τα περισσότερα δάνεια έχουν συναφθεί με κυμαινόμενα επιτόκια και δεύτερον προκύπτουν προβλήματα από μια πιθανή πτώση των τιμών στην αγορά. Ήδη η υπέρμετρη αύξηση των τιμών το τελευταίο χρονικό διάστημα έχει προκαλέσει ένα πρώτο πάγωμα στις πωλήσεις. Δεν είναι βέβαιο, λοιπόν, τι θα γίνει. θα διατηρηθούν οι σημερινές τιμές που εσείς βέβαια με τη σταδιακή αύξηση των αντικειμενικών αξιών του χρόνου και τον επόμενο χρόνο θα προσπαθήσετε να διατηρήσετε ή θα πέσουν, οπότε όσοι αγόρασαν σε πάρα πολύ υψηλά επίπεδα θα βρεθούν διπλά ζημιωμένοι; 
      Την ίδια περίοδο, με την εισοδηματική σας πολιτική –και μιλάμε ότι έχουμε εισοδηματική πολιτική με «αυξήσεις» κάτω από τον πληθωρισμό- τη φορολογική σας πολιτική, και εδώ μέσα από τον προϋπολογισμό που ψηφίσατε  του 2006 ο φόρος για τα φυσικά πρόσωπα είναι τετραπλάσιο από εκείνον των επιχειρήσεων, τη παντελή έλλειψη κοινωνικής πολιτικής γιατί ακόμη κάτω και από αυτές τις συνθήκες αρνείστε να δώσετε το επίδομα θέρμανσης, οδηγήσατε τους πολίτες μαζικά για μια ακόμη φορά στα γκισέ των τραπεζών για να πάρουν αυτήν τη φορά καταναλωτικά δάνεια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κάνω χρήση και της δευτερολογίας μου, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Εντάξει, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Τα καταναλωτικά δάνεια, κατά το εικοσιδυάμηνο που πέρασε αυξήθηκαν κατά 61,8%. Είχαμε, δηλαδή, μια έμμεση αλλά πολλή σημαντική τόνωση της ζήτησης. Τονώσατε τεχνητά τη ζήτηση, χωρίς από την άλλη πλευρά να αυξήσετε τα πραγματικά εισοδήματα των εργαζομένων, των αγροτών, των μικρομεσαίων συνολικότερα. Αυτό, όπως καταλαβαίνετε πέραν των άλλων, θα έχει σοβαρές αρνητικές επιπτώσεις στην αύξηση του πληθωρισμού αλλά και στο μέλλον και την προοπτική της οικονομίας. 
      Τα αποτελέσματα, βέβαια, αυτής της υπερχρέωσης είναι ήδη φανερά, είναι γνωστά, τα ζούμε το τελευταίο χρονικό διάστημα. Υπάρχουν επίσημα στοιχεία αυτήν την στιγμή στον «ΤΕΙΡΕΣΙΑ» με βάση τα οποία το 2003 είχαμε εβδομήντα εννέα χιλιάδες ακάλυπτες επιταγές. Το 2005, κύριε Υπουργέ, οι ακάλυπτες επιταγές ήταν εκατόν είκοσι έξι χιλιάδες. Από 770.000.000 ευρώ που ήταν τότε, έχουν φθάσει σήμερα 1.465.000.000 ευρώ. Αυτό είναι το ύψος των ακάλυπτων επιταγών. 
      Οι διαταγές πληρωμών: Το 2004 είχαμε πενήντα εννέα χιλιάδες διαταγές πληρωμή και 595.000.000 που αντιστοιχούσαν σε αυτές και σήμερα, στο τέλος δηλαδή του 2005, έχουμε διπλασιασμό και των διαταγών πληρωμής, ενενήντα χιλιάδες και 1.200.000.000 ευρώ.
      Αυτά είναι τα αποτελέσματα αυτής της πρακτικής σας, αυτής της πολιτικής σας που είναι παντελώς αδιέξοδη και για τους πολίτες, αλλά και για την ίδια την οικονομία.
      Η πρώτη συνέπεια είναι η υπέρμετρη αύξηση του δανεισμού και του χρέους που η ίδια η Τράπεζα της Ελλάδος αναγνώρισε ότι δεν μπορεί να συνεχιστεί. Έχουμε πολίτες οι οποίοι δεν έχουν πλέον τη δυνατότητα να πληρώσουν και θα έχουμε κοινωνικά δράματα, γιατί γνωρίζετε πολύ καλά ότι οι τράπεζες δεν είναι εκκλησίες. Χρησιμοποιούν και θα χρησιμοποιήσουν όλα τα μέτρα προκειμένου να πάρουν πίσω αυτά που έδωσαν, πέρα από το γεγονός του ότι λειτουργούν ληστρικότατα. Ήδη αν δούμε τις διαφορές που έχουμε στα επιτόκια των καταναλωτικών δανείων, θα δούμε ότι έχουμε 2% παραπάνω στο ύψος των επιτοκίων απ’ ό,τι το μέσο ευρωπαϊκό επίπεδο και 3% για τις κάρτες. Ανάλογα είναι και τα περιθώρια κέρδους από τα στεγαστικά δάνεια. 
      Με βάση προχθεσινό δημοσίευμα το οποίο θα σας καταθέσω, η διαφορά ανάμεσα στο μέσο επιτόκιο στεγαστικών δανείων και στο επιτόκιο της Ευρωπαϊκής Κεντρικής Τράπεζας για την Ελλάδα είναι 2,21%, ενώ για την Ολλανδία είναι μόλις 1,10.
      Το δεύτερο αποτέλεσμα αυτής της πολιτικής είναι ότι οι τράπεζες κάθε μέρα που περνάει γίνονται και πιο πλούσιες. Αν δούμε τα αποτελέσματα των ισολογισμών τους –εδώ έχω των κυριοτέρων τραπεζών- θα δείτε ότι έχουμε μία άνευ προηγουμένου αύξηση των κερδών των τραπεζών στο χρονικό διάστημα που πέρασε συν 51,1%, η Eurobank, συν 32,3% η Εθνική, 49% η Πειραιώς, 15,3% η Αlpha και πάει λέγοντας. Είναι όλα στο δημοσίευμα.
      Είναι, λοιπόν, εμφανές ότι αυτή η πολιτική ευνοεί τις τράπεζες και τις κάνει να πλουτίζουν περισσότερο. Ευνόησε τον κρατικό προϋπολογισμό γιατί, όπως είπε ο κ. Μπέζας -είναι στοιχεία του Υπουργού, δεν είναι δικά μου- σας έκανε να εισπράξετε από τις αγοραπωλησίες ακινήτων που έγιναν, 250.000.000 ευρώ παραπάνω το 2005 απ’ ό,τι το 2004. 
      Είναι, όμως, μία πολιτική σε βάρος των πολλών. Κάνετε μία συνειδητή, θα έλεγα, πολιτική αναδιανομής υπέρ των λίγων και ισχυρών και σε βάρος των πολλών. 
      Γι’ αυτό, εκείνο που χρειάζεται –για να είμαι και επίκαιρος- δεν είναι ο όποιος ανασχηματισμός θα επιχειρήσετε μέσα στην εβδομάδα, αλλά η ριζική αλλαγή αυτής της πολιτικής η οποία βλάπτει τους Έλληνες πολίτες, την ελληνική κοινωνία και τη χώρα μας στο σύνολό της.
      Σας ευχαριστώ.
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Ο κ. Υφυπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, οι κύριοι συνάδελφοι από το ΠΑ.ΣΟ.Κ. μίλησαν για πολλά, αλλά δεν μπόρεσαν να ξεκαθαρίσουν ούτε τι ζητάνε, ούτε να προτείνουν κάτι καινούργιο, πέρα από μία γενική μεμψιμοιρία και πέρα από την αξιοσημείωτη πρόβλεψη ότι η αγορά των ακινήτων στη χώρα μας θα καταρρεύσει. Παρακαλώ να το σημειώσουμε αυτό για να το ξανασυζητήσουμε στο μέλλον, να ξανασυζητήσουμε αυτήν την πρόβλεψη.
      Είπαμε, λοιπόν, ότι δεν είχαν να προτείνουν κάτι καινούργιο. Για παράδειγμα, ρώτησαν στο κείμενο της επερώτησης -αλλά δεν αναφέρθηκαν στη σημερινή συζήτηση- για την έξαρση της διαφθοράς στις πολεοδομίες και μέμφονται γι’ αυτό την Κυβέρνηση. 
      Μα επί των ημερών σας με το ν. 2218/1994 δε μεταφέρθηκαν οι πολεοδομικές αρμοδιότητες στις νομαρχίες και στους σχετικά μεγάλους δήμους; Είχατε ποτέ εξετάσει το μέγεθος της διαφθοράς στις πολεοδομίες επί των ημερών σας και διαπιστώνετε τώρα μία έξαρση αυτής της διαφθοράς; Υπάρχει κάποιο πλαφόν διαφθοράς πέρα από το οποίο κινείται το ενδιαφέρον σας και κάτω από το οποίο δεν κινείται το ενδιαφέρον σας;
      Το Υ.ΠΕ.ΧΩ.Δ.Ε. έχει ήδη δώσει σε διαβούλευση το σχέδιο νόμου για το νέο τρόπο έκδοσης οικοδομικών αδειών και προβλέπεται ένας εκσυγχρονισμός αυτού του τρόπου λειτουργίας και τέλος πάντων, αν υπάρχουν εποικοδομητικές προτάσεις, εδώ είμαστε.
      Δεύτερον, ρωτήσατε γιατί επιτρέπουμε στις τράπεζες να κερδοσκοπούν σε βάρος των πολιτών. Ποιος επιτρέπει την κερδοσκοπία, αγαπητοί συνάδελφοι; Εμείς; Μη μας προκαλείτε να ανοίξουμε το κεφάλαιο αυτό. Και τι προτείνετε, κύριοι συνάδελφοι από το ΠΑ.ΣΟ.Κ., όσον αφορά την κερδοφορία των τραπεζών; Να βάλουμε νέο ειδικό φόρο στις τράπεζες; Πείτε το καθαρά, αν είναι έτσι, πόσο φόρο και αν μια τέτοια πρόταση την έχετε συζητήσει με τον Πρόεδρό σας και αν συμφωνεί.
      Και όταν μιλάμε για τη φορολογία των τραπεζών, μήπως θέλετε να θυμηθούμε το ν.2992/2002 για τα κίνητρα συγχωνεύσεων των επιχειρήσεων, το νόμο τον οποίο αξιοποιούν οι τράπεζες για να πληρώσουν λιγότερο φόρο, περίπου 50.000.000 ευρώ λιγότερο με βάση αυτόν τον δικό σας νόμο; 
      Προτείνετε να μπει κάποιο πλαφόν στα δάνεια; Προτείνετε να χειροτερέψουν τα κριτήρια δανειοδότησης των οικονομικά ασθενέστερων, να τους κόψουμε απ’ αυτήν την αγορά; Αν αυτό το πιστεύετε, πείτε το καθαρά και μην εκφράζεστε με μισόλογα, αν προτείνετε να μπει πλαφόν στα επιτόκια δανεισμού –για παράδειγμα- ανεξάρτητα από τα πιστωτικά ρίσκα. Kαι ποιο πρέπει να είναι αυτό το πλαφόν; Υποθέτω τα μελετήσατε πριν κάνετε αυτήν την επερώτηση. Πείτε μας ποιο είναι το αποτέλεσμα αυτής της μελέτης σας, τι πλαφόν θα έπρεπε να μπουν, πού, πόσο και σε ποιους.
      Προτείνετε να πάμε στην προ Χαλικιά εποχή, με άλλα λόγια; Και αν υποστηρίζετε τέτοια πράγματα, δεν γνωρίζετε ότι αυτά δεν γίνονται; Ότι με τη νομισματική ενοποίηση της Ευρώπης και τη δημιουργία μιας ενιαίας ευρωπαϊκής αγοράς όλες οι σχετικές αρμοδιότητες όχι μόνο δεν ανήκουν στην Κυβέρνηση, δεν ανήκουν και στην Τράπεζα της Ελλάδος; Ανήκουν στην Ευρωπαϊκή Κεντρική Τράπεζα. Εσείς ως κυβέρνηση δεν είχατε ψηφίσει αυτές τις σχετικές διατάξεις για τις οποίες τώρα διαμαρτύρεστε;
      Η Τράπεζα της Ελλάδος μεριμνά για την ασφάλεια και την υγεία γενικά του τραπεζικού συστήματος, έτσι ώστε οι καταθέτες να μην χάσουν τα λεφτά τους. Αυτή είναι η πρώτη μέριμνα της Τράπεζας της Ελλάδος και ότι ένα από τα δικαιώματα του Έλληνα είναι η πρόσβαση στη χρηματοδότηση και όσο πιο δύσκολη κάνουμε τη χρηματοδότηση αυτή, το μόνο που θα κάνουν είναι να πάνε να αντλήσουν κεφάλαια και χρήματα από τις αγορές του εξωτερικού, κάτι που μπορούν να το κάνουν και σήμερα.
      Όσον αφορά τα στεγαστικά και τα καταναλωτικά δάνεια, πράγματι το κόστος δανεισμού των νοικοκυριών είναι υψηλότερο από το μέσο ευρωπαϊκό όρο. Γιατί είναι υψηλότερο από το μέσο ευρωπαϊκό όρο, που ήταν πολύ υψηλότερο επί των ημερών σας –τώρα έχει μειωθεί, παραμένει υψηλότερο, αλλά πολύ λιγότερο υψηλότερο από ό,τι ήταν επί των δικών σας ημερών- αγαπητοί συνάδελφοι;
      Πρώτα απ’ όλα οι επισφάλειες στη χώρα μας είναι σχετικά υψηλότερες απ’ ό,τι είναι στο εξωτερικό και ο ίδιος ο Διοικητής της Τράπεζας της Ελλάδος όταν μίλησε στην επιτροπή είπε τα εξής και σας διαβάζω αυτά που είπε, αγαπητοί συνάδελφοι: 
      «Οι διαφορές των επιτοκίων των στεγαστικών δανείων μεταξύ της Ελλάδος και της ζώνης του ευρώ συνδέονται με το μεγαλύτερο χρονικό διάστημα που απαιτείται στην Ελλάδα για την εκποίηση των ακινήτων, επί των οποίων έχει εγγραφεί υποθήκη ως εξασφάλιση των δανείων καθώς και με την αβεβαιότητα που γενικά χαρακτηρίζει τη μέτρηση του κόστους των επισφαλειών εκ μέρους των τραπεζών.»
      Επίσης οι αγορές τιτλοποίησης στη χώρα μας δεν έχουν αναπτυχθεί όπως έχουν αναπτυχθεί σε άλλα κράτη και επομένως το κόστος άντλησης κεφαλαίων από τις τράπεζες είναι κατά τι υψηλότερο απ’ ό,τι είναι σε άλλα πολύ πιο προηγμένα οικονομικά κράτη.
      Ακόμη, κατά το Διοικητή της Τράπεζας της Ελλάδος, το διοικητικό κόστος των τραπεζών στην Ελλάδα είναι περίπου το 1,4% του ενεργητικού για τις ελληνικές τράπεζες και το 0,9% για τις ευρωπαϊκές τράπεζες. Άρα, έχουν υψηλότερο κόστος λειτουργίας οι τράπεζες στην Ελλάδα.
      Επίσης το κόστος δανεισμού από τις αγορές των ελληνικών τραπεζών είναι υψηλότερο γιατί ο δείκτης πιστοληπτικής αξιοπιστίας των ελληνικών τραπεζών είναι υψηλότερος απ’ ό,τι είναι για τις περισσότερες τράπεζες στην Ευρώπη.
      Εν μέρει και αυτό συμβαίνει επειδή και το ελληνικό δημόσιο έχει συγκριτικά χαμηλότερο δείκτη πιστοληπτικής αξιοπιστίας γιατί έχουμε πάρα πολλά χρέη και ελλείμματα. Και επειδή έχουμε χρέη και ελλείμματα τα οποία γνωρίζουμε και έχουμε συζητήσει πώς φθάσαμε να έχουμε τόσα χρέη και ελλείμματα, αναγκαστικά ο δείκτης αξιοπιστίας είναι χαμηλότερος της χώρας μας και αυτό συμπαρασύρει και το τραπεζικό σύστημα. 
      Είναι και το θέμα του ανταγωνισμού. Η Κυβέρνησή μας θέλει να δει σε όλες τις αγορές περισσότερο ανταγωνισμό και ο ανταγωνισμός πρέπει να τονωθεί.
      Όσον αφορά, λοιπόν, τον ανταγωνισμό στον ελληνικό χώρο λειτουργούν είκοσι τρεις ξένες τράπεζες –μερικές έχουν πολλά υποκαταστήματα η κάθε μία- και δεκαέξι συνεταιριστικές τράπεζες. Δηλαδή, ανταγωνισμός κατ’ αρχήν υπάρχει. 
       Επιπλέον σας επισημαίνω ότι το ευρωπαϊκό σύστημα είναι ανοιχτό. Δηλαδή, υπάρχουν πάνω από πεντακόσιες τράπεζες στην Ευρώπη οι οποίες έχουν ελεύθερη πρόσβαση στην ελληνική αγορά. Ήδη η Επιτροπή Ανταγωνισμού εξετάζει τα θέματα του ανταγωνισμού των τραπεζών και όπου υπάρχει πρόβλημα θα εντοπιστεί με ακρίβεια και θα αντιμετωπιστεί.
      Θα ήθελα να λάβετε υπ’ όψin και τα εξής, αγαπητοί συνάδελφοι. Για το πρώτο εννεάμηνο του 2005 η απόδοση στα ίδια κεφάλαια των ελληνικών τραπεζών, σύμφωνα με τα στοιχεία της Τράπεζας της Ελλάδος, ήταν περίπου 15,7%, αρκετά αυξημένη σε σχέση με τον προηγούμενο χρόνο, ενώ των τριάντα πέντε μεγαλύτερων ευρωπαϊκών τραπεζών –που είναι και η κύρια πηγή ανταγωνισμού για τις ελληνικές τράπεζες- ήταν 20,6%. Δηλαδή, ακόμα οι ελληνικές τράπεζες, παρά το γεγονός ότι έχουν βελτιώσει την κερδοφορία τους, υπολείπονται σε κερδοφορία σε σχέση με τις μεγάλες τράπεζες του εξωτερικού. 
      Τα spread στα στεγαστικά δάνεια έχουν μειωθεί από 2,2% πριν από πέντε περίπου χρόνια στο 1,3% περίπου σήμερα. Δηλαδή, όταν τα spread ήταν μεγαλύτερα σε σχέση με το ευρωπαϊκό επιτόκιο, τότε δεν είχατε διαμαρτυρηθεί και τώρα που έχουν μειωθεί, τώρα βρήκατε να διαμαρτυρηθείτε.
      Η αύξηση στα στεγαστικά και τα καταναλωτικά δάνεια το 2002 και το 2003 ήταν παρεμφερής με τις αυξήσεις που έγιναν το 2004 και το 2005. Ας πούμε, το 2002 –επί των ημερών σας, δηλαδή- τα στεγαστικά δάνεια αυξήθηκαν κατά 36% και τα καταναλωτικά κατά 24%. Το 2003, επί των δικών σας ημερών, τα στεγαστικά δάνεια αυξήθηκαν περίπου κατά 25% και κατά 27% τα καταναλωτικά. Τότε δεν είχατε διαμαρτυρηθεί και δεν βρήκατε το φαινόμενο ανησυχητικό, επειδή ήσασταν εσείς στην κυβέρνηση. Τώρα, που δεν είσαστε, βρίσκετε τους παραπλήσιους ρυθμούς αύξησης ανησυχητικούς.
      Επίσης, τα επιτόκια για τα καταναλωτικά δάνεια και για τις πιστωτικές κάρτες έχουν μειωθεί, περίπου, από το 14% το 2001 στο 10%, περίπου, σήμερα για αρκετές τράπεζες, ενώ τα αντίστοιχα επιτόκια στη Ζώνη του ευρώ μειώθηκαν μόνο κατά 1,5%. Γιατί δεν διαμαρτυρηθήκατε τότε, αγαπητοί συνάδελφοι; Και η συνολική δανειακή επιβάρυνση –επειδή μιλάμε για υπερχρέωση των ελληνικών νοικοκυριών- τον Οκτώβριο του 2005, που είναι τα τελευταία στοιχεία τα οποία είναι διαθέσιμα, ως ποσοστό του Α.Ε.Π. είναι χονδρικά στο 32% με 33%. Στην Ευρωζώνη το αντίστοιχο ποσοστό είναι 51,4% περίπου. 
      ΔΗΜΗΤΡΙΟΣ ΚΟΥΣΕΛΑΣ: Είναι διπλάσιο ...
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ως ποσοστό μιλάμε το ένα και ως ποσοστό μιλάμε το άλλο.
      Πρέπει να λάβετε υπ’ όψιν, κυρίες και κύριοι συνάδελφοι, ότι ο Έλληνας ιστορικά και όχι μόνο την τελευταία διετία, έχει δείξει μια ιδιαίτερη προτίμηση στο να αποκτήσει το δικό του σπίτι και στο να επενδύει σε ακίνητα. Έτσι έχουμε σήμερα το 80% των ελληνικών νοικοκυριών να ζει σε ιδιόκτητο σπίτι και περίπου το 18% να έχει δεύτερη κατοικία. Στη Μεγάλη Βρετανία, που έχει την πιο ανεπτυγμένη αγορά για στεγαστικά δάνεια κ.λπ., το ποσοστό ιδιοκατοίκησης είναι περίπου 70%. 
      Τώρα η μείωση των επιτοκίων και η γενικότερη απελευθέρωση της αγοράς και της στεγαστικής πίστης είχε και σαν αποτέλεσμα την αύξηση της τιμής των ακινήτων. Οι μεγαλύτερες αυξήσεις ήταν στις αρχές της δεκαετίας του 2000. Δηλαδή, είχαμε 12% αυξήσεις των ακινήτων το 2000, 18,5% το 2001 και 18,3% το 2002. Διαμαρτύρεστε για τυχόν αυξήσεις τώρα, αλλά τότε που αυξανόντουσαν τα ακίνητα δεν είχατε δει κάτι προβληματικό. 
      Την τελευταία διετία, δηλαδή, 2004 και 2005 μαζί, οι αυξήσεις στα ακίνητα σύμφωνα με την PROPINDEX είναι περίπου της τάξης του 10% με 15%, αγαπητοί συνάδελφοι. Τότε –επαναλαμβάνω- δεν δείξατε ανησυχία, τώρα για χαμηλότερους αριθμούς δείχνετε ανησυχία.
      Όσον αφορά τους ελέγχους, βάσει των διατάξεων της Πράξης του Διοικητή της Τράπεζας της Ελλάδος 2565/2005 σχετικά με τα όρια καταναλωτικής και στεγαστικής πίστης σε σχέση με το διαθέσιμο εισόδημα, καθορίστηκε ότι το άθροισμα των υποχρεώσεων από καταναλωτικά και στεγαστικά δάνεια δεν πρέπει να υπερβαίνει περίπου το 40% του διαθέσιμου εισοδήματος του δανειολήπτη.
      Αυτό είναι κάτι το οποίο παρακολουθεί η Τράπεζα της Ελλάδος για να εξασφαλίσει την ασφάλεια του πιστωτικού συστήματος και το κοιτάει και μέσω του συστήματος «ΤΕΙΡΕΣΙΑΣ». 
      Επίσης, πείτε μας εάν γνωρίζετε κάποιο ευρωπαϊκό κράτος που να έχει λάβει κάποια ειδικά μέτρα κατά του δανεισμού των νοικοκυριών και των επιχειρήσεων. Υποθέτω ότι τα μελετήσατε αυτά πριν κάνετε την ερώτηση. Πείτε μας, ποια είναι αυτά τα ειδικά μέτρα, τα οποία εσείς προτείνετε, ότι θα έπρεπε να πάρουμε. 
      Σε κάθε περίπτωση, αγαπητοί συνάδελφοι, η Επιτροπή Ανταγωνισμού στη χώρα μας και η Γενική Γραμματεία Καταναλωτή παρακολουθούν από κοντά αυτές τις εξελίξεις και τις ενέργειες των τραπεζών. Για πρώτη φορά επί των δικών μας ημερών, αγαπητοί συνάδελφοι, επεβλήθησαν πρόστιμα σε τράπεζες για χρεώσεις που επέβαλλαν για προπληρωμές δανείων που δεν έπρεπε να τις είχαν επιβάλει ή για χρεώσεις που κρίθηκε ότι έγιναν καταχρηστικά. Να είστε βέβαιοι ότι στα πλαίσια των νόμων της χώρας μας και της Ευρωπαϊκής Ένωσης θα κάνουμε αυτό που πρέπει να κάνουμε.
      Όσον αφορά τις αντικειμενικές αξίες, σύμφωνα με το δικό σας ν.1249/82, μέσα σε κάθε διετία θα έπρεπε να γίνεται αναπροσαρμογή των αντικειμενικών αξιών. Την τελευταία αναπροσαρμογή την κάνατε εσείς στις 5-3-2001. Και γιατί την κάνατε στις 5-3-2001 και δεν την ξανακάνατε μέσα σε δύο χρόνια; Γιατί πλησίαζαν οι εκλογές και δεν θέλατε να ρισκάρετε τις εκλογικές σας προοπτικές. Σε κάθε περίπτωση οι πρόσφατες αναπροσαρμογές ήταν ήπιες. Το 80% των αυξήσεων ήταν κάτω από το 30% και οι αντικειμενικές αξίες και σήμερα είναι σαφώς χαμηλότερες από τις πραγματικές εμπορικές αξίες των ακινήτων. 
      Όσον αφορά το θέμα που θέσατε –γιατί είπαμε ότι θα τα απαντήσουμε όλα- του Φ.Π.Α. στα ακίνητα, στη συζήτηση στη Βουλή για το Φ.Π.Α., είπατε πως είναι εξυγιαντικό μέτρο. Φυσικά και το είπατε, διότι η επιβολή του Φ.Π.Α. στα ακίνητα είχε εισαχθεί με το ν. 1642/86, δηλαδή επί δικής σας κυβέρνησης, αλλά αναστελλόταν κάθε χρόνο. Προκειμένου να αποφευχθεί η δημιουργία της εντύπωσης ότι θα συνεχιζόταν και για το 2006 η ίδια μακροχρόνια πρακτική και με σκοπό την αποφυγή της αναστάτωσης της αγοράς, αλλά και την παροχή δυνατότητας στους ενδιαφερόμενους φορείς να διατυπώσουν τις δικές τους προτάσεις, η Κυβέρνηση έγκαιρα προανήγγειλε αυτήν την επιβολή του Φ.Π.Α. Στην κατεύθυνση αυτή, δηλαδή, της αποφυγής της αναστάτωσης της αγοράς, ο Υπουργός Οικονομίας και Οικονομικών έδωσε στη δημοσιότητα στις αρχές Αυγούστου το προσχέδιο των σχετικών διατάξεων. 
      Αγαπητοί συνάδελφοι, η ομαλή λειτουργία της αγοράς ακινήτων και της στεγαστικής πίστης δεν είναι μικροκομματική υπόθεση. Αφορά όλους τους Έλληνες. Και παρά τις περί του αντιθέτου προβλέψεις, η οικονομία πάει μπροστά. Μαζεύουμε τα ελλείμματα, ξεπληρώνουμε τα δικά σας χρέη, πληρώνουμε τους απλήρωτους λογαριασμούς που αφήσατε εσείς, συγκρατούμε τις δαπάνες σε επίπεδα χαμηλότερα από τις αυξήσεις του ονομαστικού Α.Ε.Π., περιορίζουμε την ανεργία και μάλιστα σε μεταολυμπιακή εποχή, σημειώσαμε πολύ μεγάλη επιτυχία με το Δ΄ Κοινοτικό Πλαίσιο Στήριξης, παρά τις περί του αντιθέτου προβλέψεις σας. Με το νόμο για τον Φ.Π.Α. για τις νέες οικοδομές βάζουμε τάξη και διαφάνεια στην αγορά ακινήτων, τα φορολογικά έσοδα στις αρχές του 2006 πάνε πολύ καλά, ο τουρισμός και η ναυτιλία κινήθηκαν το 2005 σε επίπεδα ρεκόρ, η αγορά δείχνει νέα ζωντάνια με αγοραπωλησίες επιχειρήσεων που υπερβαίνουν τα 2.000.000.000 ευρώ και όλοι οι Έλληνες, αγαπητοί συνάδελφοι, μπορεί να προσβλέπουν σε ένα πολύ καλύτερο αύριο. 
      Καταθέτω για τα Πρακτικά το γράφημα της Εθνικής Στατιστικής Υπηρεσίας που δείχνει πως οι Έλληνες ζουν κατά ποσοστό 80% σε δικά τους σπίτια. 
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά το προαναφερθέν γράφημα, το οποίο έχει ως εξής:
      ( Να φωτογραφηθεί η σελ. 106 )
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό την Προεδρική Έδρα καταλαμβάνει ο Β΄Αντιπρόεδρος της Βουλής κ. Γεώργιος Σούρλας)
       ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πότε τα απέκτησαν όλα αυτά; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Τα έχουν αποκτήσει καθ’ όλη τη διάρκεια της περιόδου. Δεν προσπαθούμε εμείς να πούμε ότι αυτό έγινε επί των ημερών μας. Λέμε ότι οι Έλληνες θέλουν να έχουν το δικό τους σπίτι, πρέπει να έχουν πρόσβαση σε φθηνά κεφάλαια για να μπορούν να αγοράσουν το δικό τους σπίτι και δεν κατάλαβα από τις ομιλίες σας, αγαπητοί συνάδελφοι, πώς συμβάλλετε σε αυτήν την κατεύθυνση. Δεν κατάλαβα τι ήταν αυτό, το οποίο προτείνατε, γιατί οι περισσότεροι χρησιμοποιήσατε και τις δευτερολογίες σας και δεν μπορείτε να τα πείτε στις δευτερολογίες σας, αφού ήδη τις χρησιμοποιήσατε. 
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, ευχαριστούμε πολύ.
      Άλλωστε, στο Βήμα καλείται για να πάρει το λόγο ο Κοινοβουλευτικός Εκπρόσωπος του ΠΑ.ΣΟ.Κ., κ. Σπηλιόπουλος, ο οποίος μπορεί να εκφράσει και να εκπροσωπήσει όλους τους άλλους επερωτώντες. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, με την επερώτηση που καταθέσαμε, θέσαμε μία σειρά από ερωτήματα προς τον Υπουργό Οικονομίας και Οικονομικών για το μεγάλο ζήτημα των στεγαστικών και καταναλωτικών δανείων. Περιμέναμε, βεβαίως, απαντήσεις από τον Υπουργό, πολιτικές και πειστικές απαντήσεις στα ερωτήματα τα οποία θέσαμε. Όμως, δεν ακούσαμε απαντήσεις. Ακούσαμε κάποιους τραπεζικούς όρους, κάποια νούμερα και κάποιες συγκρίσεις. Τα ερωτήματα, όμως, υπάρχουν.
      Είναι ή δεν είναι αλήθεια, κύριε Υπουργέ, ότι υπήρξε έκρηξη των στεγαστικών δανείων και η αφορμή ήταν η κινδυνολογία και οι συνεχείς εξαγγελίες της Κυβέρνησης ότι θα υπάρξει αύξηση του Φ.Π.Α. στο 19% για τα ακίνητα και ότι θα υπάρξει και μεγάλη αύξηση αντικειμενικών αξιών των ακινήτων; 
      Σύμφωνα με τα στοιχεία της Τράπεζας της Ελλάδος, αυτός ο λόγος πανικόβαλε τους πολίτες. Από τα ίδια στοιχεία της Τραπέζης της Ελλάδος βλέπουμε ότι τα στεγαστικά δάνεια μεταξύ του τέλους του 2003 και του 2005 σχεδόν διπλασιάστηκαν. Από 26,5 δισεκατομμύρια ευρώ ξεπέρασαν τα 40.000.000.000 ευρώ σε αυτό το μικρό χρονικό διάστημα. Αυτό έγινε για πολύ συγκεκριμένο λόγο, διότι επί ένα χρόνο και πλέον το Υπουργείο Οικονομίας και οι αρμόδιοι Υπουργοί συνεχώς διέρρεαν και ανακοίνωναν ότι θα υπάρξει επιβολή  Φ.Π.Α. 19% στα ακίνητα και ότι θα γίνει αύξηση αντικειμενικών αξιών των ακινήτων και μάλιστα πολύ μεγάλη. Αυτός ήταν ένας λόγος που έστειλε άρον-άρον τους πολίτες, που πράγματι θέλουν να αποκτήσουν στέγη και είναι πολλοί αυτοί, στις τράπεζες. Είναι αλήθεια, όπως είπατε και εσείς, ότι το 80% των Ελλήνων πολιτών έχουν δικό τους σπίτι. Αυτό, όμως, δεν έγινε τα δύο τελευταία χρόνια, αλλά έγινε διότι με την πολιτική της κυβέρνησης του ΠΑ.ΣΟ.Κ. τα τελευταία χρόνια, έπεσαν τα επιτόκια και έγινε δυνατό στους Έλληνες πολίτες να δανειοδοτηθούν από τις τράπεζες και να αγοράσουν το δικό τους σπίτι.
      Βεβαίως, μέσα στην ίδια περίοδο υπάρχει και η έκρηξη των καταναλωτικών δανείων. Πάλι από τα στοιχεία της Τραπέζης της Ελλάδος βλέπουμε ότι μεταξύ του τέλους του 2003 και του 2005 από τα 12.000.000.000 ευρώ περίπου, που ήταν τα καταναλωτικά δάνεια, έφθασαν στα 20.000.000.000 ευρώ. Δηλαδή, το σύνολο των καταναλωτικών και στεγαστικών δανείων πλησιάζει το 33% του Ακαθαρίστου Εθνικού Προϊόντος. Έχει μιλήσει γι’ αυτό ο διοικητής της Τραπέζης της Ελλάδος και έχει αναφερθεί στον κίνδυνο υπερχρέωσης των ελληνικών νοικοκυριών. Μπορεί, βεβαίως, να είμαστε κάτω από το μέσο όρο της Ευρωπαϊκής Ένωσης και τις Ηνωμένες Πολιτείες της Αμερικής, αλλά τα εισοδήματα των Ελλήνων πολιτών και οι μισθοί στην Ελλάδα είναι πολύ μικρότεροι και δεν μπορούν να ικανοποιήσουν αυτόν το μεγάλο δανεισμό. Γι’ αυτό και ο διοικητής της Τραπέζης της Ελλάδος έχει μιλήσει και έχει επισημάνει τους κινδύνους γι’ αυτό το γεγονός. 
      Το Υπουργείο Οικονομίας και Οικονομικών και η Κυβέρνηση βλέπουν τις επιπτώσεις αυτού του υπερδανεισμού, αλλά τους ενδιαφέρουν πρωτίστως τα έσοδα από τα στεγαστικά δάνεια, γιατί υπήρχε το μεγάλο πρόβλημα με την υστέρηση των εσόδων. Γνωρίζουμε ποια ήταν η πορεία των εσόδων μέσα στο 2005. Το συζητήσαμε στον προϋπολογισμό και είχαμε και τους σχετικούς πίνακες που ήταν του Υπουργείου. Είδαμε τη μεγάλη υστέρηση. Είδαμε πράγματι τους τελευταίους μήνες, επειδή υπήρξε αυτή η μεγάλη σπουδή των πολιτών για τα στεγαστικά δάνεια, να αυξάνονται σε ένα βαθμό τα έσοδα του ελληνικού δημοσίου. Όμως, αυτή η αύξηση ήταν τεχνητή και οφειλόταν πραγματικά σε αυτήν τη σπουδή που έδειξαν οι πολίτες για τα δάνεια και τις μεταβιβάσεις λόγω του ότι είχατε εξαγγείλει –και εφαρμόζεται πλέον- ο Φ.Π.Α. στις οικοδομές και τις νέες αντικειμενικές αξίες στα ακίνητα. Αυτό δεν το βλέπετε; Δεν το βλέπει η Κυβέρνηση; Βεβαίως, το βλέπει, αλλά, όπως είπα, την ενδιαφέρουν τα έσοδα και γι’ αυτό δεν μιλά γι’ αυτό το πράγμα. Γι’ αυτό, άλλωστε, είχαμε και την αύξηση των δανείων.
      Η Κυβέρνηση λοιπόν με την πολιτική της σπρώχνει προς το δανεισμό τους πολίτες με πολλούς τρόπους. Στα στεγαστικά, όπως είπαμε, με τις γνωστές εξαγγελίες -και έτσι αυξήθηκαν- αλλά και στα καταναλωτικά με την εισοδηματική της πολιτική και την ακρίβεια. Οι έλληνες πολίτες, τα νοικοκυριά για να διατηρήσουν ένα minimum βιοτικού επιπέδου, για να συντηρήσουν τις ανάγκες τους ή να ανταποκριθούν στις αυξημένες απαιτήσεις της ακρίβειας που υπάρχουν σήμερα, σπρώχνονται στα καταναλωτικά δάνεια. Γι’ αυτό και είχαμε τη μεγάλη αυτή αύξηση που παρατηρείται μέσα στο 2004 και το 2005. 
      Τι επιδιώκει η Κυβέρνηση μ’ αυτήν τη στάση αλλά και τι επιτυγχάνει; Από το δανεισμό λοιπόν, από τα στεγαστικά δάνεια η Κυβέρνηση επιτυγχάνει να έχει αύξηση των εσόδων. Είδαμε τις σχετικές ανακοινώσεις και είδαμε πώς πανηγύρισε το Υπουργείο Οικονομικών γι’ αυτές τις αυξήσεις. Αλλά αυτές ήταν προσωρινές γιατί από το 2006 και μετά θα υπάρξει απότομη πτώση και των στεγαστικών δανείων αλλά και των μεταβιβάσεων. 
      Βέβαια από τα στεγαστικά σε συνδυασμό με τα καταναλωτικά δάνεια υπάρχει ιδιωτική κατανάλωση, υπάρχει και η οικοδομική δραστηριότητα. Είναι αυτό που κυρίως επιδιώκει η Κυβέρνηση και δεν το ομολογεί. Αυτός είναι ο λόγος που συντηρεί τεχνικά αυτή τη ζήτηση για δανεισμό. Και στεγαστικά δάνεια και καταναλωτικά. Θέλει την ιδιωτική κατανάλωση και την οικοδομική δραστηριότητα για να στηρίξει το ρυθμό ανάπτυξης της οικονομίας. Γιατί είναι γνωστό ότι εκτός από τον τουρισμό και τη ναυτιλία κανένας άλλος κλάδος της ελληνικής οικονομίας δεν πήγε καλά για να στηρίξει την ανάπτυξη. 
      Είδαμε –και το συζητήσαμε στον προϋπολογισμό- ότι υπολογίζατε ότι οι ιδιωτικές επενδύσεις μέσα στο 2005 θα αυξάνονταν με ρυθμό 5,2%. Και είδαμε ότι στο τέλος του χρόνου αναπροσαρμόσατε αυτόν το στόχο στο 1%. Και για το 2006 προβλέπετε ότι η αύξηση αυτή θα είναι 4,2%. Πώς θα γίνουν όλα αυτά; Δια μαγείας; Ενώ βλέπετε ότι δεν υπάρχουν επενδύσεις. Μιλήσατε για το Δ΄ Κοινοτικό Πλαίσιο Στήριξης, για την επιτυχία αυτή της Κυβέρνησης, που πράγματι είναι ένα σημαντικό ποσό παρά τα αρνητικά που έχουμε αναλύσει πολλές φορές και παρά το ότι αυτό ήταν σχεδόν προδιαγεγραμμένο. Και παρά το ότι θα  μπορούσε να πάρει και άλλα η Κυβέρνηση, αν πράγματι διαπραγματευόταν γιατί δεν διαπραγματεύτηκε τίποτα όπως διαπραγματεύτηκαν άλλες χώρες και κυρίως η Πορτογαλία που ήταν σε χειρότερη μοίρα από μας στο Γ΄ Κοινοτικό Πλαίσιο Στήριξης και βρέθηκε στο Δ΄ πάνω από μας. Και αυτό οφείλεται στην έλλειψη διαπραγμάτευσης και στην έλλειψη πίεσης και προγραμματισμού από την Κυβέρνηση. 
      Μας μιλήσατε λοιπόν για το Δ΄ Κοινοτικό Πλαίσιο Στήριξης. Δεν μας είπατε όμως τίποτα για το Γ΄ Κοινοτικό Πλαίσιο Στήριξης, για τις υστερήσεις και για τις περικοπές των κονδυλίων. Και δεν μας είπατε τίποτα για τα έργα που έχουν εκτελεστεί και τα οποία εντάσσετε εκ των υστέρων προκειμένου να απορροφήσετε πόρους. Όμως αυτά τα έργα που έχουν ήδη εκτελεστεί και τα οποία ήδη έχουν παραδοθεί σε χρήση δεν προσθέτουν τίποτα στην ανάπτυξη της χώρας. Και εσείς βρήκατε αυτόν τον τρόπο προκειμένου να πάρουμε κάποια  χρήματα, να καλύψουμε τα ελλείμματα. Για την ανάπτυξη όμως τίποτα. 
      Δεν μας είπατε τίποτα για το πρόγραμμα δημοσίων επενδύσεων. Πώς θα αυξηθεί ο ρυθμός ανάπτυξης της χώρας μας, όταν μειώνεται το πρόγραμμα δημοσίων επενδύσεων. Δεν μας είπατε τίποτα για όλον αυτόν το θόρυβο που έχετε δημιουργήσει και τη μεγάλη συζήτηση για τις συμπράξεις. Είδαμε προχθές τους Υπουργούς, την αρμόδια επιτροπή, τη διυπουργική επιτροπή, να συνέρχεται και να ανακοινώνει την πρόθεσή της να προχωρήσουν οι συμπράξεις δημόσιου και ιδιωτικού τομέα. Ένας νόμος που έχει ψηφιστεί εδώ και πάρα πολύ καιρό και που τον έχετε πολλές φορές διαφημίσει και περιμένουμε τα αποτελέσματα, αλλά απ’ ό,τι φαίνεται ούτε το 2006 ούτε το 2007 θα έχουμε αποτελέσματα από τις συμπράξεις. 
      Είδαμε την ανταγωνιστικότητα, όπως είπαν οι συνάδελφοι από το ΠΑ.ΣΟ.Κ. που μίλησαν προηγουμένως, να καταβαραθρώνεται στον προηγούμενο χρόνο. Άρα λοιπόν και οι εξαγωγές. Πώς θα υπάρξει λοιπόν ανάπτυξη; Δεν μένει λοιπόν τίποτα άλλο από την ιδιωτική κατανάλωση και την οικοδομική δραστηριότητα. Κάτι λοιπόν που συντηρείται από το δανεισμό. Από τα στεγαστικά και κυρίως από τα καταναλωτικά δάνεια. Μ’ αυτόν, λοιπόν, τον τρόπο η Κυβέρνηση στηρίζει την ανάπτυξη, το ρυθμό αυτό, το 3,5%. Αυτός ο ρυθμός όμως επιβαρύνει τα νοικοκυριά. Επιβαρύνει τους πολίτες. 
      Η κυβέρνηση εκτός των άλλων, κύριε Υπουργέ, με τον τρόπο αυτό εξυπηρετεί και τις τράπεζες, οι οποίες βεβαίως ανταποδίδουν αυτές τις εξυπηρετήσεις. Πώς γίνεται αυτό; Ποτέ άλλοτε κυβέρνηση δεν έκανε τόσα χατίρια σε επιχειρήσεις και σε τράπεζες. Μειώνει τους φόρους στα αναμενόμενα κέρδη, ενώ οι μισθωτοί θα περιμένουν ακόμα για πολύ, μειώνει το κόστος των υπερωριών, κάνει πιο ευέλικτο το ωράριο εργασίας, λύνει το ασφαλιστικό των τραπεζών εις βάρος του Ι.Κ.Α. και επομένως των πολιτών, παραδίδει στον ιδιωτικό τομέα σειρά από δραστηριότητες που ανήκαν παραδοσιακά στον δημόσιο τομέα και επιπλέον έχει τα ακίνητα που θα δοθούν προς πώληση στους ιδιώτες με τη δέσμευση της εκμίσθωσης. Τέλος, υπάρχει και ένα καινούριο πρόγραμμα το οποίο ανακοινώνει συνεχώς, που είναι η ιδιωτικοποίηση και η πώληση της δημόσιας περιουσίας. 
      Όλα αυτά, λοιπόν, δεν είναι χατίρια προς τις επιχειρήσεις και τις τράπεζες; Αλλά πώς ανταποδίδουν οι τράπεζες όλες αυτές τις εξυπηρετήσεις; Βεβαίως με το αζημίωτο.
      Είδαμε προχθές με την τροπολογία την οποία καταθέσατε για την αύξηση του ποσοστού του φόρου από 55% σε 65% στις επιχειρήσεις και από 60% σε 80% στις τράπεζες, όλοι να αντιδρούν, δηλαδή οι επιχειρήσεις, οι έμποροι κ.λπ., οι οποίοι μάλιστα ανακοίνωναν ότι θα μετακυλήσουν αυτό το κόστος στην κατανάλωση. Οι μόνοι που μίλησαν με θετικά λόγια ήταν οι τράπεζες. Ακούσαμε τον εκπρόσωπο των τραπεζών στην αρμόδια επιτροπή να λέει ότι εμείς συμφωνούμε. Και ξέρετε γιατί συμφωνεί; Προηγουμένως σας ανέφερα τις εξυπηρετήσεις που έχετε κάνει προς τους τραπεζίτες και τις τράπεζες. Υπάρχουν όμως και άλλοι λόγοι. Όταν ρωτήσαμε τον εκπρόσωπο των τραπεζών γι’ αυτό το κόστος της αύξησης του ποσοστού προκαταβολής του φόρου, είπε ότι εμείς και ανάλογα με την κάθε τράπεζα θα το μετακυλήσουμε ενδεχομένως σ’ αυτούς που θα κάνουν πράξεις με τις τράπεζες. 
      Υπάρχει όμως και κάτι άλλο. Ενώ οι επιχειρηματίες μίλησαν για μείωση της ρευστότητας απ’ αυτό το μέτρο, πάλι όμως οι επιχειρήσεις θα προσφύγουν στις τράπεζες. Και πάλι οι τράπεζες θα δανείσουν με μεγαλύτερα επιτόκια και τις επιχειρήσεις. Άρα, λοιπόν, θα κερδίσουν διπλά οι τράπεζες. Γι’ αυτό συμφωνούν. Γι’ αυτό δέχονται διότι αυτό το μέτρο τους ευνοεί.  
      Πώς δικαιολογούν όμως οι τραπεζίτες αυτή τη στάση τους; Ποια είναι η στάση των τραπεζών προς τους πολίτες που έχουν ανάγκη το δανεισμό; 
      Είπαν οι συνάδελφοι πριν από λίγο ότι τα στεγαστικά δάνεια στην Ελλάδα είναι με «καπέλο». Υπάρχουν υπερκέρδη των τραπεζών από τα υψηλά περιθώρια των κερδών που έχουν. Η Ελλάδα έχει τη μεγαλύτερη διαφορά μεταξύ των δεκαπέντε, από το μέσο επιτόκιο της Κεντρικής Ευρωπαϊκής Τράπεζας. Και από το μέσο επιτόκιο στεγαστικών δανείων προκύπτει ότι η Ελλάδα έχει διαφορά 2,21 μονάδες. Πρώτη, λοιπόν, είναι στους δεκαπέντε με δεύτερη την Αυστρία και τελευταία την Ολλανδία με 1,1. 
      Ποια είναι η διαπίστωση των ξένων; Ασφαλώς θα τη γνωρίζετε, κύριε Υπουργέ. Οι ξένοι τραπεζίτες λένε ότι οι Έλληνες τραπεζίτες είναι ευτυχείς. Αλλά ως πότε θα είναι; Ως πότε οι ξένες τράπεζες δεν θα μπουν σ’ αυτό το παιχνίδι, βλέποντας ότι υπάρχει τέτοιο μεγάλο περιθώριο κέρδους; Ρεκόρ λοιπόν κερδών, που συνεπάγεται απ΄ αυτό το ρεκόρ δανείων. 
      Εκτοξεύτηκαν στα ύψη τα κέρδη των τραπεζών μέσα στο 2005. Έχουμε τα στοιχεία του εννεαμήνου που μας δείχνουν ότι οι τράπεζες έχουν τεράστια αύξηση των κερδών τους. Ποιες άλλες επιχειρήσεις είχαν τέτοια αύξηση στα κέρδη τους; Δηλαδή 33%, 55%, 300%, 350% κ.λπ.. Όλες οι τράπεζες κινούνται σε τέτοια ποσοστά. Ποιες άλλες επιχειρήσεις είχαν τέτοια περιθώρια κέρδους εκτός από τις τράπεζες; Τι σημαίνει αυτό; Είναι εγγύηση αυτός ο τρόπος λειτουργίας να κερδίζουν κάποιες επιχειρήσεις τόσα πολλά χρήματα; 
      Βέβαια και στα καταναλωτικά υπάρχουν αυτές οι τεράστιες διαφορές. Μεγάλο μέρος όμως των καταναλωτικών δανείων κατευθύνεται για να καλύψει τα δάνεια προηγούμενων περιόδων, τα οποία δεν μπορούν να ικανοποιήσουν. Βλέπουμε και εδώ τις τεράστιες διαφορές που υπάρχουν σε σχέση με την Ευρωπαϊκή Ένωση. 
      Πώς δικαιολογούν αυτήν τη στάση τους οι τραπεζίτες; Λένε ότι υπάρχει ζήτηση. Άρα, λοιπόν, δικαιολογούνται να βάλουν αυτό το «καπέλο» στα επιτόκια; Ως πότε, όμως, θα υπάρχει αυτό; Ώσπου να εξομαλυνθεί η κατάσταση. Και πότε θα εξομαλυνθεί; Βέβαια, ο φόβος τους είναι αυτό που είπα προηγουμένως, εάν δηλαδή θα έρθουν ξένες τράπεζες στην Ελλάδα και μπουν σ’ αυτό το παιχνίδι.
      Τα αποτελέσματα αυτής της πολιτικής, κύριε Υπουργέ, ποια είναι; Είναι η τεχνητή αύξηση των στεγαστικών δανείων που έφθασε για την περιοχή της Αθήνας στο 60% μέσα σ’ αυτό το έτος, με συνέπεια ο τζίρος να φθάσει πάνω από 70.000.000.000 ευρώ και βεβαίως, η μεγάλη αύξηση του φόρου που πηγαίνει για την κάλυψη των αναγκών των δανείων. 
      Δεύτερον αποτέλεσμα είναι η μεγάλη επιβάρυνση των πολιτών. Το 7,5% των δανείων δεν εξυπηρετείται, ενώ το αντίστοιχο ποσοστό στην Ευρωπαϊκή Ένωση είναι 3,3% και αυτό το αναλύσαμε πως γίνεται. Γιατί τα εισοδήματα στην Ελλάδα είναι πολύ μικρότερα. Άρα, λοιπόν, δεν μπορούν να ικανοποιήσουν αυτά τα δάνεια. 
      Όπως είπα και προηγουμένως, οι τράπεζες κερδίζουν με τεράστια ποσοστά, τα οποία είναι πρωτόγνωρα για ιδιωτικές επιχειρήσεις. Δεν υπάρχει κανένας άλλος τομέας που να έχει τέτοια μεγάλα περιθώρια. Και βέβαια, όπως τονίστηκε προηγουμένως από τους συναδέλφους δεν ενδιαφέρονται οι τράπεζες να δραστηριοποιηθούν σε άλλους τομείς, να υπάρξει ρευστότητα για επενδύσεις, για εκσυγχρονισμό, για νέες τεχνολογίες, για τις εξαγωγές, για το εμπόριο. Αφού βρίσκουν τον εύκολο τρόπο για να κερδίζουν, γιατί να ενδιαφερθούν για τα υπόλοιπα.
      Τελειώνω, κύριε Πρόεδρε, λέγοντας τα εξής: Ο δανεισμός είναι ένας χρήσιμος τρόπος και για την οικονομία και για τους πολίτες. Εδώ με αυτά που είπαμε και με τα στοιχεία που καταθέσαμε, δείξαμε ότι υπάρχει στήριξη της Κυβέρνησης και μάλιστα θα έλεγα παρότρυνση και μεθόδευση εις βάρος των καταναλωτών. Βέβαια, η Κυβέρνηση θέλει να κερδίσει φόρους. Έτσι, όμως, οδηγούμαστε σε υπερχρέωση, σε στρεβλό τρόπο δανειοδότησης που θα οδηγήσει σε αδιέξοδο τα νοικοκυριά και την οικονομία σε προβλήματα. 
      Το δανεισμό τον έχουν ανάγκη οι πολίτες, τον έχει ανάγκη, όμως και η Κυβέρνηση. Αυτήν την ανάγκη την εκμεταλλεύονται οι τράπεζες. Η Κυβέρνηση δεν παίρνει κανένα μέτρο και δεν φροντίζει να ρυθμίσει την αγορά. Δεν μένει καν αμέτοχη, αλλά σπρώχνει συνεχώς για τους δικούς της λόγους τους πολίτες προς τον υπερδανεισμό και την υπερχρέωση με δυσμενέστατους όρους.
      Κύριε Υπουργέ, πιστεύω ότι με τη μείωση των επιτοκίων τα τελευταία χρόνια υπήρξε μια δυνατότητα στους πολίτες να αγοράσουν σπίτια, να υπάρξει ανάπτυξη. Φαίνεται, όμως, ότι με τον τρόπο που χειρίζεται η Κυβέρνηση αυτό το μείζον θέμα, δημιουργείται ένας βρόχος στους πολίτες και στις επιχειρήσεις, κυρίως, στους πολίτες. Και πιστεύουμε ότι οι συνέπειες αυτού του βρόχου θα είναι τεράστιες. Φαίνεται ότι μια νέα φούσκα δημιουργείται, μια νέα φούσκα που δεν θα αργήσει να σκάσει, μια φούσκα που είναι τα στεγαστικά και καταναλωτικά δάνεια. Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας):  Το λόγο έχει ο συνάδελφος κ. Μαγκριώτης για να δευτερολογήσει.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, γνώριζα ότι είναι σε πλήρη ακινησία και αμηχανία η Νέα Δημοκρατία, αλλά δεν ήξερα ότι είναι σ’ αυτόν το βαθμό. Πράγματι, είναι πρωτόγνωρο ο Κοινοβουλευτικός Εκπρόσωπος της Νέας Δημοκρατίας να μην είναι ούτε λεπτό μέσα στην Αίθουσα και φυσικά να μην παίρνει και το λόγο. 
      ΑΝΔΡΕΑΣ ΜΑΚΡΥΠΙΔΗΣ: Πήγε για το κοστούμι!
      ΙΩΑΝΝΗΣ ΜΑΓΚΡΙΩΤΗΣ: Δεν ξέρω. Ενημερώνεται για το χαρτοφυλάκιο; Του το έχει προαναγγείλει ο Πρωθυπουργός; Έτσι λειτουργεί η Κυβέρνηση, έτσι λειτουργεί η Νέα Δημοκρατία, έτσι σέβεται τις κοινοβουλευτικές διαδικασίες και τον έλεγχο; 
      Ειλικρινά, κύριε Πρόεδρε, το αφήνω στην κρίση του Σώματος και βεβαίως των Ελλήνων πολιτών αυτό που συμβαίνει. Δεν ήλθε καν να υπερασπιστεί την πολιτική της Κυβέρνησης. Και ως  Κοινοβουλευτικός Εκπρόσωπος, όπως λέει και ο Κανονισμός της Βουλής, αναπληρώνει τον Αρχηγό του κόμματος, τον Πρωθυπουργό σε τούτη τη συζήτηση, σε κάθε συζήτηση ελέγχου της Κυβέρνησης. 
      Όμως πέραν αυτού, κύριε Πρόεδρε, πέραν της πλήρους αδράνειας και αφασίας όπου έχει πέσει η Κυβέρνηση, περιμένοντας οι Υπουργοί αν θα μείνουν ή θα φύγουν και οι  Βουλευτές αν θα μπουν ή δεν θα μπουν, αυτό δεν αφορά τους Έλληνες πολίτες, αφού η πολιτική, όπως έχει πει ο Πρωθυπουργός και στις τελευταίες του ομιλίες στα κομματικά και κοινοβουλευτικά όργανα της Νέας Δημοκρατίας, είναι σταθερή και θα συνεχίσει στον ίδιο δρόμο. Τα νέα θύματα θα δούμε, που θα μπουν στην Κυβέρνηση, θα πάρουν τον τίτλο του Υπουργού όσοι δεν τον είχαν, αλλά θα έχουν την πιο μεγάλη κατακραυγή των Ελλήνων πολιτών στις επόμενες εκλογές, γιατί θα είναι συνυπεύθυνοι της καθοδικής πορείας.
       Κύριε Πρόεδρε, ο κύριος Υπουργός με την ομιλία του επιβεβαίωσε αυτά που είπαν οι αγορητές του ΠΑ.ΣΟ.Κ., τόσο ο κ. Πρωτόπαπας όσο και ο κ. Κουσελάς, πως είναι προωθητής, προπαγανδιστής και πωλητής των τραπεζών και ειδικότερα των ιδιωτικών τραπεζών. Όλη η ομιλία του ήταν ένας ύμνος για την τραπεζική κερδοφορία. Όλοι είμαστε υπέρ των κερδών των τραπεζών και θέλουμε όλες οι επιχειρήσεις να είναι κερδοφόρες και οι μεγάλες και οι  μικρές και οι μεσαίες και οι τράπεζες, παρ΄ ότι το σύνολο σχεδόν των χαρτοφυλακίων τους βρίσκεται σε ξένους θεσμικούς επενδυτές. Αυτοί κερδίζουν και όχι οι Έλληνες μικροεπενδυτές,  των οποίων είναι ελάχιστα τα κέρδη. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Με δικούς σας νόμους, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Όμως, κύριε Υπουργέ, είναι πράγματι αποκαλυπτικό της ομιλίας σας η πρωτοφανής συμμαχία επειδή έχει υπάρξει ανάμεσα στην Κυβέρνηση και στις τράπεζες. Και αυτό εκδηλώθηκε με την υποστήριξη των αλλαγών που θέλουν στις εργασιακές σχέσεις, την υποστήριξη στην επίλυση των ασφαλιστικών προβλημάτων των τραπεζών, επειδή τόσα χρόνια δεν πλήρωναν τις εισφορές τους. Νομοθετήσατε να τις πληρώσει ο κρατικός προϋπολογισμός για να αυξήσετε, να εκτινάξετε στα ύψη τις κερδοφορίες τους.  Ενώ από την άλλη, πιέζετε οι μισθολογικές αυξήσεις να είναι κάτω ονομαστικά ακόμη και του πληθωρισμού.
      Κύριε Πρόεδρε, άλλωστε τι χρεία έχουμε μαρτύρων, το ένα εργοστάσιο κλείνει μετά το άλλο, η μια επιχείρηση μετά την άλλη. Και όχι μόνο σε κλάδους που έχουν κρίση σε ολόκληρη την Ευρώπη, κάτω από την πίεση της παγκοσμιοποίησης, αλλά και σε επιχειρήσεις που μέχρι χθες είχαν υψηλή κερδοφορία. Θα πω χαρακτηριστικά για τη βιομηχανία φωσφορικών λιπασμάτων Θεσσαλονίκης. Οι τράπεζες κρατικού ενδιαφέροντος, Εμπορική και Εθνική, που είναι οι βασικοί μέτοχοι προανήγγειλαν το κλείσιμό τους την Τετάρτη, μετά από σαράντα οκτώ ώρες δηλαδή. Ο κ. Αλογοσκούφης, τον οποίο τυχαία πέτυχαν οι εργαζόμενοι, γιατί δε δεχόταν να τους δει, τους είπε «δεν είμαι εγώ αρμόδιος, ο κ. Γιακουμάτος είναι αρμόδιος, που θα τον δείτε μεθαύριο». 
      Ο κ. Γιακουμάτος είναι αρμόδιος για τα «μνημόσυνα των επιχειρήσεων» που κλείνουν και στέλνουν στην ανεργία εκατοντάδες χιλιάδες πολίτες, κύριε Πρόεδρε. Και αυτό το «μνημόσυνο» θα κάνει την Τετάρτη για το εργοστάσιο λιπάσματων της Θεσσαλονίκης. Εξακόσιοι άνεργοι στη Θεσσαλονίκη ενώ ήδη η Εμπορική Τράπεζα προανήγγειλε και το κλείσιμο ή την πώληση του εργοστασίου στην Καβάλα. Γιατί θέλετε, όπως έχετε πει , κύριε Δούκα, να πουλήσετε μέσα στο Μάρτιο την Εμπορική Τράπεζα, για να καλύψετε και από εκεί τη «μαύρη τρύπα» της οικονομικής σας πολιτικής. Δεν προλαβαίνετε να καλύψετε τη «μαύρη τρύπα» από κερδοσκοπικά έσοδα, από διάφορες πηγές, εις βάρος των πολιτών, εις βάρος της οικονομίας και από την πώληση επιχειρήσεων. 
      Ελπίζω, κύριε Δούκα, εσάς να μη σας αλλάξει ο Πρωθυπουργός, γιατί εσείς κάπου – κάπου λέτε κάποια αλήθεια, σε σχέση με τον προϊστάμενό σας Υπουργό, ο οποίος έχει άγνοια κινδύνου, συμπεριφέρεται ως ταχυδακτυλουργός. Αυτή είναι η αλήθεια και η πραγματικότητα.
      Σ’ αυτήν, λοιπόν, την πρωτοφανή σας συμμαχία, το όφελος το δικό σας είναι τα κερδοσκοπικά πρόσθετα έσοδα του κρατικού προϋπολογισμού εις βάρος των νοικοκυριών και των πολιτών των τραπεζών είναι επίσης πιο μεγάλα έσοδα κερδοσκοπικά όπως και για λίγους εργολάβους. Εκμεταλλευθήκατε την επιθυμία των πολιτών να αποκτήσουν στέγη, κύριε Υπουργέ και δεν την καλύψατε. Τους ανοίξατε ένα δρόμο ολισθηρό και επικίνδυνο. 
      Αναφερθήκατε, το τόνισα και εγώ, ότι είναι πιο ψηλά ο μέσος ευρωπαϊκός όρος στα στεγαστικά δάνεια και γενικότερα στην ιδιωτική πίστη απ’ ότι στην Ελλάδα. Πρέπει, όμως, να ξέρετε, ότι είναι πιο σταθερά και πιο ψηλά εκεί τα εισοδήματα και μπορούν να αποπληρώνουν τα δάνειά τους. Στην Ελλάδα ήδη τα μη εξυπηρετούμενα δάνεια είναι περίπου στο 8%, 300.000 περίπου δανειολήπτες, ενώ ο μέσος ευρωπαϊκός όρος είναι 3,3%, κύριε Υπουργέ. 
      Φαντάζεστε, αν συνεχιστεί αυτός ο κερδοσκοπικός δρόμος της Κυβέρνησης, του κράτους, των εργολάβων και των τραπεζών, τι θα συμβεί στους επόμενους μήνες και στα επόμενα χρόνια. 
      Δεν υπάρχουν δημόσιες και ιδιωτικές επενδύσεις. Δημόσιες διότι εσείς τις περικόπτετε και ιδιωτικές διότι κανένας ιδιώτης, παρά τα κίνητρα που δώσατε με τον Αναπτυξιακό νόμο, δεν επενδύει, κύριε Υπουργέ. Διαψευστήκατε σε όλες τις στρατηγικές σας επιλογές για την οικονομία. Και το μόνο που σας μένει είναι να ξεζουμίσετε τις μικρομεσαίες επιχειρήσεις, τους επαγγελματίες, τους εργαζόμενους και τους συνταξιούχους. Αυτό είναι το κεντρικό μοτίβο της πολιτικής σας. Κι ούτε βέβαια φαίνεται Άνοιξη μπροστά. Ένας βαθύς και μακρύς χειμώνας για την οικονομία και τον Έλληνα πολίτη φαίνεται μπροστά.
      Δημιουργήσατε αυτή την τεχνητή δανειακή ανάπτυξη τον προηγούμενο χρόνο για να κρατήσετε υψηλά τους ρυθμούς αύξησης του Ακαθάριστου Εθνικού Προϊόντος. 
      Σας καλώ πάλι, κύριε Υπουργέ, να μας πείτε για το ποσοστό της αυτοτροφοδοτούμενης ανάπτυξης τον προηγούμενο χρόνο. Εσείς λέγατε ότι το 4,5% και 5% του ΠΑ.ΣΟ.Κ. κατά κύριο λόγο –λέγατε κατά 2% συγκεκριμένα- οφείλεται στο Γ’ Κ.Π.Σ.. Σας ερωτώ: Ποια είναι η συμμετοχή του Γ’ Κοινοτικού Πλαισίου Στήριξης το 2005 στην ανάπτυξη του Α.Ε.Π. της χώρας μας -στα δικά σας χρόνια- και ποιο είναι αυτό που οφείλεται στο στεγαστικό και στον καταναλωτικό δανεισμό; 
      Πείτε, λοιπόν, ενώπιον του Ελληνικού Κοινοβουλίου και ενώπιον του ελληνικού λαού την αλήθεια. 
      Δεν μπορείτε να την πείτε, γιατί είναι μηδενική η αυτοτροφοδοτούμενη ανάπτυξη. Και του χρόνου θα είναι χειρότερα τα πράγματα και το ξέρετε πάρα πολύ καλά.
      Τώρα θα προχωρήσετε τα συγχρηματοδοτούμενα, κύριε Υπουργέ. Κι εμείς είμαστε υπέρ. Άλλωστε, εφαρμόσαμε αυτή την πολιτική. Είναι συμπληρωματική πολιτική, όμως, στις δημόσιες και ιδιωτικές επενδύσεις. 
      Εσείς, λοιπόν, επειδή θέλετε να έχετε λογιστικά τακτοποιημένα, όπως λέτε, τα δημοσιονομικά, τι θα κάνετε ουσιαστικά; Θα δανείζεται το κράτος με επαχθείς όρους από τους ιδιώτες πλέον και από τις τράπεζες, για να μην εγγράφεται αυτός ο δανεισμός στα δημόσια οικονομικά, στα ελλείμματα και στο δημόσιο χρέος. Tεχνητή δηλαδή και πάλι, λογιστική και αλχημιστική η πολιτική σας- για να νοικιάζουν μετά αυτά τα ακίνητα –νοσοκομεία,  σχολεία στο δημόσιο, με πολλαπλάσιο όμως κόστος που θα το πληρώσει το κράτος, δηλαδή ο φορολογούμενος Έλληνας πολίτης τα επόμενα χρόνια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με αυτή την ψευδεπίγραφη οικονομική πολιτική, με αυτές τις τεχνητές δανειακές ενέσεις, κρατάτε τη ζήτηση υψηλή. Και αύριο όμως θα είναι μηδενική, θα καταρρεύσει και αυτή η ζήτηση.
      Τελειώνω, κύριε Πρόεδρε, λέγοντας τι προτείνουμε εμείς. 
      Ήδη, κύριε Υπουργέ, το είπατε. Το προτείνει ο κ. Γκαργκάνας. Κρούει τον κώδωνα του κινδύνου. Και αυτοδιαψευστήκατε εσείς από αυτό το Βήμα. Ο κ. Γκαργκάνας μίλησε για έλεγχο στη χρηματοδότηση των στεγαστικών και καταναλωτικών δανείων. Γι’ αυτό ακριβώς μίλησε για το πλαφόν, που κι εσείς αναφερθήκατε.
      Έπρεπε, λοιπόν, ο κ. Γκαργκάνας να ενδιαφερθεί πρώτος γι’ αυτά τα θέματα που αφορούν τους καταναλωτές και τους Έλληνες πολίτες; Που είναι η ευαισθησία της Κυβέρνησης; Εσείς δεν είστε υπηρέτες του δημοσίου συμφέροντος; Εσείς δεν έπρεπε πρώτοι να προειδοποιήσετε; Γιατί δεν κάνατε παρέμβαση; Γιατί δεν μιλήσατε; Γιατί δεν καλέσατε εσείς τις τράπεζες -δεν σας είπαμε να νομοθετήσετε- και βεβαίως την Τράπεζα της Ελλάδος, εγκαίρως να παρέμβουν; 
      Αυτό κάνουν οι τράπεζες στις ευρωπαϊκές χώρες. Αυτό κάνουν οι ευρωπαϊκές κυβερνήσεις. Γι’ αυτό η επισφάλιση είναι στο 3,3%, παρότι είναι σχεδόν διπλάσιος ο στεγαστικός και καταναλωτικός δανεισμός στις χώρες αυτές.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε, με μία φράση.
      Ο κύριος Υπουργός μας είπε: Μα και το 2002 είχαμε αύξηση κατά 36% στα στεγαστικά και το 2003 κατά 25%. 
      Κύριε Υπουργέ, θα σας θυμίσω από τούτο το Βήμα το εξής: Αυτή την αύξηση στα στεγαστικά ο κ. Αλογοσκούφης τη θεώρησε και την αξιολόγησε ως υποθήκευση του μέλλοντος, ως τεχνητή δανειακή ανάπτυξη της χώρας, ότι βάζουμε βρόγχο στους πολίτες, στους δανειολήπτες. Αυτή την ανάπτυξη, σήμερα, όμως, που οφείλεται σε υπερδιπλάσια στεγαστικά και  καταναλωτικά δάνεια δεν την αξιολογείτε, δεν την χαρακτηρίζετε, πώς είναι. Φυσικά δεν είναι απλώς υπερδιπλάσια ως ποσοστό. Έχει σημασία επί ποίας βάσης είναι ο υπερδιπλασιασμός. Είναι στο 1.000.000.000 που γίνεται 1.500.000.000 ή είναι στα δέκα που γίνονται είκοσι και στα είκοσι που γίνονται σαράντα; 
      Αυτοί οι αριθμοί είναι αποκαλυπτικοί. Αυτοί οι αριθμοί κύριοι συνάδελφοι και αυτή η πραγματικότητα αποκαλύπτει τη ζοφερότητα της πραγματικότητας, την οποία ζούμε, την κατάσταση στην οποία βαδίζει το ελληνικό νοικοκυριό, η ελληνική οικονομία.
      Τα επόμενα δυο χρόνια θα είναι ακόμα πιο γκρίζα και πέτρινα για την οικονομία, την ελληνική Περιφέρεια και τον Έλληνα πολίτη. Θα είναι, όμως, πέτρινα και για την Κυβέρνησή σας, γιατί οι επερχόμενοι Υπουργοί της Νέας Δημοκρατίας θα απολογούνται για τα μεγάλα εγκλήματα στην οικονομική και κοινωνική πολιτική των απερχόμενων Υπουργών. Τότε η Νέα Δημοκρατία πράγματι θα θυμίζει θέατρο του παραλόγου. 
      Αυτά δυστυχώς τα εισπράττει ο ελληνικός λαός και γρήγορα θα σας πληρώσει με το τίμημα που αξίζει για την πολιτική σας. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη. 
      Ο  Υφυπουργός κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Κύριε Πρόεδρε, άκουσα με προσοχή όλους τους ομιλητές και νομίζω πως έδωσα απαντήσεις για όλα μα όλα τα θέματα τα οποία ανέφεραν. 
      Τι έκαναν οι κύριοι συνάδελφοι από το ΠΑ.ΣΟ.Κ.; Μίλησαν κατ’ αρχήν για ανεπίτρεπτη κερδοφορία των τραπεζών. Και ερωτώ: Με ποιους νόμους υπάρχει αυτή η υπερκερδοφορία των τραπεζών στην Ελλάδα; 
      Με τους δικούς σας νόμους, αγαπητοί συνάδελφοι. Ποιοι ψήφισαν το νόμο το 2002, που τους επιτρέπει να αυξάνουν κατ’ αυτόν τον τρόπο την κερδοφορία τους και να πληρώνουν ακόμη λιγότερους φόρους; Με δικό σας νόμο, το νόμο περί κινήτρων για τις συγχωνεύσεις επιχειρήσεων. Γιατί ζητάτε σε εμάς τα ρέστα σήμερα;
      Λέτε ότι αυξάνονται με υπερβολικούς ρυθμούς τα δάνεια. Με τους ίδιους ρυθμούς αυξάνονται με τους οποίους αυξάνονταν το 1999, το 2000, το 2001, το 2002, το 2003. Γιατί διαμαρτύρεστε τώρα γι’ αυτούς τους ρυθμούς και δεν διαμαρτυρόσαστε τότε; Μήπως πρωτοεκλεγήκατε όλοι το 2004; Που ήσασταν τότε; 
      Μεμψιμοιρείτε και βλέπετε κατάρρευση της αγοράς ακινήτων. Αυτή είναι επίσημη πρόβλεψη του ΠΑ.ΣΟ.Κ.; Η επίσημη πρόβλεψη του ΠΑ.ΣΟ.Κ. είναι ότι η αγορά ακινήτων στην Ελλάδα θα καταρρεύσει; Εάν είναι έτσι και είναι προϊόν συλλογικής σας εργασίας, πείτε το σε μας και πείτε το και στον ελληνικό λαό για να το ξέρει. 
      Τι θέλετε; Να στερήσουμε την πρόσβαση του Έλληνα σε πηγές χρηματοδότησης για να φτιάξει και αυτός το δικό του σπίτι ή να ικανοποιήσει άλλες καταναλωτικές ή επείγουσες ανάγκες που μπορεί να έχει; Τι θέλετε; Να καταργήσουμε με νόμο την πρόσβαση αυτή; Θέλετε να βάλουμε φόρο στις τράπεζες, στα συγκεκριμένα δάνεια; Τι είναι αυτό το οποίο ζητάτε; Δεν μας έχετε πει ακόμη. Σας ακούω τόση ώρα και δεν έχετε πει τίποτα γι’ αυτό. Χρειάζεται κάποιο πλαφόν πέρα από αυτά που ήδη έχει βάλει και έχει ζητήσει η Τράπεζα της Ελλάδος να κάνουν οι ελληνικές Τράπεζες σε σχέση με τα συγκεκριμένα δάνεια; Ακόμη δεν πήρα απάντηση.
      Εν κατακλείδι, θέλουμε ανταγωνισμό στο ελληνικό τραπεζικό σύστημα. Θέλουμε περισσότερο από αυτόν που υπάρχει τώρα, αν και υπάρχει στο τραπεζικό σύστημα. Θέλουμε υγιές τραπεζικό σύστημα. Είναι απαραίτητο για την ανάπτυξη της χώρας. Θέλουμε να έχουν όλοι οι Έλληνες ανεξαιρέτως την ευκολότερη δυνατή πρόσβαση στο τραπεζικό σύστημα με όρους διαφανείς, με όρους που να τους καταλαβαίνουν όλοι. Θέλουμε ο κάθε Έλληνας να έχει τη δυνατότητα να αποκτήσει το δικό του σπίτι. Αυτός είναι ο στόχος μας. Ό,τι μπορούμε να κάνουμε, θα το κάνουμε για να διευκολύνουμε τη δυνατότητά του αυτή. Θέλουμε η οικονομία να πάει μπροστά. Θέλουμε τα εισοδήματα όλων των Ελλήνων να βελτιώνονται. Δεν θέλουμε κανένας Έλληνας να μείνει πίσω. Θέλουμε χαμηλότερα επιτόκια. Θέλουμε ο κάθε συμπολίτης μας να φθάσει εκεί που τα όρια της δημιουργικότητάς του μπορούν να τον πάνε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ. κύριος Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, ο Υπουργός ούτε στη πρωτολογία του ούτε στη δευτερολογία του απάντησε στα μεγάλα ερωτήματα, τα οποία έχουμε καταθέσει. 
      Αυξήθηκαν τα στεγαστικά δάνεια μετά τις εξαγγελίες σας για το Φ.Π.Α.  και τις αντικειμενικές αξίες τόσο πολύ μέσα στο 2005, ναι ή όχι; Τα στοιχεία που έχουμε εμείς, δείχνουν αυτή τη μεγάλη αύξηση. Δεν υπήρξε ποτέ τέτοια αύξηση. Αυτό είναι ένα ερώτημα
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Από το 1999 μέχρι σήμερα με περίπου τους ίδιους ρυθμούς.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Καταθέστε μας τα στοιχεία. Εσείς έχετε  τα στοιχεία της Τράπεζας της Ελλάδος.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όλοι έχουν τα ίδια στοιχεία.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μπορείτε, λοιπόν, να μας τα καταθέσετε. Εμείς σας καταθέτουμε αυτά τα στοιχεία που έχουμε, τα οποία είναι της Τράπεζας της Ελλάδος και αποδεικνύουν αυτό που λέμε, δηλαδή ότι μεθοδεύσατε την αύξηση των στεγαστικών δανείων. 
      Στείλατε τους πολίτες να πάρουν αυτά τα δάνεια γιατί έτσι είχατε πίσω από το μυαλό σας να αυξήσετε τους φόρους. Και πράγματι τους αυξήσατε τον Οκτώβριο, το Νοέμβριο και το Δεκέμβριο. Ανακοινώσατε με διθυράμβους ότι θα αυξήσετε τα έσοδα. Όλο τον υπόλοιπο χρόνο τα έσοδα πήγαιναν προς τα κάτω και αυτούς τους τρεις μήνες αυξήθηκαν.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όλα τα έσοδα αυξήσαμε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μπορείτε να απαντήσετε μετά.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και δικαιολογείτε γιατί έγινε.
      Από την άλλη δεν μας είπατε: Θέλετε ή όχι να συντηρήσετε αυτήν την τεχνητή ζήτηση που υπάρχει στα δάνεια για να μην πω ότι την προωθείτε στα καταναλωτικά προκειμένου να συντηρήσετε το ρυθμό ανάπτυξης; Γιατί δεν είπατε τίποτα γι’ αυτό; 
      Συντηρείται ή όχι ο ρυθμός ανάπτυξης από την κατανάλωση και μόνο; Είδαμε ότι όλοι οι άλλοι κλάδοι ήταν σε υστέρηση. Η ανταγωνιστικότητα της οικονομίας πήγε περίπατο. Το Γ΄ Κοινοτικό Πλαίσιο Στήριξης είχε απώλειες, το Πρόγραμμα Δημοσίων Επενδύσεων επίσης, οι ιδιωτικές επενδύσεις επίσης. Άρα, από πού προέρχεται η ανάπτυξη; Μόνο από την κατανάλωση. Άρα, δεν μας απαντήσατε τίποτα γι’ αυτό.
      Είπατε και κάτι άλλο. Είπατε, με δικούς μας νόμους υπάρχουν αυτά τα υπερκέρδη των τραπεζών. Υπάρχει καμία άλλη κατηγορία επιχειρήσεων που να έχει τέτοια κέρδη; Υπήρχαν ποτέ στο παρελθόν τέτοια ποσοστά κέρδους; Εάν υπάρχουν, να μας τα καταθέσετε. Ποτέ στο παρελθόν δεν υπήρχαν. Στο εννιάμηνο Ιανουαρίου-Σεπτεμβρίου του 2005 υπάρχει αυτή η έκρηξη των κερδών σε μια εποχή που οι πολίτες δυσκολεύονται, σε μια εποχή που τα εισοδήματά τους μειώνονται, σε μια περίοδο που η οικονομία είναι σε δύσκολη φάση και τα κέρδη των τραπεζών αυξάνονται με ιλιγγιώδεις ρυθμούς. Δεν μας είπατε τίποτα γι’ αυτό. Κρυφτήκατε και είπατε ότι υπάρχει νομοθεσία. Ποια νομοθεσία; Πότε στο παρελθόν υπήρχαν τέτοια ποσοστά κέρδους;
      Μας είπατε ότι εμείς δεν προτείνουμε τίποτα. Τι να προτείνουμε εμείς; Να πάρουμε μέτρα εμείς; Εμείς σας κατηγορούμε ότι μένετε απαθείς και ότι συντηρείτε αυτό το κλίμα της τεχνητής αύξησης των δανείων προκειμένου να κερδίσετε. Γι’ αυτό σας χειροκροτούν οι τραπεζίτες. Όπως είπαμε και προηγουμένως γι’ αυτό ήρθαν στη Βουλή και είπαν –η μόνη κατηγορία επιχειρήσεων- ότι συμφωνούν με τα μέτρα που λαμβάνονται. Και αυτό γιατί κατ’ αυτόν τον τρόπο θα κερδίσουν.
      Πιστεύουμε ότι η πολιτική σας είναι συνειδητή για να στηρίξει αυτήν την κατάσταση της αύξησης των δανείων. Δεν υπολογίζετε, όμως, το κόστος που έχουν οι πολίτες και την αδυναμία πλέον, να αποπληρώσουν τα δάνειά τους. Δεν υπολογίζετε τη δημιουργία αυτού του βρόγχου στον Έλληνα πολίτη ο οποίος πλέον δεν μπορεί να πληρώσει τα δάνεια.
      Κύριε Υπουργέ, η κατάσταση με τα δάνεια και τα στεγαστικά και τα καταναλωτικά, φαίνεται ότι φθάνει σε αδιέξοδο. Είπαμε προηγουμένως ότι είναι μια φούσκα τα δάνεια αυτά που πολύ γρήγορα μπορεί να εκραγεί και οι συνέπειες θα είναι τεράστιες και για την ελληνική οικονομία αλλά κυρίως για τους πολίτες,  οι οποίοι έχουν δανεισθεί υπέρογκα.
      Τελειώνοντας, θέλω να πω κάτι για τη διαφθορά. Εμείς καταθέσαμε ερώτηση πριν μερικές ημέρες, διότι με τη στάση σας στο ζήτημα αυτό της επιβολής του Φ.Π.Α. και της αύξησης των αντικειμενικών αξιών και το αλαλούμ που δημιουργήσατε στους Έλληνες πολίτες, όλοι έτρεξαν στις πολεοδομίες και τη μια τους έλεγαν ότι οι άδειες θα βγουν μέχρι τέλος του χρόνου, την άλλη τους έλεγαν ότι πρέπει να υπάρχουν οι αιτήσεις. Αυτό το αλαλούμ οδήγησε όλους τους πολίτες σ’ αυτές τις μεγάλες διαμαρτυρίες στις πολεοδομίες. Τεχνητή ήταν και αυτή η κατάσταση. Και μάλιστα είδαμε το πρωτοφανές οι εισαγγελείς να πηγαίνουν στις πολεοδομίες να ελέγξουν τους φακέλους. Πότε ξαναέγινε αυτό; Επί Κυβέρνησης της Νέας Δημοκρατίας έγινε τώρα και με την αλλοπρόσαλλη πολιτική σας που εφαρμόσατε στο ζήτημα αυτό.
      Κλείνω, κύριε Πρόεδρε, λέγοντας ότι η κατάσταση με τα δάνεια και τα στεγαστικά και τα καταναλωτικά με ευθύνη της Κυβέρνησης έχει φθάσει σε επικίνδυνο σημείο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα είμαι πολύ σύντομος, κύριε Πρόεδρε.
      Πρώτον, τα δάνεια τα οποία παίρνει ο Έλληνας -στεγαστικά και καταναλωτικά- τα παίρνει με βάση νόμους που ισχύουν σε όλη την Ευρώπη. Εάν θέλετε να στερήσετε την πρόσβαση, πείτε μας τα μέτρα τα οποία προτείνετε να τα συζητήσουμε. 
      Δεύτερον, ήταν εκπληκτική η ομολογία που ακούστηκε προ ολίγου, αγαπητέ Πρόεδρε, ότι το ΠΑ.ΣΟ.Κ. δεν είναι σε θέση να προτείνει τίποτα και το μόνο που μπορεί να κάνει είναι να καταγγέλει. Τρεις ώρες είμαστε εδώ και δεν έχουμε ακούσει ούτε μια πρόταση, πέρα από το γεγονός ότι η Τράπεζα της Ελλάδος πρέπει να κάνει κάτι και ότι η Κυβέρνηση πρέπει να ζητήσει από την Τράπεζα της Ελλάδος να κάνει κάτι. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Να μη τους εκβιάζετε!
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επαναλαμβάνουμε και πάλι ότι οι ρυθμοί αύξησης όλων αυτών των δανείων είναι περίπου σταθεροί και το 2005 και τα προηγούμενα χρόνια, περίπου συν-πλην κάτι στα ίδια επίπεδα, σύμφωνα με τα στοιχεία που έχουμε όλοι από την Τράπεζα της Ελλάδος. 
      Παραμένω έκπληκτος από την αδυναμία του ΠΑ.ΣΟ.Κ. να αρθρώσει οποιαδήποτε εποικοδομητική πρόταση και επαναλαμβάνω ότι στόχος μας είναι η συνεχής ανάπτυξη, τα χαμηλότερα επιτόκια, η εύκολη πρόσβαση στο πιστωτικό σύστημα του Έλληνα, ο οποίος όμως πρέπει να έχει και ο ίδιος συναίσθηση της δυνατότητας την οποία έχει να ξεπληρώσει τα δάνειά του και πρέπει να είναι πολύ προσεκτικός για το θέμα της υπερχρέωσης, στο οποίο νομίζω όλοι συμφωνούμε. Θέλουμε όμως να μην δυσκολέψουμε την πρόσβαση του Έλληνα στο πιστωτικό σύστημα, θέλουμε να πάνε όλοι μπροστά, θέλουμε να δώσουμε ευκαιρίες σε όλους και νομίζω ότι όλοι μπορεί να προσβλέπουν, αγαπητέ Πρόεδρε, σε ένα πολύ καλύτερο αύριο. 
      Ευχαριστώ.
      ΔΗΜΗΤΡΙΟΣ ΚΟΥΣΕΛΑΣ: Η απαίτηση είναι: Σταματήστε να είστε ντίλερ των τραπεζών! 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμ. 28/1.12.2005 επερώτησης Βουλευτών του ΠΑ.ΣΟ.Κ. προς τον Υπουργό Οικονομίας και Οικονομικών, σχετικά με την κερδοσκοπία εις βάρος των πολιτών από τράπεζες, κράτος και εργολάβους με ευθύνη της Κυβέρνησης. 
      Έχουν διανεμηθεί τα Πρακτικά των συνεδριάσεων της Δευτέρας 9 Ιανουαρίου 2006, της Τρίτης 10  Ιανουαρίου 2006 και της Τετάρτης 11 Ιανουαρίου 2006 και ερωτάται το Σώμα αν τα επικυρώνει.
      ΟΛΟΙ  ΟΙ  ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Δευτέρας  9 Ιανουαρίου 2006, της Τρίτης 10 Ιανουαρίου 2006 και της Τετάρτης 11 Ιανουαρίου 2006 επικυρώθηκαν. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.16΄ λύεται η συνεδρίαση για αύριο ημέρα Τρίτη 31 Ιανουαρίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 30-1-06	ΣΕΛ. 2

