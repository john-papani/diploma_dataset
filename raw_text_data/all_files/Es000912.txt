ΣΥΝΕΔΡΙΑΣΗ ΛΔ'
Τρίτη 12 Σεπτεμβρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ Α.
ΕΙΔΙΚΑ ΘΕΜΑΤΑ 

1. Επικύρωση Πρακτικών, 
2. 'Αδεια απουσίας της Βουλευτού Μ. Γιαννάκου-Κουτσίκου, 
Β. ΝΟΜΟΘΕΤΙΚΗ ΕΡΓΑΣΙΑ 1. Κατάθεση σχεδίων νόμων:
α) Ο Υφυπουργός Πολιτισμού και οι Υπουργοί Οικονομικών, Ανάπτυξης και Εθνικής Παιδείας και Θρησκευματων, κατέθεσαν σχέδιο νόμου:"Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις, β) Οι Υπουργοί Ανάπτυξης και Εξωτερικών, κατέθεσαν σχέδια νόμων:
i) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας για συνεργασία στον τομέα του τουρισμού, ii) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για συνεργασία στον τομέα του τουρισμού", γ) Ο Υπουργός Οικονομικών κατέθεσε σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Κυπριακής Δημοκρατίας γαι τη συνεργασία και αμοιβαία συνδρομή μεταξύ των τελωνειακών τους διοικήσεων", δ) Οι Υπουργοί Δημόσιας Τάξης και Εσωτερικών, κατέθεσαν σχέδιο νόμου: "Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας σχετικά με την επανεισδοχή προσώπων των οποίων η διαμονή είναι παράνομη", 2. Ψήφιση στο σύνολο του σχεδίου νόμου του Υπουργείου Εθνικής Οικονομίας:"Λήψη συμπληρωματικών μέτρων για την εφαρμογή των Κανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ", 3. Συζήτηση επί της αρχής του σχεδίου νόμου του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις", ΟΜΙΛΗΤΕΣ Επί του σχεδίου νόμου του Υπουργείου Εθνικής Οικονομίας:
ΑΚΡΙΒΑΚΗΣ Α.,
ΑΛΟΓΟΣΚΟΥΦΗΣ Γ.,
ΒΑΘΕΙΑΣ Ι.,
ΚΑΝΕΛΗ Λ.,
ΚΩΝΣΤΑΝΤΟΠΟΥΛΟΣ Ν.,
ΚΩΣΤΟΠΟΥΛΟΣ Δ.,
ΜΑΝΟΣ Σ.,
ΜΑΝΤΕΛΗΣ Α.,
ΠΑΠΑΝΤΩΝΙΟΥ Γ.,
ΠΑΠΟΥΤΣΗΣ Χ.,
ΠΑΤΑΚΗΣ Ι.,
ΠΟΛΥΖΟΣ Ε.,
ΣΤΡΙΦΤΑΡΗΣ Σ.,
ΤΖΕΚΗΣ Α.,
ΦΩΤΙΑΔΗΣ Α.,

ΠΡΑΚΤΙΚΑ ΒΟΥΛΗΣ Ζ'
ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠHΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2000
Σ Υ Ν Ε Δ Ρ Ι Α Σ Η ΛΔ'
Τρίτη 12 Σεπτεμβρίου 2000
---------------

Αθήνα, σήμερα στις 12 Σεπτεμβρίου 2000, ημέρα Τρίτη και ώρα 19.00' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
'Εχω την τιμή να ανακοινώσω στο Τμήμα ότι ο Υφυπουργός Πολιτισμού και οι Υπουργοί Οικονομικών, Ανάπτυξης και Εθνικής Παιδείας και Θρησκευμάτων, κατέθεσαν σχέδιο νόμου: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις".
Παραπέμπεται στην αρμόδια Διαρκή Επιτροπή.
Επίσης, οι Υπουργοί Ανάπτυξης και Εξωτερικών, κατέθεσαν σχέδια νόμων: α) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας για συνεργασία στον τομέα του τουρισμού" και β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για συνεργασία στον τομέα του τουρισμού".
Ο Υπουργός Οικονομικών κατέθεσε σχέδιο νόμου : "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Κυπριακής Δημοκρατίας για τη συνεργασία και αμοιβαία συνδρομή μεταξύ των τελωνειακών τους διοικήσεων".
Οι Υπουργοί Δημόσιας Τάξης και Εσωτερικών, κατέθεσαν σχέδιο νόμου: "Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας σχετικά με την επανεισδοχή προσώπων των οποίων η διαμονή είναι παράνομη".
Θα παραπεμφθούν στις αρμόδιες Διαρκείς Επιτροπές της Ολομέλειας.
Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Εθνικής Οικονομίας.
Ψήφιση στο σύνολο του σχεδίου νόμου: "Λήψη συμπληρωματικών μέτρων για την εφαρμογή των Κανονισμών (ΕΚ)1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ".
Το νομοσχέδιο θα ψηφισθεί στη συνέχεια.
Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις".
Το νομοσχέδιο θα συζητηθεί κατά την αποψινή συνεδρίαση.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Συμβάσεις επί κινητών ή απαιτήσεων υποκείμενες σε δημοσιότητα και άλλες συμβάσεις παροχής ασφάλειας".
Ερωτάται το Τμήμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο κρατήθηκε και θα συζητηθεί κατά τον Κανονισμό.
Επανερχόμαστε στο νομοσχέδιο του Υπουργείου Εθνικής Οικονομίας.
Ψήφιση στο σύνολο του σχεδίου νόμου: "Λήψη συμπληρωματικών μέτρων για την εφαρμογή των Κανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ".
'Εχετε κάποια νομοτεχνική παρατήρηση να κάνετε, κύριε Υπουργέ; Βλέπω δυο νομοτεχνικές παρατηρήσεις.
Ορίστε, κύριε Δρυ.
ΓΕΩΡΓΙΟΣ ΔΡΥΣ (Υφυπουργός Οικονομικών): Θα παρακαλούσα το Τμήμα να κάνει αποδεκτές δυο νομοτεχνικές βελτιώσεις στο σχέδιο νόμου για την εισαγωγή του ευρώ.
Η πρώτη είναι στο άρθρο 11, παράγραφος 1, εδάφιο β' στο τέλος, όπου η φράση "ανακαλείται η σύστασή τους" να αντικατασταθεί από τη φράση "ανακαλείται η άδεια σύστασής τους".
Και στο άρθρο 14, παράγραφος 1, εδάφιο 2, στο μέσον όπου η λέξη "μετοχικού" να αντικατασταθεί από τη λέξη "εταιρικού" και η λέξη "άγεται" να αντικατασταθεί από τη λέξη "καταχωρείται".
ΠΡΟΕΔΡΟΣ (Απόστολος Κακλαμάνης): Ερώταται το Τμήμα: Γίνεται δεκτό το νομοσχέδιο και στο σύνολό του με τις νομοτεχνικές βελτιώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία με τις νομοτεχνικές βελτιώσεις που έκανε ο κύριος Υπουργός.
Συνεπώς το νομοσχέδιο του Υπουργείου Εθνικής Οικονομίας: "Λήψη συμπληρωματικών μέτρων για την εφαρμογή των Κανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ" έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:" (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλείται το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Τμήμα παρέσχε την ζητηθείσα εξουσιοδότηση.
Εισερχόμεθα στη συζήτηση του νομοσχεδίου του Υπουργείου Εθνικής Οικονομίας: "Εκσύγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις".
Για το νομοσχέδιο αυτό η Διάσκεψη αποφάσισε κατά τη συνεδρίασή της στις 7.9.2000 να συζητηθεί σε τέσσερις συνεδριάσεις, να διατεθεί η πρώτη συνεδρίαση για τη συζήτηση επί της αρχής και άλλες τρεις συνεδριάσεις για τη συζήτηση των άρθρων.
Η Νέα Δημοκρατία ορίζει ως Κοινοβουλευτικό Εκπρόσωπο τον κ. Γεώργιο Αλογοσκούφη.
Το Κομμουνιστικό Κόμμα Ελλάδας ορίζει ως Κοινοβουλευτικό Εκπρόσωπο τον κ. Σπυρίδωνα Στρυφτάρη.
Επίσης, το Κομμουνιστικό Κόμμα Ελλάδας ορίζει ως ειδικό αγορητή τον κ. Αγγελο Τζέκη.
Ο κ. Αναστάσιος Μαντέλης εισηγητής της Πλειοψηφίας έχει το λόγο. ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, με το συζητούμενο νομοσχέδιο επέρχονται σπουδαιότατα βήματα, τομές πραγματικά σε τρεις κατευθύνσεις. Στον εκσυγχρονισμό του χρηματιστηρίου, στις αποκρατικοποιήσεις και στην προώθηση των ερευνητικών αποτελεσμάτων στην κοινωνία της πληροφορίας.
'Οσον αφορά τον πρώτο τομέα, που αναφέρεται στον εκσυγχρονισμό του χρηματιστηρίου, οι ρυθμίσεις ανάγονται: 1) στην αγορά μετοχών με πίστωση από μέλη του Χρηματιστηρίου Αθηνών, 2) στην εισαγωγή των χρηματιστηριακών εταιρειών μέσω των επενδυτικών τους επιχειρήσεων στο Χρηματιστήριο, 3) στην καθιέρωση του θεσμού του ειδικού διαπραγματευτή και 4) στην εισαγωγή της ποντοπόρου ναυτιλίας στο χρηματιστήριο.
Η ελληνική κεφαλαιαγορά είναι γνωστό ότι μετά από μία μακροτάτη -εκατονταετία ίσως- περίοδο απραξίας και αδράνειας, έχει παρουσιάσει κατά τα τελευταία χρόνια μια εντυπωσιακή εξέλιξη. Τούτο ανεξάρτητα από τις βραχυπρόθεσμες διακυμάνσεις οι οποίες παρατηρούνται, που λίγο ή πολύ είναι συνυφασμένες με τη φύση της χρηματιστηριακής δραστηριότητας. Θα πρέπει να πούμε ότι μακροπρόθεσμα η εικόνα του χρηματιστηρίου, της Ελλάδος στο διεθνή χώρο είναι θετική.
Επίσης θα πρέπει να κάνουμε τη διαπίστωση, η οποία είναι εξίσου αντικειμενική ότι πλέον η ελληνική κεφαλαιαγορά, το χρηματιστήριο αποτελεί το σημαντικότερο πόλο προσέλκυσης αποταμιευτικών κεφαλαίων για τις ελληνικές επιχειρήσεις. Είναι υψηλότερος αυτός ο πόλος από τα δάνεια των τραπεζών.
Οι πρόσφατες διακυμάνσεις των τιμών, έχουν δώσει λαβή για ακραίες πολλές φορές κινδυνολογίες, για καλλιέργεια κλίματος αβεβαιότητας και αυτό δεν είναι σωστό. Θα εντάξω σ' αυτό το κλίμα και την τάση που υπάρχει και την τακτική να κάνουμε μία προσπάθεια ποινικοποίησης των χρηματιστηριακών δραστηριοτήτων.
Θα πρέπει όμως εδώ να παρατηρήσουμε ότι αν ακολουθήσουμε αυτή την τακτική της actio popularis, που αρέσκεται η Νέα Δημοκρατία να την ακολουθεί ελλείψει πειστικού πολιτικού λόγου, τότε δεν πρέπει να χύνουμε κροκοδείλια δάκρυα, όταν διαπιστώνουμε ότι η τόσο δύσκολα κερδισμένη αξιοπιστία του χρηματιστηρίου μας διακυβεύεται.
Η λειτουργία του χρηματιστηρίου, όπως και σε όλες τις περιπτώσεις όλες οι λειτουργίες, διασφαλίζονται μέσα από τους θεσμούς. Και εδώ ο θεσμός είναι η Επιτροπή Κεφαλαιαγοράς. Αν η Επιτροπή Κεφαλαιαγοράς δεν μας ικανοποιεί, να πούμε ευθέως ότι θέλουμε να υποκαταστήσουμε την Επιτροπή Κεφαλαιαγοράς με τον εισαγγελέα. Αυτοί οι τακτικισμοί πρέπει να πάρουν ένα τέλος. Η κεφαλαιαγορά πρέπει να μείνει έξω από τις κομματικές αντιπαραθέσεις. Αυτό δε αφορά όλες τις πλευρές.
ΜΙΛΤΙΑΔΗΣ ΕΒΕΡΤ: 'Εχετε θράσος και μιλάτε κιόλας;
ΠΡΟΕΔΡΟΣ (Απόστολος Κακλαμάνης): Παρακαλώ μη διακόπτετε.
ΑΝΑΣΤΑΣΙΟΣ ΜΑΝΤΕΛΗΣ: 'Εχουμε υποχρέωση σ' αυτό, κύριε 'Εβερτ. Δεν μπορούμε να καλλιεργούμε την εντύπωση ότι η πολιτεία πρέπει να διασφαλίζει...
ΜΙΛΤΙΑΔΗΣ ΕΒΕΡΤ: Να αφήσετε τη δικαιοσύνη να κάνει το έργο της. ΠΡΟΕΔΡΟΣ (Απόστολος Κακλαμάνης): Παρακαλώ, κύριε 'Εβερτ, μη διακόπτετε.
Συνεχίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Η άποψή μου είναι σαφής και απευθύνεται και προς εμάς και προς εσάς.
ΜΙΛΤΙΑΔΗΣ ΕΒΕΡΤ: 'Εχετε ευθύνες.
ΠΡΟΕΔΡΟΣ (Απόστολος Κακλαμάνης): Παρακαλώ να μην γράφονται οι διακοπές.
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, καλλιεργείται μία εντύπωση ότι η πολιτεία πρέπει να εγγυάται τα κέρδη στους επενδυτές. Τα κέρδη είναι αποτέλεσμα των αποκλειστικών επιλογών των ίδιων των επενδυτών. Η Κυβέρνηση έχει υποχρέωση σε δύο κατευθύνσεις. Πρώτον, να διασφαλίζει συνθήκες σταθερής οικονομίας και δεύτερον, ένα λειτουργικό θεσμικό πλαίσιο. Και στα δύο αυτά μεγέθη έχουν συντελεσθεί αξιόλογα βήματα και όποιος το αρνείται αυτό, αρνείται την αντικειμενική πραγματικότητα.
Η επιτυχής δημοσιονομική πολιτική, η σταθερή νομισματική πολιτική, η μείωση του πληθωρισμού, η επενδυτική ανάκαμψη της οικονομίας, η μείωση των επιτοκίων, η βελτίωση των προοπτικών των ελληνικών επιχειρήσεων, είναι αυτά που δίνουν το χρώμα της οικονομίας, είναι αυτά που εγγυώνται το ευνοϊκό οικονομικό περιβάλλον, που δημιουργούν την αναγκαία σταθερότητα και αξιοπιστία της οικονομίας μας.
Στο θεσμικό επίπεδο είναι γνωστό ότι τα τέσσερα αυτά χρόνια έγινε σειρά από θεσμικές ρυθμίσεις, οι οποίες διεύρυναν το μέγεθος της αγοράς, εμβάθυναν τις λειτουργίες του, δρομολόγησαν καινοτόμες διαδικασίες, προϊόντα, εγκατέστησαν σύγχρονες υποδομές, προώθησαν την προστασία του επενδυτή.
Θα αναφέρω παραδείγματα. Η δημιουργία του χρηματιστηρίου παραγώγων, η δημιουργία της παράλληλης χρηματιστηριακής αγοράς, η νέα χρηματιστηριακή αγορά για τις καινοτόμες δυναμικές επιχειρήσεις, έστω και αν είναι μικρομεσαίες, η εναρμόνιση των όρων εισαγωγής των κινητών αξιών, το καθήκον δεοντολογίας, η καθιέρωση κανονισμών για τους αναδόχους, η καθιέρωση κανονισμών για την εκκαθάριση των λογαρισμών, η προώθηση της εταιρικής διακυβέρνησης, η αποϋλοποίηση των τίτλων, είναι σωρεία από ρυθμίσεις.
Στο συζητούμενο νομοσχέδιο, που έχουμε συγκεκριμένες ρυθμίσεις θα πρέπει να έχουμε συνείδηση ότι οι επιμέρους διατάξεις αποβλέπουν να υπηρετήσουν τις βασικές αρχές της υψηλότερης λειτουργικότητας του χρηματιστηρίου, της διεύρυνσης του κύκλου των δραστηριοτήτων και της περαιτέρω προστασίας των επενδυτών.
Κατ' αρχήν ρυθμίζεται το θέμα της αγοράς μετοχών με παροχή πιστώσεων από τα μέλη του χρηματιστηρίου. Η δανειοδότηση αυτή είναι υπαρκτή σήμερα, δεν έρχεται το νομοσχέδιο να τη θεσμοθετήσει. Υπάρχει στην πράξη. 'Ομως αυτό γίνεται χωρίς κανόνες και αυτό εγκλείει κίνδυνο κατ' εξοχήν για τον επενδυτή.
Με το θεσπιζόμενο σύστημα ο επενδυτής μπορεί να δανεισθεί, παρέχοντας ως ασφάλεια μόνο κινητές αξίες και μάλιστα μέχρι ενός ορίου, του περιθωρίου, μέχρι το 50% της αποτίμησης των κινητών αξιών ασφάλειάς του. Αυτό αποκαθιστά μία ισορροπία μεταξύ πίστωσης και αξίας του χαρτοφυλακίου. Με άλλα λόγια λειτουργεί σαν ένας μηχανισμός προστασίας του επενδυτή από δανειοδοτήσεις πέραν των δυνάμεών του. Νομίζω, όλοι συμμεριζόμαστε την αναγκαιότητα να υπάρχει αυτή η ισορροπία.
Και το δεύτερο, ταυτόχρονα, ρητά απαγορεύει την υποθήκη, ρητά απαγορεύει την προσημείωση υποθήκης. Ρητά απαγορεύει την οποιαδήποτε εμπράγματη ασφάλεια. Εδώ έρχεται ο νομοθέτης και λέει ότι ο επενδυτής μπορεί να ρισκάρει, αν θέλει, τις οικονομίες του, τα κεφάλαιά του, όμως δεν μπορεί να ρισκάρει την περιουσία του.
Σπουδαιότατο βήμα αποτελεί και η εισαγωγή της ποντοπόρου ναυτιλίας στο χρηματιστήριο μέσα από τη σύσταση εταιρειών επενδύσεων στην ποντοπόρο ναυτιλία. Με την εισαγωγή αυτή διευρύνονται πρώτα απ' όλα οι επενδυτικές δραστηριότητες του χρηματιστηρίου σε έναν εξαιρετικά επιτυχημένο τομέα της οικονομίας μας. Ταυτόχρονα ενισχύεται και η ελληνική ποντοπόρος ναυτιλία διότι θα έχει τη δυνατότητα να αντλήσει επενδυτικά κεφάλαια από το χρηματιστήριο. Και χρειάζονται αυτά τα επενδυτικά κεφάλαια, για να μπορέσει να ανανεώσει το στόλο της. Η εισαγωγή της ακτοπλόου ναυτιλίας αποτελούσε ένα θετικό παράδειγμα, το οποίο καλώς κάναμε και μιμούμεθα.
Αναμφισβήτητα η περίπτωση της ποντοπόρου ναυτιλίας είναι πολύ πιο σύνθετη από την ακτοπλόο ναυτιλία. Το μεγάλο συγκριτικό πλεονέκτημα που έχει η ποντοπόρος ναυτιλία μας είναι η διεθνής ανταγωνιστικότητά της. Και δεν πρέπει να φθάσουμε σε ένα σημείο με διάφορες ρυθμίσεις να δημιουργήσουμε εμπόδια στην ανταγωνιστικότητα της ελληνικής ποντοπόρου ναυτιλίας.
Ταυτόχρονα, όμως, πρέπει να έχουμε κατά νου ότι όλες οι ρυθμίσεις που πρέπει να δεχθούμε, δεν πρέπει να δημιουργούν κίνδυνο ή αυξημένο κίνδυνο σε εκείνους που επενδύουν στα κεφάλαια της ποντοπόρου ναυτιλίας. Δεν πρέπει, γιατί από τη φύση της αυτή η δραστηριότητα είναι ριψοκίνδυνος, να αυξήσουμε αυτή τη ριψοκινδυνότητα.
Τη χρυσή τομή μεταξύ αυτών των δύο μειζόνων συμφερόντων επιχειρεί να επιτύχει το νομοσχέδιο. Το πραγματοποιεί μέχρι ενός ορίου, η πραγματικότητα όμως είναι ότι αυτά τα ζητήματα θα ρυθμιστούν στην πράξη και θα έλθει η ρυθμιστική αρχή που λέγεται Επιτροπή Κεφαλαιαγοράς να πετύχει μέσα στη ζωή τη χρυσή αυτή τομή.
'Ομως, είναι αναγκαίο να κάνουμε δύο παρατηρήσεις όσον αφορά την ποντοπόρο ναυτιλία.
Η πρώτη παρατήρηση αναφέρεται στο γεγονός ότι πρέπει να επιδιώξουμε στο ελληνικό χρηματιστήριο να μπει ό,τι καλύτερο έχουμε στην ποντοπόρο ναυτιλία. 'Οχι ό,τι περισσεύει από το χρηματιστήριο της Νέας Υόρκης ή του 'Οσλο ή του Λονδίνου, αλλά ό,τι καλύτερο έχουμε. Γι' αυτό και οι προϋποθέσεις εισαγωγής πρέπει να διασφαλίζουν αυτήν την ποιότητα.
Δεύτερο, ορθά δίδεται ως κίνητρο η ελληνική σημαία, αλλά πιστεύω ότι αυτό πρέπει να είναι το αρχικό κίνητρο, δεν πρέπει να είναι εμπόδιο για τα παραπέρα βήματα, για την παραπέρα εισαγωγή. Για ποιο λόγο: Γιατί η ελληνική ποντοπόρος ναυτιλία στη συντριπτική της πλειοψηφία δεν έχει την ελληνική σημαία κι όμως ταυτόχρονα είναι η πρώτη δύναμη στον κόσμο. Αν αποκλείσουμε αυτήν την πρώτη δύναμη, να μπει στο ελληνικό χρηματιστήριο, χάνουμε ίσως τη μοναδική ευκαιρία το Χρηματιστήριο Αξιών Αθηνών να γίνει διεθνές χρηματιστήριο.
Ο δεύτερος τομέας στον οποίο αναφέρεται αυτό το νομοσχέδιο, είναι ο τομέας της προώθησης των αποκρατικοποιήσεων. Εδώ είναι τρία τα κεφάλαια στα οποία προβαίνει σε ρυθμίσεις το νομοσχέδιο. Το πρώτο ρυθμίζει κάποια θέματα απλοποίησης της διαδικασίας αποκρατικοποιήσεων, το δεύτερο κάποια τεχνικά ζητήματα που αφορούν την Αγροτική Τράπεζα, την ΕΑΒ, την Κτηματική Τράπεζα και το τρίτο, με τις τροπολογίες που έχει καταθέσει ήδη το Υπουργείο Εθνικής Οικονομίας και οι οποίες συζητήθηκαν και στη Διαρκή Επιτροπή, η Κυβέρνηση κάνει βαθιές τομές στην αποκρατικοποίηση του ΟΤΕ, των ΕΛΤΑ και του ΟΠΑΠ.
Κύριοι συνάδελφοι, είναι αλήθεια ότι οι αποκρατικοποιήσεις -ορθότερος όρος είναι ιδιωτικοποίηση, αλλά επικράτησε και νομοθετικά πλέον με το νόμο 2000 ο όρος αποκρατικοποίηση και αυτόν χρησιμοποιούμε- προκαλούν τις περισσότερες φορές αρνητικούς συνειρμούς κατ' εξοχήν στους εργαζόμενους.
Τούτο κατά τη γνώμη μου οφείλεται κυρίως στην πρακτική της Νέας Δημοκρατίας και οφείλεται για τον εξής λόγο. Πρώτα απ' όλα γιατί θέλησε να ταυτίσει τις αποκρατικοποιήσεις με τη δική της ιδεολογία. Eπομένως, οριοθέτησε κομματικά το τι είναι αποκρατικοποίηση και αυτό είχε τις επιπτώσεις του. Το δεύτερο είναι ότι ο τρόπος που επιχειρήθηκε να εφαρμοστεί η αποκρατικοποίηση στην Ελλάδα έγινε με έναν τρόπο απεχθή. Γιατί είχε μοναδικό κριτήριο και αυτό φαίνεται από όλες τις διακηρύξεις που έγιναν εκείνη την περίοδο, την πραγματοποίηση εσόδων, ο λογιστικός χαρακτήρας και κυρίως γιατί συνοδεύτηκε από μαζικές απολύσεις. Νομίζω ότι το παράδειγμα της "ΟΛΥΜΠΙΚ ΚΕΤΕΡΙΓΚ" είναι νωπό σε όλους μας ακόμα. Χιλιάδες απολύσεις, συνέπεια αντίδραση των εργαζομένων, απέχθεια προς τον όρο, του οποίου δώσαμε ιδεολογικό χαρακτηρισμό.
Οι αποκρατικοποιήσεις, όμως, δεν είναι ιδεολογία αυτές καθ' αυτές, είναι αναγκαία απόρροια των συνθηκών της παγκόσμιας οικονομίας. Γιατί βασικό εργαλείο της παγκόσμιας οικονομίας είναι πλέον ο ανταγωνισμός και επομένως, δεν μπορούμε να ανάγουμε, κύριοι συνάδελφοι, το ποσοστό των μετοχών σε μια ανώνυμη εταιρεία ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προς τα εκεί να κοιτάτε, όχι προς τα εδώ. ΠΡΟΕΔΡΟΣ (Αποστολος Κακλαμάνης): Παρακαλώ! Αυτό που είπα από την αρχή της συνεδριάσεως, ότι δεν γράφονται οι διακοπές, ισχύει.
ΑΝΑΣΤΑΣΙΟΣ ΜΑΝΤΕΛΗΣ: Θέμα ιδεολογίας, κύριοι συνάδελφοι, είναι να προστατεύεις το δικαίωμα στη δουλειά. Θέμα ιδεολογίας είναι να προωθείς την παραγωγή κοινωνικού πλούτου. Θεμα ιδεολογίας είναι να προσπαθείς να μοιράσεις δίκαια τον κοινωνικό πλούτο. Θέμα ιδεολογίας είναι να φροντίζεις να έχουν καλύτερη ζωή, όλοι οι πολίτες χωρίς αποκλεισμούς και χωρίς περιθώρια.
Κανείς δεν μας υποχρεώνει να κάνουμε αποκρατικοποιήσεις. Πολλοί πολλές φορές δηλώνουν ότι μας επιβάλει η Ευρωπαϊκή 'Ενωση. Δεν υπάρχει καμιά υποχρεώση γι' αυτό, καμιά οδηγία, καμιά διεθνής σύμβαση. Αποτελεί δική μας επιλογή για να σώσουμε τις επιχειρήσεις μας, δημόσιες και ιδιωτικές. Να σώσουμε τις θέσεις εργασίας, να διατηρήσουμε την παραγωγική μας μηχανή. Να την καταστήσουμε ανταγωνιστική μέσα στο παγκόσμιο σύστημα, όχι αμυντικά. Δεν πρέπει να είμαστε αμυνόμενοι να μην έρθει κάποιος στην Ελλάδα.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ.ΚΩΝΣΤΑΝΤΙΝΟΣ ΓΕΙΤΟΝΑΣ)
Πρέπει να είμαστε επιθετικά ανταγωνιστικοί. Να πάμε εμείς στα σπίτια των άλλων. Μονο εάν γίνουν οι επιχειρήσεις μας ανταγωνιστικές, θα σώσουμε τις θέσεις εργασίας και θα δημιουργήσουμε και άλλες. Θα συνεχίσουμε να παράγουμε κοινωνικό πλούτο και θα υπάρχει έδαφος για πολιτικό αγώνα στο πώς θα μοιράσουμε αυτόν τον κοινωνικό πλούτο.
Θα μου επιτρέψετε και μια άλλη παρατήρηση. Είναι εντυπωσιακός ο φαύλος κύκλος του θεσμικού πλαισίου που περισφίγγει τις δημόσιες επιχειρήσεις.
Κύριοι συνάδελφοι, όσες ειδικές διατάξεις έχουμε ψηφίσει για να θωρακίσουμε υποτίθεται τις δημόσιες επιχειρήσεις, στην πραγματικότητα δημιουργούμε ένα εχθρικό περιβάλλον όπου τις εμποδίζει να κινηθούν στον παγκόσμιο ανταγωνισμό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχετε προσωπική εμπειρία.
ΑΝΑΣΤΑΣΙΟΣ ΜΑΝΤΕΛΗΣ: Ασφαλώς.
Το αίσθημα ευθύνης για το μέλλον που έρχεται και όχι κάποια διαστροφή για ξεπούλημα των επιχειρήσεων. Πολλοί λένε όταν μιλάμε για αποκρατικοποίηση ότι πάμε να ξεπουλήσουμε. Δεν υπάρχει καμία διαστροφή σ' αυτό το σημείο. Υπάρχει αίσθημα ευθύνης για το μέλλον που μας οδηγεί σ' αυτές τις αποφάσεις. Νομίζω ότι η Κυβέρνηση καλό είναι να συζητά αυτά τα θέματα με όλο τον ελληνικό λαό. Να εμπνεύσει τους εργαζόμενους και όλους τους πολίτες για την ορθότητα και για τη συνέπεια των σχεδίων. Να τους δώσει μέσα από τη γνώση τη σιγουριά για το μέλλον τους προβάλλοντας ακόμα και τα επιτεύγματά της διότι πραγματικά είναι εντυπωσιακά και επιβεβαιώνουν και τις θέσεις τις οποίες ανέφερα προηγούμενα. Κυρίαρχο στοιχείο να σώσουμε τη δουλειά. Κυρίαρχο στοιχείο να αυξήσουμε την παραγωγική μας μηχανή. Κυρίαρχο στοιχείο να μοιράσουμε δίκαια.
Η Ελλάδα το 1999 ήταν πέμπτη στο σύνολο των ευρωπαϊκών χωρών στο ρυθμό των αποκρατικοποιήσεων, έκτη όσον αφορά τα έσοδα από τις αποκρατικοποιήσεις. Την περίοδο 1998-1999 παραγματοποιήθηκαν έσοδα της τάξεως -ίσως και περισσότερο- των δυόμισι τρισεκατομμυρίων δραχμών και είναι εντυπωσιακό ότι το μεγάλο μέρος αυτού του ποσού πήγε για την ανάπτυξη αυτών των επιχειρήσεων, για να ενισχύσουν την παραγωγική τους μηχανή. Δεν υπήρξε μοναδικό κριτήριο για τις αποκρατικοποιήσεις η πραγματοποίηση εσόδων. Υπήρξε ένα πλέγμα κριτηρίων το οποίο έβαζε προοπτική και βασιζόταν κύρια στην αναπτυξιακή προοπτική των επιχειρήσεων και με κυριότερο παράγοντά του τον παράγοντα απασχόλησης.
Κύριοι συνάδελφοι, είναι χαρακτηριστικό ότι στο σύνολο των αποκρατικοποιήσεων που έγιναν από την Κυβέρνηση, δεν υπήρξε καμία απόλυση εργαζομένου. 'Οχι μόνο κανείς δεν έχασε τη δουλειά του, αλλά διατηρήθηκαν και δημιουργήθηκαν θέσεις εργασίας σε αυτό το διάστημα ύψους επτά χιλιάδων πεντακοσίων δεκατριών. Επτά χιλιάδες πεντακόσιες δεκατρείς θέσεις εργασίας διασώθηκαν ...
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι. Μην αρχίσει τώρα και η άλλη η πτέρυγα.
ΑΝΑΣΤΑΣΙΟΣ ΜΑΝΤΕΛΗΣ: Παράδειγμα και δίδαγμα για όλους μας, κύριοι συνάδελφοι, είναι το Νεώριο Σύρου.
'Ομως κύριοι συνάδελφοι, οι αποκρατικοποιήσεις από μόνες τους δεν είναι αρκετές, για να διασφαλίσουν την ανταγωνιστικότητα και την επιβίωση των επιχειρήσεών μας και δημοσίων και ιδιωτικών, ιδιαίτερα αυτών που δραστηριοποιούνται στην παγκόσμια αγορά. Δεν φθάνουν πλέον οι αποκρατικοποιήσεις.
Κατά τη διάρκεια της κυβερνητικής μου θητείας, εργάστηκα με επιμονή, για να προετοιμάσω τις ΔΕΚΟ ευθύνης μου για τη δεύτερη αναγκαία παράμετρο, αλλά και ταυτόχρονα πρόκληση.
Η δεύτερη αυτή αναγκαία παράμετρος, κύριοι συνάδελφοι, είναι ότι πρέπει οι δημόσιες, αλλά και οι ιδιωτικές μας επιχειρήσεις, το τονίζω, είναι αναγκαίο και για τις δύο κατηγορίες, να ενταχθούν στο παγκόσμιο δίκτυο μέσα από στρατηγικές συμμαχίες.
Σήμερα προχωρούμε και το νομοσχέδιο προχωρεί σε αυτήν την κατεύθυνση και προβλέπει με ρητή διάταξη την αποκρατικοποίηση με ανταλλαγή των μετοχών. Αυτό σηματοδοτεί στρατηγικές συμμαχίες, στρατηγικούς συμμάχους, ένταξη στο παγκόσμιο δίκτυο. Το ότι προχωρούμε προς αυτήν την κατεύθυνση, είναι ένα θετικό βήμα, που πρέπει να υποστηριχθεί από όλους μας.
Κύριοι συνάδελφοι, το χαρακτηριστικό της παγκόσμιας οικονομίας δεν είναι μόνο ο ανταγωνισμός. Εξίσου σημαντικό, ίσως και σημαντικότερο, είναι η καθολική εισαγωγή της ψηφιακής τεχνολογίας. Η τεχνολογία αυτή αποτελεί δομικό στοιχείο της λεγόμενης νέας οικονομίας, δηλαδή της οικονομίας της κοινωνίας της πληροφορίας.
Επιβάλλει τη δική της λογική στην εσωτερική οργάνωση των επιχειρήσεων. Επιβάλλει τη δικτυακή αρχιτεκτονική και -το κυριότεροεπιβάλλει αυτήν τη δικτυακή αρχιτεκτονική σε όλο το μήκος και το πλάτος της παγκόσμιας αγοράς, χωρίς φραγμούς, χωρίς σύνορα, χωρίς διοικητικά και τεχνικά εμπόδια.
Οι επιχειρήσεις, ανεξάρτητα εάν είναι δημόσιες ή ιδιωτικές, ακόμα και οι κολοσσοί -και δεν μιλάω μόνο για την Ελλάδα, μιλάω για όλο τον κόσμογια να μπορέσουν να σταθούν στον παγκόσμιο ανταγωνισμό, πρέπει μέσα από διεθνείς συμμαχίες, συνεργασίες, συγχωνεύσεις κλπ. να δημιουργήσουν το δικό τους δίκτυο, το δικό τους ιστό, όπως ακριβώς είναι τα τεχνικά μέσα, η τεχνολογία που χρησιμοποιούν. Την ίδια πορεία πρέπει να ακολουθήσουν και οι ελληνικές επιχειρήσεις, όσες βέβαια δεν το έχουν κάνει ήδη, για να επιβιώσουν και να αναπτυχθούν στον καινούριο κόσμο, που μας περιβάλλει.
Παρακολουθώντας αυτές τις εξελίξεις, γνωρίζετε πολύ καλά ότι θεώρησα καθήκον μου προεκλογικά με ειλικρίνεια να εκθέσω την άποψή μου για το τι αναμένεται με βεβαιότητα να συμβεί. Η άποψή μου αυτή συνοψίζεται σε τέσσερις άξονες.
Πρώτον, η κατοχή από το κράτος του 51% δεν είναι αναγκαίος όρος για τη λειτουργία και τον έλεγχο της επιχείρησης.
Δεύτερον, το κράτος πρέπει να διατηρεί την προβλεπόμενη από το νόμο καταστατική και ελέγχουσα μειοψηφία για τον έλεγχο στη λήψη των κρίσιμων στρατηγικών αποφάσεων και στη διαχείριση της επιχείρησης.
Τρίτον, η επιχείρηση αναζητεί ισχυρό στρατηγικό σύμμαχο, πάμε στους πρώτους και όχι στους τελευταίους, ικανό να την εντάξει στο διεθνές δίκτυο της αντίστοιχης αγοράς, στο οποίο να μπορεί να δώσει μειοψηφικό πακέτο, κατά προτίμηση ανταλλαγή.
Τέταρτον, το μεγάλο μερίδιο μετοχών μεταβιβάζεται σε μία ευρεία διασπορά σε θεσμικούς επενδυτές και μικροεπενδυτές, κατά προτίμηση ελληνικών συμφερόντων, μέσα από τις διαδικασίες της κεφαλαιαγοράς.
Στο συζητούμενο νομοσχέδιο προβλέπεται η δυνατότητα μεταβίβασης του 100% των μετοχών. Δεν γίνεται μνεία, έτσι όπως είναι διατυπωμένο, στην καταστατική, στην ελέγχουσα μειοψηφία, σε στρατηγική συμμαχία κλπ.
Θεωρώ βέβαια ότι η Κυβέρνηση, γιατί το έχει δηλώσει επίσημα και δημόσια, δεν έχει αντίρρηση για την καταστατική ελέγχουσα μειοψηφία. Και θέλει να προχωρήσει σε στρατηγικές συμμαχίες. Πιστεύω ότι αυτό πρέπει με σαφήνεια να αποτυπώνεται στο κείμενο, να το έχουμε με σαφήνεια, να μην δημιουργείται αμφιβολία για το σχέδιο που υλοποιούμε.
Eπίσης, πρέπει να επισημάνω ότι και η διατύπωση της σχετικής τροπολογίας που αναφέρεται στα ελλείμματα του ΤΑΠ-ΟΤΕ, πρέπει να κοιταχτεί περισσότερο και να γίνει πιο συγκεκριμένη. 'Ετσι όπως είναι διατυπωμένη, έχει μια αοριστία και μια γενικολογία, η οποία μπορεί να την καταστήσει ενδεχόμενα μη εφαρμόσιμη και ξέρω ότι αυτό δεν είναι στις προθέσεις της Κυβέρνησης.
'Οσον αφορά τον ΕΛΤΑ, η πρόταση που γίνεται για τον ΕΛΤΑ, αποτελεί απόρροια της μεγάλης εξυγιαντικής προσπάθειας που έγινε κατά τα έτη 1998 και 1999.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν τα λέγατε αυτά το 1993, χαρά στην Ελλάδα! ΑΝΑΣΤΑΣΙΟΣ ΜΑΝΤΕΛΗΣ: Για πρώτη φορά στην ιστορία του ΕΛΤΑ, κατέστη κερδοφόρος. Αυτό πρέπει να το αξιοποιήσουμε γιατί ο ΕΛΤΑ δεν αρκεί να αντιμετωπίζει κάποιες καταστάσεις εντός της Ελλάδας. Με όλα αυτά που σας είπα προηγούμενα, επιβάλλεται να ακολουθήσει τη διεθνή εξέλιξη.
Τέλος, όσον αφορά τον ΟΠΑΠ, έχω να κάνω δύο παρατηρήσεις. Για τα νέα παιχνίδια τα οποία δεν είναι κατονομαζόμενα στο νομοσχέδιο, δεν πρέπει να δίνονται κατά προτίμηση, πρέπει να προκηρύσσεται διαγωνισμός. Και μέσα από το διαγωνισμό, όποιος προσφέρει καλύτερους όρους και καλύτερες τιμές, να αναλαμβάνει το παιχνίδι.
Δεύτερη παρατήρηση: Δεν θεωρώ ορθό να καταργηθεί ο πόρος που αναφέρεται στον ερασιτεχνικό αθλητισμό και να υπάρχει μόνο για να επιχορηγούνται οι ποδοσφαιρικές ανώνυμες εταιρείες. Θεωρώ σωστό να παραμείνει αυτός ο πόρος, να ιδρυθεί ειδικό ταμείο για τον ερασιτεχνικό αθλητισμό. Αυτό το ταμείο με κανόνες, με διαφάνεια, με αντικειμενικότητα, θα ενισχύσει πράγματι τον ερασιτεχνικό αθλητισμό που αποτελεί την πηγή του αθλητισμού, θα ενισχύσει την ιδέα του Ολυμπισμού εν όψει και των Ολυμπιακών Αγώνων.
Για τα υπόλοιπα, κύριε Πρόεδρε, επιφυλάσσομαι στη δευτερολογία μου. ( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Αξιωματικής Αντιπολίτευσης κ.Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θέλω την άνεση χρόνου και εγώ, κύριε Πρόεδρε που είχε και ο συνάδελφος. Είπε τόσα πολλά ο κ. Μαντέλης, που αν απαντήσω σ'αυτά που είπε, μάλλον θα φύγει ο χρόνος. Πάντως, πρέπει να θυμίσω κάτι, κύριε Μαντέλη. Εδώ σ'αυτήν την Αίθουσα υπάρχουν συνάδελφοι που έχουν βγει πολλές τετραετίες και ενθυμούνται, αν αναφέρουμε μόνο το Νεώριο, ότι εδώ είχε γίνει μάχη να μην ιδιωτικοποιηθεί, όπως είπατε το Νεώριο και το φέρνετε ως παράδειγμα προς μίμηση; Συγχαρητήρια για την προσαρμογή του.
Κυρίες και κύριοι συνάδελφοι, συζητούμε σήμερα το νομοσχέδιο που αναφέρεται για άλλη μια φορά στον εκσυγχρονισμό του χρηματιστηρίου, στην εισαγωγή της ποντοπόρου ναυτιλίας στο Χρηματιστήριο και άλλες διατάξεις. Βέβαια, οι άλλες διατάξεις δεν είναι λεπτομέρειες, είναι αποκρατικοποιήσεις, είναι η Αγροτική Τράπεζα, ο εκσυγχρονισμός της και έχουμε κατά τα ειωθότα η Κυβέρνηση να φέρνει και τροπολογίες που θάπρεπε να είναι ολόκληρα νομοσχέδια -και αναφέρομαι στην τροπολογία αποκρατικοποίησης ΟΤΕ, ΕΛΤΑ, ΟΠΑΠ και στη σύσταση Ταμείου Νέας Οικονομίας.
Το παρόν νομοσχέδιο, είναι το δεύτερο νομοσχέδιο που έρχεται μέσα σε δύο μήνες. Θα θυμίσω ότι τότε είχαμε πει στην Κυβέρνηση να το αποσύρει και να το φέρει πλήρες και ολοκληρωμένο και πήραμε την απάντηση, "ας ψηφίσουμε αυτό και σύντομα θα έλθει ένα νομοσχέδιο που θα είναι πλήρες και ολοκληρωμένο για τη θεσμοθέτηση του χρηματιστηρίου". Αντ'αυτού, λοιπόν, έρχεται το παρόν νομοσχέδιο, το οποίο νομίζω ότι μόνο πλήρες δεν είναι και ολοκληρωμένο, για την κατοχύρωση της λειτουργίας του χρηματιστηρίου.
Κυρίες και κύριοι συνάδελφοι, είναι ανάγκη το χρηματιστήριο να θωρακιστεί, διότι οι επενδυτές έχουν χάσει την εμπιστοσύνη τους σ'αυτό και το χρηματιστήριο την αξιοπιστία του. Η Νέα Δημοκρατία πιστεύει στην αξία του χρηματιστηρίου ως μηχανισμού οικονομικής ανάπτυξης, όπως πιστεύει και στην ανοδική του προοπτική. Πιστεύω ότι είναι σημαντικός θεσμός της ελεύθερης αγοράς, που αποτελεί άλλωστε τον ακρογωνιαίο λίθο του δικού μας φιλελεύθερου προγράμματος.
Η αρνητική πορεία του χρηματιστηρίου τους τελευταίους δώδεκα μήνες οφείλεται κατά την άποψή μας -και νομίζω ότι αντιπροσωπεύει και την πραγματικότητα και τα γεγονότα- στην κακή της πορεία, σε πράξεις, παραλείψεις, κυρίως σε εγκληματικές παρεμβάσεις της Κυβέρνησης και των στελεχών της.
Θα θυμίσω με τρεις κουβέντες: Παραμονές ευρωεκλογών: σπότς, παρέμβαση, κουβέντες των στελεχών "αν κερδίσει η Νέα Δημοκρατία τις εκλογές, θα πάει χειρότερα το χρηματιστήριο". Και η Νέα Δημοκρατία κέρδισε και το χρηματιστήριο πήγε πάρα πολύ καλά.
Καλοκαίρι '99: 'Ολοι μαζι, Πρωθυπουργός, Υπουργοί, διοικητές οργανισμών, "παπαγαλάκια" κάθε πρωϊ έλεγαν ότι το χρηματιστήριο αποτελεί πηγή πλούτου. Παρασύραμε όλους τους έλληνες, ό,τι είχαν και δεν είχαν, οικονομίες γενιάς ολόκληρης, πώληση περιουσιών, για να μπουν στο χρηματιστήριο. Στις 17 Σεπτεμβρίου δεν ξέρω για ποιο λόγο με πρώτο το διοικητή της Τράπεζας της Ελλάδος που είπε ότι υπάρχουν "κουφάρια μετοχές" και "φούσκες μετοχές" και όσοι τις αγόρασαν θα τις πληρώσουν, με ακολουθία όλων των άλλων παραγόντων, το χρηματιστήριο πήγε απο το κακό στο χειρότερο. Βεβαίως έπρεπε να φθάσει τις παραμονές των εκλογών σε κάποιο ύψος και τα διάφορα όργανα, διοικητές οργανισμών, η ΔΕΚΑ και όλοι αυτοί που προέβαιναν σε αγορές εις βάρος βεβαίως και των επενδυτών και του ίδιου του ελληνικού κράτους. Θα πω όμως περισσότερα παρακάτω επ' αυτού.
Επί πλέον η Κυβέρνηση επέτρεψε τη χειραγώγηση στο χρηματιστήριο.
'Οσοι είχαν σχέση με τα του χρηματιστηρίου και όσοι ήταν κοντά και είχαν εσωτερική πληροφόρηση και κουμαντάραν το χρηματιστήριο -πρέπει να πούμε τα πράγματά τους με το όνομά τους- θησαύρισαν και αυτοί και οι φίλοι τους και οι γείτονες. Μετοχές απογειώθηκαν, μετοχές έγιναν πυραμίδες. Να μην πούμε τις συγκεκριμένες μετοχές γιατί είναι γνωστές και σε εσάς και στο πανελλήνιο.
'Ετσι οι 'Ελληνες μικροεπενδυτές έπαθαν ολοκληρωτική οικονομική καταστροφή. Αποτέλεσμα όλων αυτών είναι η κακή ψυχολογία των επενδυτών. Ο δείκτης που ήταν περίπου στις 6.380 μονάδες έφθασε να ακροβατεί στις 4.000 μονάδες. Ο τζίρος που ήταν περίπου 500 δισεκατομμύρια κατά μέσο όρο κυμαίνεται το τελευταίο διάστημα εκτός από τις τελευταίες ημέρες, στα 80 δισεκατομμύρια.
Μια μεγάλη μερίδα επενδυτών κυρίως της παράλληλης αγοράς και γενικότερα της περιφέρειας έχασε το 80% των κεφαλαίων της. Αν κάνετε μια απλή στατιστική πράξη θα διαπιστώσετε ότι πράγματι οι μετοχές έχασαν το 80% της αξίας τους και κατ' επέκταση οι κάτοχοί τους έχασαν το 80% της περιουσίας τους.
'Οσον αφορά τα έσοδα του προϋπολογισμού η Κυβέρνηση περίμενε να είναι 440 δις. δρχ, αλλά μακάρι να υπερβούν τα 200.
Στην καθοδική πορεία του χρηματιστηρίου συνετέλεσε η καθυστέρηση εκσυγχρονισμού της οικονομίας. Ούτε εκσυγχρονισμός ούτε διαρθρωτικές αλλαγές ούτε αποκρατικοποιήσεις ούτε απελευθέρωση αγορών. Η Κυβέρνηση βεβαίως εξαγγέλει και αναβάλει συνεχώς. Μάταια περιμένουν την είσοδό τους στο χρηματιστήριο διακόσιες ογδόντα επτά εταιρείες που θέλουν να κάνουν αύξηση κεφαλαίων, να κάνουν επενδύσεις για το καλό του τόπου πρώτα, του εαυτού τους, της ανεργίας και όλων των ελλήνων.
Για τη ΝΕΧΑ περιμένουμε δεκαπέντε μήνες. Σ' αυτήν την Αίθουσα τον Ιούνιο του 1999 όλοι πανηγυρίσαμε και ψηφίσαμε τη ΝΕΧΑ. Και αντί να λειτουργήσει όπως μας είχαν πει, σε τρεις μήνες πέρασαν δεκαπέντε μήνες και ακόμα είναι αδρανής.
'Οσον αφορά την πρόβλεψη για την αναβάθμιση του χρηματιστηρίου έπεσαν ενάμιση χρόνο έξω. Κατά τη συζήτηση στην επιτροπή μας είπατε, κύριε Υπουργέ, ότι ο μεγάλος επενδυτικός οίκος Word εξέδωσε στις 25 Αυγούστου έναν επενδυτικό οδηγό για την Ελλάδα όπου μεταξύ των άλλων έλεγε, ότι η Ελλάδα έχει σήμερα το δυναμικό να γίνει μια απο τις ευρωπαϊκές τίγρεις και το οικονομικό περιβάλλον για την Ελλάδα σπάνια ήταν τόσο θετικό. Μακάρι να ήταν έτσι. Η σύγχρονη Ελλάδα, η πλούσια Ελλάδα με το οικονομικό θαύμα έχει 24% κάτω από τα όρια της φτώχειας, εξ' αυτών το 17% των μισθωτών, τα 2/3 των συνταξιούχων, πολλοί αγρότες, πολλοί μικρομεσαίοι και κυρίως οι δυστυχείς άνεργοι που ανέρχονται περίπου σε εξακόσιες χιλιάδες.
Ο κύριος Υπουργός, όμως, εκτός από αυτό δεν μας είπε και τι λέει ο Ο.Ο.Σ.Δ., ο οποίος αφού επισημαίνει σοβαρά προβλήματα στις διαρθρωτικές αλλαγές στις αποκρατικοποιήσεις και στο άνοιγμα των αγορών προχωρεί και παραπέρα και λέει ότι υπάρχουν κρούσματα διαφθοράς στις κρατικές προμήθειες που δύσκολα φτάνουν στο δικαστήριο.Στιγματίζει μια πατρονίστικη συμπεριφορά της Κυβέρνησης στη Δημόσια Διοίκηση.
Επισημαίνει έλλειψη διαφάνειας στο δημόσιο, καταλογίζει αδυναμία προσέλκυσης επενδύσεων λόγω γραφειοκρατίας.
Ο κύριος Υπουργός μας είπε ότι ψήφισε έντεκα νόμους και αυτός είναι ο δωδέκατος. Αυτό, όμως, που δεν μπόρεσα να καταλάβω είναι γιατί δεν θεσμοθετήθηκε πλήρως το χρηματιστήριο, ώστε να καταστεί αξιόπιστο και ασφαλές.
Δεν μας είπε επίσης ο κύριος Υπουργός -είναι μια ερώτηση που την κάνω μήνες τώρα- που πήγαν τα κεφάλαια που αντλήθηκαν από το χρηματιστήριο όταν ο πρόεδρος της Επιτροπής Κεφαλαιαγοράς πριν από μια εβδομάδα μας είπε στην επιτροπή ότι από τα τριάμιση τρισεκατομμύρια που αντλήθηκαν από τις αυξήσεις κεφαλαίων μόνο το 1/3 επενδύθηκε. Το επαναλαμβάνω. Δύο στις τρεις δραχμές δεν ξέρουμε ακόμα που πήγαν.
Τέλος, κύριε Υπουργέ, στην καταγγελία μου ότι δεν είναι θεσμοθετημένα αντικειμενικά κριτήρια για την είσοδο των μετοχών στο χρηματιστήριο και εκεί παρατηρούμε το φαινόμενο -το επαναλαμβάνω δημόσια στη Βουλήχρηματισμού και εισαγωγής εταιρειών στο χρηματιστήριο Αθηνών εκτός σειράς. Επ' αυτού μου είπατε ότι δεν κάνω τίποτε άλλο ει μη μόνο "αντιπολιτευτικές κορώνες".
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κύριε Κωστόπουλε, λασπολογείτε χωρίς στοιχεία. Λυπούμαι πάρα πολύ. ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αφήστε τα αυτά. Εγώ λυπάμαι ειλικρινά διότι όταν σας γίνεται μια καταγγελία από τον εισηγητή της Αντιπολιτεύσεως, που γνωρίζετε πάρα πολύ καλά ότι είναι λιτός και στις σκέψεις και στις λέξεις, η πρώτη δουλειά που έπρεπε να κάνετε ήταν να ψάξετε γιατί μπήκαν εκτός σειράς εταιρείες και πως μπήκαν.
Μου λέτε, κύριε Υπουργέ, γιατί να ψάξω. Σας είπα ότι όταν τεχνική εταιρεία ευρίσκετο στο στάδιο εισαγωγής στο χρηματιστήριο για δημόσια εγγραφή και μάλιστα την τελευταία ημέρα, τη στιγμή που ανέφερα και κατήγγειλε αυτό το γεγονός, και επενέβει ο εισαγγελέας, ο ανάδοχος υποχρεώθηκε να διακόψει τη διαδικασία την τελευταία ημέρα της δημόσιας εγγραφής, αντιλαμβάνεσθε τι μεγάλο πρόβλημα υπάρχει στο χρηματιστήριο. Να το λάβετε σοβαρά υπόψη για να δείτε τι θα κάνετε από εδώ και πέρα.
Κυρίες και κύριοι συνάδελφοι, η Νέα Δημοκρατία παρ'όλο ότι θα είχε όλη την καλή διάθεση, γιατί όπως είπα στηρίζει το χρηματιστήριο, να ψηφίσει το νομοσχέδιο, δεν θα το ψηφίσει γιατί τους εξής λόγους:
Πρώτον, το θεωρούμε αντισυνταγματικό. Δεν είναι μόνο δικές μου λέξεις. Στο προηγούμενο νομοσχέδιο με το οποίο ίσχυσε το ίδιο πράγμα, η Επιστημονική Επιτροπή είπε ότι υπήρχαν διατάξεις αντισυνταγματικές. Και είναι αντισυνταγματικό, διότι δίνουμε ουσιαστικά δικαιώματα θεσμοθέτησης σε μια επιτροπή, η οποία δεν είναι καν ανεξάρτητη διοικητική αρχή. Είναι Ν.Π.Δ.Δ., διορίζεται, εποπτεύεται και ελέγχεται από τον Υπουργό Εθνικής Οικονομίας και συνεπώς η Βουλή δεν μπορεί να το ελέγξει.
Δεύτερον, κατετέθη χωρίς προηγούμενη συνεννόηση με τους ενδιαφερόμενους. 'Εχουμε έγγραφο και της 'Ενωσης Εφοπλιστών που είπε ότι δεν πήρε χαμπάρι παρά μόνο μέσα από τις εφημερίδες, αλλά και του ΣΗΕΧΑ ότι θα έπρεπε ήδη να αναβληθεί η κατάθεση για μήνες διότι δεν συνεζητήθη. Εστάλη σε οκτώ φορείς το νομοσχέδιο, τους ζητήθηκε μέχρι 30 Αυγούστου να καταθέσουν τις απόψεις τους και στις 30 Αυγούστου στις 14.30' το μεσημέρι, χωρίς απόψεις, κατετέθη το νομοσχέδιο.
Τρίτον, κυρίως είναι ελλιπές και δεν καλύπτει την πλήρη θεσμική θωράκιση της λειτουργίας του χρηματιστηρίου και ειδικότερα σε θέματα που αναφέρονται στην εισαγωγή των εταιρειών στο χρηματιστήριο με αντικειμενικά κριτήρια και ουσιαστικό έλεγχο του ενημερωτικού δελτίου και σε θέματα ελέγχου της τύχης των αντληθέντων κεφαλαίων που όπως είπα προηγουμένως δεν γνωρίζουμε ποια είναι η τύχη τους. Καταναλωτικές δαπάνες, κότερα, βίλες, επανήλθαν στο Χρηματιστήριο, έφυγαν στο εξωτερικό; Πάντως, την τύχη τους δεν τη γνωρίζουμε.
Το καταψηφίζουμε, όμως, και για άλλους λόγους. Θα μπω στα υπόλοιπα θέματα. Πριν όμως μπω στα υπόλοιπα θέματα, θα ήθελα να διαβάσω ένα κομμάτι του Καρκαγιάννη από την "ΚΑΘΗΜΕΡΙΝΗ" κύριε Υπουργέ.
"Πέρυσι, στην περίοδο της χρυσοφόρου και απατηλής ανόδου που κατέληξε σε καταλήστευση των μικρών επενδυτών, δημοσιεύσαμε στην "ΚΑΘΗΜΕΡΙΝΗ" το πικρότατο ειρωνικό διήγημα του 'Αγγελου Βλάχου, όπου δυστυχής Αθηναίος παρασυρθείς από το θόρυβο, την ασύστολη προπαγάνδα, τις ψευδολογίες των παπαγαλακίων εκείνης της εποχής, πούλησε όλα τα υπάρχοντα της αθλιότητας του, ακόμη και τα σύνεργα του επαγγέλματος και αγόρασε μια μετοχή της τότε μεγάλης και ιστορικής φούσκας της εταιρείας "ΛΑΥΡΙΟΥ". Πίστεψε ο δυστυχής αυτό που προπαγάνδιζε η μπαταχτσίδικη εκείνη εταιρεία για να αποσπάσει τα χρήματα του κοσμάκη, ότι με μια μετοχή θα έλυνε όλα τα προβλήματά του και δεν θα χρειαζόταν πλέον να ασκεί κανένα επάγγελμα.
Αγόρασε μία μετοχή και άρχισε να συχνάζει στο καφενείο η "Ωραία Ελλάς" όπου συνεδρίαζε το τότε χρηματιστήριο. Γρήγορα αποκαλύφθηκε η στημένη απάτη και η λωποδυσία. Ξέσπασε μεγάλο σκάνδαλο και παραιτήθηκε η κυβέρνηση. Την εποχή εκείνη οι κυβερνήτες είχαν ακόμα το φιλότιμο να παραιτούνται".
Και τώρα στο νομοσχέδιο. Το νομοσχέδιο αντιπροσωπεύει το ένα σκέλος χρηματιστήριο-δανειοδότηση χρηματιστηρίου, χρηματιστών, πελατών. Το δεύτερο είναι δανεισμός των χρηματιστηριακών εταιρειών από τις τράπεζες. Και το τρίτο σκέλος οι χρηματιστηριακές εταιρείες στο χρηματιστήριο.
Το θέμα της ρευστότητας προσπαθεί να λύσει η Κυβέρνηση, γιατί πιστεύει ότι η κακή πορεία είναι και θέμα έλλειψης της ρευστότητας. Πιστεύω ότι η θεσμοθέτηση των λογαριασμών margin accounts είναι προς τη σωστή κατεύθυνση, όμως δεν λύνει το θέμα της ρευστότητας διότι ταυτόχρονα καταργεί τα intraday, τις συναλλαγές τις οποίες έγιναν και οι οποίες διεθνώς κατοχυρώνονται, παίζονται διεθνώς, επιτρέπονται διεθνώς και δημιουργούν πράγματι μία ρευστότητα.
Το νομοσχέδιο δεν προβλέπει νομοθετική ρύθμιση για τη δυνατότητα χρηματοδότησης των μελών του χρηματιστηρίου από τα πιστωτικά ιδρύματα για την παροχή πιστώσεων στους πελάτες τους.
Αφού δεν υπάρχει κάτι τέτοιο, υπάρχει κίνδυνος αθέμιτου ανταγωνισμού, γιατί οι τράπεζες έχουν θυγατρικές εταιρείες και οι ίδιες οι τράπεζες θα μπουν στο χρηματιστήριο και θα κάνουν πράξεις και υπάρχει κίνδυνος οι μικρές τουλάχιστον ΑΧΕ να κλείσουν και αυτό θα είναι εις βάρος της αγοράς των επενδυτών της ελεύθερης οικονομίας και της προόδου.
Η είσοδος των ΑΧΕ στο χρηματιστήριο είναι θετικό βήμα και θα συμβάλει στην οικονομική τους ενίσχυση και στην καλύτερη οργάνωσή τους. 'Ομως θα πρέπει να προβλεφθεί διάταξη με την οποία να μην αποκτά την ιδιότητα του μέλους και η μητρική τράπεζα όταν εισαχθεί η θυγατρική της ΑΧΕ.
'Αρθρο 8. Είδαμε κάποια στιγμή, και ο Υπουργός εδώ είπε, ότι εγώ τα εισηγήθηκα αυτά με μία σκέψη, ότι υπαινίσσομαι πως δεν έχω εμπιστοσύνη στα δικαστικά συμβούλια. Κύριε Υπουργέ, είχα την τύχη να δικηγορώ επί σειρά δεκαετιών και συνεπώς έχω εμπιστοσύνη στην ελληνική δικαιοσύνη και πολύ περισσότερο στα πολυπληθή όργανα της δικαιοσύνης. 'Ομως εάν δεν έχουμε εμπιστοσύνη όπως το θέτετε στο δικαστικό συμβούλιο πλημμελειοδικών, τότε να πάμε στους πιο σοφούς, στο δικαστικό συμβούλιο των εφετών. Δεν είναι εκεί το πρόβλημά μας, κύριε Υπουργέ, εμείς έχουμε εμπιστοσύνη σε όλα τα όργανα. 'Ομως γιατί αφαιρείτε το δικαίωμα από τον εισαγγελέα, ο οποίος ταχύτατα μπορεί να κάνει έλεγχο των συναλλαγών και να μην αρχίσει η χρονοβόρος διαδικασία των συμβουλίων; Ποιος ήταν ο λόγος; Η μηνυτήριος αναφορά 'Εβερτ ή οι συνεχείς ενοχλήσεις των εισαγγελέων, οι οποίες, κύριε Υπουργέ, κατά τη γνώμη μου θα είναι πολλαπλάσιες από εδώ και πέρα.
Σχετικά με το θέμα της ποντοπόρου ναυτιλίας δεν θα μπορούσε κανένας να είναι αντίθετος με την είσοδό τους στο Χρηματιστήριο Αξιών Αθηνών. Είναι ένας μεγάλος εθνικός τομέας που έχει προσφέρει πολλά στην Ελλάδα, μας έχει κάνει υπερήφανους, αν και τα τελευταία χρόνια συρρικνώνεται συνεχώς εξαιτίας των λαθών της Κυβέρνησης.
Θα θυμίσω ότι η Κυβέρνηση της Νέας Δημοκρατίας, η Κυβέρνηση Μητσοτάκη, είχε κάνει την πρόβλεψη και στο ν. 1892/90 έχει ειδική διάταξη το άρθρο 55. Το θέμα, όμως, είναι δύσκολο, πάρα πολύ δύσκολο, κύριε Υπουργέ, και πολύ καλά κάνατε και επιφυλαχθήκατε και θα ακούσουμε και τις απόψεις σας. Το βασικό θέμα είναι η εξισορρόπηση των συμφερόντων μεταξύ εφοπλιστών και επενδυτών θεσμικών και μη. Ο τομέας της ποντοπόρου ναυτιλίας εμπεριέχει μεγάλους κινδύνους, αφού τα πλοία αλλάζουν συνεχώς θάλασσες και επικυριαρχίες κρατών. Οι ναύλοι ανεβοκατεβαίνουν και κατ'επέκταση ανεβοκατεβαίνουν και οι τιμές των πλοίων. Οι εμπειρίες από τα χρηματιστήρια της Νορβηγίας και των ΗΠΑ δεν είναι θετικές. Το περίεργο, όμως, είναι ότι κανένας δεν εισηγείται την ψήφιση των διατάξεων για τις συγκεκριμένες διατάξεις. Η 'Ενωση Ελλήνων Εφοπλιστών επισημαίνει ότι το "νομοσχέδιο" αυτό στην παρούσα μορφή δεν μπορεί να γίνει αποδεκτό από την 'Ενωσή μας, οι εκπρόσωποι των χρηματιστών κάνουν ουσιαστικές παρατηρήσεις που είναι αντίθετες προς το νομοσχέδιο, πολλοί Βουλευτές της Συμπολιτεύσεως είναι αρνητικοί, ολόκληρη η Αντιπολίτευση έχει επιφυλάξεις και εσείς επιμένετε να ψηφιστεί. Να ψηφιστεί. Να γίνει πιο απλό νομοτεχνικά, να το καταλάβουμε και εμείς, να εξασφαλίσετε, όπως είπα προηγουμένως, τα κοινά συμφέροντα, να βρείτε τη χρυσή τομή και εμείς θα το ψηφίσουμε.
Το περιεχόμενο των διατάξεων με το οποίο θα ασχοληθούμε λεπτομερώς στην κατ' άρθρον συζήτηση είναι νομοτεχνικά κακό. Περιλαμβάνει περίεργες διατάξεις, όπως παραδείγματος χάρη λέει ότι γίνονται δεκτά έξι πλοία, με δεκαοκτώ κόρους, αλλά πέντε πλοία με εκατό χιλιάδες ή πεντακόσιες χιλιάδες κόρους μένου απ'έξω.
Το ερώτημα λοιπόν που τίθεται ευθέως, κύριε Υπουργέ -και περιμένουμε την τοποθέτησή σας- είναι το εξής: Δεν το θέλει κανένας με τις παρούσες διατάξεις. Ποια σκοπιμότητα εξυπηρετείτε και ποια συγκεκριμένα συμφέροντα;
Αποκρατικοποιήσεις: Χαίρομαι, κύριε Υπουργέ, διότι κάνατε τις αποκρατικοποιήσεις -αυτές που κάνατε- πάνω στο νόμο 2000/91 της δικής μας κυβέρνησης. Χαίρομαι διότι είπατε ότι είναι καλός νόμος -πράγματι έτσι είναι- ενώ το 1991 τον πολεμούσατε και χαίρομαι διότι κάνετε κάποιες απλοποιήσεις. Στα κατ' ιδίαν θέματα θα το δούμε.
Αγροτική Τράπεζα: Για πολλοστή φορά η Κυβέρνηση προσπαθεί να εξυγιάνει την Αγροτική Τράπεζα. Περισσότερα από δύο τρισεκατομμύρια (2.000.000.000.000) δραχμές έχει στοιχίσει η εξυγίανση της τράπεζας μέχρι σήμερα κυρίως για να εξυπηρετήσει συνεταιρισμούς που διευθύνονταν από στελέχη του ΠΑΣΟΚ.
Με το σημερινό νομοσχέδιο ο 'Ελληνας φορολογούμενος επιβαρύνεται μερικές εκατοντάδες δισεκατομμύρια ακόμα για να εξυγιανθεί η τράπεζα. Από διετίας περίπου είχαμε καλέσει την Κυβέρνηση να φέρει μία μελέτη εξυγιάνσεως. Δεν την είδαμε ακόμα. Για μας στη Νέα Δημοκρατία η Αγροτική Τράπεζα πρέπει να παραμείνει στο δημόσιο, πρέπει να γίνει ένας σύγχρονος...
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Δικαιούμαι λίγο χρόνο ακόμα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Είναι το προειδοποιητικό σήμα.
'Εχετε χρόνο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: ...και ευέλικτος οργανισμός για να εξυπηρετεί τον αγροτικό πληθυσμό και μάλιστα με χαμηλό κόστος και όχι με το σημερινό που είναι και δύο μονάδες μεγαλύτερο από τις εμπορικές τράπεζες. Αυτό βέβαια είναι απόρροια της κομματικής εκμετάλλευσης της Αγροτικής Τράπεζας.
Εδώ πρέπει να θυμίσω την ερώτηση, την οποίαν έκανε σήμερα ο κ. 'Εβερτ ότι η χρηματιστηριακή εταιρεία παραμονές εκλογών αγόρασε τριάντα πέντε δισεκατομμύρια μετοχές. Το τελευταίο δεκαήμερο αγόρασε είκοσι τέσσερα περίπου δισεκατομμύρια (24.000.000.000) δραχμές. Πρέπει να θυμίσω ότι ενώ πούλησε τα ΚΑΕ με το 1/3 της τιμής μαζί με το μάναντζμεντ εξακολουθούσε μετά από ορισμένους μήνες και αγόραζε ξανά μετοχές των ΚΑΕ.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
Εγώ θέλω το τρίλεπτο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Θα το έχετε το τρίλεπτο, κύριε Κωστόπουλε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριοι συνάδελφοι, έχω μία διάταξη η οποία απαγορεύει στα μέλη της Κυβέρνησης, στους Υφυπουργούς και στους γενικούς και ειδικούς γραμματείς των Υπουργείων τη σύναψη χρηματιστηριακών συναλλαγών. Κατ' αρχήν θα μπορούσε να πει κανείς ότι είναι στη σωστή κατεύθυνση. 'Ομως έρχεται πάρα πολύ καθυστερημένα και καλύπτει μόνο επιφανειακά το θέμα. 'Ετσι τη θεωρώ και τη θεωρούμε υποκριτική. Δεν απαγορεύει τη σύναψη χρηματιστηριακών συναλλαγών ούτε σε συγγενικά πρόσωπα ούτε σε πρόσωπα του περιβάλλοντος ούτε σε ανθρώπους, οι οποίοι επηρεάζουν το χρηματιστήριο και έχουν εσωτερική πληροφόρηση. Και πάνω απ' όλα η απαγόρευση δεν έχει συνέπειες.
Καλούμε, λοιπόν, την Κυβέρνηση να αποσύρει τη διάταξη για να μην λοιδωρεί ο ελληνικός λαός. Να την επαναφέρετε πλήρη με ουσιαστικό περιεχόμενο και να λάβετε σοβαρά υπόψη τις εισηγήσεις που έχουμε κάνει και την πρόταση νόμου εν προκειμένω της Νέας Δημοκρατίας, εδώ και ένα χρόνο περίπου.
Πρέπει να σας πω ότι η θέση της Νέας Δημοκρατίας είναι σταθερή. Ο Κωνσταντίνος Καραμανλής έχει μιλήσει επανειλημμένα -και είναι οι συγκεκριμένες οι θέσεις- για πλήρη θεσμική κάλυψη -μιλάω για το χρηματιστήριο- για διαφάνεια στις πράξεις του χρηματιστηρίου, για πλήρη ανεξαρτητοποίηση, κύριε Μαντέλη, της Επιτροπής Κεφαλαιαγοράς με θεσμοθέτηση μιας πραγματικά ανεξάρτητης Επιτροπής Κεφαλαιαγοράς, για εξασφάλιση της ομαλής ροής εισαγωγής νέων εταιρειών με την καθιέρωση αντικειμενικών κριτηρίων για την προτεραιότητα εισαγωγής τους, για θεσμοθέτηση ουσιαστικού ελέγχου για την επένδυση ή μη των αναληφθέντων κεφαλαίων, για άμεση ενεργοποίηση της ΝΕΧΑ και υιοθέτηση των διεθνών λογιστικών προτύπων για τις εισηγμένες στο Χρηματιστήριο Αξιών εταιρείες.
Κύριε Πρόεδρε, έχω να μιλήσω και για τις τροπολογίες που ήρθαν. Νομίζω ότι είναι τμήμα πλέον του νομοσχεδίου και αναφέρονται στις αποκρατικοποιήσεις των ΕΛΤΑ, του ΟΠΑΠ και του ΟΤΕ.
Ειλικρινά χαίρομαι που μετά από λίγα χρόνια συμφωνείτε μ' αυτά που καταπολεμούσατε λυσσωδώς το 1993. Λέγατε τότε: "Καμία μετοχή του ΟΤΕ σε ιδιώτη". Πέρασαν πάρα πολλά χρόνια, αλλάξατε το τροπάριο και κάνατε κάποιες μετοχοποιήσεις με τις οποίες εμείς δεν συμφωνούμε γιατί είναι ημίμετρα και καλύπτουν βραχυχρόνια ελλείμματα. Και δεν οδήγησαν σε εκσυγχρονισμό, κύριε Μαντέλη, αλλά έγινε περισσότερο μείωση του δημόσιου χρέους από τις μετοχοποιήσεις και πολλαπλασιάστηκαν τα προβλήματα.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ολοκληρώστε. Μην απευθύνεσθε τώρα σε συναδέλφους. Ολοκληρώστε τη σκέψη σας.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Καλώς, κύριε Πρόεδρε, τελειώνω.
Δεν πήγαν για εκσυγχρονισμό. Μετοχοποιήσεις με πολλά προβλήματα. Εμείς παρ' όλο ότι περιμένουμε να ακούσουμε λεπτομέρειες από τον κύριο Υπουργό εν προκειμένω, πρέπει να πω ότι συμφωνούμε στις αποκρατικοποιήσεις και ειδικότερα στον ΟΤΕ θέλουμε...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Στη ΔΑΚΕ να το πείτε αυτό.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Οχι στη ΔΑΚΕ. Εμείς δεν έχουμε κανένα λόγο να το πούμε στις ΔΑΚΕ. Εμείς πήραμε θέση εδώ και δέκα χρόνια όταν ήταν κόντρα οι πάντες. Τώρα να το πούμε στη ΔΑΚΕ; Εδώ συμφωνούν οι πάντες.
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κωστόπουλε, ολοκληρώστε. 'Ετσι δεν θα τελειώσουμε. Θα ανοίξουμε νέο κύκλο συζήτησης.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Λέμε "ναι" με επιφυλάξεις και προϋποθέσεις. Πρώτα-πρώτα τη θεσμοθέτηση του στρατηγικού επενδυτή σε όλες τις αποκρατικοποιήσεις και των τριών οργανισμών, που σημαίνει ο στρατηγικός επενδυτής να καταβάλει και αντίτιμο και να πάρει και το μάνατζμεντ. Και δεύτερον, την εξασφάλιση της εθνικής άμυνας.
Γι' αυτό, κύριε Πρόεδρε, θα θέλαμε να είναι εδώ και να κάνει τοποθέτηση και ανάλυση, εάν πράγματι εξασφαλίζεται η εθνική άμυνα, ο Υπουργός Εθνικής 'Αμυνας. Και θα παρακαλέσω να έρθει εδώ κατά τη συζήτηση του νομοσχεδίου και κυρίως κατά την κατ' άρθρο συζήτηση και ο Υπουργός Εμπορικής Ναυτιλίας για να ακούσουμε τις απόψεις του.
Σας ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Ο ειδικός αγορητής του Κομμουνιστικού Κόμματος Ελλάδας κ. Τζέκης, έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, η συζήτηση του σημερινού νομοσχεδίου για το χρηματιστήριο, για την ποντοπόρο ναυτιλία στο χρηματιστήριο και ιδίως του τρίτου κεφαλαίου για τις ιδιωτικοποιήσεις γίνεται ενώ έχει ξεσπάσει μία έντονη συζήτηση για τα διαπλεκόμενα, για τον κίνδυνο της δημοκρατίας, για το κύρος της πολιτικής και των πολιτικών.
Πολλοί μιλάνε για θεσμούς, ελέγχους, διαφάνεια χωρίς όμως να εξηγούν ότι υπάρχει εκείνο το θεσμικό πλαίσιο που κατοχυρώνεται από τις κυβερνήσεις μέσα στο οποίο δρουν ελεύθερα τα μονοπωλιακά συμφέροντα.
Αυτό το χαρακτήρα, αυτό το οικοδόμημα του κράτους, του δημόσιου τομέα που είναι καθαρά μονοπωλιακός δεν προήλθε από το πουθενά. Συγκεκριμένες ευθύνες έχουν αυτές οι κυβερνήσεις που κυβέρνησαν τη χώρα μέχρι τώρα και το έφτιαξαν έτσι ούτως ώστε να μπορούν να δρουν ελεύθερα τα μονοπωλιακά συμφέροντα.
Επομένως, η διαπλοκή και οι συνέπειές της δεν προήλθαν από το πουθενά. Είναι υποκριτικό δε το ξάφνιασμα και ο δήθεν αιφνιδιασμός.
Και βέβαια όλοι σε αυτήν την Αίθουσα γνωρίζουν ότι μέσα από τη Συνθήκη του Μάαστριχτ που είχε υπογραφεί απελευθέρωνε την κίνηση των κεφαλαίων, τις ελεύθερες αγορές και απελευθέρωνε την ενέργεια, τις τηλεπικοινωνίες, για τις οποίες θα μιλήσουμε.
Γι' αυτό η φιλική τοποθέτηση υπέρ του ενός ή του άλλου μονοπωλίου, της πλουτοκρατίας δεν είναι προς το συμφέρον του λαού. Διότι η πλουτοκρατία εκείνο που βλέπει, εκείνο που την ενδιαφέρει είναι ότι η πίτα που υπάρχει για το μοίρασμα είναι πολύ μεγάλη -και είναι γνωστό το Γ' Κοινοτικό Πλαίσιο Στήριξης, οι Ολυμπιακοί Αγώνες, τα μεγάλα έργα, η διείσδυση στα Βαλκάνια, το ξεπούλημα δημοσίων οργανισμών- και μπροστά σε αυτό, αφού δεν υπάρχει συγκεκριμένη αντιμονοπωλιακή πολιτική, είναι αδίστακτη.
Γι' αυτό βλέπουμε επιχειρηματίες να συνδέονται με τα Μέσα Μαζικής Ενημέρωσης, οι διάφοροι όμιλοι να έχουν θυγατρικές. Και είναι γνωστό σε όλους ποιοι είναι αυτοί οι όμιλοι αρχίζοντας από το Λαμπράκη, τον Κόκκαλη, το Λάτση, το Βαρδινογιάννη, το Μπόμπολα, Αλαβούζο, Τεγόπουλο και γύρω από αυτούς μικρότεροι όμιλοι που δημιουργούν ολόκληρο το πλέγμα της πολιτικής που εφαρμόζει η σημερινή Κυβέρνηση.
Το θέμα, λοιπόν, βρίσκεται σε αντίθεση και σε σύγκρουση με την ταξική πολιτική που υπηρετεί συνολικά την εγχώρια και ξένη πλουτοκρατία.
Η συζήτηση επομένως για τη διαπλοκή και τα διαπλεκόμενα δεν έχει στόχο την ουσία, δηλαδή, την πολιτική που γεννά τα διαπλεκόμενα, την εξυπηρέτηση των συμφερόντων της πλουτοκρατίας. Λειτουργεί αποπροσανατολιστικά ως προς τα μεγάλα και σοβαρά θέματα και προβλήματα που απασχολούν τον εργαζόμενο λαό όπως είναι οι ιδιωτικοποιήσεις, η ανεργία, οι αλλαγές των εργασιακών σχέσεων, το ασφαλιστικό, η μείωση του εργατικού εισοδήματος, τα ζητήματα της παιδείας, της υγείας και άλλα και μάλιστα και στον τρόπο που πρέπει να επιλέξει το λαϊκό κίνημα για την επίλυση αυτών των προβλημάτων.
Αυτά τα θέματα μένουν έξω από την ουσιαστική αντιπαράθεση μεταξύ της Κυβέρνησης και των άλλων κομμάτων της Βουλής. Και αυτό δεν είναι τυχαίο. 'Εχουν την ίδια νεοφιλελεύθερη συντηρητική πολιτική. 'Εχουν τον ίδιο ευρωπαϊκό μονόδρομο που οδηγεί στα παραπάνω. 'Εχουν άλλωστε αποδειχθεί αυτό που είπα στις συμφωνίες για Μάαστριχτ, 'Αμστερνταμ και ΟΝΕ.
'Αλλωστε στις ομιλίες τους στη Διεθνή 'Εκθεση Θεσσαλονίκης, τόσο ο Πρωθυπουργός όσο και ο Πρόεδρος της Νέας Δηκοκρατίας στους τομείς των ιδιωτικοποιήσεων, δηλαδή του ξεπουλήματος της περιουσίας του λαού, των αλλαγών των εργασιακών σχέσεων, στην παιδεία, την υγεία, την κοινωνική ασφάλιση, είχαν πλήρη ταύτιση. Ακόμη και για το χρηματιστήριο έχουν την ίδια θέση, ότι δηλαδή είναι μοχλός ανάπτυξης. Εκεί που προσπαθεί ο ένας να διαφοροποιηθεί από τον άλλον, είναι στο θέμα της διαχείρισης μέσα στα ίδια πλαίσια πολιτικής, πολιτικής πάντα που ευνοεί την πλουτοκρατία. Και οι δύο βέβαια αναφέρθηκαν σε οράματα που μόνο ως προς την απόχρωση διαφέρουν, έχοντας όμως κοινούς στόχους και σκοπούς, εθνικούς, ευρωπαϊκούς και ιμπεριαλιστικούς. 'Ετσι το νομοσχέδιο που συζητάμε σήμερα αναφέρεται και σε αυτά τα σπουδαία ζητήματα.
Ακούσαμε τον Πρωθυπουργό από τη Διεθνή 'Εκθεση Θεσσαλονίκης να ισχυρίζεται, ότι η Κυβέρνηση δεν παρεμβαίνει στη λειτουργία του χρηματιστηρίου και μάλιστα αναφέρθηκε και στο θετικό ρόλο που παίζει το χρηματιστήριο στην ανάπτυξη της χώρας. Είναι γεγονός όμως ότι το χρηματιστήριο τα δύο τελευταία χρόνια έχει χρησιμοποιηθεί από την Κυβέρνηση και έχει συνδεθεί από αυτή με τη δήθεν καλή πορεία της οικονομίας, μία οικονομία όμως που εξασφαλίζει μεγάλη κερδοφορία στο κεφάλαιο, στην πλουτοκρατία. Και είναι χαρακτηριστικό ότι μέσα στο 1999 αύξησε τα κέρδη της κατά 45%, ενώ στον εργαζόμενο λαό, εργάτες υπαλλήλους, μικρομεσαίους, αγρότες, μικροεπαγγελματίες, συνταξιούχους, νεολαία επιφυλάσσει μείωση αποδοχών, ανεργία που καλπάζει στο 11,7% και μεταξύ αυτών στο 30% είναι η νεολαία το ξεκλήρισμα της μικρής και μεσαίας αγροτιάς, τον αφανισμό των μικροεπαγγελματιών, την κατάργηση των ασφαλιστικών εργασιακών σχέσεων, για την παιδεία, την υγεία κ.λπ.
Αυτό άλλωστε δεν το κρύβει και ο κύριος Πρωθυπουργός γι' αυτό και ζήτησε την πλήρη υποταγή του εργαζόμενου λαού στα σχέδια που έχει απέναντι στις δεσμεύσεις της Οικονομικής και Νομισματικής 'Ενωσης. Γι' αυτό ο Υπουργός Εργασίας ο κ. Γιαννίτσης ακριβώς μετά την επίσκεψη του Πρωθυπουργού στη ΔΕΟ έκανε τις δηλώσεις του για τα εργασιακά θέματα, θέματα βέβαια που άπτονται κυριαρχικών δικαιωμάτων που κατακτήθηκαν με αγώνες και αίμα από το εργατικό κίνημα.
'Ετσι οι τελευταίες εξελίξεις του χρηματιστηρίου, παρά τις τελευταίες περιπτώσεις ανόδου -που βλέπουμε βέβαια το κατά πόσο η μείωση ή η αύξηση είναι μέσα στα πλαίσια του καπιταλιστικού συστήματος, όπως θα πω και παρακάτω- έχουν θορυβήσει την Κυβέρνηση.
Τα κυβερνητικά στελέχη είναι φανερό ότι προσπαθούν να αποστασιοποιηθούν από την πορεία της Σοφοκλέους και αντιμετωπίζουν διάφορα προβλήματα. Ανησυχεί το οικονομικό επιτελείο που ποντάρει στην καλή πορεία του χρηματιστηρίου, προκειμένου να υλοποιήσει την πολιτική του ξεπουλήματος της δημόσιας περιουσίας μέσω του χρηματιστηρίου. 'Ερχονται βέβαια σε αντίθεση, όσο και να θέλουν να το αποφύγουν με τις εκτιμήσεις που έκαναν πέρσι τέτοια εποχή για ανοδική πορεία και θεαματική άνοδο του χρηματιστηρίου, στάση που οδήγησε χιλιάδες ανυποψίαστους πολίτες να τοποθετήσουν τις οικονομίες τους σε μετοχές και σε αμοιβαία κεφάλαια.
'Ετσι διαμέσου του χρηματιστηρίου τρισεκατομμύρια δραχμές πέρασαν σε μεγαλοεπιχειρηματίες, ντόπιους και ξένους επενδυτές. Το 1999 αντλήθηκαν συνολικά κεφάλαια 4,5 τρισεκατομμυρίων δραχμών, ποσό που ήταν πολύ μεγαλύτερο από την ιδιωτική αποταμίευση που ήταν 3,8 τρισεκατομμύρια.
Κύριε Πρόεδρε, κυρίες και κύριοι συνάδελφοι, έχουμε αναλύσει πολλές φορές τη θέση μας για το χρηματιστήριο, ότι δεν είναι μοχλός ανάπτυξης που μέσα από αυτόν αντλούνται κεφάλαια για επενδύσεις και από τις επενδύσεις δημιουργούνται θέσεις εργασίας. Και αυτό αποδεικνύεται από τα πράγματα. Για μας το χρηματιστήριο είναι μηχανισμός συγκέντρωσης του κεφαλαίου. Η λειτουργία του είτε με την άμεση κρατική παρέμβαση είτε με την ανοικτή ή συγκαλυμμένη παρέμβαση αυτών που κατέχουν τα ισχυρά πακέτα, θεσμικοί επενδυτές, ντόπιοι και ξένοι, κινείται στη βάση του νόμου του καπιταλιστικού ανταγωνισμού, δηλαδή πάντα το μεγάλο ψάρι θα τρώει το μικρό. Ο μηχανισμός αυτός, δηλαδή δίνει τζάμπα χρήμα στους κεφαλαιοκράτες που τα παίρνει κυρίως από τους μικροεπενδυτές. Τα μεγαλύτερα ποσά δε πηγαίνουν για την αποπληρωμή χρεών, για την κατάθεση σε ρέπος, για συγχωνεύσεις και εξαγορές και το μικρότερο για επενδύσεις που και αυτές βέβαια, όπως έχει παραδεχθεί και ο κ. Θωμαδάκης δεν μπορούν να ελεγχθούν μέσα από την κεφαλαιαγορά.
'Ετσι, λοιπόν, αποπροσανατολίζουν και παγιδεύουν τους μικροεπενδυτές, τους μικροαποταμιευτές, εκείνοι που καλλιεργούν την αυταπάτη στο λαό, ότι μέσω του χρηματιστηρίου θα πλουτίσει και θα καλυτερεύσει τους όρους διαβίωσής του. Αυτή τη θέση υποστηρίζουν η Κυβέρνηση και η Νέα Δημοκρατία, αλλά και κατά δεύτερο λόγο ο Συνασπισμός που ισχυρίζεται ότι με θεσμική θωράκιση το χρηματιστήριο μπορεί να λειτουργήσει προς όφελος του λαού. Θεσμική θωράκιση υπήρχε και υπάρχει και σε άλλες χώρες πιο ανεπτυγμένες, αλλά και εκεί βλέπουμε ότι υπήρξαν κατ' επανάληψη κρίσεις που την πλήρωσαν βέβαια και οι μικροεπενδυτές, αλλά με τα κλεισίματα των εργοστασίων πετάχτηκαν στο δρόμο και εκατοντάδες χιλιάδες εργατών.
Γι' αυτό οι αναδιαρθρώσεις της χρηματιστηριακής αγοράς όσες έγιναν και όσες θα γίνουν έχουν ένα στόχο, να ενισχυθεί η λειτουργία της σαν μηχανισμός καπιταλιστικών αναδιαρθρώσεων, δηλαδή ξεπούλημα του δημοσίου τομέα, εξαγορές, συγχωνεύσεις και γενικότερα συγκεντροποίηση του κεφαλαίου.
Στην κατεύθυνση αυτή, κυρίες και κύριοι συνάδελφοι, κινείται και το παρόν νομοσχέδιο στα τρία του κεφάλαια και βέβαια στις τροποποιήσεις που έχουν ενσωματωθεί. Για το κεφάλαιο 1 και ιδίως τα άρθρα 1 έως 6 αφορούν ρυθμίσεις για την αγορά μετοχών με παροχή πιστώσεων από τα μέλη του χρηματιστηρίου. Οι διατάξεις αφορούν το περιθώριο για το δανεισμό ως ποσοστό του υπάρχοντος χαρτοφυλακίου του δανειζόμενου, τους όρους ενεχυρίασης των κινητών αξιών του δανειζόμενου, τις διαδικασίες εκποίησης από τα μέλη του χρηματιστηρίου σε περίπτωση εκπρόθεσμης εξόφλησης του τιμήματος αγοράς.
Στην πραγματικότητα η γνωστή λειτουργία αγοράς μετοχών με αέρα μπαίνει σε μια ορισμενη διαδικασία, νομιμοποιείται, επομένως έχει ένα ορισμένο στοιχείο ελέγχου με βάση τους όρους νομιμοποίησης της. Το βασικό όμως είναι ότι επεκτείνεται. Είναι ρυθμίσεις που στοχεύουν στη διεύρυνση της κεφαλαιαγοράς και στη συγκεντρωποίηση και αφορούν από άποψη συμφερόντων τους μεγάλους επενδυτές. Είναι μια νέα μορφή στη λειτουργία της πίστης σε συνθήκες που είναι ιδιαίτερα εκτεταμένη όχι μόνο η μετοχική μορφή της ατομικής ιδιοκτησίας, αλλά και η εισαγωγή των μετοχικών εταιρειών στο χρηματιστήριο.
Οι πολυποίκιλες μορφές κερδοσκοπίας μέσω σύνθετων επενδυτικών εταιρειών και οργανωμένων κερδοσκοπικών αγορών, αγορές χρηματοοικονομικών παραγώγων, αυτός ο ρόλος της πίστης επιβεβαιώνεται από τις ρυθμίσεις της παρ. 2 του άρθρου 8 που ενσωματώνουν στο χρηματιστηριακό δίκαιο τις ανάλογες ρυθμίσεις του τραπεζικού δικαίου ως προς την προστασία των απορρήτων συναλλαγών. Βέβαια εκείνος που παίζει μικρά ποσά, δηλαδή ο μικροεπενδυτής δεν έχει τίποτα να κρύψει. Εκείνοι που έχουν να κρύψουν πολλά, είναι αυτοί που αποταμιεύουν πολλά και παίζουν πολλά στο χρηματιστήριο και είναι γνωστό σε όλους ότι γίνεται και ένα ξέπλυμα ποσών που δεν βγαίνει μέσα από νόμιμες διαδικασίες.
Οι ρυθμίσεις του άρθρου 7 που αφορούν την εισαγωγή μετοχών ΕΠΕΥ και ΑΧΕ ΠΕΥ στο χρηματιστήριο συνδέουν αμεσότερα τους χρηματιστηριακούς θεσμούς με την κεφαλαιαγορά. Ο περιορισμός διενέργειας πράξεων επί των μετοχών που προβλέπεται στην παρ. 6 του άρθρου 6 είναι επιφανειακός δεδομένου ότι μπορούν να διοχετευθούν στις πληροφορίες σε άλλες ΑΧΕ ΠΕΥ με τις οποίες βρίσκονται σε σύμμαχα σχήματα.
Οι ρυθμίσεις προστασίας αφορούν τις ΑΞΕ και μάλιστα αυτές που το μέγεθος της κεφαλαιοποίησής τους τους δίνει τη δυνατότητα να λειτουργούν ως δανειστές για την Επιτροπή Κεφαλαιαγοράς και όχι για τον επενδυτή. Ο δανειστικός ρόλος βοηθάει τη συγκεντρωποίηση στο χώρο των ΑΞΕ και θα επικρατήσουν ιδίως σ'αυτό το χώρο εκείνες οι ΑΞΕ που είναι θυγατρικές των τραπεζικών οργανισμών.
Σε κάθε περίπτωση το σχέδιο νόμου περικλείει και κάποιες διατάξεις που αφορούν τα αποθεματικά των ασφαλιστικών ταμείων που και αυτά δίνεται η δυνατότητα να παιχθούν μέσα στο χρηματιστήριο και γνωρίζουμε όλοι ότι έχουν τρομερές ευθύνες εκείνες οι διοικήσεις που τα έπαιξαν εν γνώση τους ότι μπορεί και να έχανε το απόθεμά του ο εργαζόμενος 'Ελληνας, ο συνταξιούχος.
Στο σημείο αυτό θα πρέπει να αναφερθούμε και σε μια σκανδαλώδη περίπτωση της 'Ενωσης Αγροτικών Συνεταιρισμών Τρικάλων που με σύμφωνη γνώμη των αγροτιστών ΠΑΣΟΚ και Νέας Δημοκρατιας επένδυσαν σε αμοιβαία κεφάλαια το ποσό των οκτώ εκατομμυρίων από τα αποθεματικά της και βέβαια στη σημερινή έκταση είναι διακόσια πενήντα.
Για το δεύτερο κεφάλαιο θέλω να πω τα εξής: Δεν είναι ότι δεν το θέλουν οι εφοπλιστές. Το θέλουν και μάλιστα θέλουν ακόμα πιο ευνοϊκούς τους όρους. Αντιμετωπίζει την ανάγκη δηλαδή το εφοπλιστικό κεφάλαιο που είναι επενδεδυμένο στην ποντοπόρο ναυτιλία να κάνει διεύρυνση κεφαλαίων μέσω της εισαγωγής στο χρηματιστήριο, διατηρώντας ταυτόχρονα προνομιακές ρυθμίσεις, φορολογικές και χωρίς να ανατρέπουν το υπάρχον νομικό ιδιοκτησιακό καθεστώς που το χαρακτηρίζει.
Γι' αυτό το σκοπό εισάγεται η μορφή της εταιρείας επενδύσεων στην ποντοπόρο ναυτιλία, η οποία αφ' ενός έχει τη δυνατότητα να εισάγει τις μετοχές στο χρηματιστήριο αφ' ετέρου επενδύει και σε πλοιοκτήτριες ή διαχειρίστριες εταιρείες, αποκτώντας τουλάχιστον το 50%. Η διαδικασία αυτή γίνεται σε συνθήκες απελευθέρωσης της κεφαλαιαγοράς της Ευρωπαϊκής 'Ενωσης δίνοντας ορισμένη προστασία στα κεφάλαια της ποντοπόρου ναυτιλίας στην Ευρωπαϊκή 'Ενωση.
Και με την αντίστοιχη παράγραφο που υπάρχει για το χρηματιστήριο, βλέπουμε ότι πλέον προωθείται και η ένωση των χρηματιστηριακών αγορών μέσα στην ευρωπαϊκή αγορά. 'Ολοι γνωρίζουμε ότι έχει ξεσπάσει και ένας τέτοιος πόλεμος, όπως είναι και η προσφορά του σουηδικού χρηματιστηρίου για την εξαγορά του χρηματιστηρίου του Λονδίνου.
Οι εφοπλιστές, λοιπόν, στις νέες συνθήκες της έκτασης αυτού του ανταγωνισμού, βλέποντας και το βιομηχανικό και το τραπεζικό κεφάλαιο να αντλούν τεράστια ποσά από το χρηματιστήριο, θέλουν και αυτοί να μπουν μέσα προκειμένου να αρπάξουν ό,τι μπορούν.
Η υποτιθέμενη προστασία της επένδυσης που παρέχεται με την παράγραφο 3 στο άρθρο 23, δεν υπάρχει, γιατί κανένας ελεγκτής δεν μπορεί ουσιαστικά να ελέγξει την εκτίμηση της αξίας των πλοίων της πλοιοκτήτριας εταιρείας, της εταιρείας των επενδύσεων και βέβαια πολύ περισσότερο οι μικροεπενδυτές, οι οποίοι δεν γνωρίζουν τι γίνεται με τα πλοία, τα οποία μπορούν να αλλάξουν σημαία ευκαιρίας. Και ξέρουμε πολύ καλά ότι μέσα σε μία νύχτα μπορεί να αλλάξουν ιδιοκτησιακό καθεστώς. Υπάρχουν και προβλήματα, κίνδυνοι, από τα οποία όπως γνωρίζουμε όλοι, οι εφοπλιστές ξεφεύγουν. Είναι χαρακτηριστικό παράδειγμα αυτό που έγινε στον Ευβοϊκό Κόλπο, που είδαμε ότι δεν ήταν ασφαλισμένο το πλοίο. Καταλαβαίνετε βέβαια ποιες θα ήταν οι συνέπειες στους μικροεπενδυτές.
Θα πρέπει, επίσης, να τονίσουμε ότι τα νέα προνόμια που δίδονται μέσα απ' αυτό το κεφάλαιο στους εφοπλιστές, θα αυξήσουν ακόμη παραπέρα τα κέρδη τους. Κερδη βέβαια που βγαίνουν κάτω από τη στυγνή εκμετάλλευση των ναυτεργατών, ντόπιων και ξένων. Βέβαια όλη η νομοθεσία που είναι σε βάρος των ναυτεργατών, θα έχουμε την ευκαιρία να τη συζητήσουμε στην κατ' άρθρο συζήτηση.
Συμπερασματικά, κυρίες και κύριοι συνάδελφοι, τα κεφάλαια Α και Β αντιμετωπίζουν ρυθμίσεις ενίσχυσης της κεφαλαιαγοράς, αξιοποίηση των πλεονεκτημάτων του χρηματιστήριου και από τις πλοιοκτήτριες και διαχειρίστριες εταιρείες ποντοπόρου ναυτιλίας, από της ΕΠΕΥ, οι ισχυρότερες των οποίων είναι θυγατρικές, όπως είπα, των πιστωτικών ιδρυμάτων. Επομένως, θα μπορούν να επωφελούνται από την εισαγωγή του θεσμού αγοράς μετοχών με δάνειο από τα μέλη του χρηματιστηρίου. Πρόκειται για ρυθμίσεις που αφορούν τις συναλλαγές του μεγάλου κεφαλαίου σε συνθήκες που η νομική υπόσταση της ατομικής ιδιοκτησίας έχει πάψει να είναι προσωπική. Είναι απάτη και αυταπάτη η όποια προσέγγιση που ταυτίζει τις ανάγκες των κεφαλαιοκρατών με την προστασία του μικρού επενδυτή, όχι μόνο εκείνου που κατέθεσε σε επενδύσεις χρηματιστηρίου το υστέρημά του από το οικογενειακό εισόδημα για να αντιμετωπίσει συνολικότερες ανάγκες του μέλλοντος, αλλά και του μικροεπιχειρηματία και των αποθεμάτων των συνταξιοδοτικών ταμείων και των αγροτικών συνεταιρισμών. Με αυτή δηλαδή την έννοια είναι αρνητική η ψήφος μας στα δύο κεφάλαια.
'Οσον αφορά το κεφάλαιο Γ, χαίρεται και η πλευρά τους ΠΑ.ΣΟ.Κ.,
χαίρεται βέβαια και η πλευρά της Νέας Δημοκρατίας. Για μας εκείνος που θα πρέπει να λυπηθεί, εκείνος που θα πρέπει να κλάψει για τα δεινά τα οποία του ετοιμάζουν, είναι ο εργαζόμενος λαός. Και βέβαια με αυτό το κεφάλαιο η Κυβέρνηση αποκαλύπτει για μία ακόμη φορά τη νεοφιλελεύθερη Θατσερική της πολιτική Οι νομικές ρυθμίσεις του κεφαλαίου έχουν ως στόχο να διευκολύνουν και να επιταγχύνουν την πορεία των αποκρατικοποιήσεων. Τέτοιες ρυθμίσεις είναι η μεσολάβηση του χρηματοοικονομικού συμβούλου για τη διευκόλυνση στις διαπραγματεύσεις με ιδιώτες επενδυτές, είναι η θέσπιση της δυνατότητας ανταλλαγής μετοχών με ενδιαφερόμενες ιδιωτικές εταιρείες. Εδώ αν θέλετε, είναι κατ' εικόνα για τα ελληνικά πετρέλαια. Σημασία έχουν επίσης και άλλοι παράγραφοι όπως είναι η παράγραφος 8 του άρθρου 29 -έχει αλλάξει βέβαια τώρα με την προσθήκη- σύμφωνα με την οποία η ανακήρυξη πλειοδότη σε σχετικές προσκλήσεις προσφορών θα λαμβάνεται από τον πωλητή-μέτοχο. Η ρύθμιση αυτή εξυπηρετεί τη συγκάλυψη της κυβερνητικής πολιτικής.
Σ' αυτό το σημείο που έχει σχέση και με το χρηματιστήριο αναφέρομαι σε μια παράγραφο που λέει, ότι απαγορεύεται στα μέλη της Κυβέρνησης η σύναψη χρηματιστηριακών συναλλαγών. Ωστόσο η πραγματικότητα είναι διαφορετική. Σύμφωνα με την παράγραφο 1 του άρθρου 28 στην απαγόρευση αυτή δεν συμπεριλαμβάνεται η πώληση τοις μετρητοίς καθώς και η αγορά ή πώληση μεριδίων αμοιβαίων κεφαλαίων. Δεν γίνεται καμιά αναφορά στην απαγόρευση συναλλαγών για τα μέλη της οικογένειας της Κυβέρνησης. Πιστεύουμε ότι είναι υποκριτικό μέσα από μία τέτοια διάταξη να θέλει πραγματικά η Κυβέρνηση να γίνει πιστευτή ότι οι κυβερνώντες, η Κυβέρνηση, δεν θα παίξει στο χρηματιστήριο ή στην κεφαλαιαγορά κλπ.
Σ' αυτό το σημείο υπάρχει και ένα άλλο ερώτημα:
Μήπως αισθάνεται ότι είναι ένοχη πραγματικά για τις επεμβάσεις που έχει κάνει μέχρι τώρα και θέλει με αυτόν τον τρόπο να ξεπλυθεί μπροστά στα μάτια του κόσμου;
Στο δημόσιο τομέα δεν ανήκουν, απ'ό,τι λέει πλέον το νομοσχέδιο, οι θυγατρικές εταιρείες καθώς και οι εταιρείες συμμετοχές των δημοσίων οργανισμών ΔΕΚΟ και των τραπεζών. Αυτό γίνεται με συγκεκριμένο άρθρο μέσα στο νομοσχέδιο. 'Οπως είπε και ο κύριος Υπουργός στην επιτροπή, το διοικητικό συμβούλιο του οργανισμού, για παράδειγμα της Αγροτικής Τράπεζας, θα αποφασίζει για το μέλλον των εταιρειών αυτών, σαν να είναι δηλαδή το διορισμένο συμβούλιο από την Κυβέρνηση ιδιοκτήτης αυτών των επιχειρήσεων. Δημιουργούμε δηλαδή μία νέα γενιά μεγαλοεπιχειρηματιών διορισμένων βέβαια από την Κυβέρνηση για να χειρισθεί αυτές τις θυγατρικές εταιρείες που και αυτές βέβαια στήθηκαν με τον ιδρώτα του ελληνικού λαού.
Ειδικές αναφορές υπάρχουν και για την ΑΤΕ. Σε αυτό το σημείο βέβαια για το κατάντημα της ΑΤΕ έχουν ευθύνες τόσο οι κυβερνήσεις της Νέας Δημοκρατίας όσο και οι κυβερνήσεις του ΠΑ.ΣΟ.Κ. 'Ηταν αυτές οι κυβερνήσεις που τη χρησιμοποίησαν σαν μοχλό περάσματος της αντιαγροτικής πολιτικής της Ευρωπαϊκής 'Ενωσης μαζί με το συνεταιριστικό κίνημα. Εξωραϊστηκε δηλαδή εκείνη η ευρωπαϊκή πολιτική και εδώ έχουν ευθύνη και τα συνεταιριστικά στελέχη τα οποία ήταν στις διοικήσεις εκείνων των οργανισμών που ανήκαν και στο ΠΑ.ΣΟ.Κ. και στη Νέα Δημοκρατία. Πρόκειται δηλαδή και σε αυτό το άρθρο, το 30, για τη διαδικασία ιδιωτικοποίησης της ΑΤΕ. Αναλυτικότερα βέβαια θα μιλήσουμε και στη συζήτηση παραπέρα, γιατί έρχεται η ελληνική Κυβέρνηση τις όποιες επισφαλείς απαιτήσεις να τις καλύψει δίνοντας από το δημόσιο την ακίνητη περιουσία, από τα μερίσματα που θα έπρεπε να δώσει στο δημόσιο και βέβαια με την αναπροσαρμογή...
(Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
Κύριε Πρόεδρε, θα ήθελα την ανοχή σας για πέντε λεπτά, γιατί είμαι νέος.
ΠΡΟΕΔΡΕΥΩΝ (Κωνσταντίνος Γείτονας): Τρία λεπτά έδωσα σε όλους για λόγους μη διάκρισης.
ΑΓΓΕΛΟΣ ΤΖΕΚΗΣ: Επίσης, με το άρθρο 31 για την Ε.Α.Β και εδώ ακριβώς αυτή η διάσπαση στήνει μια καλή παγίδα, αν θέλετε, και στους εργαζόμενους και στην κοινή γνώμη, λέγοντας ότι δεν πρόκειται για ιδιωτικοποίηση. Είναι και αυτή μεθοδευμένη για μια ιδιωτικοποίηση. Μάλιστα, καταργεί ακόμη και την εκπροσώπηση των εργαζομένων σε αυτήν, όπως ίσχυε προηγούμενα.
Για το ζήτημα βέβαια της αμυντικής βιομηχανίας έχουμε καταθέσει συγκεκριμένες προτάσεις, πώς βλέπει την ανάπτυξη με άλλες μαζί βιομηχανίες αφού παραδόθηκε και η ΕΛΒΟ στο ιδιωτικό κεφάλαιο, αλλά και με την ΠΥΡΚΑΛ για μια κλαδική αμυντική βιομηχανία προς όφελος των συμφερόντων της χώρας και του λαού.
'Εξω από τις προσφορές της Κυβέρνησης προς τους ιδιώτες, δεν έμεινε καν και η έρευνα. Οι σχεδιασμοί που αναφέρονται στο άρθρο 34 εντείνουν παραπέρα την επιχειρηματικοποίηση των επενδυτικών ιδρυμάτων και των επιστημόνων. Αν θέλετε, είναι πλήρως υποταγμένοι στις ανάγκες του μεγάλου κεφαλαίου. Η μεγαλοστομία δηλαδή της Κυβέρνησης για στήριξη της έρευνας αποδεικνύεται και από τα κονδύλια του προϋπολογισμού που είναι μηδενικά σε αυτόν τον τομέα. Αρκεί βέβαια το φαινόμενο αυτό να τη δικαιολογήσει, ότι αφού δεν δίνουμε από τον κρατικό προϋπολογισμό ας δώσουμε λοιπόν στο ιδιωτικό κεφάλαιο και εκεί να βρει τα κεφάλαιά της. 'Ετσι λοιπόν παραδίνεται και αυτός ο σπουδαίος τομέας στο ιδιωτικό κεφάλαιο, αν και είμαστε εδώ στα χαμηλότερα ποσά για την έρευνα μέσα στην Ευρωπαϊκή 'Ενωση.
Για τα ΕΛ.ΤΑ η Κυβέρνηση εδώ ακριβώς επαίρεται. Ξεπουλάει όλη τη δημόσια περιουσία και λέει ότι, καλά κάνω. Για το ζήτημα βέβαια των ΕΛ.ΤΑ -θα πω και για τον ΟΤΕ- λέει ότι σε καμία περίπτωση δεν θα δώσουμε το 51% σε ιδιώτη. Μα, αυτά λέγατε και για τον ΟΤΕ πριν από λίγο καιρό και τώρα έρχεσθε με μια καινούρια τροπολογία και λέτε ότι ναι, τώρα δίνουμε το 51% πάνω από τον ΟΤΕ. Δηλαδή και τα ΕΛ.ΤΑ αφού εκσυγχρονίστηκαν θα τα δώσουμε και αυτά στον ιδιώτη. Δεν υπάρχει άλλος δρόμος δηλαδή να μείνουν κάτω από το δημόσιο έλεγχο και να αναπτυχθούν προς όφελος του ελληνικού λαού.
'Αρθρο 26 για τον ΟΤΕ. Πιστεύουμε ότι αυτό το άρθρο είναι ένα βήμα στα τόσα βήματα που έχει κάνει η Κυβέρνηση. Ο ίδιος ο κύριος Πρωθυπουργός με άλλα στελέχη εδώ της Κυβέρνησης είχε υπογράψει το 1993 μια τροπολογία που έλεγε ότι μία μετοχή θα είναι ο ΟΤΕ και αυτή θα είναι κάτω από το δημόσιο έλεγχο για να φράξει το δρόμο προς τα μονοπώλια. Μόλις άλλαξε βέβαια η κυβέρνηση, έφυγε η Νέα Δημοκρατία, ήρθε το ΠΑ.ΣΟ.Κ., άλλαξε και ο νόμος και έλεγε ότι δίνουμε το 49%. Σε καμία περίπτωση δεν δίνουμε το 51%.
'Ερχεται σήμερα με το συγκεκριμένο άρθρο και λέει ότι θα δώσουμε και το 51%. Βέβαια, όταν ο κ. Μαντέλης ισχυρίστηκε πριν από τις εκλογές ότι δεν είναι ταμπού να δώσουμε και το 51%, ο κ. Παπαντωνίου καθησύχασε όχι μόνο τους εργαζόμενους στον ΟΤΕ αλλά γενικότερα τον ελληνικό λαό, γιατί πηγαίναμε προς τις εκλογές, ότι το 51% θα μείνει κάτω από τον κρατικό έλεγχο. Επομένως, ποιος ψεύδεται ενώπιον του ελληνικού λαού;
Γι' αυτό το ζήτημα θα μιλήσουμε αναλυτικότερα παρακάτω. Και αυτό διότι έχουμε και τις επενδύσεις του ΟΤΕ που γίνονται στην Βαλκανική και στην ευρύτερη περιοχή. Ακόμη έχουμε θυγατρικές που είναι κερδοφόρες όπως η "COSMOTE" και η "ΟΤΕΝΕΤ" που μπαίνει στο χρηματιστήριο. Καταλαβαίνετε λοιπόν για ποιο φαγοπότι χτυπάνε τα χέρια τους οι κεφαλαιοκράτες.
Πιστεύουμε ότι και για τον ΟΠΑΠ γίνεται το ίδιο.
(Σε αυτό το σημείο κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ.
'Εχει τελειώσει ο χρόνος σας.
ΑΓΓΕΛΟΣ ΤΖΕΚΗΣ: Τελειώνω, κύριε Προέδρε. 'Οσον αφορά για την νέα εταιρεία που λέει ο κ. Παπανωνίου ότι θα δημιουργηθεί, αυτό θα είναι ένα ταμείο για τη νέα οικονομία. Μέσα στον ορυμαγδό και στον κυκεώνα των ιδιωτικοποιήσεων έρχεται η Κυβέρνηση να θεσμοθετήσει μια καινούρια κρατική επιχείρηση παίρνοντας λεφτά από τον κρατικό προϋπολογισμό, αλλά και από το ξεπούλημα της δημόσιας περιουσίας για να τα δώσει στους κεφαλαιοκράτες που θα επενδύσουν στη νέα οικονομία.
Ακριβώς βλέπουμε την σύνδεση της πολιτικής της Κυβέρνησης με το μεγάλο κεφάλαιο. Η εργατική τάξη της χώρας μας και τα άλλα λαϊκά στρώματα όπως και η νεολαία δεν έχουν να περιμένουν τίποτα καλό από αυτό το ξεπούλημα. Τα λαϊκά συμφέροντα μπορούν να εξυπηρετηθούν και οι κοινωνικές ανάγκες μπορούν να ικανοποιηθούν μέσα από εκατό τοις εκατό δημόσιες επιχειρήσεις σε όλους τους στρατηγικούς τομείς, στη δημόσια και δωρεάν παιδεία, στην υγεία και τον πολιτισμό. Οι επιχειρήσεις αυτές μπορούν στα πλαίσια μιας άλλης πολιτικής αντιμονοπωλιακής, λαϊκής εξουσίας να είναι στηρίγματα στη λαϊκή οικονομία.
ΠΡΟΕΔΡΕΥΩΝ (Κωνσταντίνος Γείτονας): Η Βουλευτής Μαριέττα Γιαννάκου Κουτσίκου ζητά ολιγοήμερη άδεια απουσίας στο εξωτερικό.
Εγκρίνει το Τμήμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Τμήμα ενέκρινε τη ζητηθείσα άδεια.
Το λόγο έχει ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος.
ΝΙΚΟΛΑΟΣ ΚΩΝΣΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Πρόοδου): Κύριε Πρόεδρε, κυρίες και κύριοι συνάδελφοι, μιλώντας για το νομοσχέδιο και για το Χρηματιστήριο Αξιών Αθηνών, μιλάμε για ένα κομμάτι της αγοράς. 'Εχει σημασία να αποσαφηνίσουμε μέσα σε ποιο κλίμα γίνεται αυτή η συζήτηση. Ουσιαστικά, σήμερα, και η Ελλάδα ζει το κλίμα των συνεπειών της παγκόσμιας απορύθμισης στο όνομα της παγκοσμιοποίησης. Αυτοί που ομνύουν στην παγκοσμιοποίηση ως άλλοθι και ερμηνεία των πάντων, βλέπουν σήμερα την απορύθμιση των πάντων στο όνομα της απελευθέρωσης των αγορών.
Οι συνέπειες απ' αυτήν την τεράστια κίνηση να απελευθερωθούν τα πάντα στο όνομα της αυτόματης ρύθμισης των αγορών είναι τρομακτικές. Η έλλειψη πολιτικής ρύθμισης με κανόνες, πλαίσια και εγγυήσεις, ώστε να προστατευθούν τα συμφέροντα των πραγματικών οικονομιών, της ευημερίας λαών και χωρών, έχει διαλυτικές επιπτώσεις. Φάνηκαν τα χρονικά περιθώρια και τα όρια της αντοχής αυτής της πολιτικής.
Η θεώρηση των πραγμάτων στο όνομα της παγκοσμιοποίησης, ότι δηλαδή η αγορά από μόνη της θα λύσει το σύνολο των προβλημάτων, δέχεται σήμερα συντριπτικό πλήγμα από συγκεκριμένους παράγοντες. Ποτέ σε καμία ιστορική περίοδο και με κανένα καθεστώς δεν αφέθηκε η αγορά χωρίς πολιτική ρύθμιση να λύσει από μόνη της τα προβλήματα της οικονομίας, της κοινωνίας, της δημοκρατίας. Η αγορά από μόνη της δεν μπορεί να λύσει τα προβλήματα της οικονομίας. Και πολύ περισσότερο δεν μπορεί να λύσει τα προβλήματα της δημοκρατίας και της κοινωνίας.
Σήμερα, όλη αυτή η θεωρία, που επένδυε στην επίκληση της παγκοσμιοποίησης, δέχεται ισχυρό κλονισμό από συγκεκριμένους παράγοντες. Κατ' αρχήν έχουμε τη νέα οικονομική κρίση που προκαλείται από την συνεχώς αυξανόμενη τιμή του πετρελαίου και από την αδυναμία των χωρών του ΟΠΕΚ να συγχρονιστούν με τις απαιτήσεις του παγκόσμιου οικονομικού κύκλου κα με την αυξημένη ζήτηση. Αυτή η κρίση, ενδέχεται να μετεξελιχθεί σε ενεργειακή κρίση, με ακόμα μεγαλύτερες συνέπειες.
Κατά δεύτερο λόγο έχουμε ισχυρό κλονισμό εξαιτίας της αδυναμίας της νομισματικής ενοποίησης, δηλαδή της ΟΝΕ, να στηρίξει το ευρώ στον ανταγωνισμό του με το δολάριο.
Μόνο η ΟΝΕ προχώρησε, χωρίς εμβάθυνση της πολιτικής ενοποίησης. 'Εναντι της συνολικής ενοποίησης των πραγματικών οικονομιών και της πολιτικής εμβάθυνσης, προχώρησε η οικονομική και νομισματική ενοποίηση και σήμερα είναι σε αδυναμία να στηρίζει το ευρώ στον ανταγωνισμό του με το δολάριο.
Ο σκεπτικισμός που εκφράζεται σήμερα από ευρύτατους κύκλους σε όλη την Ευρώπη, για την ικανότητα της Ευρωπαϊκής Κεντρικής Τράπεζας να στηρίξει το ευρώ με νομισματικά τεχνικά μέσα, επιβεβαιώνει την άποψη που και εμείς από την πλευρά του Συνασπισμού της Αριστεράς και της Προόδου, είχαμε διατυπώσει, ότι οι διαδικασίες της οικονομικής και νομισματικής ενοποίησης, χωρίς ταυτόχρονη εμβάθυνση πολιτικής ενοποίησης και κοινωνικής προστασίας, καθιστά το εγχείρημα εκ γενετής ευάλωτο. Σήμερα η Ευρωπαϊκή Κεντρική Τράπεζα, αναζητάει την πολιτική στήριξη και κυρίως αναζητά την πολιτική συμμαχία στα ισχυρά κράτη-μέλη, για να ενισχύσει το κοινό ευρωπαϊκό νόμισμα.
Αυτές οι συνέπειες, που ανέφερα, επιφέρουν σε όλες τις αγορές σοβαρούς κλυδωνισμούς στις πραγματικές οικονομίες των χωρών και των κρατών του κόσμου και ιδιαίτερα στην Ευρώπη. Και αυτά δεν μπορεί να το αμφισβητήσει η Κυβέρνηση, γιατί είναι δεδομένο ότι κάτω απ' αυτές τις συνέπειες τις μεγαλύτερες επιπτώσεις θα έχουν οι άυλες αγορές και κυρίως η αγορές χρήματος και κεφαλαίων, δηλαδή οι χρηματαγορές και οι κεφαλαιαγορές.
Σήμερα, λοιπόν, το νομοσχέδιο είναι πίσω από τις πραγματικές αντιθέσεις που διαμορφώνονται και έρχεται να συγκαλύψει εκ των υστέρων προβλήματα που αποκαλύφθηκαν, ακριβώς γιατί, δεν είναι σε θέση να αντιμετωπίσει τις καινούριες συνθήκες, το υπάρχον πλαίσιο.
Το θέμα της ρύθμισης και του δημιουργικού κανονιστικού πλαισίου στις χρηματιστηριακές συναλλαγές, με πίστωση και κάλυψη του αέρα, αποτελεί μια ουσιώδη ρύθμιση, που όμως η αξία της σήμερα έχει ελαχιστοποιηθεί, μετά τα όσα συνέβησαν το 1999.
'Οταν λοιπόν το νομοσχέδιο έρχεται, για τη νομιμοποίηση του αέρα στο άρθρο 1 έως 10, να κάνει ορισμένες ρυθμίσεις, θα πρέπει ο κύριος Πρωθυπουργός και ο κύριος Υπουργός να ομολογήσουν ότι σήμερα αυτές οι ρυθμίσεις έχουν ελάχιστη σημασία μετά τα όσα συνέβησαν το 1999. Είναι λοιπόν καθυστερημένη αυτή η ρύθμιση.
Εμείς από το 1997 είχαμε ζητήσει τη νομιμοποίηση του αέρα και τη δυνατότητα της πίστωσης στις χρηματιστηριακές συναλλαγές. Εκτιμήσαμε, ήδη, από το 1998 με την πλήρη εφαρμογή του συστήματος άυλων τίτλων και του νέου ηλεκτρονικού συστήματος συναλλαγών, ότι θα μπορούσαν να εξασφαλιστούν τα τεχνικά μέσα, για να γίνει αυτό το πράγμα εφικτό. Δεν έγινε στην ώρα του και το ότι δεν έγινε στην ώρα του είχε συνέπειες, είχε συνέπειες τρομακτικές, κύριε Υπουργέ, και τις ξέρετε.
Στη χρηματιστηριακή έξαψη του 1999, ελλείψει κανόνων στο θέμα αυτό κάποιοι που είχαν τη δυνατότητα κερδοσκόπησαν αθέμιτα, κέρδισαν πολλά. Κάποιοι όμως άλλοι, που δεν ήξεραν, τελικά, εγκλωβίστηκαν και έχασαν όσα είχαν. Η πολιτεία, το κράτος, η Επιτροπή Κεφαλαιαγοράς, το Χρηματιστήριο Αξιών Αθηνών, δεν θωράκισαν εγκαίρως την αγορά, δεν προστάτευσαν τις συναλλαγές όλων, δεν εξασφάλισαν διαφάνεια σ' αυτές τις συναλλαγές. Και τέλος δεν προστατεύθηκαν όσοι μέσα στη χρηματιστηριακή έξαψη ανοίχτηκαν σε δανεισμούς χωρίς κανόνες και πλαίσια. Δάνεια από καταναλωτικά έως τοκογλυφικά κατέληγαν στο Χρηματιστήριο, για να κερδοσκοπήσουν, αλλά αντί για την κερδοσκοπία αισθάνονται σήμερα την αιχμαλωσία.
Η σημερινή ρύθμιση έρχεται εκ των υστέρων και αφού η ελλειψή της το 1999, έγινε ένας από τους παράγοντες και ένα από τα σημαντικά αίτια για την αναξιοπιστία και την έλλειψη διαφάνειας στις συναλλαγές.
Από τον τρόπο με τον οποίο θα εφαρμοστεί η ρύθμιση, για τη δανειοδότηση των συναλλαγών και την κεφαλαϊκή ενίσχυση των χρηματιστηριακών εταιρειών, θα εξαρτηθεί κατά πολύ και η ορθολογικοποίηση της λειτουργίας της αγοράς και η διαφάνειά της.
Το να ζητάει ένα κόμμα τη ρύθμιση και τη διαφάνεια στη λειτουργία της αγοράς, ώστε να αποφεύγεται η αθέμιτη κερδοσκοπία, είναι υποχρέωσή του για να προστατεύσει το δημόσιο συμφέρον, για να προστατεύσει αυτό που λέμε τη μεγάλη πλειοψηφία του λαού, κύριε συνάδελφε, ειδικέ αγορητή του ΚΚΕ. Το να ζητάει ένα κόμμα διαφάνεια και προστασία του δημοσίου χρήματος προστασία του απλού πολίτη που εγκλωβίζεται, είναι υποχρέωσή του και περιεχόμενο της κοινωνικής του ευθύνης. Δεν είναι νομιμοποίηση της αθέμιτης λειτουργίας της αγοράς.
Εμείς λοιπόν λέμε ότι από τον τρόπο με τον οποίο η Τράπεζα της Ελλάδος, η Επιτροπή Κεφαλαιαγοράς, η 'Ενωση Ελληνικών Τραπεζών και η Επιτροπή Ανταγωνισμού θα ρυθμίσουν, θα παρακολουθήσουν, θα ελέγξουν και θα επιβάλουν αυτό το καθεστώς, θα εξαρτηθεί ένα κρίσιμο ζήτημα, και αυτό είναι το ποιος τελικά θα καθορίζει τα όσα συμβαίνουν σ' αυτόν τον τομέα της αγοράς, ποιοι θα έχουν το πάνω χέρι. Θα το έχουν οι τράπεζες με τις θυγατρικές χρηματιστηριακές εταιρείες ή οι χρηματιστηριακές εταιρείες;
Αν η Κυβέρνηση επιθυμεί να πάρουν το πάνω χέρι οι τράπεζες, είναι δεδομένο ότι μέσω των επιτοκίων, όπως έγινε στην περίοδο '90-'98, που σχημάτισαν μια ιδιότυπη ένωση και είχαν ενιαία επιτόκια, έτσι και τώρα οι τράπεζες μαζί με τις θυγατρικές τους, θα επικυριαρχήσουν στην αγορά και θα συγκεντρώσουν την πλειοψηφία των συναλλαγών και των συναλλασσομένων στο Χρηματιστήριο Αξιών Αθηνών. Και αυτό, δεν μπορείτε να αρνηθείτε ότι θα συμβεί.
Η παρακολούθηση των διαδικασιών δανεισμού των τραπεζών προς τις χρηματιστηριακές εταιρείες, πρέπει να είναι καθημερινή, να έχει στόχο να αποτρέψει την εμφάνιση φαινομένων αθέμιτου ανταγωνισμού και πριν την εφαρμογή της, να εκδοθεί ενιαίος κανονισμός δανεισμού των χρηματιστηριακών εταιρειών από τις τράπεζες, ώστε η παρακολούθηση και η εφαρμογή να είναι εύκολη, με άμεσο έλεγχο.
Μπορεί να ξέφυγε στο συντάκτη του νομοθετήματος, μπορεί να είναι και απ'αυτές τις ηθελημένες τρύπες που πολλές φορές υπάρχουν στους νόμους, αλλά εγώ δεν είδα στο νομοσχέδιο, για όσους παραβούν τις ρυθμίσεις-να υπάρχουν κυρώσεις. 'Ολα όσα λέτε, αν παραβιαστούν και δεν εφαρμοστούν, τι κυρώσεις θα συνεπάγονται; Δεν υπάρχει πουθενά καμία τέτοια ρύθμιση.
Για τις τράπεζες, ως προς τα δάνεια, σε χρηματιστηριακές εταιρείες και την αποτροπή αθέμιτου ανταγωνισμού. Ποιες κυρώσεις; Για την αποτροπή εφαρμογής εναρμονισμένων πρακτικών, από τράπεζες για την ιδιότυπη δορυφοριοποίηση χρηματιστηριακών εταιρειών. Ποιες συνέπειες; Για τις χρηματιστηριακές εταιρείες που θα παραβούν τις διατάξεις, ως προς το δανεισμό σε παίκτες-πελάτες, για να κρατήσουν την πελατεία τους. Ποιες ρυθμίσεις; Πλήρης η έλλειψη τέτοιων κανονιστικών και λειτουργικών ρυθμίσεων.
Προκειμένου να αποφευχθούν αυτά τα οποία θα έχουν πολύ δυσάρεστες συνέπειες, εμείς είχαμε παλιότερα, σε δύο ημερίδες που είχε κάνει ο Συνασπισμός για το χρηματιστήριο, επισημάνει την ανάγκη η Τράπεζα της Ελλάδος να δημοσιοποιεί κάθε εξάμηνο με την έκθεση, για τη νομισματοπιστωτική πολιτική της το ύψος της συνολικής χρηματοδότησης προς τις χρηματιστηριακές εταιρείες και η Επιτροπή Κεφαλαιαγοράς να δημοσιοποιεί, μέσω της ετήσιας έκθεσης, το συνολικό αριθμό κωδικών, δηλαδή παικτών που άλλαξαν χρηματιστηριακές εταιρείες. Αυτά, αν θέλετε πράγματι να υπάρξει έλεγχος και διαφάνεια, αλλιώς όλοι θα ψάχνουμε να βρούμε ψύλλους στ' άχυρα, έτσι όπως η νέα τεχνολογία διευρύνει τις δυνατότητες για να διαμορφώνονται δεσπόζουσες θέσεις σε κρίσιμους τομείς της οικονομίας με συμπράξεις, ενοποιήσεις, κοινοπραξίες, εξαγορές και σπονδυλωτές συνεργασίες οριζοντίως, αλλά και έτσι όπως οι νέες τεχνολογίες δίνουν τη δυνατότητα να μην υπάρχει έλεγχος, διαφάνεια, αλλά και γνώση του τι συμβαίνει κάθε φορά.
Ως προς το απόρρητο των συναλλαγών, αν πρόθεση της Κυβέρνησης είναι να εναρμονίσει τη νομοθεσία με ό,τι συμβαίνει στο τραπεζικό απόρρητο, να το πούμε και να το συζητήσουμε. Αλλά πρέπει να πείτε ποια είναι η θέλησή σας. Και εκείνο που πρέπει να αποσαφηνίσετε, είναι αυτό που θέλετε πώς μπορεί να εφαρμοστεί.
Εμείς λέμε ότι η ρύθμιση αυτή για το απόρρητο, πρέπει να έχει εφαρμογή για όλες τις περιπτώσεις που θα προκύψουν, μετά την εφαρμογή του νόμου.
Και με ρητό τρόπο, κύριε Υπουργέ, να αποκλειστεί η εφαρμογή της για όλες τις περιπτώσεις που ήδη εξετάζει ή ερευνά η δικαιοσύνη, επιτρέψτε μου να πω, κατά δική σας προτροπή. 'Οταν βγαίνετε, από τον κύριο Πρωθυπουργό μέχρι τον τελευταίο Υπουργό, και λέτε "πηγαίνετε στη δικαιοσύνη", εσείς προτρέπετε τον κόσμο και ουσιαστικά είσαστε εκείνοι οι οποίοι κηρύσσετε αυτήν την ιδιότυπη πια θεσμική λειτουργία. Η πολιτική ευθύνη -μετά τα όσα όλοι έχουμε συσσωρεύσει ως πείρα- να εξιχνιάζεται στα δικαστήρια. Ε, στα δικαστήρια δεν περνάει η αλήθεια!
ΑΝΑΣΤΑΣΙΟΣ ΜΑΝΤΕΛΗΣ: Συμφωνώ με αυτό.
ΠΡΟΕΔΡΕΥΩΝ (Κωνσταντίνος Γείτονας): Κύριε Μαντέλη, σας παρακαλώ πολύ. ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Και επειδή συμφωνεί και ο εισηγητής της κυβερνητικής Πλειοψηφίας, ξεκαθαρίστε το. 'Οχι με αναδρομική ρύθμιση.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Είναι μέσα στο νομοσχέδιο, περιελήφθη στη Διαρκή Επιτροπή.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Τόσο το καλύτερο. Και στη συνέχεια να αποσαφηνιστεί ακόμη περισσότερο.
ΙΩΑΝΝΗΣ ΒΑΡΒΙΤΣΙΩΤΗΣ: Εφόσον όμως θα ισχύει.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ε, ναι. Και εκεί είναι το πρόβλημα. Γι' αυτό λέω ότι πρέπει να ρυθμιστεί, πώς αυτό δεν θα είναι η συγκάλυψη, αλλά θα είναι η πραγματική θωράκιση.
Περιελήφθη. Το ότι αρχικώς δεν είχε περιληφθεί, κύριε Υπουργέ, δηλώνει κάτι: 'Οτι στη συλλογιστική σας και στον προβληματισμό σας δεν υπήρχε. Περιελήφθη και, όπως ξέρετε, αυτές οι διατάξεις έχουν διπλή λειτουργία. Η μια είναι η ρύθμιση, η προστασία, η άλλη είναι η συγκάλυψη, το άβατο, η αδυναμία δηλαδή ελέγχου. Να προστατευθεί η οικονομία από τη λειτουργία αυτού του απορρήτου ως άβατου, ως αδυναμίας πραγματικού ελέγχου.
Αυτή η κατάσταση που επικρατεί στο χρηματιστήριο, αποτυπώνει μια περιρρέουσα ατμόσφαιρα αρνητική που κυριαρχεί σε όλη τη χώρα. Υπάρχει μια εκτεταμένη διαφθορά και μια εκτεταμένη διάβρωση. Από αναπτυξιακός θεσμός της οικονομίας, το χρηματιστήριο μετατράπηκε σε μηχανισμό βίαιης ανακατανομής του πλούτου, σε μηχανισμό υπερσυγκέντρωσης πλούτου και ισχύος σε χέρια λίγων.
Η πραγματική οικονομία σήμερα δεν αποτυπώνεται στο χρηματιστήριο και το ξέρετε εσείς πολύ καλύτερα από τον καθένα. Σε αυτό το χρηματιστήριο αποτυπώνονται μηχανισμοί διαπλοκής, παιχνίδια κερδοσκοπίας, μεθοδεύσεις πλουτισμού και απαξίωσης του δημοσίου πλούτου της χώρας. Και αυτά έγιναν εν γνώσει των κυβερνητικών χειρισμών, που δεν ήθελαν εγκαίρως και προληπτικά να πάρουν συγκεκριμένα μέτρα.
Σήμερα, λοιπόν, επιχειρείτε να αντιστρέψετε αυτό το κλίμα, αλλά τα μέτρα τα οποία προωθείτε, αν δεν είναι μέχρι λεπτομερείας εξειδικευμένα, ώστε να έχουν αποτέλεσμα.
Σας είπα προηγουμένως την παρατήρησή μου για το απόρρητο. Σας λέω μια άλλη παρατήρηση: Η απαγόρευση στα κυβερνητικά στελέχη να παίζουν στο χρηματιστήριο είναι χωρίς αντίκρυσμα, αν δεν συνοδεύεται από αντίστοιχη δημοσιοποίηση και δέσμευση. Ποιοι παίξανε, πότε παίξανε, με ποιες χρηματιστηριακές εταιρείες; Πρόσωπα τα οποία είχαν τη δυνατότητα -κυβερνητικά στελέχη, στελέχη δημοσίων επιχειρήσεων, διευθυντικά στελέχη δημοσίων οργανισμών, τραπεζών, δημοσιογράφοι σε γραφεία τύπου και επικοινωνιακά γραφεία- να αξιοποιήσουν τη λεγόμενη εσωτερική πληροφόρηση που είναι στη βάση της χρηματιστηριακής αθέμιτης κερδοσκοπίας.
'Αρα, λοιπόν, αν δεν δημοσιοποιηθούν αυτά τα πράγματα και κυρίως οι χρηματιστηριακές εταιρείες, με τις οποίες γίνονται αυτές οι συναλλαγές, και αν δεν επεκταθεί η απαγόρευση σε όλο αυτό το φάσμα των προσώπων που κατά τεκμήριο μπορεί να έχουν εσωτερική πληροφόρηση, τότε πράγματι η ρύθμιση αυτή δεν θα έχει αποτέλεσμα.
Με την ευκαιρία και άλλης συζήτησης είχα επισημάνει το θέμα:
Εφαρμόστε επιτέλους αυτό που γίνεται στην Ισπανία. Πάρτε κανόνες από μια χώρα της Ευρώπης, αν δεν θέλετε ή αν έχετε αδυναμία να το ρυθμίσετε.
Δεύτερον, η δημοσιοποίηση των επενδυτικών σχεδίων των εισηγμένων εταιρειών δεν αποτελεί εγγύηση διαφάνειας, αν δεν συνοδευτεί με άμεσο και αποτελεσματικό έλεγχο για το πού πήγαν κάποια τρισεκατομμύρια ζεστού χρήματος που αντλήθηκαν από τους επενδυτές από το 1998 μέχρι σήμερα. Πού πήγαν; Υπάρχει έλεγχος για το αν αξιοποιήθηκαν επενδυτικά;
Τρίτη παρατήρηση: Η πορεία του χρηματιστηρίου δεν θα αντιστραφεί, όσο η Κυβέρνηση αρνείται να δώσει στην Επιτροπή Κεφαλαιαγοράς χαρακτήρα και ρόλο ανεξάρτητης διοικητικής αρχής με αυξημένες εξουσίες ελέγχων και αποτελεσματικό μηχανισμό.
Αυτές είναι οι αρχικές παρατηρήσεις και στη συνέχεια θα επανέλθουμε κατά τη συζήτηση των άρθρων με λεπτομερέστερες και ειδικότερες επισημάνσεις, για το τι δεν έχετε εφαρμόσει μέχρι σήμερα. Δώδεκα περιπτώσεις από την ισχύουσα νομοθεσία -δώδεκα ευχέρειες που είχατε- δεν τις εφαρμόζετε. Και μέχρι στιγμής έχουμε πρόβλημα και κοινωνικής αναστάτωσης και διάβρωσης, και οικονομικής έξαψης και έντασης -τριακόσιες και πλέον εταιρείες είναι στην πόρτα του χρηματιστηρίου και περιμένουνκαι επίσης έχουμε πρόβλημα υπέρμετρης κερδοσκοπίας και το χρήμα χρησιμοποιείται και ξεπλένεται με διάφορους τρόπους σε άλλες κερδοσκοπικές δραστηριότητες, οι οποίες έχουν προκαλούν ενδιαφέρον στον ευρύτερο δημόσιο τομέα.
'Οσον αφορά την είσοδο της ποντοπόρου ναυτιλίας στο Χρηματιστήριο Αξιών Αθηνών, το ελληνικό χρηματιστήριο και η ελληνική αγορά μέχρι σήμερα δεν είχαν απασχοληθεί με αυτό το θέμα. Με το επιχείρημα ότι δεν ήταν ώριμες οι συνθήκες. Ο χώρος της ναυτιλίας είναι πάρα πολύ ευαίσθητος, έντονα διεθνοποιημένος και ανταγωνιστικός. Η ελληνική αγορά έχει βέβαια πλήρη άγνοια. 'Ηδη υπάρχει, και δεν πρέπει να το ξεχνάμε, το αρνητικό παράδειγμα, της περιόδου 1993-1996 με τις περιπτώσεις Γκλομπ και Κόσμος.
Η χρηματοδότηση -γιατί περί αυτού πρόκειται- της ναυτιλίας είναι πολύ σοβαρή και κρίσιμη υπόθεση. Δεν είναι ακίνητο η ναυτιλία, δεν είναι εργοστάσιο, ούτε εμπορικό κατάστημα ούτε τράπεζα ούτε τηλεπικοινωνίες. Είναι όλα αυτά μαζί και επιπλέον το ανθρώπινο δυναμικό, που βρίσκεται εκτεθειμένο σε χιλιάδες κινδύνους. Υπάρχει σήμερα μεγάλο πρόβλημα διαφορετικού κριτηρίου -νομίζω επισημάνθηκε και από άλλους ομιλητέςρύθμισης, που κάνετε για κατηγορίες. Μία ναυτιλιακή εταιρεία με έξι πλοία των είκοσι ετών και από τρεις χιλιάδες κόρους το καθένα, μπορεί να εισαχθεί και την ίδια στιγμή δεν μπορεί να εισαχθεί μία ναυτιλιακή εταιρεία, που έχει πέντε πλοία, ηλικίας τουλάχιστον δέκα ετών και με τριακόσιους κόρους. Επ' αυτού του θέματος οι ρυθμίσεις σας είναι ατελείς και θα έλεγα ρυθμίσεις οι οποίες δεν κατοχυρώνουν, απεναντίας δημιουργούν προβλήματα.
Στα άλλα ζητήματα που φέρνετε ως τροπολογίες, επιτρέψτε μου να κάνω μία αρχική παρατήρηση. Κύριε Υπουργέ, είναι ζητήματα τα οποία έχουν τεράστια σημασία για το σύνολο της ελληνικής οικονομίας και τα φέρνετε ως τροπολογίες ενσωματωμένες σε ένα άρθρο, αλλάζοντας άρδην την πολιτική σας μέχρι σήμερα. Προεκλογικά δεν λέγατε αυτά ούτε για τον Ο.Τ.Ε. ούτε για τα ΕΛ.ΤΑ. ούτε για τον Ο.Π.Α.Π. Σε τρεις μήνες αλλάζετε την πολιτική σας άρδην γιατί αυτό σας δίνει την καθιερωμένη πολιτική πρακτική. 'Αλλα λέγατε πριν τις εκλογές, άλλα μετά τις εκλογές, αρκεί το κουκί να πέσει στην κάλπη και μετά η εντολή του λαού χρησιμοποιείται ως επιχείρημα γι' αυτές τις αλλαγές πολιτικών επιλογών.
Για τα ΕΛ.ΤΑ. -κύριε Υπουργέ, ας μη συζητάμε για τους νόμους- ποια είναι η πολιτική σας; Το ξέρετε ότι στο Β' Κοινοτικό Πλαίσιο Στήριξης το κονδύλι για το πρόγραμμα εκσυγχρονισμού των ΕΛ.ΤΑ., είναι το τελευταίο από πλευράς απορρόφησης; Εμείς δεν συμφωνούμε με τη ρύθμιση. 'Ομως σας ρωτάμε, ποια πολιτική έχετε για τα ΕΛ.ΤΑ., πέρα από την τροπολογία, που ενδιαφέρεται μονάχα για την εκποίηση των ΕΛ.ΤΑ.
Για τον Ο.Τ.Ε. η θέση μας έχει διατυπωθεί. Να σας θυμίσω, κύριε Υπουργέ, ότι το 1993 οι Βουλευτές του Συνασπισμού και οι Βουλευτές του ΠΑ.ΣΟ.Κ. κατέθεσαν κοινή τροπολογία εδώ, σ' αυτήν την Αίθουσα, για τη μη μετοχοποίηση του Ο.Τ.Ε. "Καμία μετοχή του Ο.Τ.Ε. σε ιδιώτες". Αυτό ήταν το περιεχόμενο της τροπολογίας. Από τότε μέχρι σήμερα αλλάζετε την πολιτική σας και ουσιαστικά πουλάτε τον Ο.Τ.Ε. Κι εμείς λέμε ότι δεν συμφωνούμε για δύο συγκεκριμένους λόγους:
Γιατί ο Ο.Τ.Ε. αποτελεί το βασικό και στρατηγικό τεχνολογικό εργαλείο. Αν η Κυβέρνηση δίνει πολιτική προτεραιότητα στη νέα οικονομία, τότε να αξιοποιήσει την τεχνολογία των τηλεπικοινωνιών. Αν στη νέα οικονομία, αυτή η αγορά των τηλεπικοινωνιών, είναι στρατηγικό εργαλείο, τότε γιατί το πουλάτε; Αν στη νέα οικονομία μπορεί ο Ο.Τ.Ε. να αξιοποιήσει τα στρατηγικά συγκριτικά του πλεονεκτήματα, που σήμερα του δίνουν τη δυνατότητα να είναι κερδοφόρος, τότε γιατί τον εκποιείτε; Και πολύ περισσότερο, γιατί μετατρέπετε τον Ο.Τ.Ε. σε πραγματικά ιδιότυπη θυγατρική εταιρεία, αιχμάλωτη του μονοπωλιακού τρόπου με τον οποίο έχει επιβληθεί η πολιτική προμηθειών του Ο.Τ.Ε.;
(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Συνασπισμού της Αριστεράς και της Προόδου κ. Ν. Κωνσταντόπουλου)
Τέλος, για να μην καταχρώμαι του χρόνου, θα αναφερθώ στις διατάξεις τις οποίες φέρνετε για τον ΟΠΑΠ. Το σύνθημα αθλητισμός-πολιτισμός, που πάει; Η ενίσχυση με τεχνητό τρόπο της κερδοφορίας του ΟΠΑΠ, τι σημαίνει; Να είναι μεγαλύτερο το δέλεαρ για την αγορά; 'Ηδη στο χώρο του αθλητισμού έχουν γίνει δυσάρεστα πράγματα για την κοινωνία και κάποτε θα αποτιμήσει κάποιος, είτε πολιτικός είτε θεωρητικός είτε -επιτρέψτε μου να πω εν ευρεία εννοία- κοινωνιολόγος και διανοούμενος, τις συνολικές συνέπειες στο κοινωνικό σώμα, από αυτήν την πολιτική του τζόγου, που καθιερώθηκε σε όλους τους κρίσιμους τομείς λειτουργίας της χώρας.
Γιατί σε αυτό το χώρο των παιχνιδιών και του αθλητισμού, δεν ενδιαφέρεστε να υπάρξει υγιής ανταγωνισμός; 'Ηδη, με τεχνητό τρόπο, ενισχύετε την αθέμιτη κερδοσκοπία, για να δώσετε τον ΟΠAΠ με προικιά στην αγορά, όταν ξέρετε ότι στον ΟΠΑΠ δημιουργήθηκαν πάρα πολλοί μεγάλοι και οξύτατοι ανταγωνισμοί.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ ολοκληρώστε.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τελειώνω, κύριε Πρόεδρε.
Ως προς το Ταμείο της Νέας Οικονομίας. Μπορείτε να μου πείτε, κύριε Υπουργέ της Εθνικής Οικονομίας, εάν υπάρχει σε άλλη χώρα της Ευρώπης; Πολύ απλά πείτε μου σε ποια χώρα της Ευρωπαϊκής 'Ενωσης υπάρχει άλλος τέτοιος θεσμός.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Στην Αγγλία.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Πείτε μου σε ποια άλλη χώρα της Ευρώπης ως περιεχόμενο της οικονομικής πολιτικής, υπάρχει τέτοιος θεσμός. Θα συνεχίσετε αυτό που κάνατε με τον αναπτυξιακό νόμο. Θα μοιράζετε δεξιά και αριστερά χρήματα και δεν θα θωρακίζετε την ελληνική οικονομία, ούτε θα την εξυγιαίνετε.
Γι'αυτούς τους λόγους και άλλους, που εν λεπτομερεία, κατά την συζήτηση των άρθρων, θα αναπτύξουμε, εμείς καταψηφίζουμε το νομοσχέδιο και δεν συμφωνούμε με τις ρυθμίσεις του.
Επιτέλους, κύριε Πρόεδρε της Βουλής και κύριε Υπουργέ, ας σταματήσει αυτή η πρακτική. Είναι κορυφαία αυτά τα ζητήματα και δεν μπορεί να έρχονται με τη μορφή της συρραφής τροπολογιών. Σταματήστε το κάποτε. Ακόμη και αν αυτό είναι μια πρακτική στην οποία έχουμε εξασκηθεί όλοι στο παρελθόν, κάποτε, αν αναγνωρίζουμε ότι είναι κακό, πρέπει να σταματήσει. Είναι μία φάμπρικα, είναι μια ευρεσιτεχνία, η οποία ουσιαστικά δεν αποτελεί εκσυγχρονισμό.
ΠΡΟΕΔΡΕΥΩΝ (Κωνσταντίνος Γείτονας): Ευχαριστούμε, κύριε Κωνσταντόπουλε.
Ο Υπουργός Εθνικής Οικονομίας και Οικονομικών κ. Γιάννος Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, το συζητούμενο νομοσχέδιο, αποτελεί πιστεύω μία σημαντική θεσμική τομή σε ένα κρίσιμο τομέα της οικονομικής πολιτικής, που αφορά τη λειτουργία της χρηματιστηριακής αγοράς και την προώθηση μιας κεντρικής πολιτικής για την Κυβέρνηση, της πολιτικής των ιδιωτικοποιήσεων και των διαρθρωτικών αλλαγών.
Σε ό,τι αφορά το χρηματιστήριο και σε ό,τι αφορά το σκέλος του νομοσχεδίου που αφορά τη λειτουργία της χρηματιστηριακής αγοράς, αυτό που θέλω να επισημάνω ξεκινώντας, είναι μία σύγκριση. Η σύγκριση ανάμεσα στην κατάσταση της αγοράς του χρηματιστηρίου πριν από τρία χρόνια και των εξελίξεων σήμερα.
Νομίζω ότι θα θυμούνται πολλοί συνάδελφοι, πως πριν απο τρία χρόνια το χρηματιστήριο είχε τζίρο δύο δισεκατομμυρίων (2.000.000.000) δραχμών και το επίπεδο τιμών βρισκόταν στις χίλιες μονάδες. Μετά από τρία χρόνια, με έντονες βεβαίως διακυμάνσεις, βρισκόμαστε σήμερα σε έναν όγκο συναλλαγών της τάξης των εκατών πενήντα δισεκατομμυρίων (150.000.000.000) δραχμών κατά μέσο όρο ημερησίως και σε ένα επίπεδο τιμών που κινείται σήμερα στις τέσσερις χιλιάδες μονάδες.
Ασφαλώς υπήρξαν έντονες διακυμάνσεις, οι οποίες ίσως ήταν αναπόφευκτες σε μια πορεία τόσο ραγδαίας ανόδου, διακυμάνσεις που συνδέθηκαν με υπερβολές ενθουσιασμού, κατά μία περίοδο και με υπερβολές απαισιοδοξίας την επόμενη περίοδο. Γεγονός όμως, παραμένει ότι η χρηματιστηριακή αγορά πολλαπλασιάστηκε σε ό,τι αφορά τον όγκο των συναλλαγών τα τελευταία τρία χρόνια. Η αύξηση είναι πολλές χιλιάδες τοις εκατό. Η αύξηση είναι από δύο στα εκατόν πενήντα δισεκατομμύρια δραχμές, και σαφώς τετραπλασιάστηκε σε ό,τι αφορά το επίπεδο των τιμών.
Το ερώτημα το οποίο τίθεται σε οικονομικούς αναλυτές και διεθνείς παρατηρητές του ελληνικού χρηματιστηρίου, είναι πως εξηγείται αυτή η έντονα θετική τάση, η οποία πέρα και ανεξάρτητα από τις έντονες διακυμάνσεις, υπήρξε εντονότερη -αυτή η θετική τάση- από τις χίλιες στις τέσσερις χιλιάδες μονάδες και από τα δύο στα εκατόν πενήντα δισεκατομμύρια δραχμές, σε σχέση με αυτό που παρατηρήθηκε σε άλλες ευρωπαϊκές χώρες, ακόμα και στις χώρες της Νότιας Ευρώπης, οι οποίες και αυτές παρακολούθησαν τη χώρα μας στην πορεία ένταξης στην Οικονομική και Νομισματική 'Ενωση της Ευρώπης.
Πιστεύω ότι οι λόγοι είναι κυρίως δυο. Ο πρώτος λόγος είναι ότι η βελτίωση της ελληνικής οικονομίας υπήρξε εντυπωσιακότερη και ουσιαστικότερη σε σχέση με όλες τις άλλες ευρωπαϊκές χώρες, δηλαδή η ραγδαία βελτίωση των δεικτών σταθεροποίησης, ο πληθωρισμός από το 14% στο 2%, στο 2,5% , η εξαφάνιση των τεραστίων ελλειμμάτων του δημόσιου τομέα του κρατικού προϋπολογισμού και του ελλείμματος του τακτικού προϋπολογισμού την τελευταία εξαετία, η ραγδαία μείωση των επιτοκίων, η σταθεροποίηση της συναλλαγματικής ισοτιμίας, η ίδια η ένταξη στην Οικονομική και Νομισματική 'Ενωση της Ευρώπης και βεβαίως πάνω απο όλα η εντυπωσιακή ανάκαμψη της εθνικής μας οικονομίας από μηδενικούς ή πολύ χαμηλούς ρυθμούς τις προηγούμενες δεκαετίες σε πολύ θετικούς ρυθμούς σήμερα,που κινούνται σε επίπεδα της τάξης του 4% ή και 5%.
Διερωτώνται πολλοί κατά πόσον είναι εύλογος ο χαρακτηρισμός της ελληνικής οικονομίας ως ισχυρής οικονομίας. Και όντως αυτό μπορούμε να το συζητάμε ώρες, μέρες, μήνες, χρόνια. 'Ομως μια είναι η ουσία, ότι η ισχύς μιας εθνικής οικονομίας μετράται σε περιόδους κρίσης. Και σε περιόδους κρίσης την τελευταία διετία, τριετία, η ελληνική οικονομία ανέδειξε αντοχές ανάλογες με τις ισχυρότερες ευρωπαϊκές οικονομίες.
Δείτε ακόμη και τι συμβαίνει σήμερα. 'Εχουμε μία πετρελαϊκή κρίση ανάλογη με αυτήν του '80, ανάλογη με του '73 αναλογικά, γιατί έχουμε μία αύξηση της τιμής του πετρελαίου κατά περίπου 350% μέσα σε μερικούς μήνες. Τέτοιες αυξήσεις της τιμής του πετρελαίου πριν από μερικά χρόνια, πριν από μερικές δεκαετίες, προκαλούσαν έκρηξη τιμών στην Ελλάδα, πλήρη εκτροπή του κρατικού προϋπολογισμού, τεράστια ανοίγματα στο ισοζύγιο πληρωμών, μεγάλη κάμψη της οικονομικής δραστηριότητας.
Ας θυμηθούμε για παράδειγμα τι συνέβη στην ελληνική οικονομία το 79-80. Νομίζω ότι ήταν Υπουργός Συντονισμού ο κ. Μητσοτάκης με την δεύτερη πετρελαϊκή κρίση...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δέκα φορές ανέβηκε τότε το πετρέλαιο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):... όταν εκτροχιάσθηκε πλήρως η ελληνική οικονομία, όταν ο πληθωρισμός ανέβηκε στο 25%.
Και αναλογικά ο εκτροχιασμός της ελληνικής οικονομίας τότε ήταν πολλαπλάσιος, αγαπητοί συνάδελφοι, από την παρέκκλιση στη συμπεριφορά άλλων ευρωπαϊκών χωρών. Στην Ελλάδα οι αντοχές ήταν ελάχιστες. Σήμερα παρατηρούμε μία οριακή επιδείνωση του πληθωρισμού από το 2,5% στο 3% και καμία επίπτωση πάνω στο ρυθμό ανάπτυξης.
Παραμένουμε στο 4,1% φέτος, και 5% του χρόνου. Δεν νομίζω ότι θα υπάρξει ουσιαστική επίπτωση πάνω στο ρυθμό ανάπτυξης, καμία επίπτωση στο έλλειμμα του κρατικού προϋπολογισμού. Θα έχουμε χαμηλότερο έλλειμμα του προβλεφθέντος και στον τακτικό προϋπολογισμό φέτος, και μια πολύ θετική προοπτική του χρόνου.
'Αρα, αυτή η αναδυόμενη ισχύς της ελληνικής οικονομίας, η οποία δεν είναι σχήμα λόγου, δεν είναι μία δήλωση του Υπουργού Εθνικής Οικονομίας. Είναι διαπίστωση όλων των διεθνών παρατηρητών, των διεθνών επενδυτικών οίκων, ιδιωτικών οίκων, δημοσίων διεθνών οργανισμών, ξένων προέδρων, για να αναφερθώ και στον Πρόεδρο των Ηνωμένων Πολιτειών που ήρθε εδώ.
Είναι μία κοινή διαπίστωση, αλλά πέρα από τις δηλώσεις, αποδεικνύεται στην πράξη. Και τι λέει η πράξη; Η πράξη λέει ότι η ελληνική οικονομία πορεύεται θετικά, παρά τους μεγάλους ανέμους, παρά τα πολλά μποφόρ, τα οποία κλονίζουν τώρα τη διεθνή οικονομία.
Βέβαια, να μη λέω αυτονόητα πράγματα, έχουμε ακόμη πολύ δρόμο να διανύσουμε, για να είμαστε πραγματικά μία ευρωπαϊκή κοινωνία ευημερίας και μία οικονομία ευημερίας. Η πραγματική σύγκλιση πρέπει να προωθηθεί τα επόμενα δέκα χρόνια για να ολοκληρωθεί, αλλά ήδη έχουμε ένα κεκτημένο, αποκτήσαμε αντοχές πολύ ισχυρές απέναντι σε πιέσεις και εξακολουθούμε τη θετική μας πορεία παρά τα προβλήματα.
Αυτό έχει διαπιστωθεί από την ελληνική εγχώρια αγορά και αυτό αντανακλάται στην εξέλιξη του χρηματιστηρίου την τελευταία τριετία, στην έκρηξη στον όγκο των συναλλαγών και τη συνολικά πολύ θετική τάση σε ό,τι αφορά το επίπεδο των τιμών.
Ο δεύτερος λόγος ο οποίος βρίσκεται πίσω από τη θετική τάση, είναι η πολύ σοβαρή προσπάθεια, η επιμελής προσπάθεια που κατέβαλε η Κυβέρνηση να καλύψει τα αναπόφευκτα μεγάλα θεσμικά κενά, που υπήρχαν στη λειτουργία του ελληνικού χρηματιστηρίου. Γιατί υπήρχαν κενά;
'Ηταν φυσικό σε μία περίπου ανύπαρκτη αγορά, ανύπαρκτη για πολλά χρόνια, που ήταν αντικείμενο ενός πολύ μικρού κύκλου χρηματιστών και επενδυτών, να μην υπάρχουν ούτε ισχυροί κανόνες, να υπάρχει αδιαφάνεια, αδιαφανείς διαδικασίες. Δεν υπήρχε ουσιαστικό κίνητρο για την πολιτεία για πολλά χρόνια, για να θεσμοθετήσει για ένα θεσμό, ο οποίος ήταν σε εμβρυακή κατάσταση. Οι ανάγκες προέκυψαν με την επέκταση των συναλλαγών και τα προβλήματα στα οποία οδήγησε η μεγάλη αυτή επέκταση.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Επιπλέον, στην Ελλάδα δεν υπήρχαν θεσμοί, όπως η Επιτροπή Κεφαλαιαγοράς, που υπάρχουν στην Αμερική εδώ και τουλάχιστον ένα αιώνα και στο city του Λονδίνου, δεν υπήρχε το πλέγμα εκείνο των κανονιστικών ρυθμίσεων που υπήρχαν στα παλαιά διεθνή χρηματιστήρια και κυρίως, αγαπητοί συνάδελφοι, δεν υπήρχε νομολογία. Διότι πρέπει να γνωρίζετε -και είναι καλό να το τονίσω αυτό στην Εθνική Αντιπροσωπεία- ότι στις Ηνωμένες Πολιτείες δεν υπάρχουν νόμοι για τα Χρηματιστήρια. Υπάρχει ο Αστικός Κώδικας, ο απλούστατος Αστικός Κώδικας, και πάνω στον Αστικό Κώδικα υπάρχει ένα μεγάλο corpus κανονιστικών διατάξεων από τις εκεί αρμόδιες εποπτικές αρχές και υπάρχει ένα αντίστοιχο corpus, σώμα νομολογίας, διάφορες αποφάσεις του ανωτάτου δικαστηρίου, των ομοσπονδιακών δικαστηρίων, οι οποίες αποφάσεις ρυθμίζουν κατά τρόπο, θα έλεγα, αυστηρό πολλά θέματα που άπτονται ακριβώς της χρηματιστηριακής νομοθεσίας. Και δεν καλείται ο εκάστοτε Υπουργός Οικονομικών και Εθνικής Οικονομίας των Ηνωμένων Πολιτειών να προσέρχεται στο κογκρέσο, στην Γερουσία ή στη Βουλή των Αντιπροσώπων, και να νομοθετεί, όπως εδώ είμαστε αναγκασμένοι να κάνουμε, διότι εδώ δεν υπάρχει αυτή η νομολογία, δεν υπάρχει κατεύθυνση στα δικαστήρια, δεν υπήρχε όλο αυτό το σώμα των ρυθμίσεων, των δικαστικών αποφάσεων, το οποίο θα βοηθούσε γενικότερα τη λειτουργία των θεσμών.
Γι' αυτό αναγκάστηκα να έρθω ενώπιόν σας, αγαπητοί συνάδελφοι, έντεκα φορές.'Εντεκα νομοσχέδια έπρεπε να περάσουν από την Εθνική Αντιπροσωπεία, θα έλεγα πέραν του λογικού μέτρου, ακριβώς γιατί έπρεπε σε κάθε πρόβλημα που ανέκυπτε σε ό,τι αφορά την ερμηνεία διαδικαστικών κανόνων να παρεμβαίνει η Εθνική Αντιπροσωπεία, το νομοθετικό σώμα, να ορίζει τους κανόνες, να ερμηνεύει τους κανόνες και να προσφέρει το πλαίσιο εκείνο μέσα στο οποίο θα ανεπτύσσετο η χρηματιστηριακή αγορά.
Και θέλω να αναφέρω εδώ ότι μέσα στα έντεκα αυτά νομοσχέδια, τα οποία είχα την τιμή να σας παρουσιάσω, έχουν εισαχθεί σημαντικότατες θεσμικές μεταρρυθμίσεις στη λειτουργία του ελληνικού χρηματιστηρίου, που αφορούν και την ενίσχυση της Επιτροπής Κεφαλαιαγοράς, την ενίσχυση του ιδίου του Χρηματιστηρίου Αξιών Αθηνών, τη μετατροπή του σε ανώνυμη εταιρεία, την εισαγωγή του ήδη σήμερα στο χρηματιστήριο Αξιών Αθηνών, η ίδια η εταιρεία είναι εισηγμένη στο Χρηματιστήριο, και μια σειρά απο άλλες ρυθμίσεις, το Χρηματιστήριο Παραγώγων και άλλες ρυθμίσεις, οι οποίες καθιστούν σήμερα το ελληνικό χρηματιστήριο απολύτως εφάμιλλο σε ό,τι αφορά το θεσμικό πλαίσιο λειτουργίας με οποιοδήποτε άλλο μεγάλο διεθνές χρηματιστήριο.
Και αυτό βεβαίως πάλι δεν το λέω εγώ, το διαπιστώνουν οι διεθνείς οίκοι, η έκθεση της εταιρείας Warburg, την οποία ανέφερα, το διαπιστώνει σε ένα φυλλάδιο εβδομήντα σελίδων προς τους πελάτες της, προς τους διεθνείς επενδυτές, και αυτό βεβαίως διαπίστωσε και η Morgan Stanley, που αξιολογεί τα διεθνή χρηματιστήρια και ενέταξε και το δικό μας στη κατηγορία των ωρίμων αγορών. Υπήρξε μια δύσκολη, επίπονη διαδικασία θεσμικής συγκρότησης, όχι ανασυγκρότησης, θεσμικής συγκρότησης της χρηματιστηριακής αγοράς, η οποία έχει αναγνωρισθεί από τις διεθνείς αγορές και από τους διεθνείς αναλυτές και η οποία καθιστά σήμερα το ελληνικό χρηματιστήριο απολύτως εφάμιλλο σε ό,τι αφορά την εποπτεία και τον τρόπο λειτουργίας με τις άλλες μεγάλες χρηματιστηριακές αγορές.
'Ερχεται η Κυβέρνηση σήμερα με αυτό το νομοσχέδιο και υλοποιεί το πακέτο μέτρων, το οποίο εξήγγειλε προεκλογικά. Το πρώτο σκέλος σπεύσαμε να το περάσουμε από τη Βουλή στο Α' Θερινό Τμήμα, το δεύτερο και τελευταίο σκέλος το εισάγουμε σήμερα. Κι αυτό το σκέλος έχει μια σειρά από κεφάλαια, τα οποία πιστεύω ότι με τον τρόπο τους συνθέτουν και ολοκληρώνουν αυτό το θεσμικό πλαίσιο σε σημαντικό βαθμό.
Το πρώτο κεφάλαιο αφορά την παροχή πιστώσεων στα μέλη του Χρηματιστηρίου Αξιών Αθηνών. Υπήρχε πάντοτε ο αέρας. Ο αέρας, όμως, όπως όλοι γνωρίζουμε, ήταν ανεξέλεγκτος, απεριόριστος και ακριβώς η δυνατότητα άντλησης δανειακών κεφαλαίων για αγορά μετοχών διαστρέβλωνε την λειτουργία της αγοράς, δημιουργούσε υπερζήτηση σε ορισμένες περιπτώσεις και αυτό έβλαπτε τη σταθερότητα που πρέπει να χαρακτηρίζει την λειτουργία της αγοράς.
Τώρα θέτουμε κανόνες, βάζουμε φραγμούς, βάζουμε περιορισμούς σε ό,τι αφορά τη λειτουργία του δανειακού συστήματος για την αγορά μετοχών. Και ορίζουμε εποπτεύουσα αρχή την Τράπεζα της Ελλάδος, η οποία έχει μια συνολική ευθύνη, βάσει του ισχύοντος οικονομικού συστήματος, πλέον, σε ό,τι αφορά τη λειτουργία του δανειστικού συστήματος. 'Αρα ο έλεγχος, ο περιορισμός των πιστώσεων, ο εξορθολογισμός του συστήματος, είναι μια εισαγωγή ενός στοιχείου διαφάνειας και ελέγχου σε ό,τι αφορά τη λειτουργία του ελληνικού χρηματιστηρίου.
Μια δεύτερη ρύθμιση η οποία υπάρχει είναι η ρύθμιση της άρσεως του χρηματιστηριακού απορρήτου. Πρέπει ο επενδυτής να έχει μια σιγουριά ότι ο κωδικός του δεν θα ανοίξει πολύ εύκολα, ότι υπάρχουν αυστηρές διαδικασίες. Υπάρχουν αντίστοιχες ρυθμίσεις σε ό,τι αφορά την άρση του τραπεζικού απορρήτου. Ανάλογες διαδικασίες εισάγουμε για την άρση του χρηματιστηριακού απορρήτου, τίποτα περισσότερο. Παρεμβάλλεται το δικαστικό συμβούλιο όπου αρχαιότεροι δικαστές συλλογικά κρίνουν το θέμα με βάση την εισήγηση του αρμόδιου ανακριτή, ή του αρμόδιου εισαγγελέα. Είναι μια απλή εναρμόνιση στα διεθνώς ισχύοντα και σε αυτά που ισχύουν και στη χώρα μας για το τραπεζικό απόρρητο, και βεβαίως δεν έχει καμία αναδρομική ισχύ. Επειδή ετέθη το θέμα από διάφορους αξιότιμους συναδέλφους στη Διαρκή Επιτροπή, έκρινα σκόπιμο να εισαγάγω και ένα πρόσθετο εδάφιο που εξασφαλίζει ότι αυτή η νέα διαδικασία άρσεως του απορρήτου, θα αφορά μέλλουσες να προκύψουν υποθέσεις και όχι αυτές που είναι σε εκκρεμότητα, και είναι σε εξέλιξη.
'Ενα τρίτο στοιχείο είναι ο ειδικός διαπραγματευτής. Τι είχε συμβεί; Μπορεί να υπήρχε μια ανεύθυνη φημολογία γύρω από τη μετοχή μιας εταιρείας και να υπήρχε μια απότομη πτώση στην τιμή της ή μια καθίζηση στον όγκο των συναλλαγών αυτής της συγκεκριμένης εταιρείας. Μέσα από το θεσμό του ειδικού διαπραγματευτή μπορεί να οριστεί μια ή περισσότερες χρηματιστηριακές εταιρείες -θα το δούμε αυτό στην κατ'άρθρον συζήτηση- οι οποίες θα αναλάβουν την ευθύνη της στήριξης των συναλλαγών αυτής της εταιρείας, ώστε να ξεπεραστεί η κρίση και να μην δημιουργήσει αυτή η εταιρεία μια γενικότερη τάση στη λειτουργία του χρηματιστηρίου. Και αυτό είναι μέτρο διαφάνειας, αλλά και εξασφάλισης της σταθερότητας σε ό,τι αφορά τη λειτουργία του ελληνικού χρηματιστηρίου.
Τέλος, έρχομαι στο θέμα των ποντοπόρων πλοίων. Είπα ότι μας απασχόλησε πολύ με το Υπουργείο Εμπορικής Ναυτιλίας και το Υπουργείο Εθνικής Οικονομίας. Υπάρχουν επιχειρήματα και υπέρ και κατά. Τα υπέρ είναι προφανή. Πρέπει να ενισχυθούν οι ελληνικές ναυτιλιακές εταιρείες, να αντλήσουν κεφάλαια για να πραγματοποιήσουν σημαντικές επενδύσεις εκσυγχρονισμού, να ανανεώσουν το στόλο, να πέσει η μέση ηλικία, μια σειρά από θετικά επιχειρήματα. Από την άλλη όμως πλευρά, υπάρχουν και φόβοι ότι είναι εταιρείες οι οποίες έχουν ασταθή οικονομική συμπεριφορά και ότι αυτή η αστάθεια στην οικονομική τους συμπεριφορά μπορεί να επηρεάσει την ίδια την πορεία του ελληνικού χρηματιστηρίου.
Για το λόγο αυτό, χρειάστηκε πολύς χρόνος επεξεργασίας αυτών των διατάξεων. Οφείλω να σας πω ευθέως ότι δεν συγκεντρώνουν την απόλυτη συμφωνία όλων των παραγόντων, ακριβώς διότι είναι δύσκολο να βρεθεί ο κοινός παρονομαστής που θα ικανοποιήσει τους πάντες, όσους εμπλέκονται σ'αυτήν τη διαδικασία. Η Κυβέρνηση όμως, το Υπουργείο Εμπορικής Ναυτιλίας, που έχει και τον τελικό λόγο σε ό,τι αφορά τα της ναυτιλιακής πολιτικής, και το Υπουργείο Εθνικής Οικονομίας προέτειναν ένα σχήμα διατάξεων το οποίο είναι στη φιλοσοφία του μάλλον περιοριστικό. Βάζει αυστηρά όρια εισαγωγής, υψηλό όριο δέκα δισεκατομμυρίων δραχμών για τις εταιρείες -θα συζητήσουμε το θέμα της ηλικίας, είμαι ανοικτός σε προτάσεις, αγαπητοί συνάδελφοι, στην κατ'άρθρον συζήτηση- και επίσης επιβάλλει αυστηρές διατάξεις σε ό,τι αφορά την ενημέρωση του επενδυτικού κοινού, σε ό,τι αφορά την αποκάλυψη των μετόχων των ναυτιλιακών εταιρειών που εισάγονται στο χρηματιστήριο και σε ό,τι αφορά την απαγόρευση πωλήσεως μετοχών από τους αρχικούς μετόχους, ώστε να είναι διαφανής η μετοχική σύνθεση και επίσης να μην υπάρχουν απότομες διακυμάνσεις στις τιμές. Βεβαίως, η απαγόρευση θα υπάρχει όχι επ'άπειρον, αλλά για ένα χρονικό διάστημα τέτοιο που θα δημιουργήσει ένα κλίμα σταθερότητας σε ό,τι αφορά την εξέλιξη των τιμών των εισαγομένων ναυτιλιακών εταιρειών.
Πριν φύγω από το κεφάλαιο του χρηματιστηρίου θα ήθελα να κάνω δύο σχόλια σε ό,τι αφορά τις αγορεύσεις των συναδέλφων της Αντιπολίτευσης. Κατ'αρχήν λυπάμαι που ο κ. Κωστόπουλος χρησιμοποίησε πάλι μια απαράδεκτη έκφραση για στελέχη της εταιρείας "Χρηματιστήριο Αξιών Αθηνών". Πιστεύω ότι είναι μεγάλο σφάλμα ηθικής τάξης να ρίχνετε λάσπη σε στελέχη χωρίς στοιχεία. Θα παρακαλούσα τον αγαπητό συνάδελφο να αποσύρει τη λέξη, την οποία χρησιμοποίησε. Τη θεωρώ πολύ βαριά και απαράδεκτη για την Εθνική Αντιπροσωπεία.
'Ερχομαι τώρα στον κ. Κωνσταντόπουλο. Ο κ. Κωνσταντόπουλος έθεσε διάφορα θέματα στα οποία δόθηκαν επαρκέστατες απαντήσεις από τον κ.Θωμαδάκη, Πρόεδρο της Επιτροπής Κεφαλαιαγοράς, όταν κλήθηκε στην Διαρκή Επιτροπή για να παρουσιάσει τις θέσεις του πάνω στο νομοσχέδιο αυτό. Εάν είχε κάνει τον κόπο ο κ. Κωνσταντόπουλος, ή η εκπρόσωπος του Συνασπισμού να παρακολουθήσει τον κ. Θωμαδάκη, θα μάθαινε, πρώτον, ότι η Επιτροπή Κεφαλαιαγοράς επιβάλλει κυρώσεις πολλών δισεκατομμυρίων δραχμών αθροιστικώς για μια σειρά από παραβιάσεις της χρηματιστηριακής νομοθεσίας.
Δεν χρειάζεται σε κάθε παραβίαση, σε κάθε άρθρο της χρηματιστηριακής νομοθεσίας να προβλέπεται συγκεκριμένη κύρωση. Υπάρχει μία γενική διάταξη που προβλέπει επιβολή κυρώσεων για όλες τις διατάξεις, όλους τους κανόνες που αφορούν στη λειτουργία του χρηματιστηρίου. Βάσει αυτής της γενικής διάταξης επιβάλλονται συστηματικά κυρώσεις, μετά από πολύ επιμελή έλεγχο των υποθέσεων, γιατί γνωρίζετε ότι υπάρχουν τα δικαστήρια και, αν η τεκμηρίωση δεν είναι επαρκής, οι κυρώσεις καταπίπτουν στα δικαστήρια.
'Αρα η Επιτροπή Κεφαλαιαγοράς είναι επιμελής, είναι συστηματική, αλλά είναι και αυστηρή σε ό,τι αφορά την επιβολή των κυρώσεων.
Επίσης πολύς λόγος έχει γίνει σε ό,τι αφορά τον έλεγχο της διαθέσεως των αυξήσεων κεφαλαίου. Με βάση τη νομοθεσία που έχουμε περάσει πριν από μερικούς μήνες, οι εταιρείες είναι υποχρεωμένες ανά εξάμηνο να δηλώνουν σε ενημερωτικά δελτία, πού διέθεσαν τα κεφάλαια αυτά και ακολούθως η Επιτροπή Κεφαλαιαγοράς έχει εξουσιοδοτηθεί από νόμου που έχουμε ψηφίσει, να ελέγχει την ακρίβεια αυτών των δηλώσεων.
'Αρα έλεγχος γίνεται, αγαπητοί συνάδελφοι, σε ό,τι αφορά τη διάθεση αυτών των κεφαλαίων και ασφαλώς οι κυρώσεις που θα επιβληθούν ή επιβάλλονται σε περίπτωση μη πιστής υλοποίησης των δηλώσεων των εταιρειών αυτών, οπωσδήποτε θα είναι πολύ αυστηρές. Περί αυτού δεν νομίζω ότι μπορεί να υπάρχει καμία απολύτως αμφιβολία.
'Ερχομαι τώρα, αγαπητοί συνάδελφοι, στο δεύτερο μεγάλο κεφάλαιο του νομοσχεδίου, που αφορά την προώθηση της πολιτικής των ιδιωτικοποιήσεων. Η Κυβέρνηση του ΠΑ.ΣΟ.Κ. τα δύο χρόνια που προωθεί συστηματικά αυτήν την πολιτική έχει πραγματοποιήσει συνολικά δεκαεννέα ιδιωτικοποιήσεις, μέσα στις οποίες περιλαμβάνονται οι τράπεζες, η Ιονική Τράπεζα κλπ., μια σειρά από μεγάλες δημόσιες επιχειρήσεις, η μετοχοποίηση του ΟΤΕ, η μετοχοποίηση της ΕΥΔΑΠ, πωλήσεις, πλήρεις ιδιωτικοποιήσεις ορισμένων δημοσίων επιχειρήσεων, όπως τα Καταστήματα Αφορολογήτων Ειδών, η ιδιωτικοποίηση της Ελληνικής Βιομηχανίας 'Οπλων, μιας μεγάλης αμυντικής βιομηχανίας, η Cosmote, η οποία εισάγεται τώρα στο χρηματιστήριο και είμαι βέβαιος ότι θα έχει και αυτή πολύ μεγάλη επιτυχία.
'Αρα, στον τομέα των μετοχοποιήσεων και ιδιωτικοποιήσεων έχουμε μία πρακτική, ένα έργο για το οποίο είμαστε υπερήφανοι. Και όχι τόσο, γιατί αποκομίσαμε περίπου τρία τρισεκατομμύρια δραχμές, έσοδα εν μέρει του κρατικού προϋπολογισμού με τα οποία μειώθηκε το δημόσιο χρέος τα τελευταία τρία χρόνια, όσο διότι είμαστε πολύ αποτελεσματικοί σε ό,τι αφορά τη συμβολή αυτών των πόρων, τα οποία εν μέρει όπως είπα πήγαν στον κρατικό προϋπολογισμό, εν μέρει όμως ενίσχυσαν, κατά το ήμισυ περίπου, τις ίδιες τις επιχειρήσεις για να επενδύσουν και να αναπτυχθούν. Αλλά κυρίως υπάρχει και μια πολύ μεγάλη συμβολή των ιδιωτικοποιήσεων σε ό,τι αφορά την ποιότητα της διοίκησης. Είτε η εταιρεία είναι μετοχοποιημένη είτε κατά μείζονα λόγο όταν είναι ιδιωτικοποιημένη, το μάνατζμεντ, η διοίκηση αντιδρά στην αγορά, είναι πολύ πιο αποτελεσματικό, διότι ελέγχεται από μία ευρεία αγορά και είναι υποχρεωμένο να μην κάνει χατήρια ούτε εδώ ούτε εκεί ούτε σε κυβερνήσεις, αλλά να προωθεί την πολιτική εκείνη για την επιχείρηση, η οποία ανταποκρίνεται στο συμφέρον της επιχείρησης. Σταδιακά υπάρχει αυτή η αναβάθμιση στην ποιότητα του έργου και των υπηρεσιών που προσφέρουν αυτές οι δημόσιες επιχειρήσεις και οι τράπεζες, χάρη στην πολιτική των ιδιωτικοποιήσεων.
Υπάρχει όμως και ένας άλλος λόγος υπερηφάνειας της Κυβέρνησης του ΠΑ.ΣΟ.Κ. σε ό,τι αφορά τις ιδιωτικοποιήσεις. Στις δεκαοκτώ με δεκαεννέα αυτές ιδιωτικοποιήσεις δεν υπήρχε καμία ένσταση από οποιονδήποτε άλλο υποψήφιο αγοραστή σε ό,τι αφορά τη διαφάνεια των διαγωνισμών και το αποτέλεσμα.
Προχθές ιδιωτικοποιήθηκε η Ελληνική Βιομηχανία 'Οπλων. 'Ηταν τέσσερις υποψήφιοι, προεκρίθη ένας, δεν υπήρχε καμία αντίρρηση από τους άλλους τρεις. Πωλήθηκε η Ιονική Τράπεζα και εκεί δεν υπήρχε καμία αμφισβήτηση. Πουθενά δεν υπήρξε καμία αμφισβήτηση, διότι η Κυβέρνηση του ΠΑ.ΣΟ.Κ. προωθεί τις ιδιωτικοποιήσεις με απόλυτη διαφάνεια. Είμαστε περήφανοι γι'αυτό, ακολουθούμε αυστηρά τις διαδικασίες, ακολουθούμε με ευλάβεια τις διαδικασίες, χρησιμοποιούμε χρηματοοικονομικούς συμβούλους διεθνούς κύρους, όπως ήταν η J.P. Morgan στην Ιονική, όπως ήταν η Gredit Suisse First Boston στον ΟΤΕ, όπως ήταν η Warburg στα Ελληνικά Πετρέλαια, όπως είναι η Salomon Brothers στην ΕΑΒ.
Γι'αυτό είμαστε κατοχυρωμένοι, γιατί ακολουθούμε αυστηρές διαδικασίες με απόλυτη διαφάνεια και δεν δίνουμε δικαίωμα σε κανένα να αμφισβητήσει τα αποτελέσματα αυτών των διαδικασιών. 'Εχουμε εξάλλου δεκαεννέα παραδείγματα, τα οποία πιστοποιούν την ακρίβεια αυτών των οποίων έχω την τιμή να σας πω, αγαπητοί συνάδελφοι. Δεν τα λέμε αυτά στον αέρα. Είναι αποδεδειγμένα από μία ιστορία είκοσι τεσσάρων μηνών και δεκαεννέα μετοχοποιήσεων και ιδιωτικοποιήσεων.
Και ασφαλώς την ίδια πολιτική θα ακολουθήσουμε και στο μέλλον διότι πιστεύουμε στη διαφάνεια σε ό,τι αφορά την προώθηση μιας τόσο σημαντικής για την οικονομία πολιτική.
Τώρα στο νομοσχέδιο. Το νομοσχέδιο κατ' αρχήν περιλαμβάνει μια σειρά από διατάξεις που απλουστεύουν τις διαδικασίες ιδιωτικοποιήσεων του ν. 2000/90. Κυρίως εξαιρεί τις θυγατρικές τράπεζες από την ευθύνη της Διϋπουργικής Επιτροπής Αποκρατικοποιήσεων. Νομίζω ότι τα πράγματα είναι ώριμα να κινηθούμε προς την κατεύθυνση αυτή. Για παράδειγμα η ΑΤΕ έχει μια σειρά από θυγατρικές. Την ΑΤΕ Λήζινκ και διάφορες άλλες θυγατρικές που πραγματοποιούν παράλληλες εργασίες έξω από τον κύριο κορμό της τράπεζας. Είναι προφανές ότι το Διοικητικό Συμβούλιο ενός οργανισμού, μιας τράπεζας, μπορεί κάλλιστα να πάρει μια τέτοια απόφαση χωρίς την παρεμβολή της διϋπουργικής επιτροπής.
Επίσης καθιστούμε το μέτοχο κυρίως υπεύθυνο για την κατακύρωση του διαγωνισμού μετά όμως από σχετική γνωμάτευση του γραφείου αποκρατικοποιήσεων. Γενικά αποκεντρώνουμε κάπως το σύστημα σε ό,τι αφορά τις μικρότερες ιδιωτικοποιήσεις, διότι τα πράγματα έχουν ωριμάσει σε τέτοιο σημείο, έχει αποκτηθεί μια σημαντική εμπειρία και πιστεύω ότι τα πράγματα μπορούν να προχωρήσουν με ταχύτερους ρυθμούς με τις νέες ρυθμίσεις.
Ακολούθως το νομοσχέδιο περιλαμβάνει μια σειρά από διατάξεις για τη μετοχοποίηση- ιδιωτικοποίηση πέντε δημοσίων οργανισμών ή υπό κρατικό έλεγχο τραπεζών.
Πρώτα απ' όλα καθιστά την ΑΤΕ πολυμετοχική επιχείρηση εν όψει της μετοχοποίησής της σε μερικούς μήνες. Ακολούθως διασπά την Ελληνική Αεροπορική Βιομηχανία σε δυο εταιρείες στο πλαίσιο της πορείας για τη μερική ιδιωτικοποίηση της Ελληνικής Αεροπορικής Βιομηχανίας. Υπάρχει η εταιρεία παγίων που παραμένει κατά 100% στην κρατική κυριότητα και υπάρχει και η εταιρεία διαχείρισης που θα περιέλθει κατά 49% στον αγοραστή.
Τρίτον, ο ΟΤΕ. Στρατηγικής σημασίας οργανισμός. Κύριοι συνάδελφοι, θα πρέπει να είμαι εδώ κάπως αναλυτικότερος. Ο ΟΤΕ πέρασε από τρεις μετοχοποιήσεις με πολύ μεγάλη επιτυχία. Είναι εξάλλου εισηγμένος και στο χρηματιστήριο της Νέας Υόρκης και πιστεύω ότι μέσα από τις μετοχοποιήσεις κέρδισε σημαντικά ο ΟΤΕ, κέρδισαν οι εργαζόμενοι του ΟΤΕ, κέρδισε ο ίδιος ο ΟΤΕ σε κέρδη, σε κεφάλαια και επενδύσεις, και ασκήθηκε μία πίεση πάνω στη διοίκηση να εξελιχθεί σε μια σύγχρονη προοπτική, σε μια σύγχρονη γραμμή.
Πιστεύω πως ο σημερινός ΟΤΕ είναι πολύ καλύτερος από τον ΟΤΕ του 1993 του 1990, του 1985 ή του 1980. Υπάρχει μια θετική εξέλιξη. Τώρα, όμως, έρχεται το επόμενο στάδιο. Ποιο είναι το επόμενο στάδιο; Το επόμενο στάδιο για τον ΟΤΕ είναι το στάδιο της στρατηγικής συμμαχίας.
Θέλω να σημειώσω ότι στο στάδιο αυτό δεν είμαστε πίσω. Πολλοί τηλεπικοινωνιακοί οργανισμοί της Ευρώπης όπως η France Τelecom όπως η Deutche Τelecom, είναι ακόμα απλά μετοχοποιημένοι. Υπάρχουν άλλοι όπως η ισπανική Telefonica και άλλοι, οι οποίοι έχουν προχωρήσει ήδη στο στάδιο της στρατηγικής συμμαχίας. Για μας το στάδιο αυτό έχει κρίσιμη συμμαχία γιατί μη γελιόμαστε ή μη κοροϊδευόμαστε, ο ΟΤΕ είναι μια περιφερειακή εταιρεία. Δεν βρίσκεται στο κέντρο παραγωγής τηλεπικοινωνιακής τεχνολογίας όπως είναι η Deutche Τelecom. Δεν έχει την πολυτέλεια χρόνου. Ο ΟΤΕ πρέπει γρήγορα να ενταχθεί σε ένα διεθνές σύστημα παραγωγής τεχνολογίας και συμμετοχής σε τεχνολογικά προϊόντα υψηλής προστιθέμενης αξίας, όπως είναι το Internet και άλλες δραστηριότητες, γιατί εκεί υπάρχουν τα κέρδη, εκεί υπάρχει η βιωσιμότητα, εκεί υπάρχει η ανάπτυξη. Εάν ο ΟΤΕ δεν αποκτήσει έγκαιρα ένα ισχυρό και αξιόπιστο στρατηγικό σύμμαχο θα περιοριστεί, ας μου επιτραπεί η έκφραση, να κάνει τη λάντζα των τηλεπικοινωνιών, που είναι κυρίως η σταθερή τηλεφωνία η οποία έχει φθίνοντα περιθώρια κέρδους.
Στις ΗΠΑ η σταθερή τηλεφωνία πλέον παρέχεται δωρεάν. Εκεί πλέον οι τηλεπικοινωνιακές εταιρείες δεν έχουν ανάγκη να τιμολογούν τη σταθερή τηλεφωνία. Τιμολογούν τις άλλες υπηρεσίες από το FAX μέχρι το Internet και παρέχουν δωρεάν στους πελάτες τους υπηρεσίες σταθερής τηλεφωνίας.
Είμαι βέβαιος -και αυτό λένε όσοι παρακολουθούν την αγορά- ότι αυτή θα είναι η εξέλιξη και της Ευρώπης σε μερικά χρόνια. 'Αρα ο ΟΤΕ, αν έγκαιρα δεν ενταχθεί σε ένα διεθνές σύστημα συμμετοχής και παραγωγής τεχνολογικά προηγμένων προϊόντων και υπηρεσιών, μέσα σε λίγα χρόνια θα φθίνει και θα έχει πρόβλημα επιβίωσης. 'Αρα το θέμα του ισχυρού και αξιόπιστου στρατηγικού συμμάχου είναι μείζον, είναι θέμα στρατηγικής σημασίας σε ό,τι αφορά τον ΟΤΕ.
Τώρα, η εξασφάλιση ισχυρής και αξιόπιστης στρατηγικής συμμαχίας προϋποθέτει την πώληση κάποιου ποσοστού του μετοχικού κεφαλαίου, το οποίο μας οδηγεί ακριβώς στο θέμα της πώλησης ενός ποσοστού από το κεφάλαιο του δημοσίου, το οποίο θα οδηγήσει το δημόσιο στο να κατέχει ένα ποσοστό χαμηλότερο από το 51%.
'Ακουσα με προσοχή τη συζήτηση στη Διαρκή Επιτροπή και διαπίστωσα ότι υπάρχει μία ανησυχία σε ό,τι αφορά την άρση του περιορισμού του 51%. Για το λόγο αυτό καταθέτω σήμερα μία προσθήκη στο άρθρο 26, παράγραφος 1, η οποία είναι η εξής: Σε κάθε περίπτωση το δημόσιο διατηρεί τουλάχιστον το 1/3 του μετοχικού κεφαλαίου του Οργανισμού Τηλεπικοινωνιών Ελλάδος. Αυτό σημαίνει ότι το ποσοστό του δημοσίου δεν θα πέσει κάτω από το 33,3%. Θα κυμανθεί δηλαδή γύρω στο 34%-35%. Το ερώτημα είναι: Πώς θα λειτουργήσει αυτός ο ΟΤΕ; Αυτός ο ΟΤΕ θα λειτουργήσει σύμφωνα με την πάγια δήλωση που έχει κάνει η Κυβέρνηση, ότι το δημόσιο, ως κύριος και βασικός μέτοχος, ο στρατηγικός σύμμαχος, προφανώς θα αποκτήσει ένα ποσοστό της τάξεως του 15% ή και λίγο περισσότερο, πάντως θα είναι σίγουρα δευτερεύων μέτοχος σε σχέση με το δημόσιο -το δημόσιο θα διατηρήσει τον έλεγχο και τη διοίκηση του ΟΤΕ. Πώς θα διατηρήσει τον έλεγχο του ΟΤΕ; Διότι σε κάθε ανώνυμη εταιρεία, ιδιαίτερα σε εταιρείες με μεγάλη διασπορά μετοχών, ο κύριος μέτοχος, ο μέτοχος ο οποίος έχει το μεγαλύτερο ποσοστό ασκεί πλήρη έλεγχο με ποσοστά πολύ χαμηλότερα από το 51% Πώς ασκείται αγαπητοί συνάδελφοι σήμερα ο έλεγχος πάνω στις υπό κρατικό έλεγχο τράπεζες; Ποιο είναι το ποσοστό του δημοσίου στην Εθνική Τράπεζα; Είναι 2%. Και αν ακόμη προσθέσουμε τα ποσοστά του ευρύτερου δημόσιου τομέα που είναι το ΤΕΒΕ, η Εκκλησία της Ελλάδος και άλλοι παρόμοιοι οργανισμοί, ζήτημα είναι αν φθάνουμε το 40%-41%. Πως ασκείται ο έλεγχος στην Εμπορική Τράπεζα; Το δημόσιο έχει 0%.
Εγώ, ως Υπουργός Οικονομικών στο μετοχολόγιο του Υπουργείου Οικονομικών, διαπίστωσα ότι δεν υπάρχει ούτε μία μετοχή της Εμπορικής Τράπεζας. Και αν αθροίσουμε τα ποσοστά των ασφαλιστικών ταμείων και άλλων ευαγών οργανισμών και εκεί φθάνουμε σε ποσοστά που δεν φθάνουν το 40%. 'Ισως είναι στο 37% ή το 38%. 'Αρα, ασκείται ο έλεγχος με ποσοστά χαμηλότερα από το 51% όταν υπάρχει ένα καθεστώς διασποράς μετοχών. Και αυτό προφανώς θα γίνει και με τον ΟΤΕ, όπου το δημόσιο θα παραμείνει ο ισχυρός βασικός μέτοχος με 35% περίπου. Θα υπάρχει ο στρατηγικός σύμμαχος με ένα χαμηλότερο ποσοστό και ασφαλώς τα πράγματα θα εξελιχθούν με τρόπο ο οποίος θα ελέγχεται απόλυτα από το δημόσιο. Αν υπάρχει, όμως, ένας ισχυρός διεθνής εταίρος δεν θα μπορεί να υπαγορεύει τους όρους πάνω στη διοίκηση του ΟΤΕ;
Στην Εμπορική Τράπεζα εισήχθη πριν από μερικούς μήνες ένας ισχυρός διεθνής εταίρος. Η Credit Agrigole, που είναι η μεγαλύτερη Τράπεζα της Ευρώπης, με 6%, το οποίο συντόμως θα γίνει 10% με 12% βάσει της συμφωνίας που έχει υπογραφεί.
Ερωτώ: Πλανάται στην Εθνική Αντιπροσωπεία ή οπουδήποτε αλλού οποιαδήποτε αμφιβολία ή ερωτηματικό ή ανησυχία μήπως η Credit Agrigole καταλάβει την Εμπορική Τράπεζα και προσδιορίσει την πολιτική της; Είναι προφανές ότι την Εμπορική Τράπεζα διοικεί η διοίκηση που έχει διοριστεί από την Κυβέρνηση. 'Αρα, δεν τίθεται θέμα να υπερκεραστεί το δημόσιο από ένα διεθνή στρατηγικό σύμμαχο, ο οποίος θα έχει πολύ χαμηλότερο ποσοστό σε σχέση με το ελληνικό δημόσιο.
Το ελληνικό δημόσιο, λοιπόν, παραμένει ο κύριος μέτοχος. Υπάρχει ο ισχυρός και αξιόπιστος στραγητικός σύμμαχος, ο οποίος θα συμβάλει στη διοίκηση του οργανισμού πάνω σε μία τάση εκσυγχρονιστική και μία τάση συμμετοχής του στις νέες τεχνολογικές εξελίξεις και πιστεύω ότι με τις διευκρινίσεις αυτές το άρθρο αυτό είναι πολύ περισσότερο κατανοητό απ' ό,τι προέκυψε στη συζήτηση της Διαρκούς Επιτροπής.
Τώρα έρχομαι στις τρεις άλλες διατάξεις, στη διάταξη για τον Οργανισμό Προγνωστικών και τη μετοχοποίησή του. Η διάταξη είναι τεχνικού περιεχομένου σε ό,τι αφορά τη διάσπαση της μετοχής. Τέθηκε όμως ένα σοβαρό θέμα στη Διαρκή Επιτροπή και ήθελα να δώσω μια πρώτη απάντηση επιφυλασσόμενος όμως για την ακριβή διατύπωση στη συζήτηση που θα γίνει όταν έρθει το νομοσχέδιο για τα άρθρα σε μία ή δύο μέρες.
Τίθεται το ερώτημα: 'Οταν μετοχοποιείται ο ΟΠΑΠ, προφανώς τα έσοδα του ΟΠΑΠ δεν μπορεί να περιέρχονται εκεί που περιήρχοντο μέχρι σήμερα απευθείας από τον ΟΠΑΠ, γιατί τότε πλέον δεν υπάρχει αντικείμενο για τη μετοχοποίηση.
'Αρα αυτές οι δαπάνες αναλαμβάνονται προφανώς από τον κρατικό προϋπολογισμό. Είναι προφανές αυτό. Υπήρχε μία εξαίρεση στο άρθρο αυτό. Οι δαπάνες των επαγγελματικών αθλητικών οργανώσεων οι οποίες όμως προκύπτουν από υποχρέωση νομοθετική, η οποία είχε εισαχθεί με νόμο του 1999, το ν. 2725, για τη διεξαγωγή του πρωταθλήματος. Και διερωτήθησαν οι συνάδελφοι γιατί για τις επαγγελματικές αθλητικές οργανώσεις παραμένει αυτή η εξαίρεση ενώ δεν υπάρχει για τις άλλες;
Μία σειρά για τις ερασιτεχνικές και τις λοιπές.
Για το λόγο αυτό προσθέτω στο άρθρο αυτό μια ειδική διάταξη που είχε περιληφθεί σε ανταλλαγή επιστολών με τον Υπουργό Πολιτισμού τον κ. Πάγκαλο, αλλά εφόσον κρίθηκε αναγκαίο την περιλαμβάνω στο νομοσχέδιο σα νομοθετική διάταξη, με την οποία συνιστάται ένας ειδικός λογαριασμός με τα έσοδα από τον ΟΠΑΠ, από τον οποίο ειδικό λογαριασμό με απόφαση του Υπουργού Πολιτισμού θα διατίθενται το σύνολο των ποσών σε ερασιτεχνικές αθλητικές οργανώσεις και για λοιπούς αθλητικούς ή πολιτιστικούς σκοπούς. 'Αρα αυτό είναι απολύτως κατοχυρωμένο και θα ήθελα να δηλώσω στην Εθνική Αντιπροσωπεία ότι όπως προκύπτει από την ανταλλαγή επιστολών με τον κ. Πάγκαλο, αυτός ο λογαριασμός θα ξεκινήσει με το ποσό των 75 δισεκατομμυρίων δραχμών το 2001 που είναι ακριβώς το ποσό των εσόδων του ΟΠΑΠ, που μέσω αποφάσεων του Υπουργείου Πολιτισμού διατίθεντο γι αυτούς ακριβώς τους σκοπούς.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επί ετησίας βάσεως.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Επί ετησίας βάσεως, κύριε Πρόεδρε. Και μάλιστα στην επιστολή μου στον κ. Πάγκαλο αναφέρω ότι αυτό το ποσό θα προσαρμόζεται ανάλογα με το ρυθμό κερδοφορίας του ΟΠΑΠ. Αν για παράδειγμα εισαχθούν νέα λαχεία ή νέα παιχνίδια στον ΟΠΑΠ τα επόμενα δύο τρία χρόνια και υπάρχει μία αύξηση των κερδών του κατά 10%, 15%, 20%, 25%, ανάλογη θα είναι και η προσαρμογή αυτού του ποσού ως ετήσια απόδοση των εσόδων στο Υπουργείο Πολιτισμού. 'Αρα παραμένει ο νόμος σε ό,τι αφορά την διεξαγωγή του πρωταθλήματος, αλλά προστίθεται νομοθετικά πλέον κατοχυρωμένη διάταξη, με την οποία διασφαλίζονται πλήρως οι χρηματοδοτήσεις πολιτιστικών και αθλητικών δραστηριοτήτων.
'Ηθελα, λοιπόν, να τα πω αυτά για να καθησυχάσω τους συναδέλφους οι οποίοι ελλείψει αυτής της σχετικής αναφοράς είχαν μια ανησυχία αν υπήρχε πλήρης νομοθετική κάλυψη αυτού του προβλήματος.
Για τα Ελληνικά Ταχυδρομεία, είναι μια διάταξη τεχνικού περιεχομένου για την προώθηση της σύναψης στρατηγικής συμμαχίας. Και καταλήγω με το Ταμείο Νέας Οικονομίας (ΤΑΝΕΟ).
Το Ταμείο Νέας Οικονομίας είναι απόρροια των αποφάσεων της Λισαβόνας. Τι είπε η Λισαβόνα.
ΓΕΩΡΓΙΟΣ ΑΛΟΓΟΣΚΟΥΦΗΣ: Ο κανονισμός ισχύει κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, πρέπει να ξέρετε ότι όλοι οι εισηγητές μίλησαν είκοσι πέντε και είκοσι έξι λεπτά. Είναι δυνατόν στον Υπουργό να μην δώσουμε την ανοχή αυτή;
Σας πληροφορώ ότι το Προεδρείο δεν θα έδινε στον Υπουργό παράταση χρόνου αν δεν μιλούσε ουσιαστικά και δεν έδινε διευκρινίσεις.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Πραγματικά επέλεξα τη λογική μιας αναλυτικής ομιλίας, για να απαντήσω σε ουσιαστικά ερωτήματα.
Το Ταμείο Νέας Οικονομίας τι κάνει; Διαπιστώθηκε στη Λισαβόνα ότι η Ευρώπη είναι πολύ πίσω σε ό,τι αφορά τις επενδύσεις νέας τεχνολογίας, τις επενδύσεις υψηλού κινδύνου. Οι επενδύσεις υψηλού κινδύνου γίνονται από τα κεφάλαια επιχειρηματικών συμμετοχών. Από εταιρείες δηλαδή που παρέχουν κεφάλαια έναντι συμμετοχής στο μετοχικό κεφάλαιο των εταιρειών νέας τεχνολογίας. Αυτό ήταν το κλειδί της μεγάλης αμερικανικής επιτυχίας. Η Ευρώπη είναι πολύ πίσω σε αυτό. Τα επιχειρηματικά κεφάλαια στην Ευρώπη είναι πέντε φορές χαμηλότερα, σε σχέση με αυτά της Αμερικής. Συμφωνήθηκε στη Λισαβόνα όλες οι κυβερνήσεις να λάβουν πρωτοβουλίες ενίσχυσης αυτών των κεφαλαίων. Σε εφαρμογή αυτής της γενικής κατευθύνσεως, εμείς συγκροτούμε αυτό το ταμείο. Πιστεύω ότι θα ενισχύσει την πορεία προς τη νέα οικονομία και θα συμβάλει στην επιτάχυνση της ανάπτυξης της ελληνικής οικονομίας.
Κυρίες και κύριοι συνάδελφοι, ολοκλήρωσα την παρέμβασή μου και θέλω να ελπίζω οι διευκρινίσεις τις οποίες έδωσα θα συμβάλουν στη διεξαγωγή της συζήτησης με εποικοδομητικό τρόπο. Το νομοσχέδιο το οποίο καταθέτει η Κυβέρνηση αποτελεί ένα σημαντικό βήμα για τον εκσυγχρονισμό του ελληνικού χρηματιστηρίου και την προώθηση, με αποτελεσματικότητα και διαφάνεια, της αναπτυξιακής μας πολιτικής. Ευχαριστώ.
(Χειροκροτήματα από την πτέρυγα του ΠΑΣΟΚ)
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Κύριε Πρόεδρε, θέλω να κάνω ένα ερώτημα.
ΠΡΟΕΔΡΕΥΩΝ (Παναγιώτης Σγουρίδης): Το ερώτημα αυτό μπορεί να ανοίξει ολόκληρη συζήτηση. Δεν το θέσατε στην εισήγησή σας;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Το έθεσα και δεν πήρα απάντηση.
ΠΡΟΕΔΡΕΥΩΝ (Παναγιώτης Σγουρίδης): Αφού δεν απάντησε, σημαίνει ότι δεν χρειάζεται...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Επιτρέψτε μου, κύριε Πρόεδρε...
ΠΡΟΕΔΡΕΥΩΝ (Παναγιώτης Σγουρίδης): Να σας επιτρέψω παρά τον Κανονισμό, αφού έχω δώσει το λόγο στον κ. Αλογοσκούφη;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Τώρα θα δώσετε το λόγο στον κ. Αλογοσκούφη. Εγώ ζητώ το λόγο ως Πρόεδρος Κοινοβουλευτικής Ομάδας για να διατυπώσω μια άποψη.
ΠΡΟΕΔΡΕΥΩΝ (Παναγιώτης Σγουρίδης): Δεν το προβλέπει ο Κανονισμός. Εν πάση περιπτώσει, θέστε το ερώτημά σας.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού, της Αριστεράς και της Προόδου): Κύριε Υπουργέ, αναφέρεσθε στην εξυγίανση του χρηματιστηρίου. Θα ήθελα να μου πείτε με ποιο σκεπτικό η Κυβέρνησή σας απορρίπτει την μετατροπή της Επιτροπής Κεφαλαιαγοράς σε ανεξάρτητη Αρχή, ώστε να μην είναι υπό την εποπτεία του Υπουργείου Εθνικής Οικονομίας, η οποία να συγκροτείται και να εκλέγεται με αυξημένη πλειοψηφία από τη Βουλή.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να απαντήσετε;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
'Οχι.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Γι'αυτό, κύριε Πρόεδρε, ζήτησα ένα λεπτό μόνο, γιατί ήξερα ότι δεν θα απαντήσει.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θα απαντήσω μετά.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, θα ξεκινήσω από κει που τελείωσε περίπου ο Υπουργός Εθνικής Οικονομίας, γιατί άκουσα σήμερα -και έτριβα λίγο τα μάτια μου- τον εισηγητή της Πλειοψηφίας να μιλάει γεμάτος πάθος για τις αποκρατικοποιήσεις και επίσης, με λιγότερο βέβαια πάθος, τον Υπουργό Εθνικής Οικονομίας να μιλάει υπέρ των αποκρατικοποιήσεων. Και εδώ έχω δύο παρατηρήσεις να κάνω.
Η πρώτη είναι ότι δεν αρκεί ο φανατισμός του νεοφώτιστου. Θα έλεγα μάλιστα ότι ο φανατισμός του νεοφώτιστου είναι επικίνδυνος για την αξοπιστία αυτής της πολιτικής. Διότι έχουμε παραδείγματα πολλά, που με το φανατισμό του νεοφώτιστου προχώρησε η Κυβέρνηση σε πολιτικές που θεωρούσε ότι ήταν αποκρατικοποιήσεις, οι οποίες όμως αποδείχθηκε ότι δεν ήταν και ήταν απλές εισπρακτικές πολιτικές, μετοχοποιήσεις, πώληση μειοψηφικών πακέτων μετοχών δημοσίων επιχειρήσεων και μάλιστα με διαδικασίες οι οποίες δεν στέφθηκαν πάντα με επιτυχία.
Θα θυμίσω εδώ την πρώτη αποτυχημένη προσπάθεια για τη μετοχοποίηση του ΟΤΕ, όπου ο Υπουργός Εθνικής Οικονομίας ήρθε, απολογήθηκε, σταμάτησε η διαδικασία, η διαδικασία έφυγε από την αρμοδιότητα του Υπουργείου Εθνικής Οικονομίας και η μετοχοποίηση προχώρησε πλέον μέσω Εθνικής Τράπεζας.
Επίσης θα ήθελα να θυμίσω την αποτυχία του πρώτου διαγωνισμού για την Ιονική Τράπεζα, όπου εμείς πιέσαμε την Κυβέρνηση για την αποκρατικοποίησή της και χωρίς διαδικασίες προσπάθησε ο Υπουργός να προχωρήσει στη λύση αυτή. Και αυτή απέτυχε και μόνο όταν υιοθέτησε αυτά που του υποδεικνύαμε να κάνει, δηλαδή ένα διαγωνισμό με έναν επιλεγμένο διεθνή σύμβουλο, προχώρησε η διαδικασία.
Θα θυμίσω ακόμα την περίπτωση των ΚΑΕ, όπου υπήρξαν τρεις αποτυχημένες προσπάθειες αποκρατικοποίησης. Και τελικά δεν έγινε αποκρατικοποίηση, διότι οι μετοχές πήγαν στην Αγροτική Τράπεζα ουσιαστικά. Αυτή είναι η πρώτη παρατήρηση.
Δεύτερον, η πρακτική της Κυβέρνησης δεν συμβαδίζει με τα όσα ακούσαμε να λέει, ούτε ο εισηγητής του ΠΑΣΟΚ ούτε βέβαια ο Υπουργός Εθνικής Οικονομίας. Διότι αποκρατικοποιήσεις δεν γίνονται -με μια εξαίρεση της Ιονικής Τράπεζας- γίνονται μετοχοποιήσεις. Και οι μετοχοποιήσεις είναι το εθνικό ισοδύναμο της εκποίησης των ασημικών της οικογένειας για να εξοφληθούν τα χρέη της. Αυτή είναι η πολιτική της μετοχοποίησης.
Πολύ φοβάμαι ότι παρά τα όσα ωραία ελέχθησαν από αυτό εδώ το Βήμα και έχουν λεχθεί και στο παρελθόν πολλές φορές, εξακολουθούμε να υιοθετούμε αυτήν την πολιτική. Διότι αν δούμε στο σύνολό τους τα τρία άρθρα που αφορούν τον ΟΠΑΠ, τον ΟΤΕ και τα Ελληνικά Ταχυδρομεία, θα διαπιστώσουμε, πρώτον, μια αναντιστοιχία πολιτικής. Θα δούμε ότι στα μεν Ελληνικά Ταχυδρομεία και στον ΟΠΑΠ η Κυβέρνηση με τις διατάξεις που μας καλεί να ψηφίσουμε έρχεται και λέει ότι θα κρατήσει το δημόσιο το 51%. Αφού, όμως, κύριε Υπουργέ, το 51% μας είπατε εδώ προηγουμένως, με όση πειστικότητα διαθέτετε, ότι δεν είναι απαραίτητο για τον έλεγχο των επιχειρήσεων, γιατί δεν το καταργείτε και για τον ΟΠΑΠ και για τα Ελληνικά Ταχυδρομεία;
Τι είναι αυτό που σας κάνει σε δύο επιχειρήσεις να θέλετε το 51% και στον ΟΤΕ στο ίδιο νομοσχέδιο να έρχεσθε να το καταργείτε και να οριοθετείτε πλέον ως νέο ποσοστό το οποίο έχει μεγάλη σημασία, το 33%; Γιατί δεν αποφασίζετε ποια είναι η πολιτική σας, τέλος πάντων, για το δημόσιο έλεγχο των επιχειρήσεων; Διότι αυτό είναι μόνο ένα στοιχείο της πολιτικής της αποκρατικοποίησης. Το δεύτερο το οποίο δυστυχώς δεν υπάρχει καθόλου στην πολιτική σας είναι ένας σχεδιασμός για την προώθηση του ανταγωνισμού, για την κατάργηση των μονοπωλίων και τη δημιουργία ανταγωνιστικού πλαισίου και για τις τηλεπικοινωνίες και για την ηλεκτρική ενέργεια και για τα ταχυδρομεία και για τα τυχερά παιχνίδια. Σήμερα έχουμε ένα εντελώς ανεξέλεγκτο καθεστώς στα τυχερά παιχνίδια, όπου υπάρχει ο ΟΠΑΠ και ένα ιδιωτικό μονοπώλιο ουσιαστικά. 'Εχουμε ένα ανεξέλεγκτο καθεστώς στα Ελληνικά Ταχυδρομεία, στην αγορά των ταχυδρομείων, όπου λειτουργούν τα Ελληνικά Ταχυδρομεία και μια σειρά από ιδιωτικές επιχειρήσεις courier. Στις δε τηλεπικοινωνίες, παρά τις απειλές σας ότι θα φέρνατε κάποιο νομοσχέδιο για τη ρύθμιση των θεμάτων του ανταγωνισμού και της απελευθέρωσης της αγοράς, το μόνο που βρήκατε να φέρετε είναι αυτή η διάταξη καθαρά εισπρακτικού χαρακτήρα που σας επιτρέπει, επειδή έχετε εξαντλήσει τα ποσοστά να πουλήσετε περαιτέρω μετοχές του ΟΤΕ, να πουλήσετε λίγες παραπάνω μετοχές για να κλείσετε τις τρύπες του προϋπολογισμού σας. Αυτή είναι η πολιτική την οποία μας εκθέσατε.
Εμείς, επειδή πιστεύουμε στην πολιτική της αποκρατικοποίησης, δεν θα σας σταθούμε εμπόδιο καταψηφίζοντας αυτές τις διατάξεις, παρ'ότι θεωρούμε ότι έτσι όπως έρχονται αποσπασματικά δεν συνιστούν πολιτική αποκρατικοποίησης. Ωστόσο, αυτό που πρέπει να πω από αυτό εδώ το Βήμα είναι ότι έχουμε πολύ σοβαρές επιφυλάξεις για την πολιτική σας, για το κατά πόσον η πολιτική σας οδηγεί στην ανάπτυξη, και η πολιτική των μετοχοποιήσεων στις επιχειρήσεις που μετοχοποιήθηκαν δεν οδήγησε στην ανάπτυξη, κατά πόσο η πολιτική σας οδηγεί στη διασφάλιση του συμφέροντος των καταναλωτών. Και θα δούμε από πολλές περιπτώσεις και στον ΟΤΕ ότι δεν οδηγηθήκαμε στη βελτίωση της ποιότητας των υπηρεσιών για τους καταναλωτές και κυρίως δεν οδηγηθήκαμε στη μείωση του κόστους που συνοδεύει την εισαγωγή νέων τεχνολογιών. Είδαμε τα τιμολόγια του ΟΤΕ να αυξάνονται διαδοχικά τον τελευταίο καιρό και μάλιστα να αυξάνονται διαδοχικά με τρόπο που η Κυβέρνηση, για λόγους εμφάνισης χαμηλού πληθωρισμού, χαρακτήριζε ως μειώσεις τιμολογίων. Αλλάζαμε τον ορισμό της μονάδας, κάναμε αλλαγές στο πώς ορίζεται το τηλεπικοινωνιακό προϊόν.
'Εχουμε λοιπόν σοβαρές επιφυλάξεις. Και έχουμε ειδικά για τις τηλεπικοινωνίες σοβαρές επιφυλάξεις για το κατά πόσο εξασφαλίζεται ο έλεγχος του δημοσίου, τον οποίον από εδώ υποστηρίξατε με το 33%. Διότι ποιος θα εμποδίσει μεθαύριο ένα μεγάλο τηλεπικοινωνιακό οργανισμό, να έρθει και να κάνει μια επιθετική εξαγορά για τις μετοχές του ΟΤΕ που δεν κρατά το δημόσιο; Είναι υποκριτικό το να έρχεσθε εδώ να μας λέτε ότι με 33% θα μπορέσετε να διασφαλίσετε επ'άπειρον -διότι αυτή είναι η έννοια της παρέμβασής σας- τον έλεγχο του οργανισμού. Κανείς δεν εμποδίζει μια πολύ μεγάλη εταιρεία από το εξωτερικό να έρθει μεθαύριο και να κάνει μία προσφορά στους μετόχους, τους υπολοίπους μετόχους του οργανισμού, η οποία θα οδηγήσει σε έλεγχο της πλειοψηφίας του οργανισμού. Και τότε ποια διασφάλιση θα έχουμε για τα διάφορα ευαίσθητα ζητήματα για τα οποία εσείς ο ίδιος είπατε ότι χρειάζεται δημόσιος έλεγχος;
Επιτρέψτε μου λοιπόν να πω ότι διασφάλιση από το δημόσιο δεν υπάρχει. Και εγώ θα ήθελα εδώ και η Νεα Δημοκρατία ζητά αυτήν τη στιγμή, επειδή το νομοσχέδιο δεν το υπογράφει ο Υπουργός Εθνικής 'Αμυνας, να έρθει εδώ ο Υπουργός Εθνικής 'Αμυνας και να μας διαβεβαιώσει ότι σε περίπτωση που θα ιδιωτικοποιηθεί ο ΟΤΕ υπάρχουν οι διασφαλίσεις εκείνες που θα επιτρέψουν τουλάχιστον για λόγους εθνικής άμυνας τον έλεγχο των τηλεπικοινωνιών.
Θα ψηφίσουμε αυτές τις διατάξεις, διότι δεν θέλουμε να σας δώσουμε κανένα πρόσχημα. Αλλά αυτό που πρέπει να είναι ξεκάθαρο είναι ότι δεν έχουμε αυτήν τη στιγμή πολιτική αποκρατικοποίησης. 'Εχουμε ένα αλαλούμ.
'Ερχομαι τώρα στο κύριο μέρος του νομοσχεδίου που αφορά το χρηματιστήριο. Επί των διατάξεων του νομοσχεδίου μίλησε ο εισηγητής της Νέας Δημοκρατίας κ. Κωστόπουλος.
Θέλω όμως να κάνω ορισμένες επιπλέον παρατηρήσεις για την πορεία του χρηματιστηρίου και για τις κυβερνητικές ευθύνες, διότι αυτό το νομοσχέδιο είναι ένα ακόμα στάδιο σε μία πολιτική, η οποία κάθε άλλο παρά εξασφαλίζει την αξιοπιστία του θεσμού. Η αρνητική πορεία του χρηματιστηρίου τους τελευταίους έντεκα μήνες και οι μεγάλες διακυμάνσεις που είδαμε τους τελευταίους δεκαοκτώ μήνες οφείλονται σε μεγάλο βαθμό στις πράξεις και στις παραλείψεις της κυβερνητικής πολιτικής.
Στο διάστημα αυτό έχει συντελεστεί μια τεράστια αναδιανομή πλούτου εις βάρος των πολλών και οι ευθύνες της Κυβέρνησης είναι μεγάλες και εκτείνονται και σε βάθος χρόνου. Και δεν αρκεί η ανάκαμψη που είδαμε την περασμένη εβδομάδα για να διορθωθούν τα κακώς κείμενα. Διότι είδαμε ότι μετά από λίγες μέρες το χρηματιστήριο -τις τελευταίες δύο μέρες τουλάχιστον- πάλι δεν περνάει καλές στιγμές.
Εμείς ως Νέα Δημοκρατία προσεγγίζουμε τα θέματα του χρηματιστηρίου με μεγάλη προσοχή και αίσθημα ευθύνης. Αποτελεί πάγια θέση της Νέας Δημοκρατίας ότι η ανάπτυξη της κεφαλαιαγοράς και η ενίσχυση του θεσμικού πλαισίου της λειτουργίας της έχει πολύ μεγάλη σημασία για την εθνική οικονομία.
Το χρηματιστήριο είναι πράγματι η μεγαλύτερη σε σημασία αγορά για την ανάπτυξη των επιχειρήσεων και της χώρας, είναι μια ατμομηχανή της οικονομικής ανάπτυξης. Και δίνει βέβαια στους πολίτες -και αυτό είναι το πιο σημαντικό- τη δυνατότητα να συμμετάσχουν στα οφέλη από την οικονομική ανάπτυξη διοχετεύοντας τις οικονομίες τους σε μετοχές. Κι έτσι συμμετέχοντας στην ανάπτυξη και στα κέρδη των επιχειρήσεων να μετέχουν και αυτοί στα οφέλη της ανάπτυξης.
Δυστυχώς τα φαινόμενα που παρατηρήσαμε τους τελευταίους δεκαοκτώ μήνες αναδεικνύουν τις αδυναμίες της πολιτικής που ακολούθησε η Κυβέρνηση για το χρηματιστήριο. Παρατηρήσαμε και τις αδυναμίες του θεσμικού πλαισίου και τις παρεμβάσεις που έκανε η Κυβέρνηση. Από τον Απρίλιο του 1999 ο γενικός δείκτης είχε ακολουθήσει μια ανοδική πορεία, αλλά τους τελευταίους έντεκα μήνες η πορεία είναι σταθερά καθοδική με ορισμένες εξαιρέσεις, όπως στην προεκλογική περίοδο, όπου τεκμηριωμένα πλέον έγιναν κυβερνητικές παρεμβάσεις με χρήματα του ελληνικού λαού και μέσω της Δημόσιας Επιχείρησης Κινητών Αξιών -για την οποία σας έχω ζητήσει στοιχεία από τις 12 Ιουλίου, κύριε Υπουργέ, και στοιχεία ακόμα δεν έχω πάρει- και μέσω άλλων κρατικών επιχειρήσεων. Και αναγκάστηκε η Νέα Δημοκρατία να χρησιμοποιήσει και κοινοβουλετικά μέσα και ο κ. 'Εβερτ αναγκάστηκε να ζητήσει την παρέμβαση του εισαγγελέα. Και προσπαθείτε -και προσπαθήσατε τουλάχιστον στην αρχή- μέσω αυτού του νομοσχεδίου να σταματήσετε και την παρέμβαση του εισαγγελέα.
ΓΕΩΡΓΙΟΣ ΒΟΥΛΓΑΡΑΚΗΣ: Ο Υπουργός δεν παρίσταται, κύριε Πρόεδρε; ΠΡΟΕΔΡΕΥΩΝ (Παναγιώτης Σγουρίδης): 'Ηρθατε αργά, κύριε συνάδελφε. ΓΕΩΡΓΙΟΣ ΑΛΟΓΟΣΚΟΥΦΗΣ: Στοιχεία δεν έχουμε πάρει, αλλά τα στοιχεία θα δουν το φως της δημοσιότητας και οι παρεμβάσεις αυτές θα τεκμηριωθούν. Το σημαντικότερο πάντως είναι ότι τους τελευταίους έντεκα μήνες ο γενικός δείκτης έχει σημειώσει μια σωρευτική πτώση της τάξης του 35% και έχουν υπάρξει συνολικές απώλειες της τάξης των δεκαοκτώ (18.000.000.000.000) με είκοσι τρισεκατομμυρίων (20.000.000.000.000) δραχμών. Δηλαδή περίπου το μισό του Ακαθάριστου Εθνικού Προϊόντος για τη μεγάλη πλειοψηφία χάθηκε στο χρηματιστήριο.
Οι ευθύνες της Κυβέρνησης για την κατάσταση που έχει δημιουργηθεί είναι πολύ μεγάλες. Οι διαρθρωτικές μεταρρυθμίσεις καρκινοβατούν και δεν προωθείται με τους απαιτούμενους ρυθμούς ούτε η απελευθέρωση των αγορών -και το τεκμηρίωσα νομίζω αυτό μιλώντας για τις μετοχοποιήσεις που κάνει η Κυβέρνηση- αλλά ούτε και οι πραγματικές αποκρατικοποιήσεις.
Το χρηματιστήριο χρησιμοποιήθηκε ως μια ακόμη εισπρακτική μηχανή για την προσωρινή αντιμετώπιση των ελλειμμάτων με τις περιβόητες μετοχοποιήσεις κρατικών επιχειρήσεων. Οι μετοχοποιήσεις ενώ είχαν ασήμαντη έως μηδενική συνεισφορά στην ανάπτυξη, ενώ είχαν ασήμαντη έως μηδενική συνεισφορά στην ενίσχυση της απασχόλησης άντλησαν τεράστια ποσά από την αγορά εις βάρος των υγιών ιδιωτικών επιχειρήσεων που θα μπορούσαν να τις μετατρέψουν σε επενδύσεις.
Η Κυβέρνηση υπέθαλψε την ανοδική πορεία του δείκτη κατά το 1999 χωρίς να φροντίσει για το θεσμικό εκσυγχρονισμό του χρηματιστηρίου. Είχαμε εδώ ομολογία του Υπουργού Εθνικής Οικονομίας -ο οποίος αποχώρησε μη αντέχοντας την κριτική ως συνήθως- ότι στο χρηματιστήριο παρεμβαίνει με τη λογική του "βλέποντας και κάνοντας". Δηλαδή έφερε έντεκα νομοσχέδια παρακολουθώντας ασθμαίνοντας τις εξελίξεις και μην μπορώντας να προλάβει τίποτα. Μα στο χρηματιστήριο δεν χρειάζεται να ανακαλύψουμε τον τροχό. Υπάρχει θεσμικό πλαίσιο ευρωπαϊκών δεδομένων, το οποίο θα μπορούσαμε κάλλιστα να είχαμε θεσμοθετήσει και στη χώρα μας τα τελευταία επτά χρόνια και να μην υπάρχει αυτή η τεράστια ανακατανομή πλούτου που έγινε εις βάρος των μικροεπενδυτών.
H εποπτεία του χρηματιστηρίου είναι και ανεπαρκής και ατελέσφορη.
Η Επιτροπή Κεφαλαιαγοράς, η οποία δεν είναι τίποτε άλλο παρά ένα κυβερνητικό γραφείο, διότι διορίζεται από τον Υπουργό Εθνικής Οικονομίας και λογοδοτεί μόνο σε αυτόν, σε όλες τις περιπτώσεις που υπάρχει πρόβλημα στο χρηματιστήριο διϋλίζει τον κώνωπα και καταπίνει την κάμηλο.
'Οταν το χρηματιστήριο πέφτει, αρχίζει και τρομοκρατεί τους επενδυτές, χαρακτηρίζοντας νόμιμες αγοραπωλησίες, κυρίως πωλήσεις βέβαια, ως πράξεις που "διαταράσσουν" την ομαλή λειτουργία της αγοράς. Δηλαδή, η Επιτροπή Κεφαλαιαγοράς λειτουργεί στη λογική του ότι δεν επιτρέπεται να πουλάς στο χρηματιστήριο, μόνο να αγοράζεις. 'Οταν πουλάς, διαταράσσεις την ομαλή λειτουργία της αγοράς. Μα, αυτό δείχνει ότι δεν αντιμετωπίζει την αγορά ως αγορά, αλλά την αντιμετωπίζει ως κάτι για το οποίο έχει ευθύνη η Κυβέρνηση και την αντιμετωπίζει με άλλα μέτρα και σταθμά όταν ανεβαίνει η αγορά και με άλλα μέτρα και σταθμά όταν πέφτει η αγορά.
Η αγορά κατακλύζεται από φήμες, διαρροές και προβλέψεις, που επηρεάζουν τη συμπεριφορά των επενδυτών. Πολλές δε από αυτές δημοσιεύονται στον Τύπο και η Επιτροπή Κεφαλαιαγοράς παρακολουθεί απαθής.
Υπάρχουν προφανή φαινόμενα χειραγώγησης μετοχών από κερδοσκοπικά κυκλώματα και η Επιτροπή Κεφαλαιαγοράς, δηλαδή το Υπουργείο Εθνικής Οικονομίας -γιατί αυτό την ελέγχει και τη διορίζει- παρακολουθεί απαθής.
Διοικήσεις κρατικών τραπεζών λειτούργησαν ως κερδοσκόποι εις βάρος των μικροεπενδυτών, όπως στις περιπτώσεις της εταιρείας "ΛΑΜΨΑ" και της εταιρείας "ΓΕΝΙΚΩΝ ΑΠΟΘΗΚΩΝ", νυν "ΕΘΝΙΚΗΣ ΑΚΙΝΗΤΩΝ", και η Επιτροπή Κεφαλαιαγοράς πάλι παρακολούθησε απαθής.
Η Επιτροπή Κεφαλαιαγοράς ενεργοποιήθηκε μόνο μετά από κυβερνητική εντολή φέτος για να διαπιστώσει αν υπήρχαν "πολιτικές παρεμβάσεις" την ημέρα που είχε ανακοινωθεί η κατάθεση της αίτησης εισόδου της Ελλάδας στην ΟΝΕ. Εντολή με προφανή προεκλογική σκοπιμότητα, την οποία αδιαμαρτύρητα υπάκουσε η επιτροπή, χωρίς βεβαίως να μπορέσει να τεκμηριώσει κανενός είδους παρέμβαση.
Αντί να αλλάξει η Κυβέρνηση το θεσμικό πλαίσιο λειτουργίας της επιτροπής, ενισχύει τις αρμοδιότητές της δίνοντας της και νομοθετική εξουσία. Μια επιτροπή η οποία είναι βραχίονας κυβερνητικός, διορίζεται και ελέγχεται μόνο από τον Υπουργό Εθνικής Οικονομίας, έχει σήμερα και νομοθετική εξουσία για το χρηματιστήριο.
Χαρακτηριστικό παράδειγμα της λειτουργίας των θεσμών αποτελεί η κατάσταση με τις εισαγωγές νέων εταιρειών για τις αυξήσεις κεφαλαίου.
Η ίδια η Επιτροπή Κεφαλαιαγοράς, που το 1999 επέτρεψε την άντληση κεφαλαίου περίπου 4,5 τρισεκατομμυρίων δραχμών στραγγίζοντας την αγορά από την αναγκαία ρευστότητα, εφαρμόζει δύο μέτρα και δύο σταθμά στις αυξήσεις κεφαλαίου και στις εισαγωγές εταιρειών. Λιμνάζουν περί τις τριακόσιες αιτήσεις εισαγωγής εταιρειών στο χρηματιστήριο. Αναστέλλονται επενδύσεις της τάξης του 1,5 με 2 τρισεκατομμύρια δραχμές και παράλληλα εισάγονται δημόσιες επιχειρήσεις για εισπρακτικούς και μόνο λόγους.
Είναι πρώτη μας προτεραιότητα να εισάγουμε τις επιχειρήσεις, που δεν θα κάνουν ανάπτυξη αφήνοντας έξω τις μικρότερες επιχειρήσεις, που θα συμβάλλουν και στην ανάπτυξη της οικονομίας;
Αλλά δεν αφορά μόνο τις μετοχοποιήσεις η κακή λειτουργία των θεσμών, αφορά και την αντιμετώπιση των ιδιωτικών εταιρειών.
Υπήρξε ιδιωτική εταιρεία με κύκλο εργασιών 5 δισεκατομμυρίων, που άντλησε κεφάλαια εκατόν δέκα δισεκατομμύρια. Υπήρξαν περιπτώσεις που δύο εταιρείες ιδιωτικές αύξησαν το μετοχικό τους κεφάλαιο μόνο και μόνο για να ανταλλάξουν μετοχές οι μέτοχοί τους, για να πάρουν δηλαδή τα χρήματα από το χρηματιστήριο και να τα βγάλουν εκτός αγοράς. Και υπάρχουν πάρα πολλές τέτοιες περιπτώσεις, όπου με προτιμησιακούς όρους, που κανείς δεν έχει καταλάβει σε τι συνίστανται, έχουν δημιουργηθεί τέτοια φαινόμενα.
Επιπλέον, η νέα χρηματιστηριακή αγορά (ΝΕΧΑ) που θεσμοθετήθηκε κατά το 1999, στην ουσία παραμένει γράμμα κενό. Μια αγορά που θα μπορούσε να βοηθήσει στην ανάπτυξη των μικρομεσαίων επιχειρήσεων νέας τεχνολογίας, αντί για το Ταμείο Νέας Οικονομίας, παραμένει στα χαρτιά εδώ και ένα χρόνο. Εμείς θα εξακολουθούμε να κάνουμε κριτική καλόπιστη στα θέματα του χρηματιστηρίου και να κάνουμε προτάσεις. Πολλές φορές οι προτάσεις που κάναμε υιοθετήθηκαν από την Κυβέρνηση. Αλλά επειδή δεν υπήρξε μια ολοκληρωμένη θεσμική παρέμβαση, το χρηματιστήριο εξακολουθεί και έχει πρόβλημα αξιοπιστίας. Και θα σας κάνουμε και τώρα προτάσεις.
Η πρώτη μας πρόταση έχει να κάνει με την ανεξαρτητοποίηση της Επιτροπής Κεφαλαιαγοράς. Θα πρέπει η Επιτροπή Κεφαλαιαγοράς να φύγει από την άμεση και αποκλειστική εποπτεία του Υπουργείου Εθνικής Οικονομίας, να λογοδοτεί στη Βουλή και η εκλογή των μελών της να γίνεται με αυξημένη πλειοψηφία από τη Βουλή, ώστε να έχουμε πραγματικά μία ανεξάρτητη διοικητική αρχή που θα φροντίζει τα συμφέροντα των επενδυτών και των εταιρειών και όχι τα συμφέροντα απλώς της Κυβέρνησης.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Θα χρειαστώ πέντε λεπτά, κύριε Πρόεδρε.
'Εχουμε ήδη προτείνει μέτρα για τη διασφάλιση της ομαλής ροής της προσφοράς νέων τίτλων στο χρηματιστήριο και την καθιέρωση αντικειμενικών κριτηρίων που να προσδιορίζουν την προτεραιότητα εισαγωγής και την προτεραιότητα αύξησης κεφαλαίου, διότι σήμερα χωρίς κανέναν κανόνα και χωρίς κανένα κριτήριο αποφασίζονται αυτά τα ζητήματα.
'Εχουμε προτείνει συγκεκριμένα πράγματα για την απλούστευση των διαδικασιών έγκρισης των ενημερωτικών δελτίων και έχουμε προτείνει να υπάρξει η καθιέρωση της οικονομικής ευθύνης του αναδόχου. Σήμερα οι ανάδοχοι αναλαμβάνουν την εισαγωγή εταιρειών στο χρηματιστήριο χωρίς κανέναν οικονομικό κίνδυνο. Τον κίνδυνο όλο τον αναλαμβάνουν οι επενδυτές. Σε όλα τα προηγμένα χρηματιστήρια του κόσμου οι ανάδοχοι έχουν και οικονομική ευθύνη για την επιτυχία της έκδοσης. Εδώ δεν έχουν καμία ευθύνη. Απλώς παίρνουν τις προμήθειες που αναλογούν στην αναδοχή. Εγκρίνουν οτιδήποτε δελτία. Και είχαμε την περίπτωση τεχνικής εταιρείας της οποίας το δελτίο είχε σωρεία λαθών τα οποία "διέλαθαν" της προσοχής και της Επιτροπής Κεφαλαιαγοράς και της διοίκησης του χρηματιστηρίου και μόνο κάτω από παρέμβαση του εισαγγελέα αναγκάστηκε ο ίδιος ο ανάδοχος να αποσύρει την έκδοση.
'Εχουμε ζητήσει την ενεργοποίηση της νέας χρηματιστηριακής αγοράς. 'Εχουμε ζητήσει -και αυτό είναι εξαιρετικά σημαντικό- την υιοθέτηση των διεθνών λογιστικών προτύπων για τις εισηγμένες εταιρείες, διότι αν οι λογαριασμοί πάνω στους οποίους στηρίζονται τα οικονομικά στοιχεία των εταιρειών είναι σαθροί, τότε είναι σαθρό και ολόκληρο το οικοδόμημα του χρηματιστηρίου. Δεν μπορείς να κάνεις αξιολόγηση και αποτίμηση εταιρειών, αν οι βασικοί τους λογαριασμοί δεν έχουν αξιοπιστία.
Επίσης έχουμε ζητήσει την καθιέρωση, σε συνεργασία με την ΕΣΗΕΑ, μίας δεοντολογίας χρηματιστηριακής ειδησεογραφίας, διότι ένα πολύ μεγάλο μέρος της διασποράς των φημών γίνεται μέσω του εξειδικευμένου τύπου.
Αυτά είναι ζητήματα τα οποία θα πρέπει να αντιμετωπισθούν συνολικά, όχι με αποσπασματικά νομοσχέδια, όπως συνολικά πρέπει να αντιμετωπισθεί και το πρόβλημα των αποκρατικοποιήσεων και το πρόβλημα της οικονομικής ανάπτυξης της χώρας.
Οι μετοχοποιήσεις μέσω απομονωμένων διατάξεων, οι οποίες μάλιστα αντικρούονται μεταξύ τους, δεν αποτελούν διαρθρωτική πολιτική. Είναι ένα εισπρακτικό μέσο και πολύ φοβόμαστε ότι μόνο σε αυτήν τη λογική αναγκάστηκε η Κυβέρνηση να φέρει αυτά τα τρία άρθρα για τα ΕΛΤΑ, για τον ΟΤΕ και για τον ΟΠΑΠ.
Χρειαζόμαστε μια πολιτική πραγματικής αποκρατικοποίησης και χρειαζόμαστε και τον προσδιορισμό του πλαισίου απελευθέρωσης των μεγάλων αγορών. Γιατί καθυστερεί το νομοσχέδιο της απελευθέρωσης των τηλεπικοινωνιών; Γιατί καθυστερεί το νομοσχέδιο της απελευθέρωσης της ηλεκτρικής ενέργειας; Γιατί ακολουθείται αυτή η αντιφατική πολιτική στα θέματα των μετοχοποιήσεων; Γιατί τα άρθρα 25 και 27 προβλέπουν την κατοχή του 51% των ΕΛΤΑ και του ΟΠΑΠ από το δημόσιο, ενώ το ενδιάμεσο άρθρο, το άρθρο 26 προβλέπει την κατάργηση του 51%, την οποία εσείς ο ίδιος είχατε θεσμοθετήσει ως απαραίτητη προϋπόθεση για το δημόσιο έλεγχο του ΟΤΕ;
Αυτά είναι αντιφατικά, κυρίες και κύριοι συνάδελφοι. Αυτά δεν είναι πολιτική. Αυτά είναι πολιτική, αν θέλετε, του "βλέποντας και κάνοντας". Με αυτήν την πολιτική πορευθήκαμε αυτά τα επτά χρόνια και γι'αυτό οι ρυθμοί ανάπτυξης της ελληνικής οικονομίας είναι πολύ χαμηλότεροι απ'όλους τους ανταγωνιστές μας και από την Ιρλανδία και από την Πορτογαλία και από την Ισπανία. Γι'αυτό δεν μπορέσαμε να πάρουμε μετάλειο ανάπτυξης. Γι'αυτό δυστυχώς η ανεργία στην Ελλάδα αυξάνεται την ίδια στιγμή που σε όλη την Ευρωπαϊκή 'Ενωση η ανεργία πέφτει με ραγδαίους ρυθμούς. Το μέσο ποσοστό ανεργίας στην Ευρωπαϊκή 'Ενωση έχει φτάσει το 8,5% με έντονη πτωτική τάση, όταν στην Ελλάδα η ανεργία ανεβαίνει και έχει φτάσει σχεδόν στο 12%.
Χρειάζεται μια διαφορετική πολιτική, μια συνολική πολιτική.
Εμείς, κυρίες και κύριοι της Κυβέρνησης, δεν θα σας δώσουμε πρόσχημα να πείτε ότι εμποδίζουμε την προώθηση διαρθρωτικών αλλαγών που βρίσκονται στο πρόγραμμά μας, παρ'ότι γίνονται με αυτόν τον αποσπασματικό τρόπο. Γι'αυτό και θα ψηφίσουμε αυτά τα τρία συγκεκριμένα άρθρα. Στο γενικότερο όμως θέμα της αποσπασματικής αντιμετώπισης του χρηματιστηρίου όπως και της υπόλοιπης πολιτικής θα μας βρείτε αντίθετους.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο. ΔΗΜΗΤΡΙΟΣ ΣΙΟΥΦΑΣ: Εδώ ακούστηκαν από τον κατελθόντα του Βήματος συγκλονιστικά πράγματα και ο κύριος Υπουργός σιωπά;
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κύριοι συνάδελφοι και συναδέλφισσες, δεν θα συμφωνήσω με τον κ. Αλογοσκούφη, που είπε ότι η Κυβέρνηση πορεύεται με το βλέποντας και κάνοντας. 'Εχει συγκεκριμένη πολιτική και αυτήν την πολιτική υπηρετεί και αυτό το νομοσχέδιο που φέρνει σήμερα και το συζητάμε στη Βουλή.
Δεν θα σας κουράσω με το να επιχειρηματολογήσω γιατί το ΚΚΕ δεν θα ψηφίσει αυτό το νομοσχέδιο και στο σύνολό του και κατ'άρθρον. Και δεν θα το ψηφίσει, γιατί πιστεύουμε πραγματικά ότι η Κυβέρνηση υλοποιεί μια πολιτική που χαρακτηρίζει τους εργαζόμενους ανόητους, που δεν καταλαβαίνουν το συμφέρον τους και διαμαρτύρονται και επαινεί τους μεγάλους, γιατί λέει δεν αντιδικούν στο μοίρασμα της πίτας και ότι έκανε δεκαεννέα αποκρατικοποιήσεις και κανένας δεν διαμαρτυρήθηκε. Και, φυσικά, αφού όλοι παίρνουν, γιατί να διαμαρτυρηθούν;
Βλέπουμε αυτό το νομοσχέδιο, όσον αφορά τα άρθρα για το χρηματιστήριο, ως μια προσπάθεια της Κυβέρνησης που γίνεται συνολικά τα τελευταία χρόνια, να συγκεντρωποιηθεί εδώ το χρήμα στους μεγάλους τραπεζικούς ομίλους και σε μερικές μεγάλες χρηματιστηριακές εταιρείες. Οι μικρές που δημιουργήθηκαν αν θέλετε κάτω από την ενθάρρυνση της Κυβέρνησης ότι εδώ είναι ο παράδεισος και εδώ θα βγάλετε πολύ χρήμα, θα πάθουν ουσιαστικά ό,τι έπαθαν και οι μικροί επενδυτές, όπως τους λέτε εσείς, τα θύματα του τζόγου του χρηματιστηρίου, όπως λέμε εμείς. Και πέρσι τέτοιον καιρό όταν η κυβέρνηση, ο Πρωθυπουργός, ο Υπουργός Εθνικής Οικονομίας προέβλεπαν άνοδο στις 7000 ή 8000 μονάδες μάλιστα όπως έλεγαν ότι θα φθάσει το χρηματιστήριο, οι κυβερνητικοί εκπρόσωποι υπήρξαν τότε τα μεγαλύτερα παπαγαλάκια των φημών, για να μπορέσουν πραγματικά οι μεγαλοκαρχαρίες να απομυζήσουν όποια οικονομία μπορούσαν να έχουν αυτοί οι αθώοι άνθρωποι που πίστεψαν πραγματικά ότι μπορούν από τη μια μέρα στην άλλη να γίνουν πλούσιοι και ότι θα γίνουν και μέτοχοι στις μεγαλοεπιχειρήσεις.
Βεβαίως βλέπω τον Υπουργό έτοιμο να μου πει, ας προσέχανε, αλλά αυτή η κοροϊδία πρέπει να σταματήσει, ότι το χρηματιστήριο είναι μοχλός ανάπτυξης της οικονομίας. Είναι φυσικά μηχανισμός από τον οποίο ληστεύονται οι μικροί για να παίρνουν χωρίς καμία επιβάρυνση δωρεάν λεφτά οι μεγάλες επιχειρήσεις και να λένε ότι θα επενδύσουν. Από τις επίσημες ομολογίες -δεν ξέρω αν γίνεται ο έλεγχος που είπε ο κύριος Υπουργός, αν θέλει βέβαια η επιτροπή να κάνει τον έλεγχο, αν δεν κάνει τον έλεγχο δεν ξέρω τι κυρώσεις θα έχει- από τα 4,5 τρισεκατομμύρια επενδύθηκε και δεν ξέρουμε πώς επενδύθηκε μόνο 1,5 τρισεκατομμύριο και φυσικά τα άλλα 3 τρισεκατομμύρια δεν ξέρουμε τι έγιναν. 'Ολοι το ξέρουμε, δεν το ομολογούμε όμως.
Θα φθάσουμε στο σημείο να βλέπουμε ανθρώπους -όλα αυτά που είδαμε τον τελευταίο χρόνο τουλάχιστον- να οδηγούνται στην αυτοκτονία. Δυστυχώς έγινε και αυτό, άνθρωποι οδηγήθηκαν στην αυτοκτονία και από την παρότρυνση αν θέλετε της Κυβέρνησης να συμμετέχουν στον τζόγο του χρηματιστηρίου. Και ερχόμαστε εδώ και λέμε να θωρακισθεί το χρηματιστήριο, να λειτουργεί με διαφάνεια. Μα αν γίνουν αυτά τα πράγματα, αν λειτουργήσει με διαφάνεια το χρηματιστήριο, λείπει ο σκοπός για τον οποίο γίνεται. Ο σκοπός που έγινε το χρηματιστήριο ήταν ακριβώς αυτός, να σπέρνουμε ελπίδες στους μικρούς, για να απορροφούν οι μεγάλοι ανέξοδα λεφτά.
Να ξεπλένουν "μαύρο χρήμα" στο χρηματιστήριο και κανείς δεν το ομολογεί αυτό, αλλά γίνεται. Το ξέρετε όλοι. Κι εγώ μπορεί να παρουσιάσω ένα μεγάλο ποσό αύριο και να πω ότι έπαιξα μετοχές στο χρηματιστήριο, κέρδισα και αποκόμισα εκατό, διακόσια ή τριακόσια εκατομμύρια, ξεκινώντας από ένα ποσό πέντε εκατομμυρίων για παράδειγμα που μπορεί να βρει ο καθένας.
Για μας σημασία έχει να μην καλλιεργούμε ψευδαισθήσεις στον ελληνικό λαό και η Κυβέρνηση οφείλει να δώσει κάποιες εξηγήσεις τουλάχιστον γι'αυτό το πραγματικά παράλογο που παρατηρούσαμε τον τελευταίο χρόνο στο χρηματιστήριο και το παρατηρούμε και τώρα.
Πιστεύω ότι δεν υπάρχει τρόπος ούτε να θωρακιστεί το χρηματιστήριο ούτε να δουλεύει με διαφάνεια, γιατί είναι σύμφυτο της απατεωνιάς, της κυρίαρχης ιδεολογίας σήμερα να καλλιεργούνται ψευδαισθήσεις στον ελληνικό λαό, όπως γίνεται με τα στοιχήματα. Βλέπουμε ότι όλοι οι 'Ελληνες ποντάρουν για να καλυτερεύσουν τη ζωή τους ή στο χρηματιστήριο ή παίζοντας τα διάφορα στοιχήματα.
Το χρηματιστήριο είναι συνυφασμένο με τη διαπλοκή και φυσικά εμείς δεν περιμένουμε να πείσουμε τους Βουλευτές του ΠΑ.ΣΟ.Κ., γιατί μας έχουν συνηθίσει άλλα να λένε σήμερα και άλλα αύριο. Είναι χαρακτηριστική η διαβεβαίωση του Υπουργού Εθνικής Οικονομίας και πραγματικά χρειάζεται θράσος να υποστηρίζει σήμερα ότι η Κυβέρνηση ακολουθεί μία συνεπή πολιτική. Ο ίδιος σε ομιλία του διαβεβαίωνε τους εργαζόμενους του Ο.Τ.Ε. ότι δεν πρόκειται η μετοχοποίηση ή η αποκρατικοποίηση ή η ιδιωτικοποίηση, όπως θέλετε πείτε το, του 51% του Ο.Τ.Ε. να γίνει. Ο κ. Μαντέλης είχε το θάρρος να πει ότι δεν έχουμε ταμπού και πιστεύουμε ότι μπορεί να ιδιωτικοποιηθεί πάνω από το 50%. Η Υφυπουργός Ανάπτυξης διαβεβαίωσε ότι δεν πρόκειται να γίνει.
Το καταλαβαίνω ότι μετά από επτά χρόνια δεν μπορεί να αλλάξει το ΠΑ.ΣΟ.Κ. "Τα πάντα ρει", όπως είπε και ένας συνάδελφος.
ΠΡΟΕΔΡΕΥΩΝ (Παναγιώτης Σγουρίδης): Αυτό το είπε πιο πριν ένας φιλόσοφος!
ΣΠΥΡΙΔΩΝ ΣΤΡΙΦΤΑΡΗΣ: Ξέρω ότι το είπε ένας φιλόσοφος!
Να αλλάξει σε έξι μήνες δεν το καταλαβαίνω. Πραγματικά χρειάζεται θράσος να υπερασπίζουμε τη μία ημέρα τούτο και την άλλη το άλλο.
Η 'Ενωση Εφοπλιστών λέει: "Δεν μας αφορά το νομοσχέδιο, δεν το θέλουμε". Αυτή η δουλικότητα που δείχνουμε στο μεγάλο κεφάλαιο πότε θα σταματήσει; Δεν θέλουν να μπουν στο Χρηματιστήριο, λένε. Θέλουν φυσικά να μπουν με άλλους όρους ή και να πιέσουν. Θα γίνει και αυτό, όπως έγινε και με τον Ο.Τ.Ε. Η πίεση έφερε την απελευθέρωση, ουσιαστικά να πουλήσουμε και το 100%. Θα γίνει αύριο και για τους εφοπλιστές. 'Ισως να μην το έγραψαν αυτοί όλο το νομοσχέδιο και να θέλουν να το γράψουν όλο για να μπορέσουν να πάρουν και άλλα προνόμια πέρα από αυτά που έχουν. Δεν είναι τυχαίο το ότι λένε πως σε αυτήν την κατεύθυνση δεν συμφωνούν με αυτό το νομοσχέδιο.
'Ο,τι και να πει όμως η Κυβέρνηση, με το να φέρνει αυτό το νομοσχέδιο του οποίου τα δεκαέξι άρθρα είναι ακριβώς για να μπορέσουν να κάνουν χάρη στους εφοπλιστές, ώστε αυτοί να μπορέσουν να απομυζήσουν κέρδη όπως κάνει και η άλλη πλουτοκρατία της χώρας μας από το χρηματιστήριο, δεν μπορούσε να αφήσει έξω το εφοπλιστικό κεφάλαιο. Γι'αυτό εκλιπαρεί: "Ελάτε να σας δώσουμε δωρεάν "ζεστό χρήμα" και εμείς είμαστε εδώ και θα πάρουμε όλα τα μέτρα τα οποία θα σας εξασφαλίσουν μεγάλα ποσά, χωρίς να πληρώσετε ούτε μία δραχμή". 'Αλλωστε οι εφοπλιστές είναι μαθημένοι να τα παίρνουν όλα και να μην πληρώνουν ποτέ.
Θέλω να πω δύο κουβέντες για τις αποκρατικοποιήσεις και για την τρίτη ενότητα. Πιστεύω ότι η Κυβέρνηση όχι μόνο δεν κάνει καλά, αλλά εμπαίζει και εμάς και τον ελληνικό λαό.
Ιδιωτικοποιεί το 49% του ΟΠΑΠ, το 49% των ΕΛΤΑ και μέχρι και το 100% του ΟΤΕ ή λέει σήμερα μέχρι το 33%. Είπε ο κ. Αλογοσκούφης και εγώ έχω αυτήν την απορία: όταν βρεθεί ένας μεγάλος οργανισμός και συλλέξει όλες τις μετοχές που κυκλοφορούν, δεν θα μπορέσει να κάνει κουμάντο και θα μπορέσει το ελληνικό δημόσιο με το 33%; Είμαστε σίγουροι ότι μετά από ένα χρόνο θα φέρετε άλλη τροπολογία που θα λέτε να πουλήσουμε και το 33%. Πού θα φθάσουμε; Σήμερα έχετε και πουλάτε και μειώνετε το χρέος. Αύριο τι θα πουλήσετε; Ξέρουμε τι θα πουλήσετε. Εμάς τους ίδιους θα πουλήσετε.
Τα λέω αυτά όχι για να πάρετε υπόψη σας τις δικές μας θέσεις, γιατί ξέρουμε ότι δεν τις παίρνετε. 'Εχετε τα ανάλογα άτομα που σας δίνουν κατευθύνσεις για την πολιτική σας. Τουλάχιστον να ακουστούμε και να μάθει και ο ελληνικός λαός με ποια πολιτική πολιτεύεστε.
Λέτε ότι θα κρατήσουμε το 33%. Εγώ σας λέω, όπως και άλλοι μπορούν να ισχυριστούν, ότι μπορεί ένας μεγαλοεπενδυτής να πάρει και το 40% και το 45%. Μας λέτε τον τρόπο με τον οποίον ελέγχει το δημόσιο την Εθνική Τράπεζα. Μα η Εθνική Τράπεζα ουσιαστικά ελέγχεται από το ελληνικό κράτος μέσω των ταμείων, των άλλων που είναι μέτοχοι.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Είναι μειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Το ίδιο συμβαίνει και με την Εμπορική Τράπεζα. Φυσικά κάνετε ό,τι μπορείτε να τις ξεπουλήσετε. 'Ηδη την Εμπορική Τράπεζα τη βγάλατε στο σφυρί. Εσείς λέτε ότι με το 33% θα την ελέγχετε. Αν η γαλλική τράπεζα που αγόρασε, θελήσει να πάρει και το 33%, τι θα μας πείτε, ότι δεν μπορεί να το ελέγξει;
ΠΡΟΕΔΡΕΥΩΝ (Παναγιώτης Σγουρίδης): Για να κάνουμε θεσμικές αλλαγές υπάρχει μία δικλείδα στο καταστατικό ότι πρέπει η πλειοψηφία να συγκεντρώσει το 67% και πάνω. Οπότε πρέπει δύο να συνεργαστούν.
ΣΠΥΡΙΔΩΝ ΣΤΡΙΦΤΑΡΗΣ: Τα έχουμε ακούσει αυτά, κύριε Πρόεδρε. 'Εχουμε βαρεθεί να ακούμε "διασφάλιση του δημοσίου συμφέροντος" και έχουμε κουραστεί να λέμε "ξεπουλάτε το δημόσιο συμφέρον".
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο Πρόεδρος δεν παρεμβαίνει παρά μόνον επί της διαδικασίας.
ΣΠΥΡΙΔΩΝ ΣΤΡΙΦΤΑΡΗΣ: Τα έχουμε ακούσει αυτά, κύριε Πρόεδρε, τα λέτε, τα επαναλαμβάνετε, τα ψελλίζετε, τα γράφετε, τα νομοθετείτε και πουθενά δεν λογοδοτείτε. Δεν είναι όμως αυτό το θέμα μας.
Το θέμα μας είναι να καταλάβει ο ελληνικός λαός -και αυτό θέλουμε εμείς να δώσουμε- ότι δεν είναι αυτή η ύβρις που ακούστηκε και από τον εισηγητή του ΠΑ.ΣΟ.Κ. και από τον Υπουργό, ότι οι εργαζόμενοι δεν καταλαβαίνουν το συμφέρον τους και γι' αυτό αντιδρούν, να γίνει αυτό δύναμη πραγματικά, να γίνει αυτό που έγινε και επί κυβέρνησης του κ.
Μητσοτάκη. Γιατί τότε οι συνδικαλιστές του Ο.Τ.Ε. έκαναν κατάληψη στον Ο.Τ.Ε. να μην πουληθεί καμία μετοχή και σήμερα είναι ανόητοι που αντιδρούν σ' αυτά που κάνετε εσείς, που είναι και η ιδεολογία της Νέας Δημοκρατίας;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς δίναμε το 1/3.
ΣΠΥΡΙΔΩΝ ΣΤΡΙΦΤΑΡΗΣ: Δεν εξετάζω πόσο έδινε η Νέα Δημοκρατία. Εγώ λέω, γιατί τότε και τώρα οι συνδικαλιστές είναι ανόητοι που αντιδρούν; Ε, κάποτε πρέπει να σεβαστείτε αυτούς τους ανθρώπους εδώ μέσα και ειδικά τους συναδέλφους σας στο ΠΑ.ΣΟ.Κ. Δεν είναι ηλίθιοι και κάφροι, ώστε να φέρεσθε με αυτόν τον τρόπο στους εργαζόμενους.
Να είστε σίγουρος, κύριε Υπουργέ, ότι δεν θα είναι αύριο εξακόσια πενήντα στελέχη του ΠΑ.ΣΟ.Κ. που θα διαμαρτύρονται γι' αυτήν την πολιτική. Θα είναι χιλιάδες τα στελέχη του ΠΑ.ΣΟ.Κ. και πολύ περισσότεροι, εκατοντάδες χιλιάδες οι εργαζόμενοι. Μην έρχεσθε εδώ κι εσείς και ο κ. Μαντέλης και να λέτε ότι καμία θέση εργασίας δεν χάθηκε από τις ιδιωτικοποιήσεις.
Κύριε Μαντέλη, στα Ναυπηγεία της Ελευσίνας πόσοι δουλεύουν; Στη "SOFTEX" πόσοι δουλεύουν; Πόσοι θα δουλεύουν αύριο στα ΕΛ.ΤΑ.; Πόσοι θα δουλεύουν στον Ο.Π.Α.Π.; Πόσοι θα δουλεύουν στον Ο.Τ.Ε.;
ΑΝΑΣΤΑΣΙΟΣ ΜΑΝΤΕΛΗΣ: Γιατί, απολύθηκε κανείς;
ΣΠΥΡΙΔΩΝ ΣΤΡΙΦΤΑΡΗΣ: Στα Ναυπηγεία της Ελευσίνας κανένας! Ούτε οι μισοί δεν απολύθηκαν! Ούτε οι μισοί στη "SOFTEX" δεν απολύθηκαν! Πουθενά δεν απολύθηκαν! Κανένας δεν απολύθηκε! Πού ζείτε, τέλος πάντων; Δεν ζείτε σ' αυτήν τη χώρα εσείς; Σε άλλη χώρα ζείτε; Μας λέτε για το Νεώριο, που όταν ιδιωτικοποιήθηκε απολύθηκαν οι μισοί και παραπάνω. Τουλάχιστον, ας κάνατε τον κόπο τότε, να πηγαίνατε εκεί και να τους βλέπατε. Επειδή τα μέσα ενημέρωσης σας στηρίζουν, μη λέτε αυτά τα πράγματα, γιατί θα νομίζουν και οι άλλοι που είναι υπό αποκρατικοποίηση ότι, αφού δεν μειώθηκαν στο Νεώριο, δεν θα μειωθούν και οι ίδιοι. Και στα Ναυπηγεία του Σκαραμαγκά, τότε που ιδιωτικοποιήθηκε ένα μεγάλο μέρος τους, δεν απολύθηκαν άνθρωποι; Δεν θα απολυθούν τώρα που θέλετε να τα πουλήσετε; Γιατί λέτε τόσα ψέματα;
Επιτέλους, σταματήστε να μας περνάτε για ηλίθιους. Tίποτα άλλο δεν ζητάμε από εσάς. Ζητάμε όμως από τον ελληνικό λαό να δει πραγματικά τις ευθύνες του και να μπορέσουμε μαζί να δημιουργήσουμε τον πόλο της αντίστασης σε μια πολιτική που κάνει συνέχεια τους πλούσιους πλουσιότερους και τους φτωχούς φτωχότερους. 'Εχουμε την πίστη, έχουμε την ελπίδα και είμαστε σίγουροι ότι ο ελληνικός λαός θα σας βάλει στη θέση σας. 'Οπως έβαλε τη Νέα Δημοκρατία, θα βάλει και εσάς.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ, ο κ. Ακριβάκης, έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, θα προσπαθήσω να είμαι λιτός και όσο μπορώ αντικειμενικός και αυτό γιατί πιστεύω ότι οι πολλές κορόνες και οι υπερβολές -απαραίτητο χαρακτηριστικό, αν θέλετε, των κομματικών αντιπαραθέσεων- βλάπτουν πολύ την πορεία του χρηματιστηρίου.
Πράγματι το χρηματιστήριο τα δύο τελευταία χρόνια αποτελεί το επίκεντρο του ενδιαφέροντος της κοινής γνώμης. Μεγάλο ποσοστό των Ελλήνων ασχολείται με το χρηματιστήριο και θα έλεγα υπερβολικά μεγάλο σε σχέση με ποσοστά άλλων πολιτών άλλων χωρών. Το φερόμενο και αποκαλούμενο ευγενώς ως επενδυτικό κοινό αγωνιά για την πορεία του χρηματιστηρίου. Πολλές φορές εγκαταλείπει τις επαγγελματικές του δραστηριότητες παρακολουθώντας την πορεία του χρηματιστηρίου. Πλήθος δραστηριοτήτων, παλαιών και νέων, αναπτύχθηκαν γύρω από το χρηματιστήριο τα δύο τελευταία χρόνια: χρηματιστηριακές εταιρείες, ΕΛΔΕ, πολυάριθμες οικονομικές εφημερίδες, εκπομπές ραδιοτηλεοπτικές, αμοιβαία κεφάλαια. 'Ολα αυτά ζουν, υπάρχουν και κινούνται γύρω από το χρηματιστήριο.
Θα ήταν ίσως παράλειψή μου να μην αναφέρω ότι ενώ το χρηματιστήριο θα έπρεπε να μείνει εκτός των κομματικών αντιπαραθέσεων, ατυχώς ενεπλάκη στον κομματικό ανταγωνισμό. 'Ετσι, κόμματα "επένδυσαν" στην κακή πορεία του χρηματιστηρίου, προκειμένου να εξυπηρετηθούν πολιτικές τους προοπτικές, μια πολιτική που απεδείχθη λαθεμένη και γι'αυτά αλλά και για το χρηματιστήριο.
Θα πρέπει όμως να ομολογήσω -για να είμαι αντικειμενικός- ότι η μη αναμενόμενη, απροσδόκητη θα έλεγα, έκρηξη της χρηματιστηριακής αγοράς βρήκε πολλούς ανέτοιμους. Θα πρέπει να παραδεχθούμε ότι η δημιουργία νέων δεδομένων πέρυσι αιφνιδίασε πολιτεία, κόμματα, επιχειρηματίες και παλαιούς επενδυτές, οι οποίοι είδαν να δημιουργούνται νέες συνθήκες, νέες προοπτικές αλλά ταυτόχρονα και προβλήματα. Αποκαλύφθηκε σχετικά γρήγορα ότι το νομοθετικό πλαίσιο αλλά και τα θεσμικά όργανα που αφορούσαν στο χρηματιστήριο είχαν ανάγκη συμπλήρωσης, βελτίωσης αλλά και αλλαγών.
Προς αυτήν την κατεύθυνση οφείλουμε να πούμε ότι η Κυβέρνηση ενήργησε γρήγορα. Με έντεκα νομοθετικές πρωτοβουλίες προσπάθησε να διασφαλίσει την ομαλή λειτουργία του χρηματιστηρίου. Πιστεύω, μπροστά σε αυτό το φαινόμενο της έκρηξης, γιατί πρόκειται περί φαινομένου πρωτόγνωρου για όλη την Ευρώπη, ότι η λειτουργία του χρηματιστηρίου χάρη σε αυτές τις παρεμβάσεις της Κυβέρνησης υπήρξε ομαλή.
Η ελληνική χρηματιστηριακή αγορά είναι νέα αγορά, η οποία εξελίσσεται συνεχώς, ραγδαία και καθημερινά. Η πολιτεία έχει χρέος και δικαιούται να παρεμβαίνει προκειμένου να κατοχυρώσει τη διαφάνεια και να προστατεύσει το επενδυτικό κοινό. Για να μην παρεξηγούμαι σπεύδω να οριοθετήσω τι εννοώ λέγοντας με την παρέμβαση της πολιτείας.
Σίγουρα η αγορά πρέπει να λειτουργεί ελεύθερα. Η οποιαδήποτε παρέμβαση από οπουδήποτε και αν προέρχεται κάνει κακό στη λειτουργία του χρηματιστηρίου. 'Ομως άλλο είναι η ελεύθερη λειτουργία της αγοράς και άλλο η υποχρέωση νομοθετικής παρέμβασης για θέσπιση διαφανών κανόνων του παιχνιδιού που θα διασφαλίζουν ίσους όρους συμμετοχής και ανταγωνισμού του κοινού. Μέσα σ' αυτά τα παρεμβατικά πλαίσια εντάσσεται και η σημερινή συζήτηση για το νομοσχέδιο που φέρνει η Κυβέρνηση. Οι συνθήκες ωρίμασαν και επιβάλλουν τις ρυθμίσεις που προβλέπονται από το νομοσχέδιο.
Από το άρθρο ένα έως το άρθρο έξι ρυθμίζεται η παροχή πιστώσεων από τις χρηματιστηριακές εταιρείες προς τους πελάτες τους. Είναι η νομιμοποίηση μιας άτυπης μέχρι τώρα και άναρχης πρακτικής. Αυτή η νομιμοποίηση διασφαλίζει τους συμβαλλόμενους και ιδιαίτερα τους επενδυτές και σίγουρα διευκολύνει τη ρευστότητα.
Θεωρώ σημαντική τη ρύθμιση για την καθιέρωση του ειδικού διαπραγματευτή. Πρέπει να είναι τουλάχιστον δύο, διότι σίγουρα δεν ζούμε σε μια κοινωνία αγγέλων. Πρέπει να διασφαλίζεται η κατά το δυνατόν μεγαλύτερη διαφάνεια.
Σημαντική είναι και η διάταξη που θέτει περιορισμούς στην παροχή στοιχείων για τις χρηματιστηριακές συναλλαγές. Θεωρώ σημαντική και τη ρύθμιση που θέτει αυστηρές προϋποθέσεις για την εισαγωγή των χρηματιστηριακών εταιρειών στο χρηματιστήριο.
Αναμφισβήτητα η ποντοπόρος ναυτιλία προσέφερε και προσφέρει τα μέγιστα στην εθνική οικονομία. Θα ήταν εξαιρετικά άδικο και αντιαναπτυξιακό να μην μπορεί να μπεί στο χρηματιστήριο για να αντλήσει κεφάλαια, προκειμένου να εκσυχρονιστεί κατά τον πιο αποδοτικό τρόπο.
Οι διατάξεις του δευτέρου κεφαλαίου του νομοσχεδίου είναι μια οφειλόμενη ρύθμιση σε ένα από τα πιο ζωντανά κομμάτια της ελληνικής οικονομίας. Το μοντέλο της επενδυτικής εταιρείας, που εισάγεται, σε μεγάλο βαθμό διασφαλίζει την εισαγωγή στο χρηματιστήριο των πιο εύρωστων ναυτιλιακών εταιρειών. Εχω και κάποιες παρατηρήσεις τις οποίες θα αναπτύξω στην κατ' άρθρον συζήτηση.
Στο σημείο αυτό, χωρίς να θέλω να δημιουργήσω οξύτητα, θα ήθελα να επισημάνω την ανακολουθία της Νέας Δημοκρατίας στο συγκεκριμένο θέμα της εισαγωγής της ποντοπόρου ναυτιλίας στο χρηματιστήριο. Την πρώτη ημέρα στη συζήτηση στη Διαρκή Επιτροπή οι αγορητές της Νέας Δημοκρατίας μετά πολλών εγκωμίων χαιρέτισαν αυτές τις διατάξεις του νομοσχεδίου και δήλωσαν ότι θα τις υπερψηφίσουν χωρίς να διατυπώσουν καμία παρατήρηση. Ξαφνικά στην τρίτη συνεδρίαση της επιτροπής και μετά την ακρόαση των φορέων η Νέα Δημοκρατία ζήτησε να αποσυρθεί αυτό το κεφάλαιο του νομοσχεδίου γιατί δεν το ήθελε η 'Ενωση Εφοπλιστών και η 'Ενωση των Χρηματιστηριακών Εταιρειών. Δεν έκαναν καμία άλλη παρατήρηση. Η Νέα Δημοκρατία ζήτησε την απόσυρση επειδή δεν το ήθελαν οι δύο αυτοί φορείς. Θεωρώ ότι για ένα μεγάλο κόμμα, όπως είναι η Νέα Δημοκρατία, το να μετατρέπεται σε ουραγό κάποιων συντεχνιακών συμφερόντων δεν είναι πολύ κολακευτικό.
Θα έπρεπε να πούν συγκεκριμένες αιτιάσεις γιατί δεν θέλουν το νομοσχέδιο, τις παρατηρήσεις τους και να τις συζητήσουμε εδώ πέρα. Η δικαιολογία ότι απλώς και μόνο η 'Ενωση Εφοπλιστών δεν είναι σύμφωνη και ο Σύνδεσμος Χρηματιστηριακών Εταιρειών δεν το θέλει, νομίζω ότι δεν είναι επαρκής και ευπρόσωπη για δικαιολογία.
Κύριε Υπουργέ, δεν μπαίνω στο τρίτο κεφάλαιο, γιατί νομίζω ότι έχει εξαντληθεί. Απλώς θα ήθελα να χαιρετίσω την κατάθεση της προσθήκης που κάνατε στη ρύθμιση για τον Ο.Τ.Ε., που οπωσδήποτε το δημόσιο θα είναι και θα παραμένει κύριος μέτοχος και θα έχει τον έλεγχο του Ο.Τ.Ε.
Οι διατάξεις του νομοσχεδίου αναμφισβήτητα είναι πάρα πολύ θετικές. Θα μου επιτρέψετε όμως να διατυπώσω την άποψη ότι με αυτές δεν εξαντλείται η υποχρέωση της πολιτείας για να θεσπίσει και κάποιες άλλες διατάξεις που θωρακίζουν, εξυγιαίνουν τη λειτουργία και κύρια προστατεύουν το επενδυτικό κοινό.
Κύριε Υπουργέ, το γεγονός ότι η αγορά και η πώληση μεγάλου αριθμού μετοχών από διαφόρους ακόμα και την ίδια μέρα αλλοιώνουν την πραγματική αξία των μετοχών, πλήττει την αξιοπιστία του χρηματιστηρίου και προσπορίζει μεγάλα και αδικαιολόγητα κέρδη σε ορισμένους και πρέπει να αντιμετωπιστεί. Πιστεύω ότι φραγμός γι'αυτούς τους επιτηδείους, τους κερδοσκόπους, είναι η καθιέρωση ενός σημαντικού ποσοστού φόρου επί των κερδών, προκειμένου να αποθαρρυνθούν να κάνουν αυτό το παιχνίδι, το οποίο έχει πλήξει ανεπανόρθωτα τη λειτουργία του χρηματιστηρίου.
Στο σημείο αυτό θα ήθελα να σας πω ότι βεβαίως σε περίπτωση που γίνει δεκτή αυτή η διάταξη της τροπολογίας που έχω καταθέσει θα πέσει ο τζίρος στο χρηματιστήριο. Αλλά ο τζίρος αυτός, κύριε Υπουργέ, είναι πλασματικός. Κάθε μέρα το 17% περίπου του τζίρου του χρηματιστηρίου είναι πλασματικό.
Είναι απ'αυτούς που αγοράζουν και πουλάνε χωρίς να καταβάλουν τα χρήματα πουθενά. Αυτός λοιπόν ο πλασματικός τζίρος ας λείψει από το χρηματιστήριο, δεν τον χρειάζεται το χρηματιστήριο. Και ούτε θα αποθαρρυνθεί το επενδυτικό κοινό εάν ο πλασματικός τζίρος αφαιρεθεί από το γενικότερο τζίρο του χρηματιστηρίου.
Επίσης, κύριε Υπουργέ, νομίζω ότι πρέπει να αντιμετωπιστεί και το φαινόμενο της δημιουργίας πλαστής εικόνας εμπορευσιμότητας των μετοχών που δημιουργείται τις περισσότερες φορές από την ύπαρξη του ανωτάτου και κατωτάτου ορίου διαπραγμάτευσης, του πλαφόν. Σήμερα από όσα ξέρω, πλαφόν δεν υπάρχει σε όλες τις χώρες της Ευρώπης. Νομίζω ότι ήρθε ο καιρός, ωρίμασε η αγορά για να καταργηθεί το πλαφόν.
Σήμερα, αξιότιμε κύριε Υπουργέ, το καθεστώς -το ανέφερε και ο κ. Αλογοσκούφης αυτό το θέμα- της μη ευθύνης των αναδόχων για την τιμή εισαγωγής σε σχέση βεβαίως και με τις υψηλότατες προμήθειες που εισπράττουν οι ανάδοχοι, φθάνουν το 3,7%, αναγκάζει αυτούς τους αναδόχους να κάνουν μεταξύ τους πλειστηριασμό και να πλειοδοτούν στο ποιος θα δώσει την υψηλότερη τιμή, μη ενδιαφερόμενοι για την αντικειμενική αξιολόγηση της εταιρείας. Και όλα αυτά αποβαίνουν σε βλάβη του μικροεπενδυτή, γιατί η τιμή εισαγωγής μετά από λίγο θα πέσει και έτσι ο μικροεπενδυτής θα χάσει τα χρήματά του.
Γι'αυτό, λοιπόν, είναι απαραίτητο να θεσπιστεί ευθύνη του αναδόχου, ο οποίος θα εγγυάται για ένα χρονικό διάστημα, τουλάχιστον έξι μηνών, την τιμή εισαγωγής της μετοχής.
Επίσης, κύριε Υπουργέ, θα πρέπει να προστατευθούν όλοι οι επενδυτές από τις αιφνιδιαστικές κινήσεις των μεγάλων μετόχων που διαμορφώνουν συνθήκες βίαιης ανόδου ή βίαιης πτώσης μιας μετοχής. Θα πρέπει να προειδοποιούν για την πρόθεσή τους για αγορά ή πώληση μετοχών τουλάχιστον προ τριάντα ημερών.
Βεβαίως είμαστε όλοι γνώστες ή μάλλον ακούμε τις εντονότατες φήμες που υπάρχουν για τα κεφάλαια που αντλήθηκαν από διάφορες επιχειρήσεις για τις αυξήσεις μετοχικών κεφαλαίων. Η δυσπιστία του κοινού στο θέμα αυτό είναι μεγάλη. Θεωρείται ότι κεφάλαια που αντλήθηκαν για να επενδυθούν -λένε- δεν εξυπηρέτησαν τους σκοπούς για τους οποίους αντλήθηκαν και διοχετεύθηκαν προς άλλες κατευθύνσεις.
Επίσης, οι διαδοχικές αυξήσεις κεφαλαίων όπως και τα ποσά των αυξήσεων πρέπει να μπούνε σε έναν περιορισμό. Δεν μπορεί το ποσό της αύξησης κεφαλαίου να είναι μεγαλύτερο από τον τζίρο της προηγούμενης χρήσης μιας εταιρείας.
Θα ήθελα επίσης, κύριε Υπουργέ, να πω ότι θα πρέπει οι κύριοι μέτοχοι μιας εταιρείας που εισάγεται στο χρηματιστήριο για δύο τουλάχιστον χρόνια να δεσμεύονται να μην μπορούν να πουλήσουν πάνω από το 10% των μετοχών που έχουν την ημέρα προ της εισαγωγής της εταιρείας στο χρηματιστήριο. Γιατί; Γιατί πράγματι παρουσιάστηκε, τουλάχιστον το καλοκαίρι του 1999, το εξής φαινόμενο: εταιρείες που εισήχθησαν στο χρηματιστήριο, οι μετοχές τους ανέβηκαν, οι κύριοι μέτοχοι έπαψαν να ενδιαφέρονται για την πορεία της εταιρείας τους, έπαψαν να ενδιαφέρονται για το μερίδιο των μετοχών που θα έχουν στην εταιρεία και προσπάθησαν -και επέτυχαν- να ρευστοποιήσουν τις μετοχές τους και με αυτόν τον τρόπο να αποκομίσουν τεράστια ποσά.
Θα ήθελα να πω ότι οι λίστες που εδόθησαν στη δημοσιότητα δεν είναι πλήρεις, δεν έχουν υποστεί επεξεργασία ακόμα προφανώς από τα αρμόδια όργανα του χρηματιστηρίου. Γιατί αναφέρονται εν πολλοίς σε εταιρείες μεγάλης και μεσαίας κεφαλαιοποίησης. Αυτό που είπα συνέβη με τις εταιρείες της περιφέρειας, γι'αυτό οι λίστες που εδόθησαν στη δημοσιότητα χθες δεν έχουν τέτοιες εταιρείες, για να δούμε αν πράγματι αυτοί οι κύριοι μέτοχοι κρατούν τα ποσοστά ή μεγάλο ποσοστό των μετοχών τις οποίες είχαν πριν από την εισαγωγή τους στο χρηματιστήριο.
Και βεβαίως θα πρέπει να μπει και ένα μέτρο για τους διαχειριστάς των αμοιβαίων κεφαλαίων. Το "πόθεν έσχες" αρχικώς ήταν μόνο για τους Βουλευτές, για τους πολιτικούς. Με διάφορες νομοθετικές ρυθμίσεις επεκτάθη σε πάρα πολλούς ανθρώπους. Θεωρώ ότι και οι διαχειρισταί αμοιβαίων κεφαλαίων πρέπει να μπουν στη διαδικασία του "πόθεν έσχες". 'Οχι ότι θα διασφαλιστούν μεγάλα πράγματα με αυτήν την ιστορία, απλώς να υπάρχει μία κάποια εγγύηση για την ορθολογιστική αξιοποίηση των κεφαλαίων.
Δεν θέλω να πω περισσότερα πράγματα. Αυτά τα οποία είπα προς το τέλος, αξιότιμε κύριε Υπουργέ, αποτελούν το περιεχόμενο μιας τροπολογίας που έχω καταθέσει, την οποία είμαι βέβαιος ότι θα μελετήσετε και βεβαίως θα αποφασίσετε εσείς τί θα κάνετε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η Βουλή θα αποφασίσει.
ΑΛΕΞΑΝΔΡΟΣ ΑΚΡΙΒΑΚΗΣ: Θέλω να πιστεύω, κύριε Υπουργέ, ότι τα μέτρα αυτά που αναφέρονται στην τροπολογία θα βοηθήσουν στη λειτουργία του Χρηματιστηρίου και στην προστασία του επενδυτικού κοινού. Και επειδή ξέρω ότι εσείς προσωπικά ενδιαφέρεσθε γι' αυτό, πιστεύω ότι θα την κάνετε και δεκτή.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Τελειώνοντας θεωρώ υποχρέωσή μου να πω ότι η ομιλία σας, κύριε Υπουργέ, έλυσε πολλές απορίες. 'Ηταν πολύ κατατοπιστική, φώτισε κάποια σκοτεινά σημεία, τα οποία υπήρχαν σε όλες τις διατάξεις και νομίζω ότι πρέπει να μας ικανοποιούν όλους οι εξηγήσεις που δώσατε στα διάφορα θέματα. Ευχαριστώ.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θα ήθελα να σχολιάσω την τροπολογία που έχει καταθέσει ο αγαπητός συνάδελφος Κοινοβουλευτικός Εκπρόσωπος του ΠΑΣΟΚ, επειδή διαπιστώνω ότι έχει αποτελέσει αντικείμενο πολύ σοβαρής επεξεργασίας και έχω την υποχρέωση να έλθω ευθύς αμέσως στα βασικά της σημεία και ιδίως σε αυτά που είμαι κατ' αρχήν σύμφωνος.
Δεν συμφωνώ με το άρθρο 10, γιατί θεωρώ ότι οποιαδήποτε φορολογία τώρα στο χρηματιστήριο δεν είναι μια σωστή κίνηση.
Ξεκινώ όμως από το άρθρο 11, σε ό,τι αφορά την κατάργηση του ορίου, του πλαφόν. Γι' αυτό δεν χρειάζεται νόμος. Υπάρχει εξουσιοδότηση και είναι έργο των εποπτικών αρχών να προχωρήσουν. Υπάρχουν και υπέρ και κατά. Θα κινηθούμε κάποια στιγμή στην κατεύθυνση αυτή, αλλά δεν αποτελεί αντικείμενο νομοθετικής πρωτοβουλίας. Και θεωρώ, επίσης, λάθος, σε θέματα που έχουμε συμφωνήσει ως Εθνική Αντιπροσωπεία ότι είναι αντικείμενο κανονιστικής λειτουργίας, να επανερχόμαστε και να νομοθετούμε, διότι έτσι αναιρούμε ουσιαστικά την εξουσιοδότηση που έχουμε παράσχει.
Το άρθρο 12, για τις νεοεισαγόμενες εταιρείες στο χρηματιστήριο. Ο ανάδοχος εγγυάται την τιμή εισαγωγής της μετοχής για διάστημα έξι μηνών. Αυτό υπήρχε. Καταργήθηκε. Είναι ένα θέμα που και αυτό θέλει πολλή μελέτη. Το βλέπω με θετικό πνεύμα και έχω δώσει εντολή στην Επιτροπή Κεφαλαιαγοράς να εισηγηθεί σχετικά, για να δούμε αν μπορούμε να προχωρήσουμε.
Το άρθρο 13. Υπάρχει διάταξη, είναι έτοιμη, είμαι σύμφωνος, αλλά έχει δοθεί στους φορείς να γνωμοδοτήσουν για να την περάσουμε, αν προλάβουμε σ' αυτό το νομοσχέδιο, ειδάλλως σε επόμενο νομοσχέδιο. Πάντως, αυτή η διάταξη θα αποτελέσει ...
ΑΛΕΞΑΝΔΡΟΣ ΑΚΡΙΒΑΚΗΣ: Αν συμφωνούν όλοι, γιατί...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θέλησα να έχω και τις απόψεις των φορέων, επειδή πάντοτε κάτι λένε και μετά εκ των υστέρων θέλουν να το αλλάξουμε. Στα θέματα αυτά μία φορά νομοθετεί κανείς και δεν διορθώνει. Είμαι σύμφωνος, κύριε Ακριβάκη, για το άρθρο 13.
Το άρθρο 14 έχει ήδη καλυφθεί. Ο κανονισμός της Επιτροπής Κεφαλαιαγοράς, τον οποίον, ανακοίνωσε ο κ. Θωμαδάκης τον Αύγουστο, περιλαμβάνει διατάξεις αυστηρότερες απ' αυτές οι οποίες ζητούνται στο άρθρο 14. Για την ενημέρωση του Τμήματος, το άρθρο αυτό απαγορεύει την έγκριση δεύτερης αύξησης μετοχικού κεφαλαίου προ της παρέλευσης έτους από την προηγούμενη γενική συνέλευση. Και εφόσον έχουν παρέλθει δύο χρήσεις κλπ. πρέπει να καταρτιστεί νέο ενημερωτικό δελτίο. Οι ισχύουσες ρυθμίσεις βάσει του νέου κανονισμού που κατήρτισε η Επιτροπή Κεφαλαιαγοράς, περιλαμβάνουν αυτές τις διατάξεις, μάλλον επί το αυστηρότερο σε σχέση με την παρούσα διατύπωση. 'Αρα, για το άρθρο 14 δεν χρειάζεται να προχωρήσουμε σε νέα κίνηση, γιατί έχει καλυφθεί από πρωτοβουλία της Επιτροπής Κεφαλαιαγοράς.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το ποσό 100% του τζίρου προβλέπεται;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Δεν είναι απολύτως πρόχειρος, αλλά μπορώ να παράσχω τη διευκρίνιση αυτή στην κατ' άρθρον συζήτηση.
Τώρα, σε ό,τι αφορά το άρθρο 15, για το τερματικό, αυτό έχει εισαχθεί στα παράγωγα, αλλά στο χρηματιστήριο θεωρούν ότι δεν είναι απόλυτα ώριμες οι συνθήκες...
ΛΙΑΝΑ ΚΑΝΕΛΛΗ: Κύριε Πρόεδρε, μπήκαμε στην κατ' άρθρον συζήτηση; ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Αναφέρομαι, επειδή έκανε μια ουσιαστική παρέμβαση ο Κοινοβουλευτικός Εκπρόσωπος. Τελειώνω.
Για το άρθρο 16 είμαι σύμφωνος. Είμαι σύμφωνος για την απαγόρευση. 'Εχω ζητήσει από τις εποπτικές αρχές να γνωμοδοτήσουν και ελπίζω, αν είναι έτοιμες για την τελική διατύπωση, να το περάσουμε σ' αυτό το νομοσχέδιο, ειδάλλως και σ' αυτό το άρθρο, όπως ένα προηγούμενο άρθρο, θα το φέρουμε για ψήφιση εντός του έτους.
Αυτά ήθελα να σχολιάσω, κύριε συνάδελφε, σε ό,τι αφορά τα πολύ σημαντικά σημεία τα οποία θέσατε στην αγόρευσή σας.
ΠΡΟΕΔΡΕΥΩΝ (Κωνσταντίνος Βρεττός): Αφού θα συμφωνήσω και εγώ, κύριε Υπουργέ, ότι είναι πολύ σημαντικά σημεία, θα σας παρακαλούσα να μην μπούμε σε κατ' άρθρον συζητήσεις, γιατί αυτό θα γίνει ούτως ή άλλως αύριο, όπου θα έχετε τη δυνατότητα να τα αναπτύξετε περισσότερο.
Ξεκινάμε τον κατάλογο των ομιλητών.
Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κύριοι συνάδελφοι, υπάρχουν ορισμένα βασικά πράγματα που νομίζω ότι θα ήταν χρήσιμο να σας τα θυμίσω.
Ο ρόλος του χρηματιστηρίου είναι να διευκολύνει στην πραγματικότητα την εξισορρόπηση της προσφοράς και της ζήτησης τίτλων, κυρίως μετοχών. Για μας τους Φιλελεύθερους, λοιπόν, κάθε τι που διευκολύνει την αναζήτηση της ισορροπίας είναι "καλό" και ότι εμποδίζει την ισορροπία είναι "κακό".
Κοιτάζοντας με αυτό το πρίσμα το νομοσχέδιο βλέπουμε ότι είναι γεμάτο από "κακές" διατάξεις και άδειο από "καλές" διατάξεις.
Για παράδειγμα, το νομοσχέδιο δεν καταργεί αυτό που ζήτησε πριν από λίγο και ο κ. Ακριβάκης. Δεν καταργεί το -κατά την άποψη των Φιλελευθέρων- απαράδεκτο καθεστώς του ημερήσιου ορίου διακύμανσης, που σήμερα έχει οριστεί στο 12%.
Δεν δέχομαι την επιχειρηματολογία του Υπουργού. Αυτό που πρέπει να καταργηθεί είναι η δυνατότητα της Επιτροπής Κεφαλαιαγοράς να ορίζει όριο. Αυτό πρέπει να γίνει και αυτό πρέπει να γίνει με νόμο.
Γιατί είναι κακό το όριο; Διότι το όριο αυτό εμποδίζει την εξισορρόπηση προσφοράς και ζήτησης, διευκολύνοντας, όπως δεν θα κουραστώ να επαναλαμβάνω, θεσμικούς κατεργαρέους να χειραγωγούν, με το αζημείωτο, τις τιμές των μετοχών. Αυτό κάνει αυτό το όριο.
Η ύπαρξη του ορίου επιτείνει τις αλόγιστες αυξήσεις, τις φούσκες, όταν η αγορά είναι ανοδική και επιτείνει την πτωτική πορεία, όταν είναι προς τα κάτω η αγορά.
Οι Φιλελεύθεροι, λοιπόν, με τον κατηγορηματικότερο τρόπο ζητούν την κατάργηση του ορίου διακύμανσης. Ενώ το νομοσχέδιο εισάγει την κατ' αρχήν θετική ρύθμιση, της επί πιστώσει αγοράς τίτλων, το margin account, δεν εισάγει την εξισορροπητική ρύθμιση της πώλησης με δανεισμό τίτλων, short selling. Η εισαγόμενη ρύθμιση, λοιπόν, δεν διευκολύνει την ισορροπία. Το margin account δεν διευκολύνει την ισορροπία αν δεν μπει και η άλλη πλευρά, δηλαδή η δυνατότητα να πωλήσεις τίτλους με δανεισμό. Συνεπώς και αυτή η ρύθμιση συμβάλλει στη δημιουργία χρηματιστηριακής φούσκας. Δεν είναι καλή ρύθμιση.
Το νομοσχέδιο παρέχει στην Επιτροπή Κεφαλαιαγοράς τη δυνατότητα να ρυθμίζει τις ημερήσιες αγοραπωλησίες. 'Αλλη κακή διάταξη και αυτή, διότι και αυτή περιορίζει την εξισορρόπηση.
Οι Φιλελεύθεροι, λοιπόν, καταψηφίζουν το νομοσχέδιο επί της αρχής, διότι κινείται προς λάθος κατεύθυνση.
Η αγορά, κύριοι συνάδελφοι, δεν χρειάζεται περισσότερες αγορανομίστικες διατάξεις αλλά περισσότερη ελευθερία για να βρει την ισορροπία της. Η Επιτροπή Κεφαλαιαγοράς δεν χρειάζεται περισσότερες εξουσίες, αλλά πρέπει να ασκήσει με πληρότητα τις εξουσίες που ήδη έχει, ιδίως εκείνες που αφορούν τον έλεγχο της εσωτερικής πληροφόρησης και της χειραγώγησης των τιμών. Εκεί πρέπει να επικεντρώσει την προσοχή της. Δεν χρειάζεται καμία καινούργια εξουσία. Η επιτροπή δεν χρειάζεται περισσότερη εξουσία αλλά περισσότερη αξιοπιστία.
Πρέπει να στελεχωθεί αυτή η επιτροπή με ανθρώπους που να έχουν το ανάστημα να τα βάλουν με το κράτος, με την Κυβέρνηση και με όλα τα παρακλάδια του κράτους και της Κυβέρνησης και να τους σταματήσει όταν παρανομούν. Πρέπει να το κάνει αυτό η επιτροπή για να προστατεύσει τους μικρούς επενδυτές και να προστατεύσει το θεσμό.
Η σημερινή επιτροπή -λυπάμαι που το λέω- απέτυχε και κατά την άποψή μου, η Κυβέρνηση πρέπει να αναζητήσει άλλους ανθρώπους να στελεχώσουν την επιτροπή, ανθρώπους που -επαναλαμβάνω- θα έχουν το ανάστημα να πουν "όχι" στο κράτος και τις παραφυάδες του.
Κατά την άποψή μου, αν η Κυβέρνηση δυσκολεύεται να βρει καταλληλότερους ανθρώπους, θα της συνιστούσα να μη διστάσει να αναζητήσει ανθρώπους έξω από την Ελλάδα γι' αυτόν το ρόλο.
Τώρα θα αναφερθώ σε δύο, τρία επί μέρους θέματα:
Μολονότι η 'Ενωση Εφοπλιστών επιδιώκει την ανάπτυξη εταιρειών επενδύσεων στην ποντοπόρο ναυτιλία, εμείς οι Φιλελεύθεροι έχουμε επιφυλάξεις.
Σας θυμίζω ότι η ελληνόκτητος ναυτιλία έχει ήδη υπό τον έλεγχό της το 25% του παγκόσμιου στόλου. Το 25% του παγκόσμιου στόλου είναι υπό τον έλεγχο Ελλήνων. Τι περισσότερα κεφάλαια περιμένει να αντλήσει, λοιπόν, η ποντοπόρος ναυτιλία από το χρηματιστήριο της Αθήνας; Αυτό της έλειψε;
'Αλλωστε θα μου επιτρέψετε να σας επισημάνω ότι δεν γνωρίζω ποιες διατάξεις νόμου εμποδίζουν την είσοδο στο χρηματιστήριο μιας εταιρείας επενδύσεων στην ποντοπόρο ναυτιλία, ώστε να χρειάζονται νέες διατάξεις, που να παρακάμπτουν όμως την Επιτροπή Κεφαλαιαγοράς, να παρακάμπτουν τη διοίκηση του χρηματιστηρίου και συνεπώς και την ευθύνη τους να καθορίσουν κατά περίπτωση τους ενδεικνυόμενους όρους. 'Οταν τα καθορίζει ο νόμος, η επιτροπή λέει "τι θέλετε να κάνω; Ο νόμος τα λέει". Δεν έχει πια ευθύνη.
Δεν βλέπω, λοιπόν, γιατί χρειάζεται αυτή η ρύθμιση. Αναγνωρίζω ότι τη θέλουν οι εφοπλιστές, τη θέλει η Κυβέρνηση, υπάρχουν διαφορές ίσως σε ορισμένες λεπτομέρειες, αλλά εγώ δεν βλέπω τη σκοπιμότητα.
Το άρθρο 31 για την "ΕΑΒ" δημιουργεί κατά την άποψή μου συνθήκες, που με βεβαιότητα προβλέπω ότι θα δημιουργήσουν προβλήματα. Θα μετανιώσουμε για τη ρύθμιση, επειδή η Κυβέρνηση προχωρεί, κατά την άποψή μας, σε δήθεν ιδιωτικοποίηση της "ΕΑΒ", μια και στην πραγματικότητα ιδιωτικοποιεί μόνο τη δυνατότητα χρήσεως των περιουσιακών στοιχείων της "ΕΑΒ". Δεν ιδιωτικοποιεί τα περιουσιακά της στοιχεία, κινητά και ακίνητα.
Και θέλω να σας ρωτήσω το εξής: Αν εκχωρήσεις τη χρήση των κινητών στοιχείων, τι θα παραλάβεις μετά από μερικά χρόνια; Δηλαδή, εσείς, κύριοι συνάδελφοι, αν σας έλεγε κάποιος να παραχωρήσετε τη χρήση του αυτοκινήτου σας για μία δεκαετία σε κάποιον και να κρατήσετε την κυριότητα του αυτοκινήτου, θα το κάνατε αυτό; Είναι λογικό; Το να παραχωρήσεις τη χρήση του ακινήτου, του σπιτιού, για δέκα χρόνια, το καταλαβαίνω. Αλλά να παραχωρήσεις τη χρήση των κινητών περιουσιακών στοιχείων, τι είναι αυτό;
Δηλαδή, δεν σας φαίνεται περίεργο;
Εγώ θα έλεγα, λοιπόν, στην Κυβέρνηση να μην κάνει τη ρύθμιση, μολονότι με αυτόν τον τρόπο επηρεάζει σημαντικά το τίμημα, που θα κληθούν να πληρώσουν οι επίδοξοι, να πάρουν την εταιρεία, διότι βέβαια αν δεν πρόκειται να αγοράσει και κανένα από τα κινητά περιουσιακά στοιχεία, δεν είναι και τόσο ευκρινής η αξία της εταιρείας. Νομίζω ότι δεν θα έπρεπε να περάσει η διάταξη.
Το άρθρο 32, που αφορά τις χρηματιστηριακές συναλλαγές Υπουργών, Γενικών Γραμματέων, Υφυπουργών κλπ., είναι και αυτό λάθος κατά την άποψή μας. Είναι φτηνιάρικος λαϊκισμός. Αυτό το οποίο χρειαζόμαστε, δεν είναι απαγορεύσεις, ξαναλέω, αγορανομικές διατάξεις. Διαφάνεια χρειαζόμαστε. Την επομένη κάθε συναλλαγής ενός τέτοιου προσώπου, δηλαδή αν ένας Υπουργός κάνει μία πράξη στο χρηματιστήριο, να υπάρξει ανακοίνωση της Επιτροπής Κεφαλαιαγοράς για τη συγκεκριμένη πράξη.
'Ολα γίνονται σήμερα με κομπιούτερ. Δεν υπάρχει κανένα πρόβλημα να έχουμε αυτήν την πλήρη δημοσιότητα και να ξέρει ο Υπουργός ότι αύριο το πρωί θα μαθευτεί ότι ο Υπουργός αγόρασε εκατό μετοχές της τάδε εταιρείας. Αυτό πρέπει να το ξέρει ο Υπουργός και αυτό....
ΠΡΟΕΔΡΕΥΩΝ (Κωνσταντίνος Βρεττός): Για να αγοράσουν και οι υπόλοιποι;
ΣΤΕΦΑΝΟΣ ΜΑΝΟΣ: Δεν χρειάζεται αγορανομική διάταξη αυτού του είδους. Αντιθέτως, τέτοιου είδους διατάξεις δημιουργούν άλλου είδους παρενέργειες.
Μία παρατήρηση για το άρθρο 28. Μας είπε ο κύριος Υπουργός ότι στη Λισαβόνα διαπιστώθηκε ότι δεν διευκολύνονται οι εταιρείες στη νέα τεχνολογία και ότι έπρεπε κάθε χώρα κάτι να κάνει. Δεν φαντάζομαι να υπάρχει άλλη χώρα που να δημιουργεί κρατικό ταμείο επιχορήγησης ή συμμετοχής σε τέτοιες εταιρείες. Τα λεφτά θα φαγωθούν, θα δημιουργηθούν και ένα σωρό άλλα προβλήματα και ανάπτυξη δεν θα γίνει.
'Εχουμε ξαναδεί παρόμοια φαινόμενα στο παρελθόν, δεν θυμάμαι ακριβώς, νομίζω ότι ήταν με κάτι αντισταθμιστικά της "GENERAL DYNAMICS". Και εκεί φαγώθηκαν όλα τα λεφτά και καμία ανάπτυξη δεν είδαμε. Και ήταν και αλλού. Και αυτή είναι λάθος διάταξη και δεν πρέπει να γίνει. Με κανέναν τρόπο δεν πρέπει να γίνει. Απλώς ανοίγει την πόρτα για νέα ενδεχόμενα μελλοντικά σκάνδαλα.
Και να τελειώσω με τη ρύθμιση για τον ΟΤΕ. Ακούστε λίγο την πορεία, εσείς του ΚΚΕ.
ΑΓΓΕΛΟΣ ΤΖΕΚΗΣ: Οι μόνοι που σας προσέχουμε είμαστε εμείς.
ΣΤΕΦΑΝΟΣ ΜΑΝΟΣ: Ο ΟΤΕ, σύμφωνα με τη Κυβέρνηση...
(Σ'αυτό το σημείο κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό. 'Ολοι έχουν περιθώρια και εμείς κάναμε υπομονή τέσσερις ώρες.
ΠΡΟΕΔΡΕΥΩΝ (Κωνσταντίνος Βρεττός): Για το Κόμμα των Φιλελευθέρων να δώσουμε όσο χρόνο θέλετε. Πόσο θέλετε;
ΣΤΕΦΑΝΟΣ ΜΑΝΟΣ: Δύο λεπτά το πολύ.
ΠΡΟΕΔΡΕΥΩΝ (Κωνσταντίνος Βρεττός): Εντάξει.
ΣΤΕΦΑΝΟΣ ΜΑΝΟΣ: Για τον ΟΤΕ προσέξτε. Το '93 με πρόταση νόμου που υπογράφει ο σημερινός Πρωθυπουργός, ο κ. Σημίτης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και όλοι οι Υπουργοί.
ΣΤΕΦΑΝΟΣ ΜΑΝΟΣ: Η πρώτη υπογραφή είναι του κ. Σημίτη και ζητεί το 100% των μετοχών του ΟΤΕ να είναι στα χέρια του δημοσίου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μια μετοχή.
ΣΤΕΦΑΝΟΣ ΜΑΝΟΣ: Μια μετοχή του δημοσίου το 100% στα χέρια του δημοσίου.
ΑΓΓΕΛΟΣ ΤΖΕΚΗΣ: Μια μετοχή στο δημόσιο.
ΣΤΕΦΑΝΟΣ ΜΑΝΟΣ: Αργότερα τα πράγματα κινούνται 75% στα χέρια του δημοσίου. Αργότερα 65% στο δημόσιο, 51% και σήμερα 33%. Τι το θέλετε αυτό; Σβήστε το. Γιατί τη βάλατε αυτήν την προσθήκη, αφού εκ των πραγμάτων σε λίγο καιρό το 33% θα γίνει 16%;
Τώρα επί της ουσίας:'Αργησε πολύ η Κυβέρνηση να φθάσει εδώ και τώρα δεν είμαι βέβαιος ότι θα τα καταφέρει. Εγώ ελπίζω ότι θα τα καταφέρει. Το σημειώνω αυτό. Ελπίζω να τα καταφέρετε να βρείτε το σύμμαχο, μην τον πείτε στρατηγικό επενδυτή και σας κακολογήσει κανένας, το σύμμαχο. Μακάρι να τον βρείτε. Αλλά δεν είμαι βέβαιος ότι θα το καταφέρετε πια. Διότι, όπως ξέρετε, σε λίγους μήνες το μονοπώλιο που είχε ο ΟΤΕ, το χάνει.
Επιπλέον δημιουργούνται συνθήκες απαξίωσης αυτού που έχει, διότι θα έχει ανταγωνισμό. Η τεχνολογία επιτρέπει να κάνεις τη δουλειά σου και χωρίς τα εγκατεστημένα σύρματα.
Πριν από λίγες μέρες στην Τουρκία που πήγε να πουλήσει το 20%, δεν εμφανίστηκε κανένας ενδιαφερόμενος. Διότι είπαν: "Το 20% δεν μας φθάνει, τι να το κάνουμε, έχουμε δώσει δεξιά και αριστερά αλλού λεφτά και, εν πάση περιπτώσει, θέλουμε να έχουμε τη βεβαιότητα ότι έχουμε το μάνατζμεντ".
ΑΝΑΣΤΑΣΙΟΣ ΜΑΝΤΕΛΗΣ: Στην Τουρκία υπήρξαν συνταγματικά προβλήματα.
ΣΤΕΦΑΝΟΣ ΜΑΝΟΣ: Και δεν πάτησε κανένας. Ελπίζω, λοιπόν, να τα καταφέρετε. Εγώ πάντως από τη δική μας πλευρά, των Φιλελευθέρων, ανεπιφύλακτα θα σας έλεγα να επιδιώξετε να δώσετε μεγαλύτερο ποσοστό και να αφήσετε αυτά τα περί ελέγχου. Το τελευταίο πράγμα, κύριοι συνάδελφοι, που χρειάζονται οι ΔΕΚΟ είναι ο σημερινός έλεγχος του δημοσίου. Ο έλεγχος τις διέλυσε. Την Ολυμπιακή δεν τη διέλυσε τίποτε άλλο, ο έλεγχος του δημοσίου διέλυσε την Ολυμπιακή και αυτή είναι η πραγματικότητα είτε μας αρέσει είτε όχι. Και το τελευταίο πράγμα που χρειάζεται είναι αυτός ο αποκαλούμενος "έλεγχος του δημοσίου".
Χρειάζεται έλεγχος σε ορισμένους κανόνες για τα θέματα της ασφαλείας, για τα θέματα της ποιότητας, για ένα σωρό άλλα θέματα. Αυτός μπορεί να επιτευχθεί, θα σας έλεγα, καλύτερα αν δεν έχετε καμία απολύτως ανάμειξη στη διοίκηση. Υποστηρίζω, δηλαδή, ότι το κράτος ελέγχει πολύ αποτελεσματικότερα αμιγώς ιδιωτικές επιχειρήσεις, παρά τις φερόμενες ως ελεγχόμενες κρατικές επιχειρήσεις. Διότι, πώς αλλιώς θα δεχόμουν ότι ανακάλυψε για παράδειγμα ο διάδοχος του κ. Μαντέλη, ο κ. Βερελής, πριν από λίγες μέρες ότι τάχα η Ολυμπιακή δεν τηρεί κανένα φορολογικό νόμο, ότι η Ολυμπιακή δεν έχει κανένα βιβλίο, ότι, ότι... Νοείται αυτό να συμβεί σε καμιά ιδιωτική επιχείρηση; Υπάρχει καμία μεγάλη ιδιωτική επιχείρηση, όπου το κράτος ανακαλύπτει ότι τάχα δεν τηρεί αυτούς τους κανόνες; Μόνο στις κρατικές, που τάχα ελέγχει, συμβαίνουν αυτά τα απίστευτα πράγματα.
Εγώ, λοιπόν, θα συνιστούσα στον Υπουργό, χωρίς κανένα φόβο ή ενδοιασμό να εγκαταλείψει κατ'αρχήν αυτό το 33% και να αναζητήσει στρατηγικό σύμμαχο, ο οποίος πραγματικά θα αναλάβει τη διοίκηση. Και θα μιλούσα για ένα ποσοστό τουλάχιστον 25%. Νομίζω ότι οι πιθανότητες να επιτύχει το εγχείρημα θα είναι πολύ μεγαλύτερες, παρά αν περιοριστεί σε ένα μικρό ποσοστό, που ενδεχομένως θα συγκεντρώσει και μη πραγματικούς συμμάχους. Αυτά είχα να σας πω, κύριοι συνάδελφοι. Σας ευχαριστώ. Σας ευχαριστώ και εσάς, κύριε Πρόεδρε, για την ανοχή σας.
ΠΡΟΕΔΡΕΥΩΝ (Κωνσταντίνος Βρεττός): Κι εμείς ευχαριστούμε τον κ. Μάνο. Ο κ. Πολύζος έχει το λόγο.
Ορίστε, κύριε συνάδελφε.
ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κυρία και κύριοι συνάδελφοι, αρχίζοντας θέλω να κάνω μία γενικότερη παρατήρηση. Ο τρόπος που νομοθετεί η Κυβέρνηση για μία ακόμη φορά φανερώνει μία πρωτοφανή προχειρότητα και περιστασιακή αντιμετώπιση των ζητημάτων, η οποία οφείλεται στο γεγονός ότι η Κυβέρνηση τρέχει διαρκώς πίσω από τα γεγονότα και τις εξελίξεις. Επιπλέον, οι παλινδρομήσεις και οι καθυστερήσεις στη ρύθμιση ορισμένων θεμάτων δείχνουν ξεκάθαρα τις κομματικές εξαρτήσεις και δεσμεύσεις από τις οποίες η Κυβέρνηση του κ. Σημίτη διακατέχεται.
Χαρακτηριστικό παράδειγμα των ανωτέρω είναι και το νομοθετικό πλαίσιο για το χρηματιστήριο, το οποίο διαμορφώνεται περιστασιακά, επιπόλαια για τους ανυποψίαστους επενδυτές και ανάλογα με τις εξελίξεις της αγοράς και πάντα κατόπιν εορτής. 'Αλλωστε και στην αρχή της ομιλίας του ο κύριος Υπουργός Εθνικής Οικονομίας έμμεσα πλην όμως σαφώς ομολόγησε ότι πράγματι η Κυβέρνηση βρέθηκε ανέτοιμη και δεν θωράκισε νομοθετικά τις υπερβολές που έγιναν στο χρηματιστήριο τα τελευταία χρόνια με αποτέλεσμα την οικονομική καταστροφή των μικροεπενδυτών. Η μεγαλύτερη δε απόδειξη πάνω σε αυτό είναι ότι δώδεκα νομοθετικές παρεμβάσεις έχουν γίνει τον τελευταίο καιρό. Και ακόμη και σήμερα όμως όσοι γνωρίζουν -και γνωρίζουν αρκετοί πάρα πολύ καλά ανεξάρτητα από τις πολιτικές πεποιθήσειςομολογούν ότι δεν έχουμε ακόμα ένα θεσμικό πλαίσιο για τη χρηματαγορά μας, το οποίο να δημιουργεί προϋποθέσεις διαφάνειας και προστασίας για τους επενδυτές, πόσο μάλλον όταν η Κυβέρνηση με το άρθρο 8 του νομοσχεδίου που συζητούμε προσθέτει νέα εμπόδια στο δικαστικό έλεγχο των ύποπτων χρηματιστηριακών συμπεριφορών.
Κυρίες και κύριοι συνάδελφοι, αυτήν τη στιγμή, που όλα εξακολουθούν να είναι ρευστά, επέλεξε η Κυβέρνηση να φέρει προς συζήτηση και την εισαγωγή των ποντοπόρων πλοίων στο χρηματιστήριο με διατάξεις που έχουν προκαλέσει γενική αμηχανία και ακόμη και καχυποψία για τα κίνητρά τους.
Εμείς δεν είμαστε αντίθετοι, αλλά νομίζω πως ορθότερο θα ήταν να διασαφηνισθούν οι σχετικές διατάξεις και να υπάρξει μία πιο λεπτομερής εξέταση του ζητήματος σχετικά με το αν και με ποιες προϋποθέσεις πρέπει να εισαχθεί ο θεσμός αυτός. Δεν θα ήταν υπερβολή να πει κανείς ότι το παρόν νομοσχέδιο θυμίζει σε ορισμένα του σημεία κάτι από την κινηματογραφική ταινία "Επιστροφή στο μέλλον", διότι πριν από λίγο καιρό συζητήθηκε σε αυτήν την Αίθουσα μία ρύθμιση για την "ΕΑΒ" και σήμερα η Κυβέρνηση επανέρχεται στο ίδιο θέμα. Δεν πέρασε εξάμηνο από την τελευταία φορά που ψηφίσαμε ρύθμιση για την Αγροτική Τράπεζα και σήμερα βρισκόμαστε ξανά στο ίδιο σημείο. 'Ολα αυτά επιβεβαιώνουν με τον πιο πανηγυρικό τρόπο τον ισχυρισμό περί προχειρότητας και αποσπασματικής αντιμετώπισης των θεμάτων από την Κυβέρνηση του κ. Σημίτη.
Κυρίες και κύριοι συνάδελφοι, ειδικότερα θέλω να αναφερθώ για την ΑΤΕ. Είναι γνωστό ότι οι κυβερνήσεις του ΠΑ.ΣΟ.Κ. την οδήγησαν σε αφερεγγυότητα και την απαξίωσή της χρησιμοποιώντας την ως μέσο εξυπηρέτησης των φίλα προσκείμενων ενώσεων γεωργικών συνεταιρισμών.
Η Νέα Δημοκρατία έχει προτείνει την εξυγίανση της τράπεζας με συγκεκριμένα μέτρα, έπειτα όμως από μελέτη και όχι με αποσπασματικές ρυθμίσεις χρεών, ώστε να συνεχίσει να λειτουργεί και να εξυπηρετεί την αγροτιά, που είναι ένα μεγάλο κομμάτι του ελληνικού λαού και που υπέστη τη μεγαλύτερη απώλεια του εισοδήματος από την αντιαγροτική πολιτική του κ. Σημίτη.
Γνωρίζετε, κύριοι της Κυβέρνησης, ότι στην εκλογική μου περιφέρεια, την Πιερία, πωλήθηκαν φέτος καπνά με εμπορική τιμή εκατόν πενήντα δραχμές; Γνωρίζετε ότι τα συμπύρηνα ροδάκινα από ενενήντα έξι δραχμές που είναι η τιμή ασφαλείας δεν πρόκειται να έχουν μέση τιμή ούτε σαράντα δραχμές; Γνωρίζετε ότι κανένα γεωργικό προϊόν δεν αφήνει πλέον εισόδημα στον αγρότη λόγω του κόστους παραγωγής αλλά και της μείωσης των τιμών;
Γνωρίζετε ότι έχουν προβλήματα οι αγρότες μας με το ποια καλλιέργεια θα κάνουν; Βαμβάκι, τεύτλα, σιτηρά, οπωροκηπευτικά, τίποτα δεν αφήνει πλέον εισόδημα. Και μερικές οικονομίες που είχαν και αυτές τις απορρόφησε το χρηματιστήριο και έχασαν τα λεφτά τους. Δυστυχώς όμως η Κυβέρνηση σε τίποτα δεν άκουσε τη Νέα Δημοκρατία και δεν πήρε μέτρα στήριξης των αγροτών μας, αλλά τους εξουθένωσε οικονομικά και ηθικά, διαλύοντας την ελληνική επαρχία.
Θα δείτε, κύριοι συνάδελφοι, τι θα γίνει στην απογραφή του 2001. Εκεί θα διαπιστώσετε και με αποδείξεις ότι πράγματι διαλύσατε την ελληνική επαρχία.
Επιπλέον εξακολουθεί η Κυβέρνηση να παίζει με τα χρήματα των αγροτών μας. Συγκεκριμένα αναφέρομαι στην τρομερή καταγγελία ότι η "Αγροτική Χρηματιστηριακή" έχει άνοιγμα τεσσεράμισι δισεκατομμύρια δραχμές, διότι προεκλοεγικά έδινε χρηματιστηριακές εντολές ακόμη και για ανύπαρκτους πελάτες. 'Ετσι θα κάνετε εξυγίανση στην Αγροτική Τράπεζα; Από τη μια θα δημιουργείτε χρέη και από την άλλη θα τα χαρίζετε;
Εμείς θέλουμε μια ΑΤΕ κρατική, υγιή, που θα υπάρχει για το συμφέρον του 'Ελληνα αγρότη και όχι για να τον καταδυναστεύει με δάνεια υψηλότερα από τις εμπορικές τράπεζες και να κλείνει τα σπίτια με κατασχέσεις από τα πανωτόκια.
Κυρίες και κύριοι συνάδελφοι, με το παρόν νομοσχέδιο έρχεται προς συζήτηση και μια πολύ σημαντική τροπολογία που αφορά στην αποκρατικοποίηση των ΕΛΤΑ, του ΟΤΕ, του ΟΠΑΠ. Και ο τελευταίος πολίτης αυτής της χώρας γνωρίζει ποιος εισήγαγε τις αποκρατικοποιήσεις στην Ελλάδα και ποιο ήταν αυτό το κόμμα που τις πολέμησε με κάθε μέσον και χωρίς κανέναν ηθικό φραγμό. Μπροστά όμως στην κοσμογονία που συντελείται σε παγκόσμιο επίπεδο, ακόμα και οι χθεσινοί σοσιαλιστές σέρνονται κατ' ανάγκη σε φιλελεύθερες λύσεις.
Η ερώτηση όμως που βρίσκεται στα χείλη του καθενός παραμένει αναπάντητη από το κεβερνών κόμμα. Γιατί, κύριοι του ΠΑΣΟΚ, υποχρεώσατε τη χώρα σε καθυστέρηση και υπανάπτυξη τόσα χρόνια; Γιατί έπρεπε και πάλι η Ελλάδα να είναι ουραγός της Ευρώπης; Μήπως για να ικανοποιηθούν πρόσκαιρα οι επιθυμίες των υπουργοποιημένων σήμερα συνδικαλιστών σας;
Ειδικότερα για τον ΟΠΑΠ θέλω να αναφερθώ σε δύο σημεία.
Πρώτον, είναι απαράδεκτη και εγκληματική η κάθε συζήτηση για διακοπή της χρηματοδότησης του ερασιτεχνικού αθλητισμού από τον ΟΠΑΠ, αν και ελάχιστα, όπως είναι σε όλους γνωστό, προσφέρει και τώρα το κράτος. Και αν σήμερα υπάρχει ερασιτεχνικός αθλητισμός, αυτό οφείλεται στην τρέλα των παραγόντων που τον υπηρετούν.
Σε αυτό το σημείο θέλω να πω πάνω σε αυτό που είπε ο κύριος Υπουργός ότι θα ληφθεί υπόψη τι δίνει ο ΟΠΑΠ για να τα δώσει από τον κρατικό προϋπολογισμό. Εκείνο όμως που θέλω να προτείνω προσωπικά σαν Βουλευτής της Νέας Δημοκρατίας είναι να συμφωνήσω σε αυτό, αλλά να ληφθεί υπόψη τι δώσατε, κύριε Υπουργέ, τους τελευταίους μήνες από τη Γενική Γραμματεία Αθλητισμού και από το Υπουργείο Πολιτισμού εν όψει των εκλογών. Ας ληφθεί αυτό το οικονομικό μέγεθος και στη συνέχεια μπορούμε να συμφωνήσουμε. Μόνο αυτήν την στιγμή έχετε είκοσι δύο δισεκατομμύρια δραχμές υποχρεώσεις από την Γενική Γραμματεία Αθλητισμού, από τις αποφάσεις που βγάλατε προεκλογικά. Η πρόβλεψη όμως της αναπλήρωσης της χρηματοδότησης αυτής από τον κρατικό προϋπολογισμό δεν πείθει πλέον κανέναν.
Είναι σε όλους μας γνωστό ότι ανάλογη πρόβλεψη υπάρχει και για τους καποδιστριακούς δήμους για συνολική χρηματοδότηση από το ΕΠΤΑ, πλην όμως παρέμεινε γράμμα κενό από περιεχόμενο, διότι μέσα σε δύο χρόνια δώσατε το 15% για την υλοποίηση έργων, το 35% είναι σε υπόσχεση και όχι από το σύνολο το 100%, αλλά από το 50% της χρηματοδότησης που προβλέπεται για την εξαετία 1998-2004. Πώς να έχει εμπιστοσύνη ο οποιοσδήποτε στο τι θα δώσετε από τον κρατικό προϋπολογισμό στα ερασιτεχνικά σωματεία;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Μισό λεπτό, κύριε Πρόεδρε, παρακαλώ.
Δεύτερον. Είναι, πιστεύω, ορθή η άποψη ότι δεν είναι δυνατόν από τώρα να κατοχυρώνουμε τα δικαιώματα όλων των μελλοντικών παιχνιδιών στον ΟΠΑΠ. Το κάθε παιχνίδι θα πρέπει να γίνει αντικείμενο δημοπρασίας στο μέλλον, προκειμένου να εξασφαλίσει το δημόσιο αυξημένα έσοδα και μεγαλύτερες εγγυήσεις.
Τελειώνοντας την τοποθέτησή μου θέλω να τονίσω ότι η Κυβέρνηση του κ. Σημίτη και σήμερα με το παρόν νομοσχέδιο αποδεικνύει ότι δεν έχει τη δυνατότητα αλλά ούτε και τη θέληση να αντιμετωπίσει τα σοβαρότατα προβλήματα της πατρίδας μας και του ελληνικού λαού και αυτό γιατί είναι εγκλωβισμένη στις αγκυλώσεις του παρελθόντος της και στην πλήρη εξάρτησή της στο οικονομικό και πολιτικό κατεστημένο, το οποίο με πίστη και αφοσίωση υπηρετεί. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε, κύριε συνάδελφε.
Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Κύριοι συνάδελφοι, αναρωτιέμαι στ' αλήθεια -και είναι κρίμα που δεν είναι εδώ αυτήκοος μάτρυς των όσων λέγονται στο τέλος μιας μακράς τέτοιας συζήτησης επί της αρχής ο κύριος Υπουργός- αν υπάρχει αντίληψη ότι όταν εκτοξεύονται εκσυγχρονιστικές ρυθμίσεις ταυτόχρονα, έτσι στη διαδικασία της ελεύθερης αγοράς, αυτομάτως πρέπει να υποχωρήσει η νοημοσύνη και μάλιστα η νοημοσύνη του οποιουδήποτε πολίτη αυτής της χώρας.
Δεν μπορεί κανείς να μιλήσει για εκσυγχρονισμό μιας νομοθεσίας για το χρηματιστήριο, χωρίς να ακούσει τον Υπουργό να λέει ότι πέτυχε κάτι πολύ σπουδαίο. Δεκαεννέα ιδιωτικοποιήσεις χωρίς την παραμικρή αντίδραση απ' αυτούς που συμμετείχαν στην προσπάθεια να πάρουν ένα κομματι από τα μέχρι πρότινος, κατ' αντίληψη του σοσιαλιστικού ΠΑΣΟΚ δημόσια αγαθά, τα οποία τώρα εκποιούνται και εκποιούνται με ρυθμούς λαχανιασμένους. Δώδεκα, δεκατρία, δεκατέσσερα νομοσχέδια. Μπορεί μέχρι το τέλος του χρόνου να έχουν έρθει και είκοσι τέσσερα νομοσχέδια εξυγίανσης, διαφάνειας και θωράκισης του χρηματιστηρίου.
'Εχω την εντύπωση, κύριοι συνάδελφοι, ότι αν συνεχίσουμε την παραγωγή τέτοιων νομοσχεδίων ρύθμισης της κεφαλαιαγοράς, από την πολλή διαφάνεια το μόνο διαφανές που θα έχει προκύψει θα είναι οι τσέπες των φτωχών ανθρώπων που τείνουν να είναι μια ουσιαστική πλειοψηφία σ' αυτόν τον τόπο. Από την πολλή θωράκιση δε και ειδικά με ανεξάρτητες διοικητικές αρχές, έχω την εντύπωση ότι αυτούς τους διαφανείς, φτωχούς, μισθωτούς συνταξιούχους και ανέργους, θα τους κλείσουμε σε ένα θωρακισμένο όχημα θεσμικό, έτσι ώστε να είναι και ευκολότερο να τους αντιμετωπίσουμε. Βεβαίως έγιναν δεκαεννέα ιδιωτικοποιήσεις. Καταπληκτικές, δεν αντέδρασε κανένας. Μα βεβαίως η Κυβέρνηση λειτουργεί ως τροχονόμος κατανομής του δημόσιου πλούτου και κατάφερε να κάνει σαν τροχονόμος πολύ καλά τη δουλειά της. Δεν συγκρούστηκαν και δεν έγινε τροχαίο μεταξύ των μεγάλων συμφερόντων. Γι' αυτό δεν υπήρξε καμία αντίδραση.
Να ψάξουμε να δούμε τώρα με βάση και αυτό το νομοσχέδιο ποιοι πήραν και ποιοι πρόκειται να πάρουν ό,τι έχει απομείνει από την πάλαι ποτέ δημόσια περιουσία, τα λεγόμενα κρατικά αγαθά, τα οποία το Σύνταγμα λέει και καθορίζει μέχρι στιγμής, προ της αναθεωρήσεως και θα τα καθορίζει ελπίζω και μετά την αναθεώρηση. Ποια είναι αυτά και πώς παραχωρούνται: Ο αέρας, η γη, η θάλασσα, οι ακτές, το προϊόν της εργασίας αυτού του λαού. Τα εκχωρεί. Θα εκχωρήσει ακόμα και τα μελλούμενα!
Σας καλώ, κύριοι συνάδελφοι, να ρίξετε μια ματιά στο άρθρο 30.
Εκποιεί εκ των προτέρων την έρευνα. Ξέρετε γιατί; Δεν περισσεύει πια ύλη. Δεν έχουν από πού να πάρουν για να εκποιήσουν. Χάθηκαν κάποια τρισεκατομμύρια, το μισό του Ακαθαρίστου Εθνικού Προϊόντος μέσα σε ένα χρόνο διαφάνειας και αναπροσαρμογής της κεφαλαιαγοράς και του χρηματιστηρίου. Τι θα μείνει, λοιπόν; Δεν υπάρχει άλλο. 'Ηδη συζητείται στη Βουλή και θα έρθει στην Ολομέλεια το πλασματικό ενέχυρο. Ξεπεράσαμε και τη Γερμανία. Θα ενεχυράζουμε πια και τα μελλούμενα, αυτά που θα παράξουν τα παιδιά μας. Δείτε την έρευνα. Θα πηγαίνει το παιδί στην τριτοβάθμια εκπαίδευση και θα εκχωρείται το προϊόν του σε μια εταιρεία που θα εκμεταλλεύεται την περιουσία της τριτοβάθμιας εκπαίδευσης. Τα παιδιά των παιδιών ό,τι σκεφθούν θα έχουν παραδοθεί στην κεφαλαιαγορά.
Μια ματιά στις δεκαεννέα ιδιωτικοποιήσεις θα σας πείσει ότι υπάρχει λαϊκή αντίδραση, αλλά δεν υπάρχει πια δραχμή στην τσέπη των εργαζομένων ούτε να τη δείξουν. Τους απομένουν μόνο οι καθαρά τροχονομίστικες αντιλήψεις να κατέβουν στο πεζοδρόμιο. Γιατί; Μα, για κοιτάξτε, ξέρετε τι πρέπει στους κατ' εξοχήν διαπλεκόμενους εκ των δεκαεννέα ιδιωτικοποιήσεων να πληρώσουν οι εργαζόμενοι τα διαφημιστικά σποτ της αντίδρασής τους; Γιατί είναι οι ίδιοι που κατέχουν και τα μέσα μέσα από τα οποία διαφημίζεται αυτή ως κοινωνική πολιτική; Τόση διαφάνεια πια; Σε λίγο θα παίζουμε θέατρο σκιών και η μόνη διαφάνεια θα είναι ότι έχει απομείνει από ένα Χατζηαβάτη και από έναν Καραγκιόζη. Και το σαράι έχει εκσυγχρονιστεί το σαράι σ' αυτό το θέατρο σκιών; Δεν έχει απομείνει ύλη για τίποτε και βεβαίως χρειάζεται το Υπουργείο Πολιτισμού χρήματα για να βγάλει πέρα την Ολυμπιάδα του 2004. Και γι' αυτό θα πάρει τώρα πια κατά την τροπολογία του Υπουργού αυτά τα 75 δισεκατομμύρια, δεν πειράζει, θα ισοφαριστούν από τα υπόλοιπα.
Κοιτάξτε, στην εισηγητική έκθεση είναι προφανές ότι υπάρχει αντίληψη ποιο μοντέλο -και μάλιστα της αλλοδαπής, προσέξτε, παρένθεση Ηνωμένες Πολιτείες, θα ακολουθήσουμε- θα είναι αυτό. Να πετύχουμε παιδική και ανήλικη επιχειρηματικότητα στο χρηματιστήριο κατά τα αμερικάνικα πρότυπα με διδασκαλία πώς το παιδί θα ξοδέψει ένα εκατομμύριο δολάρια το οποίο θα έχει βγάλει από μια κρατικομονοπωλιακή αντίληψη περί τζόγου. 'Η να υποθηκεύσει αυτά που έχει στο μυαλό του ως εφηβική ή φοιτητική επιχειρηματικότητα για να μπορέσει να μπει μέσα στα χρηματιστήρια. Και δεν μου λέτε, οι εφοπλιστές που έχουν ανάγκη από τα λεφτά, κύριοι συνάδελφοι, θα κάνουν τι; 'Ερχονται απλώς να παρέμβουν στη διαμοίραση μιας πίτας. Ναι βεβαίως, παρέχει πολλές ελευθερίες. Νομίζω ότι ο κ. Μάνος ήταν ειλικρινέστερος. Αυτός ο οποίος στον τίτλο του κόμματός του φέρει το νεοφιλευλευθερισμό και προσπαθεί να σταθεί ισορροπιστικά ανάμεσα στο ΠΑ.ΣΟ.Κ. και στη Νέα Δημοκρατία, που δεν διαφέρουν επί της ουσίας στην προσέγγιση του ζητήματος. Θα προχωρήσουμε σε εκποιήσεις όταν δεν θα μείνει πια τίποτα. Κάποιοι ανησυχούν τι θα πουλήσουμε. Βέβαια, ξέρετε τι θα πουλήσουμε; Τα δικαιώματα της ελευθερίας να επιλέγουμε τον οικονομικό φεουδάρχη στη διαδικασία μιας παγκοσμιοποιημένης και ελεύθερης αγοράς.
Αμερικάνικο πρότυπο λοιπόν; Γι' αυτό και τόσες επισημάνσεις χρηματιστηριακού αμερικανικού λεξιλογίου μέσα; Για να καταλάβει τι; Η καθαρίστρια του ΟΤΕ που παίρνει πια το εκκαθαριστικό της σημείωμα ως ιδιωτική υπάλληλος. Γιατί αυτό συμβαίνει. Παίρνει εκκαθαριστικό σημείωμα ως ιδιωτική υπάλληλος. Την έχουν πουλήσει και αυτή και τα δικαιώματά της γιατί 'Ελληνας δημόσιος υπάλληλος δεν θα υπάρχει πια. Δεν υπάρχει δημόσιο. Υπάρχει διαχείριση των εναπομεινάντων αξιογράφων ηθικών σε έναν τόπο. Νομίζω ότι δεν χρειάζεται κάποιος να σκεφθεί γιατί πρέπει να καταψηφίσει αυτό το νομοσχέδιο παρά μόνο να το καταψηφίσει. Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Πατάκης έχει το λόγο.
ΓΙΑΝΝΗΣ ΠΑΤΑΚΗΣ: Κύριε Πρόεδρε, κυρία και κύριοι συνάδελφοι, θα σταθώ μονάχα στο άρθρο 30 του νομοσχεδίου όπως αναφέρεται και λέγεται "Θέματα Αγροτικής Τράπεζας της Ελλάδας". Η Κυβέρνηση καταβάλει μεγάλη προσπάθεια να εξυγιανθεί φαινομενικά και όχι πραγματικά η ΑΤΕ, ούτως ώστε να έχει τις τυπικώς και όχι τις ουσιαστικές προϋποθέσεις για να ενταχθεί στο χρηματιστήριο ή κατά τον εισηγητή της Πλειοψηφίας, που αναφέρει κάποια τεχνικά ζητήματα. Σαν αγρότης δεν θα σταθώ σ' αυτό το τεχνικό μέρος, γιατί δεν είμαι ειδικός και δεν μπορώ να αποκαλύψω τις διάφορες μεθοδεύσεις που κάνετε για να πετύχετε τον παραπάνω στόχο. 'Ομως ως αγρότης θέλω να πω ότι πρέπει να υπάρχει ειδικό πιστωτικό αγροτικό ίδρυμα και ποιες θα είναι οι συνέπειες της εισαγωγής της ΑΤΕ στο χρηματιστήριο. Ο πρώτος λόγος είναι η μεγάλη χρονική διάρκεια ανακύκλωσης του κεφαλαίου στη γεωργία η οποία αυξάνει το κόστος του χρήματος. Ξέρετε ο αγρότης σ' αυτήν την περίοδο προπληρώνει και νοικιάζει τα χωράφια που θα καλλιεργήσει την επόμενη περίοδο και μέχρι το Πάσχα θα έχει κάνει τουλάχιστον πάνω από το 80% των συνολικών εξόδων. Το προϊόν θα το συγκομίσει.
Του χρόνου τέτοιον καιρό θα πάρει μια προκαταβολή με την παράδοση και θα εξοφληθεί το επόμενο καλοκαίρι, δηλαδή ενάμιση χρόνο μετά από τότε που άρχισε να ξοδεύει. Και αν βρεθεί και κανένας αεριτζής έμπορος, απ'αυτούς που υπάρχουν πολλοί στην αγορά, δεν θα πληρωθεί ποτέ. Επομένως ο χρόνος ανακύκλωσης του κεφαλαίου στη γεωργία ξεπερνά τον ένα χρόνο, όταν σε άλλους τομείς της οικονομίας, βιομηχανία, εμπόριο, είναι τέσσερις ή δύο μήνες και είναι υποπολλαπλάσιος.
Με τους κανονισμούς που κάνετε, αντί να μειώσετε αυτόν το χρόνο, τον παρατείνετε με διάφορα προσχήματα, όπως έγινε με το βαμβάκι και άλλα προϊόντα.
Ο ειδικός αγροτικός πιστωτικός φορέας θα πρέπει να παίρνει υπόψη του αυτήν την ιδιομορφία και να διαμορφώνει ανάλογα τα επιτόκια για να υπάρχουν ίσοι όροι σε όλους τους τομείς της οικονομίας. Μια τράπεζα που λειτουργεί ιδιωτικοποιημένη και είναι εισηγμένη στο χρηματιστήριο, με μοναδικό κριτήριο το κέρδος, δεν μπορεί από τα πράγματα να κάνει αυτήν την πολιτική.
Δεύτερος λόγος είναι η χαμηλή έως ανύπαρκτη απόδοση του επενδεδυμένου κεφαλαίου στη γεωργία. Εγώ δεν είμαι επιστήμονας. Προκαλώ όμως τον κύριο Υπουργό Γεωργίας, ως καθ' ύλην αρμόδιο Υπουργό, να μας πει ποιο είναι το ποσοστό απόδοσης του επενδεδυμένου κεφαλαίου στη γεωργία. Σαν αγρότης όμως ξέρω ότι το ποσοστό αυτό είναι μηδενικό και αυτό αποδείχνεται από την κατακόρυφη πτώση των γεωργικών επενδύσεων στη δεκαετία του '90.
Τελικά όποιος αγρότης κάνει τις αυστηρότατες επενδύσεις μηχανικού εξοπλισμού κλπ., για να τις ξεχρεώσει, αναγκάζεται, για όσο χρόνο χρειάζεται, να ξεχρεώσει το αντίστοιχο δάνειο, να μειώσει κατακόρυφα το βιοτικό του επίπεδο. 'Οσο και αν σας φαίνεται υπερβολικό, κόπηκαν ακόμα οι καφέδες και τα αναψυκτικά στα χωριά και όχι που μας κατηγορούσατε κατά τη διάρκεια των μεγάλων αγροτικών κινητοποιήσεων ότι διαμαρτύρονται μόνο οι μεγαλοχωραφάδες -και έχω προσωπική εμπειρία απ'αυτό, όταν είσαι από τους φτωχότερους αγρότες να σε λένε και τσιφλικά.
Επομένως, ένας ειδικός πιστωτικός φορέας θα πρέπει να παίρνει υπόψη του αυτά τα πράγματα και να διαμορφώνει ανάλογη πιστωτική πολιτική μέσα στο χρηματιστήριο. Δεν μπορεί όμως να το κάνει, γιατί ο θεός του χρηματιστηρίου είναι το κέρδος.
Τρίτον, η συντριπτική πλειοψηφία των αγροτών, το 95% περίπου είναι μικρομεσαίοι αγρότες και δεν έχουν τη δυνατότητα να πληρώσουν οικονομικούς και τεχνικούς μάναντζερ για να τους συμβουλεύσουν για τις μικροεπενδύσεις τους στη γεωργία. Παλαιότερα αυτήν τη δουλειά την έκανε με ελλείψεις και αδυναμίες η ΑΤΕ με τις γεωτεχνικές υπηρεσίες όπου λειτουργούσε και ως επιστημονικός και τεχνικός σύμβουλος του αγρότη για τα δάνεια που έπαιρνε. Ερχόταν στα χωράφια και συζητούσαμε πώς θα πρέπει να επενδύσουμε τα χρήματά μας.
Με την ιδιωτικοποίηση της ΑΤΕ εκφυλίστηκε με στόχο να καταργηθεί σύντομα η γεωτεχνική υπηρεσία. Και η ΑΤΕ, σαν ιδιωτική τράπεζα, θα ενδιαφέρεται μόνο για τις οικονομικές εγγυήσεις του δανείου και όχι για τη βιωσιμότητα των επενδύσεων. Με τις αλλαγές αυτές η τράπεζα χάνει τον αναπτυξιακό ρόλο και χαρακτήρα που έχει όσον αφορά την ύπαιθρο και λειτουργεί σαν ένας οποιοσδήποτε τραπεζικός οργανισμός, που το μοναδικό του ενδιαφέρον είναι η διασφάλιση των χρημάτων και η αύξηση της κερδοφορίας τους.
Τώρα η ΑΤΕ χάνει τον αναπτυξιακό προσανατολισμό με την άρνησή της πλέον να κάνει η ίδια επενδύσεις ή σε συνεργασία με τις συνεταιριστικές οργανώσεις στη μεταποίηση των γεωργικών προϊόντων για να επιστρέψει με αυτόν τον τρόπο μέρος των κερδών στην ύπαιθρο και να συμβάλει στην απασχόληση και στη γενικότερη οικονομική ανάπτυξη της υπαίθρου και όχι όπως τώρα που συμβάλλει στο μαρασμό, στο χρέος και στο ξεκλήρισμα της μικρομεσαίας αγροτιάς. Για παράδειγμα, παλαιότερα η ΑΤΕ, σε συνεργασία με τους συνεταιρισμούς έκανε τα εργοστάσια γάλακτος, όπως Δωδώνη, 'Ολυμπος-Λάρισα, στην Ηλεία και σε άλλους νομούς που στήριξαν την κτηνοτροφία και το εισόδημα των κτηνοτρόφων και έδωσαν τότε με όλα τα ελλείμματα μια ανάσα στην ύπαιθρο, όπως έγινε μετά με τα εργοστάσια ζάχαρης που έπαιξαν σημαντικό ρόλο στην ανάπτυξη της καλλιέργειας, στο εισόδημα των παραγωγών αλλά και στην εθνική μας οικονομία, αφού έγινε αυτάρκης η χώρα μας σε ζάχαρη.
Τώρα με τη μετατροπή της Αγροτικής Τράπεζας σε έναν καθαρά χρηματοπιστωτικό φορέα όχι μόνο δεν γίνονται τέτοιες επενδύσεις, αλλά πουλιέται και μάλιστα κατά προτίμηση στους ιδιώτες, με αποτέλεσμα η ΑΤΕ να χάνει τον όποιον αναπτυξιακό ρόλο είχε.
Πέρα από αυτές τις γενικότερες αρνητικές συνέπειες η ιδιωτικοποίηση και η εισαγωγή της ΑΤΕ στο χρηματιστήριο θα προκαλέσει άμεσες αρνητικές επιπτώσεις στους μικρομεσαίους αγρότες:
Πρώτον, θα μειωθεί ή θα καταργηθεί η χρηματοδότηση ακόμα και για καλλιεργητικά δάνεια των περισσότερων μικρομεσαίων αγροτών με τη δικαιολογία να περιορίσει η ΑΤΕ τις επισφαλείς απαιτήσεις για να πάει στο χρηματιστήριο. Με την κατάργηση της αλληλέγγυας συνεταιριστικής ευθύνης που αποφασίστηκε πρόσφατα και στάλθηκε η απόφαση σε όλα τα υποκαταστήματα της ΑΤΕ στη χώρα μας έγινε ένα σημαντικό βήμα προς αυτήν την κατεύθυνση και οι συνέπειες θα φανούν άμεσα, δηλαδή από φέτος, στη νέα καλλιεργητική περίοδο. Να πω πως όσοι αγρότες χρωστάνε -και είναι πολύ μεγάλο το ποσοστό εξαιτίας της αντιαγροτικής πολιτικής που εφαρμόζεται όλα αυτά τα χρόνια- δεν μπορούν να πάρουν δάνεια και δεν μπορούν να καλλιεργήσουν τα χωράφια τους.
Δεύτερον, με τις αγροκάρτες έγινε πολύ μεγάλη προπαγάνδα προεκλογικά, όταν ανακοινώσατε ότι θα κατατάξετε σ' αυτές τους αγρότες στα πλαίσια της λεγόμενης εξυγίανσης της ΑΤΕ. Οι περισσότεροι μικρομεσαίοι αγρότες δεν θα έχουν πρόσβαση στην ΑΤΕ ή θα μπορούν να πάρουν ελάχιστα δάνεια, γιατί δεν θα διαθέτουν ανάλογη οικονομική επιφάνεια. Τα λεφτά, δηλαδή, θα πάνε πάλι στα λεφτά.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω αμέσως, κύριε Πρόεδρε. Σε μισό λεπτό τελειώνω.
Τρίτο και τελευταίο: θα ενταθούν οι πλειστηριασμοί για ληξιπρόθεσμα δάνεια. Δεν θα υπάρχουν δυνατότητες ρυθμίσεων έστω και με αυτές που γίνονταν ως τώρα και φυσικά δεν θα υπάρχει το αντίστοιχο πολιτικό και κοινωνικό κόστος για να εμποδίσει τους πλειστηριασμούς. Οπότε ελεύθερα θα ψαρεύετε ψήφους, αφού θα έχετε νίψει τα χέρια σας.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, ίσως θα πρέπει να τελειώνετε, διότι είστε και λίγο εκτός θέματος, αν δεν κάνω λάθος. Είναι ενδιαφέροντα αυτά που λέτε, αλλά δεν νομίζω ότι είναι όλα κοντά στο νομοσχέδιο.
ΑΓΓΕΛΟΣ ΤΖΕΚΗΣ: Για την Αγροτική Τράπεζα και τις επιπτώσεις στην εθνική οικονομία μιλάει.
ΓΙΑΝΝΗΣ ΠΑΤΑΚΗΣ: Για την Αγροτική Τράπεζα μιλάμε. Εγώ μετέφερα εδώ, κύριε Πρόεδρε, αυτό που θα αντιμετωπίσει ο αγροτικός κόσμος και κάνω την πρόταση για άλλον πιστωτικό αγροτικό φορέα, γιατί με την ιδιωτικοποίηση και την εισαγωγή τώρα της Αγροτικής Τράπεζας στο χρηματιστήριο ο αγροτικός κόσμος και ιδιαίτερα οι μικρομεσαίοι αγρότες θα δεχθούν μεγάλο χτύπημα. Δεν νομίζω ότι είμαι εκτός θέματος. Μέσα στα πράγματα είμαι.
ΠΡΟΕΔΡΕΥΩΝ (Κωνσταντίνος Βρεττός): Εντάξει. Ευχαριστούμε πολύ, κύριε συνάδελφε.
Το λόγο έχει ο κ. Βαθειάς.
ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, μιλάμε και αναλύουμε ένα από τα σημαντικότερα ουσιαστικά νομοσχέδια που έχουν έρθει στο Εθνικό Κοινοβούλιο και στην Εθνική Αντιπροσωπεία και αυτό γιατί αυτό το νομοσχέδιο έχει ένα σημαντικό εύρος.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δέκα λεπτά θα μιλήσει, κύριε Πρόεδρε; ΠΡΟΕΔΡΕΥΩΝ (Κωνσταντίνος Βρεττός): Κύριε Βαθειά, με συγχωρείτε.
Να απαντήσω στον κύριο συνάδελφο. Είναι δέκα λεπτά. Τα πέντε προηγούμενα λεπτά ήταν επειδή υπήρχε ειδικός αγορητής και έπρεπε να μιλήσουν πέντε λεπτά. Τώρα επανερχόμεθα στην κανονική πορεία της πρωτολογίας με δέκα λεπτά.
ΙΩΑΝΝΗΣ ΒΑΘΕΙΑΣ: Το νομοσχέδιο έχει ένα σημαντικό πολιτικό εύρος, διότι ρυθμίζονται πάρα πολύ σημαντικά θέματα όσον αφορά στη λειτουργία του χρηματιστηρίου.
Από τις τοποθετήσεις που έγιναν εδώ δεν διεφάνη ότι υπάρχουν διαφορετικές προσεγγίσεις όσον αφορά στα άρθρα του νομοσχεδίου σε σχέση με τη λειτουργία του χρηματιστηρίου. 'Ισα-ίσα, ζητήματα τα οποία δημιουργήθηκαν και όσον αφορά στο ότι δεν υπήρχε θεσμικό πλαίσιο που να καθορίζει με ακρίβεια και τους κανόνες σε μία αγορά που δεν ήταν ώριμη με αποτέλεσμα να υπάρχουν αυτά τα προβλήματα, αναπτύχθηκαν και από εδώ.
Και φυσικά στο νομοσχέδιο περιλαμβάνονται και άλλες πάρα πολύ σημαντικές ρυθμίσεις, οι οποίες προσδιορίζουν και τις διαρθρωτικές αλλαγές και μία σημαντική πορεία, η οποία θα δώσει τη δυνατότητα στην ελληνική οικονομία και να δημιουργήσει τους όρους της ευρωπαϊκής της προοπτικής και παράλληλα αυτό το οποίο επετεύχθη μέσα από τη διαδικασία της Οικονομικής και Νομισματικής 'Ενωσης να είναι αυτό που θα δημιουργήσει μία Ελλάδα η οποία θα μπορεί να ανταγωνίζεται επί ίσοις όροις και να ρυθμίζει και θέματα αγορών με όλες τις προηγμένες χώρες της Ευρώπης αλλά και του πλανήτη.
'Ομως, επειδή πριν και ο συνάδελφος από την πλευρά του Κ.Κ.Ε. έκανε μία αναφορά γενικότερα στην Α.Τ.Ε., πιστεύω ότι ήταν εντός θέματος. Απλά διέκρινα από την τοποθέτησή του κάποιες σημαντικές πολιτικές αντιφάσεις. Από τη μια να λέει αναλυτικά για την αντιαγροτική πολιτική η οποία διέλυσε την αγροτική οικονομία και μετά να εκθειάζει την Α.Τ.Ε., όπως ήταν, η οποία κατά τα λεγόμενά του και κατά τις δικές του υποθέσεις συνδέθηκε...
ΓΙΑΝΝΗΣ ΠΑΤΑΚΗΣ: 'Ετσι την καταντήσατε.
ΙΩΑΝΝΗΣ ΒΑΘΕΙΑΣ: Μα εσείς, κύριε συνάδελφε, κάνατε κάποια αναφορά και είπατε για την αντιαναπτυξιακή και αντιαγροτική πολιτική και από την άλλη εκθειάσατε την Α.Τ.Ε. όπως έχει. Μα δεν γίνονται αυτά τα πράγματα.
ΣΠΥΡΙΔΩΝ ΣΤΡΙΦΤΑΡΗΣ: Δικό σας δημιούργημα είναι.
ΙΩΑΝΝΗΣ ΒΑΘΕΙΑΣ: Θα πρέπει να μιλήσουμε με όρους πραγματικούς. Αυτό που θέλουμε να κάνουμε και πιστεύω ότι όλα αυτά θα κριθούν στην πορεία, -είναι να δημιουργήσουμε μία Α.Τ.Ε. η οποία να μπορεί να σταθεί στον ανταγωνισμό, γιατί από την Ευρωπαϊκή 'Ενωση ήδη δεν μπορεί να αποτελεί ειδικό πιστωτικό ίδρυμα...
ΣΠΥΡΙΔΩΝ ΣΤΡΙΦΤΑΡΗΣ: 'Εχουν εξαιρεθεί η Α.Τ.Ε. και η Ε.Τ.Β.Α.
ΙΩΑΝΝΗΣ ΒΑΘΕΙΑΣ: Δεν έχουν εξαιρεθεί.
ΣΠΥΡΙΔΩΝ ΣΤΡΙΦΤΑΡΗΣ: 'Εχουν. Διαβάστε λίγο.
ΙΩΑΝΝΗΣ ΒΑΘΕΙΑΣ: Δεν έχουν εξαιρεθεί. Επειδή αυτά τα θέματα τα έχω διαβάσει καλά και είναι και της αρμοδιότητάς μου πριν εκλεγώ στο Κοινοβούλιο, σας λέγω ότι δεν έχουν εξαιρεθεί. Από την άλλη μεριά, για να μπορέσει η Α.Τ.Ε. να σταθεί στον ανταγωνισμό, θα πρέπει να μπει στο ελληνικό χρηματιστήριο χωρίς να χάνει τον αναπτυξιακό της ρόλο, αλλά και να παίξει το ρόλο της με τα νέα δεδομένα, όσον αφορά τη στήριξη των αγροτών. Παράλληλα το Υπουργείο Γεωργίας και η Κυβέρνηση είναι βέβαιο ότι θα παίξουν το σημαντικό τους ρόλο από την πλευρά της πολιτείας και αυτό δεν πρέπει να το ξεχνάει κανένας. 'Ισα-ίσα, η Α.Τ.Ε. θα έχει τη δυνατότητα, αντλώντας δισεκατομμύρια από το ελληνικό χρηματιστήριο, να κάνει σημαντικές κινήσεις, να δημιουργήσει ένα σημαντικό όμιλο, ο οποίος θα λειτουργήσει όπως αυτοί της Ευρώπης και μέσα απ' αυτήν τη διαδικασία, κάνοντας και μια εξυγίανση στις θυγατρικές της εταιρείες, η ίδια να προσδιορίσει το μέλλον, σύμφωνα και με τις πολιτικές προοπτικές που βάζει και η Κυβέρνηση.
Μπήκαν τα ζητήματα των αποκρατικοποιήσεων. Θα ήθελα, κύριε Υπουργέ, στο συγκεκριμένο άρθρο η Εθνική Αντιπροσωπεία να γνωρίζει το εύρος αυτών των δημοσίων επιχειρήσεων που σας δίνουμε με την εξουσιοδότηση στην διϋπουργική επιτροπή. Εσείς δε μετά έχετε τη δυνατότητα με τις διαδικασίες της διϋπουργικής επιτροπής να προχωρήσετε, φέρνοντάς τα στη συνέχεια στο ελληνικό Κοινοβούλιο, για να παίρνουμε συγκεκριμένες αποφάσεις.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είναι εν λευκώ.
ΙΩΑΝΝΗΣ ΒΑΘΕΙΑΣ: Δεν είναι εν λευκώ. Πιστεύω ότι αυτά προσδιορίζονται. Εξάλλου την Κυβέρνηση δεν την ενδιαφέρει η εν λευκώ εξουσιοδότηση. Αυτό που την ενδιαφέρει είναι η επιτάχυνση των διαδικασιών και ο σεβασμός της απέναντι στο Κοινοβούλιο.
'Οσον αφορά τη μετοχοποίηση του Ο.Τ.Ε., εκτιμώ ότι σαν θέση η μετοχοποίηση είναι αυτή η οποία χρειάζεται και στη συγκεκριμένη περίοδο. Φυσικά απαντά με τον καλύτερο τρόπο όσον αφορά τα ζητήματα του ανταγωνισμού. Πάνω εκεί, αυτά τα οποία πρόσθεσε ο Υπουργός Εθνικής Οικονομίας πιστεύω ότι καλύπτουν ζητήματα τα οποία έχουν μπει, με την έννοια ότι το 34%-35% που θα έχει το δημόσιο στον Ο.Τ.Ε., ο στρατηγικός σύμμαχος για να υπάρχει ο διεθνής προσανατολισμός, αλλά και η δυνατότητα που υπάρχει για ανάπτυξη του οργανισμού, πιστεύω ότι διασφαλίζουν έναν Ο.Τ.Ε., ο οποίος έχει τη δυνατότητα να παίξει σημαντικό ρόλο και στην Ευρώπη και στον κόσμο.
Κι εδώ θέλω να πω ότι υποκριτικά λέγει όσα λέγει η Νέα Δημοκρατία για τον Ο.Τ.Ε., διότι η ίδια όταν ήταν κυβέρνηση στέρησε την κινητή τηλεφωνία από τον Ο.Τ.Ε. και του άφησε μόνο τη σταθερή.
'Οταν δηλαδή ο ΟΤΕ μπορούσε να δημιουργήσει τους όρους μιας σημαντικής ανάπτυξης σε τομείς οι οποίοι δεν είχαν έλθει στην ελληνική οικονομία και στις τηλεπικοινωνίες, το έδωσε στους ιδιώτες και σήμερα υποκριτικά βέβαια, από τα έδρανα της Βουλής, λέει ότι θέλει να στηρίξει τον ΟΤΕ. Αυτή η πραγματικοτητα.
Εκτιμώ ότι και το ζήτημα που έβαλε ο κ. Αλογοσκούφης, των επιθετικών εξαγορών, πολυ σωστά το βάλατε. 'Ομως είναι δύσκολο κάποιος με επιθετική εξαγορά να μπει σε αυτήν τη διαδικασία θεσμικός επενδυτής, στρατηγικός εταίρος. Γιατί; Διότι, πρώτον, δεν θα μπορεί να παίρνει άδειες από την Επιτροπή Κεφαλαιαγοράς για να μπορέσει να πάρει ένα μεγάλο ποσοστό. Δεν την έχει αυτήν τη δυνατότητα. Και δεν έχει δυνατότητα από την άλλη μεριά, με τρισεκατομμύρια που υπάρχουν, να βγει σε μια τέτοια διαδικασία. Πιστεύω ότι κανείς ο οποίος θα κάνει αυτή τη συμμαχία είτε σε ανταλλαγή μετοχών, εκεί υπάρχει το ζήτημα των ποσοστών βέβαια, διότι από εκεί παίρνουμε μετοχές σε κολοσσούς, τα ποσοστά δεν θα είναι τα ίδια, αυτό όσοι γνωρίζουν το ξέρουν πάρα πολύ καλά. 'Ομως είναι γεγονός ότι η πολιτική βούληση εκφράστηκε σήμερα και αυτή η πολιτική βούληση θα φανεί τα επόμενα χρόνια, όταν και ο ΟΤΕ θα κριθεί στον ανταγωνισμό. Το ζήτημα, όσον αφορά τα ασφαλιστικά ελλείμματα, θα το κουβεντιάσουμε και στα συγκεκριμένα άρθρα, διότι υπάρχει μια διατύπωση, η οποία δεν είναι ορθή. Πιστεύω ότι με τις τελευταίες τροποποιήσεις, όπως ακούστηκαν όσον αφορά τον ΟΠΑΠ, διότι πρέπει να ξεκαθαρίσουμε στο ελληνικό Κοινοβούλιο ότι σε καμία περίπτωση δεν πρέπει να αφαιρέσουμε ούτε μία δραχμή από τον ελληνικό αθλητισμό. 'Ισα ίσα πρέπει να αξιοποιήσουμε αυτήν τη διαδικασία, να δώσουμε τη διάσταση ότι εμείς στα όρια μιας Ολυμπιάδας του 2004, θα διαμορφώσουμε τους όρους να ενισχύσουμε με αυτά τα οποία διαμορφώνουμε, όσον αφορά τα στοιχήματα ή οτιδήποτε άλλο, τα παίγνια που θα πάνε με τον ΟΠΑΠ και αυτά τα έσοδα θα πάνε για στήριξη των Ολυμπιακών Αγώνων. 'Ομως πρέπει να δώσουμε τη διάσταση της στήριξης του ερασιτεχνικού αθλητισμού. Και αυτό είναι μία πολιτική την οποία διαμορφώσαμε όλα αυτά τα χρόνια. 'Εχουμε υποχρέωση, η περιφέρεια, οι νομοί να στηρίζονται πάνω σε αυτήν τη διαδικασία. Κύριε Υπουργέ, έχετε αυτήν την ευαισθησία, γιατί είστε από ακριτική περιοχή και πιστεύω ότι με τη νομοτεχνική διατύπωση την οποία θα φέρετε μέχρι την Πέμπτη, να συμφωνήσουμε και να έχουμε τη δυνατότητα να ψηφίσουμε αυτές τις διατάξεις που είναι πάρα πολύ σημαντικές.
Επιφυλάσσομαι στη διαδικασία της συζήτησης των άρθρων να τοποθετηθώ και στην ποντοπόρο ναυτιλία και στα ζητήματα που υπάρχουν και συνολικότερα. Και εκτιμώ ότι και με την παρουσία του Υπουργού Εμπορικής Ναυτιλίας -ο οποίος Υπουργός ήλθε την κατάλληλη στιγμή- να μας δοθεί η δυνατότητα, διότι έχουν μπει σοβαρά ζητήματα και πιστεύω ότι η εισαγωγή της ποντοπόρου ναυτιλίας στο ελληνικό χρηματιστήριο πρέπει να συνοδευθεί, όπως ακριβώς η ελληνική ναυτιλία έχει δοξάσει την Ελλάδα σε όλον τον κόσμο.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παναγιωτόπουλος. Απών, διαγράφεται.
Τελείωσαν οι ομιλητές, κύριοι συνάδελφοι. Εάν κάποιος συνάδελφος θέλει να κάνει κάποια δευτερολογία, να μας το πει τώρα και να κλείσει ο κύριος Υπουργός, ο οποίος μου είχε ζητήσει το λόγο.
Κύριε Υπουργέ, θα μιλήσετε τώρα;
ΓΕΩΡΓΙΟΣ ΑΛΟΓΟΣΚΟΥΦΗΣ: Αν δεν ανοίξει θέματα!
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε να ανοίξετε ή να κλείσετε θέματα ;
Ορίστε, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, θέλω να κλείσω τα ανοιχθέντα θέματα και όχι να ανοίξω καινούρια. Βέβαια οι προκλήσεις ήταν πολλές και οφείλω να πω, κύριε Πρόεδρε, ότι το νομοσχέδιο δεν φιλοδοξεί να λύσει όλα τα προβλήματα τα οποία ακούστηκαν εδώ. Θα ήμουν σε ιδιαίτερα ευχάριστη θέση να μιλήσω και για την αγροτική πολιτική λόγω καταγωγής από την ύπαιθρο. 'Ομως πιστεύω ότι για κάτι τέτοιο δεν μας δίνει το δικαίωμα ο Κανονισμός, όπως και να μιλήσουμε γενικώς για όλα τα θέματα του χρηματιστηρίου.
Γιατί, τελικώς, κάθε φορά που συζητάμε για το χρηματιστήριο, υποχρεωνόμαστε να επιχειρηματολογούμε για το τι δεν λέει το συγκεκριμένο νομοσχέδιο.
Πρέπει να είμαστε απόλυτα σαφείς ότι το συγκεκριμένο νομοσχέδιο δεν φιλοδοξεί να ασχοληθεί με όλα τα θέματα του χρηματιστηρίου, αλλά με συγκεκριμένα θέματα. Και αποτελεί βέβαια ένα πακέτο μέτρων, που έχουν σαν στόχο -και αυτό- τη θεσμική θωράκιση και τη δημιουργία ενός άρτιου πλαισίου για την ελληνική κεφαλαιαγορά με τη θέσπιση ρυθμίσεων που προστατεύουν το απόρρητο της διενέργειας των χρηματιστηριακών συναλλαγών και επιτρέπουν την παροχή πιστώσεων από χρηματιστηριακές εταιρείες, την εισαγωγή μετοχών χρηματιστηριακών εταιρειών για διαπραγμάτευση στο Χρηματιστήριο Αξιών Αθηνών, την παροχή επενδυτικών υπηρεσιών, αλλά και με τη δημιουργία νέων χρηματιστηριακών προϊόντων, όπως με την εισαγωγή μετοχών που επενδύουν σε ποντοπόρα πλοία.
Με αυτόν τον τρόπο δημιουργείται ένα πλαίσιο που προστατεύει και προάγει τα συμφέροντα των μικροεπενδυτών ενισχύοντας ταυτόχρονα την εμπιστοσύνη τους στο χρηματιστηριακό θεσμό, γεγονός το οποίο έχει αναπτυξιακά αποτελέσματα, θετικά για το χρηματιστήριο.
Η αναβάθμιση και ο εκσυγχρονισμός της κεφαλαιαγοράς αποτελεί ακρογωνιαίο λίθο στη διατήρηση της σταθερότητας του χρηματοπιστωτικού τομέα της οικονομίας της χώρας μας. Απαραίτητη προϋπόθεση για την επανάκτηση της εμπιστοσύνης του επενδυτικού κοινού στο χρηματιστηριακό θεσμό είναι η ανάκαμψη αυτής της χρηματιστηριακής αγοράς.
Τέθηκαν πολλά θέματα σε όλη αυτήν την πολύωρη διαδικασία. Θα ασχοληθώ με ορισμένα από αυτά τα οποία θίχτηκαν, όπως για παράδειγμα το πού πήγαν τα χρήματα των επενδυτών, γιατί υπήρξε μια ηθελημένη πιστεύω παραποίηση των όσων ο πρόεδρος της Επιτροπής Κεφαλαιαγοράς ανέφερε στην επιτροπή.
'Οντως επενδύθηκαν 4,5 τρισεκατομμύρια δραχμές ...
ΑΓΓΕΛΟΣ ΤΖΕΚΗΣ: 'Οχι επενδύθηκαν.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Απορροφήθηκαν 4,5 τρισεκατομμύρια δραχμές από το χρηματιστήριο το 1999 και το πρώτο εξάμηνο του 2000. Από αυτά τα 4,5 τρισεκατομμύρια λίγο λιγότερα από τα δύο τρισεκατομμύρια (2.000.000.000.000) δραχμές έγινε εκμετάλλευσή τους, γιατί είναι γνωστό ότι οι επενδύσεις δεν γίνονται με το πάτημα ενός κουμπιού αλλά με τον προγραμματισμό, το μεσοπρόθεσμο ή τον μακροπρόθεσμο.
'Ετσι λοιπόν αναφέρθηκε ότι τα από τα χρήματα τα οποία αντλήθηκαν το 1999 το 72% ήδη έχει επενδυθεί, ενώ από το σύνολο του ποσού μόνο το 42% έχει επενδυθεί υπό την έννοια ότι στον προγραμματισμό τον οποίον έθεσαν οι εταιρείες υπόψη των επενδυτών ακόμη εκκρεμούν οι επενδύσεις αυτές.
'Ετσι στο σύνολο των δύο τρισεκατομμυρίων δραχμών που έχουν απορροφηθεί, έχουμε το 1,3 τρισεκατομμύρια δραχμές για καθαρές επενδύσεις, τετρακόσια πενήντα δισεκατομμύρια (450.000.000.000) δραχμές για εξαγορές επιχειρήσεων και μετοχές και διακόσια δισεκατομμύρια (200.000.000.000) δραχμές για την εξόφληση χρεών για την εξυγίανση των επιχειρήσεων.
Επομένως θα έλεγα ότι και θεσμική δυνατότητα ελέγχου υπάρχει, αλλά και δημοσιοποίηση του τρόπου διάθεσης των χρημάτων που άντλησαν από το χρηματιστήριο μέσα από την υποχρέωσή τους ανά εξάμηνο να ενημερώνουν το επενδυτικό κοινό για τον τρόπο επένδυσης των χρημάτων.
Τονίσθηκε ότι η Κυβέρνηση θέλει να φέρει εμπόδια όσον αφορά τον έλεγχο κάποιων πράξεων πιθανώς παρανόμων από την πλευρά της δικαιοσύνης. Ουδέν αναληθέστερον. Απλά και μόνο με τις εξελίξεις του τελευταίου χρόνου δημιουργήθηκαν μεγάλες κοινωνικές πιέσεις αναφορικά με τους διενεργούμενους ελέγχους.
'Ετσι, λοιπόν, για την προστασία των χρηματιστηριακών συναλλαγών και του θεσμού τίθενται απλώς ορισμένες προϋποθέσεις προκειμένου να μην είναι τόσο εύκολη και άσκοπη η παραβίαση του απορρήτου των χρηματιστηριακών συναλλαγών. Κανένας έλεγχος δεν απαγορεύεται. Οποιοσδήποτε έλεγχος μπορεί να γίνει αλλά μέσα από μια διαδικασία πραγματικά σοβαρή, μέσα από τη διαδικασία της απόφασης του δικαστικού συμβουλίου ή του ίδιου του δικαστηρίου.
'Οσον αφορά το θέμα της απαγόρευσης των συναλλαγών από την πλευρά πολιτικών προσώπων όπως οι Υπουργοί, οι Υφυπουργοί, οι Γενικοί Γραμματείς, στόχος της Κυβέρνησης είναι να προστατεύσει τους θεσμούς, την ίδια την πολιτική, την Κυβέρνηση, αλλά και το χρηματιστήριο, όχι γιατί υπήρξαν κάποιες καταγγελίες, αγαπητοί συνάδελφοι, για αντίθετες ενέργειες, απλά και μόνο θα έλεγα ως μια πράξη πρόνοιας, μια πράξη θεσμικής κατοχύρωσης του ίδιου του χρηματιστηρίου.
'Ετσι, λοιπόν, η απαγόρευση των συναλλαγών στο χρηματιστήριο από την πλευρά κυβερνητικών προσώπων είναι ένα γεγονός και πιστεύω ότι είναι γεγονός θετικό.
Ετέθη το θέμα των εξουσιοδοτήσεων. Πρέπει να πούμε ότι το εύρος των εξουδιοδοτήσεων εξαντλείται στο 49% για όλες τις ΔΕΚΟ και επομένως μέσα σ'αυτό το ποσοστό είναι η παροχή των εξουσιοδοτήσεων και όχι περισσότερο. 'Οταν χρειάζεται να αλλάξει οποιοδήποτε ποσοστό, αυτό είναι αρμοδιότητα αποκλειστικά και μόνο της Βουλής και η Βουλή αποφασίζει. 'Οπως και τώρα στην πρωτοβουλία της Κυβέρνησης να εκποιηθεί ποσοστό μεγαλύτερο του 51% του ΟΤΕ η ίδια η Βουλή θα αποφασίσει τελικά για την αποδοχή ή μη της συγκεκριμένης πρότασης.
Αυτό το οποίο θέλουμε να τονίσουμε για τις ΔΕΚΟ, και είναι ιδιαίτερα σημαντικό, είναι ότι επιδιώκουμε στρατηγικές συμμαχίες. Επίσης πρέπει να τονίσουμε ότι ο έλεγχος και η διοίκηση, το management εξακολουθεί να ανήκει στο ελληνικό δημόσιο. Και αυτή είναι μια βασική μας διαφορά από την Αξιωματική Αντιπολίτευση, η οποία ευθαρσώς και χωρίς να το κρύβει τελικώς ισχυρίζεται και προτείνει το management να περιέλθει σε στρατηγικούς επενδυτές κάτι το οποίο μας βρίσκει εντελώς αντίθετους.
Κατακρίθηκε από πολλές πλευρές το ότι φέραμε για ιδιωτικοποίηση πολλές εταιρείες, όπως ανέφερε και ο κύριος Υπουργός. Εγώ θα πω κάτι ως παλιό μέλος αυτού του Κοινοβουλίου. Πάρα πολύ συχνά στα περασμένα χρόνια βλέπαμε ερωτήσεις από την Αντιπολίτευση για ελλείμματα στις ΔΕΚΟ, για κακή διαχείριση και ασχολούμασταν πολύ συχνά εδώ με αυτές τις ερωτήσεις ή επερωτήσεις στη Βουλή. Το γεγονός ότι έχουν εκλείψει αυτά σημαίνει μια έμμεση αλλά σαφέστατη ομολογία ότι τα τελευταία χρόνια κάτι καλό έχει γίνει, όσον αφορά τον εκσυγχρονισμό των ΔΕΚΟ.
Με αιχμή του δόρατος το ν. 2414/19996, αλλά και με προηγούμενες προσπάθειες της Κυβέρνησης βλέπουμε ότι έχει εκσυγχρονιστεί και το θεσμικό της πλαίσιο και τα ελλείμματα έχουν μειωθεί. Και το ότι πραγματικά φθάσαμε στο σημείο να έχουμε δεκαεννέα ιδιωτικοποιήσεις αποδεικνύει του λόγου το αληθές, ότι δηλαδή δεν έχουμε ελλείμματα τουλάχιστον γι'αυτές τις δεκαεννέα ιδιωτικοποιήσεις, όσες εταιρείες αφορούν αυτές οι ιδιωτικοποιήσεις. 'Εχουμε εξαλείψει τα ελλείμματα και έχουμε δημιουργήσει τις προϋποθέσεις υγιών επιχειρήσεων, στις οποίες με πολύ μεγάλη σιγουριά οι 'Ελληνες επενδυτές μικροί ή μεγάλοι επενδύουν τα χρήματά τους. Και αυτό πιστεύω ότι δεν θα μπορέσετε να το αμφισβητήσετε, αγαπητοί κύριοι συνάδελφοι, ιδιαίτερα της Αξιωματικής Αντιπολίτευσης, που ήσασταν ιδιαίτερα επικριτικοί και αυστηροί στην κριτική σας απέναντι στα ελλείμματα και στην επιβάρυνση του ελληνικού λαού.
'Εγινε σαφές από την πλευρά του Υπουργού ότι δεν πρόκειται να εκποιηθεί ποσοστό μεγαλύτερο του 65%. Δηλαδή, το ελληνικό δημόσιο θα κρατήσει το 1/3 τουλάχιστον των μετοχών. Και χαίρομαι γιατί δεν διατυπώθηκαν αντιρρήσεις, όπως άκουσα στην επιτροπή, που έλεγαν "μα το 33% δεν είναι πλειοψηφία". Και χαίρομαι γιατί έχουν πειστεί όλες οι πλευρές ότι τουλάχιστον το 33% είναι ποσοστό ικανό που πείθει τον ελληνικό λαό αλλά και τη Βουλή ότι ο έλεγχος και η διοίκηση των επιχειρήσεων θα εξακολουθεί να παραμονεί στο κράτος.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Πώς;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το πώς, κύριε συνάδελφε το γνωρίζετε. Αναφέρθηκε ο Υπουργός στις τράπεζες. Το δημόσιο κατέχει 0% στην Εμπορική Τράπεζα και ελέγχει μέσω των φορέων του ευρύτερου τομέα την Εμπορική Τράπεζα. Είπε ότι έχει 2% στην Εθνική Τράπεζα και κυρίως των ασφαλιστικών ταμείων,που σε τελική ανάλυση δεν είναι του απολύτου ελέγχου της Κυβέρνησης, όλα τα ασφαλιστικά ταμεία.
'Εχει και το 2% της Εθνικής Τράπεζας, αλλά και γνωστές ιδιωτικές τράπεζες, ξέρετε καλύτερα από μένα και σύμφωνα με στοιχεία που δημοσιεύθηκαν σήμερα σε εφημερίδες ότι μεγαλομέτοχοι κατέχουν λιγότερο του 5% και όμως ελέγχουν τις τράπεζες. Με τη μεγάλη διασπορά των μετοχών που υπάρχει στο xρηματιστήριο γνωρίζουμε ότι είναι αδύνατον να υπερβεί κανείς το 35% της συγκέντρωσης μετοχών, το οποίο προτίθεται η Κυβέρνηση να κρατήσει.
Τελειώνοντας, κύριοι συνάδελφοι, για να μη σας κουράζω, θέλω να πω ότι το συγκεκριμένο νομοσχέδιο πιστεύω πως κινείται στη σωστή κατεύθυνση, λύνει συγκεκριμένα ζητήματα και οι λύσεις αυτές είναι οι πλέον σωστές, όπως εμμέσως θα συμπεράνω, γιατί η κρίση και οι επικρίσεις σαν ήταν σε πολύ συγκεκριμένο αριθμό άρθρων. Τα περισσότερα άρθρα πέρασαν θα έλεγα αβρόχοις ποσί και χωρίς καμιά απολύτως παρατήρηση.
Θα έλεγα, λοιπόν, ότι είναι ορθές ορισμένες παρατηρήσεις σας, λήφθηκαν υπόψη και έγιναν οι τροποποιήσεις. Εκτός από τον ΟΤΕ υπάρχει και η περίπτωση του ΟΠΑΠ. Ρητή, κατηγορηματική δήλωση της Κυβέρνησης, όπως πανηγυρικά διατυπώθηκε από τον Υπουργό Εθνικής Οικονομίας, είναι ότι ούτε μία δραχμή δεν θα φύγει από τον πολιτισμό και τον αθλητισμό λόγω της μετοχοποίησης του ΟΠΑΠ.
ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στο στάδιο των δευτερολογιών.
Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Ελέχθη -ως παρατήρηση ήταν σωστή, αλλά οι διαπιστώσεις ήταν λάθος- ότι δεν είμαστε σε μία αγορά η οποία να έχει τα στοιχεία του ανταγωνισμού. Θα υπενθυμίσω ότι είμαστε σε μία τέτοια αγορά. Θα υπενθυμίσω ότι τα λεγόμενα παλιά φυσικά μονοπώλια, που πλέον δεν υπάρχουν, έχουν αποδυναμωθεί μέσα στο παγκόσμιο σύστημα, έχουν ίσες συνθήκες ανταγωνισμού. 'Οσα δεν έχουν μπει ακόμα, είναι προδιαγεγραμμένο να μπουν σε συγκεκριμένο χρόνο. Για παράδειγμα, επειδή δόθηκε έμφαση στις τηλεπικοινωνίες, μου δόθηκε αφορμή και παλαιότερα να το τονίσω, το μεγαλύτερο μέρος της τηλεπικοινωνιακής αγοράς είναι σε πλήρη ανταγωνισμό. 'Ενα μικρό κομμάτι, σύμφωνα με προδιαγεγραμμένες θεσμικές υποχρεώσεις μας, τελειώνει 31-12-2000. Και πολύ σωστά προχωράμε μετά.
'Οσον αφορά την ταχυδρομική αγορά, θα θυμίσω ότι η ελληνική Βουλή ψήφισε στα τέλη του 1998 το ν. 2668, που καθορίζει και ρυθμίζει την ταχυδρομική αγορά, βάζει τα πλαίσια του ανταγωνισμού, προβλέπει προνόμιο σε ένα σημείο, όπως προβλέπεται σε όλες της χώρες της Ευρωπαϊκής 'Ενωσης, ως αντάλλαγμα για τις λεγόμενες καθολικές υπηρεσίες. Για όλο δε το μεγάλο φάσμα των λοιπών ταχυδρομικών υπηρεσιών είναι ήδη μία ανοιχτή αγορά και μάλιστα ρυθμιζόμενη. 'Εχει και μία σημαντική συμμετοχή, είναι πάνω από εκατόν σαράντα ταχυδρομικές επιχειρήσεις, που ανταγωνιστικά πλέον μέσα σε ένα πλαίσιο του οποίου τη λειτουργία επιβλέπει ρυθμιστική αρχή, λειτουργεί και αναπτύσσεται.
Το ίδιο είχε γίνει και με την ηλεκτρική ενέργεια. Στα προδιαγεγραμμένα βήματα που είναι θεσπισμένα και συμφωνημένα με την Ευρωπαϊκή 'Ενωση θα προχωρήσουμε και στην απελευθέρωση της ταχυδρομικής αγοράς.
Θα ήθελα ιστορικά μόνο να αναφέρω το εξής, γιατί πολλές φορές λένε "αλλάξατε θέση". Οι θέσεις προσδιορίζονται με βάση το διεθνές γίγνεσθαι και επειδή η Νέα Δημοκρατία υπεραμύνεται τον εαυτό της και λέει ότι εκείνη έκανε τις αποκρατικοποιήσεις, τις ιδιωτικοποιήσεις, θα ήθελα να της πω ότι είναι ταυτόχρονα το κόμμα εκείνο, το οποίο κατά την περίοδο 1974-1981 έκανε το μεγάλο όγκο των κρατικοποιήσεων. Ο κρατισμός που εκδηλώθηκε εκείνη την περίοδο δεν εκδηλώθηκε σε καμία άλλη περίοδο της ελληνικής οικονομίας.
Σημειώστε το και παρατηρείστε και σε ποιες περιπτώσεις κρατικοποιήσατε και τι τεράστια προβλήματα δημιουργήσατε εκείνη την περίοδο. Εν πάση περιπτώσει, μόνο ιστορικά το αναφέρω αυτό, διότι όλα αυτά είναι πέραν της εικοσαετίας. Ας τα εκτιμήσουν άλλοι και όχι εμείς.
Θα ήθελα να συνεχίσω αυτά τα οποία έλεγα όταν ήμουν στο Βήμα στην πρωτολογία μου. Πρώτα απ' όλα για το θέμα των ενισχύσεων που προέρχονται από τον ΟΠΑΠ για τον ερασιτεχνικό αθλητισμό, θεωρώ πολύ σημαντικό ότι ο Υπουργός ανέφερε την ίδρυση ειδικού λογαριασμού. Είπα προηγουμένως να συσταθεί ειδικό ταμείο. Θέλω να επισημάνω ότι έχει μεγάλη διαφορά το ταμείο από τον ειδικό λογαριασμό. Το ταμείο προβλέπει ειδικούς κανόνες, διαφανείς που διευκολύνουν την ενίσχυση. Ο ειδικός λογαριασμός είναι μια εσωτερική λειτουργία. Θα θεωρούσα προτιμότερο το ταμείο όταν μάλιστα η γενική κυβερνητική κατεύθυνση είναι "όχι ειδικοί λογαριασμοί, όχι πολλοί ειδικοί λογαριασμοί που χανόμαστε σ' αυτούς".
'Οσον αφορά την έρευνα και την τεχνολογία, στην Ελλάδα παράγεται τεχνολογία και μάλιστα πρώτης γραμμής. Στην Ελλάδα έχουμε το προνόμιο αυτήν τη στιγμή να είμαστε στην πρώτη γραμμή και πρέπει να αξιοποιήσουμε την παραγόμενη τεχνολογία, την εμπειρία που έχει δημιουργηθεί με τις εταιρείες εκείνες -ας μου επιτρέψετε τον όρο, δεν μου είναι εύκολο να τον προσαρμόσω- τις λεγόμενες spin of. Και θέλω να αναφερθώ σε ειδική περίπτωση στην Ελλάδα, που ήταν απόλυτα επιτυχής.
Ξέρετε ότι το Πανεπιστήμιο Κρήτης με το 'Ιδρυμα Τεχνολογίας και 'Ερευνας, το ΙΤΕ, ίδρυσε την εταιρεία "FORTHNET", με ποσοστά 40% το ΙΤΕ, 40% οι Μινωικές Γραμμές και 20% η Κυπριακή Τράπεζα Αναπτύξεως, η οποία μάλιστα είναι και συνεταιριστική. Η εταιρεία αυτή έχει ραγδαία εξέλιξη, έχει καταλάβει σημαντικό κομμάτι της ελληνικής αγοράς, έχει επεκταθεί εκτός της ελληνικής αγοράς και είναι από τις καλύτερες, τις δυναμικότερες εταιρείες που έχουμε και προήλθε από ένα πανεπιστήμιο. Αυτό πρέπει να το αξιοποιήσουμε. Πρέπει να δώσουμε δυνατότητα να συνδέσουμε, γιατί πολλές φορές το λέμε λεκτικά, ακαδημαϊκά, θεωρητικά, όμως η πρακτική του εφαρμογή βρίσκεται τώρα. Λέγαμε να συνδέσουμε την έρευνα ή την πανεπιστημιακή δραστηριότητα με την παραγωγή. Πώς θα συνδεθεί αυτή η έρευνα, εάν δεν δώσουμε αυτήν τη δυνατότητα να υπάρξει το σχήμα που υπήρξε στη συγκεκριμένη περίπτωση που σας ανέφερα;
Τέλος, όσον αφορά για το ταμείο νέας οικονομίας, οι εταιρείες νέας οικονομίας είναι δυναμικές εταιρείες, είναι καινούριες και δεν είναι προβληματικές. Δεν κάνουμε το ταμείο για να αντιμετωπίσουμε προβληματικές εταιρείες. Δεν κάνουμε το ταμείο αυτό για να λύσουμε ζητήματα πρακτικά, για να επιβιώσουν. Αυτές οι εταιρείες θα ζήσουν. Εμείς πρέπει να τους δώσουμε φτερά, πρέπει να τους δώσουμε δυναμικότητα μεγαλύτερη απ' αυτήν την οποία ήδη έχουν, γιατί είναι η αιχμή. Με τις εταιρείες, με τις επιχειρήσεις νέας οικονομίας θα πάμε μπροστά. Με τις επιχειρήσεις που δραστηριοποιούνται στο χώρο της κοινωνίας της πληροφορίας θα πάμε μπροστά. Εάν δεν δώσουμε τώρα που δημιουργείται αυτή η νέα οικονομία, εάν δεν πάρουμε εμείς με ποιοτικό άλμα τα βήματα που πρέπει να πάρουμε από την αρχή, θα τρέχουμε πάλι εκ των υστέρων να προλάβουμε. Επομένως είναι πολύ θετικό βήμα το ότι προχωρούμε ακριβώς στην ενίσχυση των δραστηριοτήτων των επιχειρήσεων αυτών νέας οικονομίας.
Επίσης θα ήθελα να επισημάνω ότι σ' αυτές τις εταιρείες νέας οικονομίας, σ' αυτές τις κοινωνίες της πληροφορίας, ο σπουδαιότερος πόρος όπως λέμε δεν είναι ούτε το κεφάλαιο ούτε το έδαφος ούτε τα μηχανήματα, όπως ήταν στην εποχή που μόλις εγκαταλείψαμε, αλλά είναι το ανθρώπινο μυαλό, το ανθρώπινο δυναμικό. Η κοινωνία της πληροφορίας είναι η διασύνδεση της ανθρώπινης ευφυϊας στην πραγματικότητα.
Στην Ελλάδα έχουμε ανθρώπινο δυναμικό και αυτό πρέπει να το εκμεταλλευτούμε τώρα και χωρίς αναστολές.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε να μιλήσετε σήμερα ή αύριο;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, θα ήθελα να πάρω το λόγο αύριο πριν από την έναρξη της συζήτησης για το δεύτερο τμήμα του νομοσχεδίου, που αφορά την ποντοπόρο ναυτιλία. Βεβαίως θα παραμείνω καθόλη τη διάρκεια της συζήτησης των άρθρων και επομένως θα έχω την ευκαιρία να απαντήσω, αν χρειαστεί, και σε ερωτήσεις των Βουλευτών.
Κύριε Πρόεδρε, θα ήθελα μόνο να μου απαντήσετε, αν είσθε σε θέση, αν θα γίνει αύριο αυτή η συζήτηση ή θα πάει αργότερα.
ΠΡΟΕΔΡΕΥΩΝ (Κωνσταντίνος Βρεττός): Αύριο το πρωί, κύριε Υπουργέ. Θα σας ενημερώσουμε, ώστε να προγραμματίσετε το χρόνο σας.
Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Χαίρομαι διότι ο κύριος Υπουργός Εμπορικής Ναυτιλίας είναι παρών. 'Ηταν ένα δικό μου αίτημα και καλά κάνατε, κύριε Υπουργέ, και ήρθατε για να τα πούμε αύριο στα άρθρα που αφορούν στην ποντοπόρο ναυτιλία.
Δεν θα πω πολλά, αλλά έχω μία απορία. Ανέβηκε στο Βήμα ο Υπουργός Εθνικής Οικονομίας και δεν απάντησε τίποτα στα όσα, ας πούμε, κατήγγειλα την Κυβέρνηση και σε όποιες θέσεις πήρε και ο ομιλών αλλά νομίζω και οι άλλοι συνάδελφοι. Είπε το δικό του το πρόγραμμα, λίγο-πολύ αυτά που είπε στην επιτροπή και καμία απάντηση δεν έδωσε επί των δικών μας ισχυρισμών και επί των δικών μας καταγγελιών για τη κατάντια του χρηματιστηρίου και την ευθύνη που έχει η Κυβέρνηση μέχρι σήμερα, που επί δέκα μήνες, από πέρυσι το Μάιο μέχρι φέτος τον Απρίλιο, έκανε τις συνεχείς παρεμβάσεις της και φθάσαμε σ' αυτήν την αναξιοπιστία του χρηματιστηρίου και τη κατάντια, όπως είπα, η οποία απώλεσε την περιουσία μιας ολόκληρης γενιάς. Αποταμιεύσεις μιας γενιάς έκαναν φτερά προς όφελος κάποιων ξύπνιων βοηθούσης και της Κυβέρνησης.
Ο κύριος Υπουργός είπε στη δική μου καταγγελία ότι δεν υπάρχουν θεσμοθετημένα αντικειμενικά κριτήρια για την είσοδο των εταιρειών στο Χρηματιστήριο Αξιών Αθηνών και ότι υπάρχουν καταγγελίες ότι κατεβλήθησαν ποσά για την εκτός σειράς εισδοχής τους. Τη χαρακτήρισε προχθές "αντιπολιτευτικές κορόνες" και σήμερα ζήτησε να ανακαλέσω.
Πρώτα-πρώτα, όταν κάποιος Κοινοβουλευτικός και μάλιστα όταν έχει και την ιδιότητα του εισηγητή ενός κόμματος ξέρει τι λέει και έχω συγκεκριμένες καταγγελίες. Είπα στον κύριο Υπουργό ότι αντί να ζητάει να ανακαλέσω, του δίνω τη δυνατότητα και την ευκαιρία να ψάξει να βρει πώς μπήκαν εταιρείες εκτός ΕΑΣ.
Δεύτερον, ουαί και αλίμονο εάν ο Βουλευτής στέλνει φυλακή τον άνθρωπο που τον εμπιστεύεται. Είναι γνωστό ότι ο καταγγέλλων και δωροδωκών πάει πρώτος φυλακή αυτός και μετά ακολουθούν οι άλλοι.
Επιπλέον, δεν έχει συνταγματικά υποχρέωση ο Βουλευτής να δίνει και να παρουσιάζει τις πηγές του, γιατί αλλιώς θα παύσει να είναι έμπιστος και να δέχεται τα παράπονα και τις καταγγελίες των πολιτών.
ΠΡΟΕΔΡΕΥΩΝ (Κωνσταντίνος Βρεττός): Αυτά μέχρι ενός ορισμένου ορίου, όπως καταλαβαίνετε. Δεν μπορούμε να συγκαλύπτουμε κιόλας ορισμένα πράγματα, για να μην παρεξηγηθούμε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, εγώ δεν είπα ονόματα. Είπα στον Υπουργό ότι υπάρχουν πολλές εταιρείες στη σειρά. Είπα ότι αυτό ήρθαν και μου κατήγγειλαν. Συνεπώς, πρώτο χρέος της πολιτείας και δη του Υπουργού ήταν να ψάξει και μετά να λέει να ανακαλέσω. Είναι εύκολο να ανακαλέσει κάποιος. Το πρόβλημα είναι να βρεις την πηγή, να βρεις τις παρανομίες, να σταματήσεις τις παρανομίες σε μία κοινωνία που η διαφθορά πλέον μας έχει πνίξει όλους.
Ο κύριος Υπουργός είπε ότι μετά το δωδέκατο νομοσχέδιο, που φέρνει τώρα, ολοκλήρωσε τη θεσμοθέτηση του χρηματιστηρίου. Εμείς, και ο ομιλών εκ μέρους της Νέας Δημοκρατίας και ο κοινοβουλευτικός μας Εκπρόσωπος, ο κ. Αλογοσκούφης και όλοι οι συνάδελφοι, κάναμε πολλές εκκλήσεις για περαιτέρω θεσμοθέτηση. Χαίρομαι που ο κύριος Υφυπουργός είπε εν αρχή της ομιλίας του ότι, βρε αδελφέ ένα νομοσχέδιο δεν καλύπτει όλα τα θέματα. Επισημάναμε στον κύριο Υπουργό τα κενά και τις ελλείψεις της θεσμοθέτησης και όσον αφορά τον τρόπο εισαγωγής και εισδοχής εταιρειών στο χρηματιστήριο και όσον αφορά στον έλεγχο των κεφαλαίων, εάν επενδύθηκαν ή όχι. Με λεξιλαγνείες και λεξικές περιστροφές δεν λύνονται τα προβλήματα. Υπάρχει η ουσία και θα έπρεπε η Κυβέρνηση και μιας και ο κύριος Υπουργός μας τίμησε σ' αυτό το νομοσχέδιο να το λάβει σοβαρά υπόψη του. Δεν το εξέλαβε.
'Ενα άλλο θέμα είναι αυτό που είπε ο αγαπητός μου φίλος και Κοινοβουλευτικός Εκπρόσωπος του ΠΑΣΟΚ, ο Αλέκος ο Ακριβάκης. Είπε ότι η Νέα Δημοκρατία είναι αναξιόπιστη και ανακόλουθη, διότι άλλα είπαμε την πρώτη μέρα στην επιτροπή, άλλα είπαμε την τρίτη και άλλα είπαμε απόψε.
Διαβάζω τι είπα την πρώτη μέρα στην επιτροπή: "'Οσον αφορά στο θέμα της ποντοπόρου ναυτιλίας δεν είμαστε αντίθετοι. Βεβαίως, είναι ένας μεγάλος τομέας -η Ελλάδα ήταν περίφανη ως προς αυτό, αλλά δυστυχώς συρρικνωνόμαστε συνεχώς με λάθη της Κυβέρνησης- ο οποίος πρέπει να μπει στο χρηματιστήριο".
Αλλά θα ήθελα να κάνω κάποιες παρατηρήσεις, κύριε Υπουργέ.
Και αρχίζω τις παρατηρήσεις: "Πρώτον πληροφορούμαι ότι θα έρθουν αύριο οι φορείς να μας τα πουν και ότι υπάρχουν διιστάμενες απόψεις μέσα στον ίδιο το χώρο της ποντοπόρου ναυτιλίας. Δεύτερον υπάρχει κίνδυνος λόγω ναύλων λόγω πλοίων λόγω διεθνούς ναυσιπλοϊας κλπ" και κατέληξα "ότι θα πρέπει να βοηθήσουμε τη ναυτιλία αλλά να μην εξαφανίσουμε τους επενδυτές". Τέλος, είπα "ότι γίνεται μια προσπάθεια να μεταφερθούν οι επισφαλείς απαιτήσεις και ανεπίδεκτες εισπράξεις από τις τράπεζες στις τσέπες των φτωχών επενδυτών".
Χαίρομαι διότι ο Υπουργός στην επιτροπή αμέσως μετά από εμένα είπε ότι επιφυλάσσεται, διότι έγιναν οι παρατηρήσεις και ότι θα φέρει καινούρια στοιχεία, ότι θα ακούσει τους φορείς. Η Νέα Δημοκρατία άκουσε τους φορείς. 'Ηταν αντίθετοι οι χρηματιστές, αντίθετη η Ενωση των Ελλήνων Εφοπλιστών, ήταν αντίθετος ο πρόεδρος της Επιτροπής Κεφαλαιαγοράς σε βασικές γραμμές, ήταν αντίθετος ο παλιός Υπουργός και οι Βουλευτές του ΠΑΣΟΚ, αλλά και όλη η Αντιπολίτευση. Και κάποια στιγμή είπα ότι "αυτό το απαράδεκτο νομοτεχνικά κείμενο να το πάρετε πίσω αν θέλετε να κάνουμε μια σωστή δουλειά" και ακούσαμε τους φορείς και πάλι επιφυλάχθηκα και είπα να δούμε στην κατ' άρθρον συζήτηση τι μας λένε για την ποντοπόρο ναυτιλία. Γι αυτό ζήτησα να έρθει και ο Υπουργός Εμπορικής Ναυτιλίας, για να δούμε αν όντως αυτό το κείμενο βοηθάει τη ναυτιλία, γιατί όλοι θέλουμε να βοηθήσουμε τη ναυτιλία, διότι είμαστε υπερήφανοι γι αυτήν αφού αποτελεί μεγάλο κομμάτι της εθνικής μας οικονομίας. Πρέπει, λοιπόν, να νομοθετήσουμε σωστά για να ψηφίσουμε ένα κείμενο νομοτεχνικά σωστό προς όφελος της ποντοπόρου ναυτιλίας και των Ελλήνων επενδυτών.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Θα ήθελα να απαντήσω σε ορισμένες απόψεις που διετύπωσε ο κύριος Υπουργός, ο οποίος ισχυρίστηκε ότι η ελληνική οικονομία πορεύεται καλά, ότι ο κόσμος πλουτίζει. Και βέβαια υπάρχει η οικονομία, αλλά το ζήτημα είναι ποιος καρπώνεται από αυτήν την αύξηση του εθνικού προϊόντος. Υπάρχουν οι δείκτες τους οποίους ανέφερε, αλλά υπάρχουν και οι άλλοι δείκτες οι οποίοι δείχνουν ότι υπάρχει ένα ουσιαστικό πρόβλημα.
'Οπως είπα και στην επιτροπή το κόστος εργασίας έχει φτάσει στο χαμηλότερο σημείο της εικοσιπενταετίας. Αν πάρουμε και την παραγωγικότητα της εργασίας που έχει αυξηθεί το 1999 σε σχέση με το 1998, αν πάρουμε το δείκτη κερδοφορίας των επιχειρήσεων, αποδεικνύεται ότι μέσα στη χώρα μας παράγεται πλούτος, με τη διαφορά ότι η Κυβέρνηση το δίνει στην πλουτοκρατία, για να αυξήσει ακόμη περισσότερο τα κέρδη της. Αυτό το πληρώνει ο εργαζόμενος λαός.
Υπάρχουν και τα στοιχεία του εμπορικού ισοζυγίου, τα οποία αποδεικνύουν ότι οι εξαγωγές είναι πολύ λιγότερες από τις εισαγωγές. Και αυτό σε συνδιασμό με το δείκτη της παραγωγής στο πρωτογενή και στο δευτερογενή τομέα, που το 1999 έχει πέσει σε σχέση με το 1998, δείχνει ότι υπάρχει σοβαρό πρόβλημα στην οικονομία. Συνδέοντάς τα όλα αυτά με την αποκρατικοποίηση, δηλαδή το ξεπούλημα των δημοσίων επιχειρήσεων και με τα 3 τρισεκατομμύρια που απέκτησε η Κυβέρνηση μέσα σε δύο χρόνια για να καλύψει το χρέος της -λέει ότι το μισό πήγε για επενδύσεις,αλλά αυτό ελέγχεται-αναρωτιόμαστε,τι θα έχουμε στα χέρια μας σαν χώρα για να είμαστε ανταγωνιστικοί. Και αυτό διότι και το εργατικό κόστος και η παραγωγικότητα της εργασίας υπάρχει. 'Αρα εκεί όπου θέλει η πλουτοκρατία είναι ακόμη περισσότερα κέρδη.
Σε αυτό το σημείο έρχομαι στον ΟΤΕ. Δεν πιστεύω ότι αυτό που είπε ο κύριος Υπουργός υποδηλώνει άγνοια εκ μέρους του. Πάντως δεν μπορεί να μας πιάσει κοιμώμενους. Είπε ότι με το 33% θα έχει τη διοίκηση στα χέρια του ο ΟΤΕ και θα κάνει ό,τι θέλει. Μα ο εισηγητής του ΠΑΣΟΚ είπε ότι από τις 31.12 θα έχουμε απελευθέρωση.
Και εδώ μέσα στη Βουλή έχουν συζητηθεί δύο νομοσχέδια για την οργάνωση και λειτουργία των τηλεπικοινωνιών που εκεί καταργήθηκε ο ν. 2246/94 και υπάρχει πλήρης απελευθέρωση των τηλεπικοινωνιών. Αν θέλετε και κάτι άλλο, έχει καταργηθεί και το δικαίωμα σε περίπτωση πολέμου, επιστράτευης κλπ., να παρεμβαίνει η ελληνική κυβέρνηση στον ΟΤΕ και σε κάθε άλλη επιχείρηση τηλεπικοινωνίας. Εκτός, δηλαδή, από την οικονομική ζημιά που γίνεται στην εθνική οικονομία, υπάρχει και το εθνικό ζήτημα ποιος θα ελέγχει αυτές τις επιχειρήσεις σε περίπτωση κινδύνου. Και όπως εσείς λέτε και άλλες πτέρυγες, είμαστε σε μια αναμέτρηση με χώρες της περιοχής εδώ. Εμείς πιστεύουμε βέβαια ότι δεν είμαστε με χώρες γειτονικές. Εκείνο που μας επιβάλλει ο αμερικάνικος ιμπεριαλισμός και τον έφερε και σαν παράδειγμα βέβαια ο κύριος Υπουργός ότι είναι θετικό, λέει, που μας επισκέφθηκε ο Κλίντον. Μας επισκέφθηκε και μας επαίνεσε. Τώρα αν δεν επαινούσε εκείνους που με μαθηματική ακρίβεια εκτελούν, αν θέλετε, και εντολές όπως παραδείγματος χάριν στο ζήτημα της Γιουγκοσλαβίας, που έγινε μια ωμή επέμβαση από την ελληνική Κυβέρνηση στα εσωτερικά μιας ανεξάρτητης χώρας όσον αφορά τις εκλογές, τότε γιατί να μη μας ευχαριστήσει. Και εμείς άλλωστε στα 'Ιμια τον ευχαριστήσαμε.
Και τελειώνω, κύριε Πρόεδρε, με το ζήτημα της ανεξάρτητης αρχής που βάζει και η Νέα Δημοκρατία και ο Συνασπισμός και να εκλέγεται, λέει, από τη Βουλή. Μα η Βουλή έχει συγκεκριμένη πλειοψηφία.
ΓΕΩΡΓΙΟΣ ΑΛΟΓΟΣΚΟΥΦΗΣ: Αυξημένη πλειοψηφία.
ΑΓΓΕΛΟΣ ΤΖΕΚΗΣ: Το ζήτημα δεν είναι ούτε στα πρόσωπα ούτε στις ανεξάρτητες αρχές. Το ζήτημα είναι ότι μέσα σ'αυτό το ζήτημα δεν μπορεί να υπάρξει η ανεξάρτητη αρχή που θα έχει πάντοτε προς όφελος το δημόσιο συμφέρον. Εκείνο που βλέπουμε εμείς είναι ότι αυτό το σύστημα είναι συνυφασμένο με τη διαπλοκή, με αυτά τα συμφέροντα της ολιγαρχίας, που τα κατονόμοσα βέβαια και στην εισήγησή μου και βέβαια κανένας άλλος δεν τα έχει κατονομάσει. Και εδώ είναι που διερωτάται κανένας γιατί.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ, ο κ. Ακριβάκης, έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Εγώ θέλω να απαντήσω στο φίλο κ. Κωστόπουλο και να σας διαβεβαιώσω, κύριε Πρόεδρε, ότι ο κ. Κωστόπουλος είναι ένας έμπειρος, εξαιρετικά οξυδερκής και επιμελής δικηγόρος της μαχόμενης δικηγορίας, πράγμα το οποίο σημαίνει ότι αν -που σίγουρα έχει διαβάσει το νομοσχέδιο- είχε ανεύρει τόσο μεγάλες ελλείψεις στο κεφάλαιο Β' για την ποντοπόρο ναυτιλία, είμαι βέβαιος ότι εξ υπαρχής δεν θα έλεγε ότι "δεν είμαι αντίθετος μ'αυτό το νομοσχέδιο".
Εξάλλου, θα ήθελα να πω ότι δεν άλλαξε τίποτα στην κυριολεξία από τη θέση που πήρε την πρώτη μέρα για να τον οδηγήσει στην τρίτη μέρα που άλλαξε τελείως πλεύση, δοθέντος ότι οι φορείς που ακούσαμε, ή μάλλον δεν ακούσαμε, ήταν η 'Ενωση Εφοπλιστών που δεν παρέστη -δεν ήρθε ο πρόεδρός της στην επιτροπή- και έστειλε ένα γράμμα και είπε ότι είμαι αντίθετη με το νομοσχέδιο, διότι δεν ενημερώθηκα και το έμαθα από τις εφημερίδες και κάτι τέτοιο. Ο δε κύριος πρόεδρος του ΣΜΕΧΑ είπε ότι πρέπει να καθυστερήσει λίγο η ψήφιση του νομοσχεδίου, για να ετοιμαστούμε. Αυτές τις δύο απόψεις -και ας τις αξιολογήσουμε όλοι- ήταν ικανές να πείσουν τον κ. Κωστόπουλο και το κόμμα να αλλάξει θέση. Γι'αυτό μίλησα περί ανακολουθίας και περί υπαναχώρησης. Και εγώ πιστεύω ότι ο κ. Κωστόπουλος δεν άλλαξε τη θέση μόνος του. Πιθανόν να υπαγορεύτηκε από το κόμμα του να την αλλάξει. Διότι είναι αδιανόητο τη μιά να μην είναι αντίθετος και την άλλη να θέλει να αποσύρει η Κυβέρνηση το νομοσχέδιο χωρίς, επαναλαμβάνω, να δημιουργηθεί τίποτα, κανένα νέο στοιχείο. Αυτό μόνο ήθελα να πω.
Και για τις καταγγελίες να πω μια κουβέντα, διότι ο κύριος Υπουργός λείπει αυτήν τη στιγμή. Δεν μπορώ να καταλάβω τι ζητάει η Νέα Δημοκρατία από τον κύριο Υπουργό. Δηλαδή, τι να ερευνήσει. Λέω και εγώ ότι το τάδε το άκουσα, μου το είπε κάποιος.
Τι να ερευνήσει ο Υπουργός ή η οποιαδήποτε δικαστική ή εισαγγελική αρχή, αν δεν υπάρχει μια συγκεκριμένη καταγγελία. Είπε ο κ. Κωστόπουλος ότι του είπαν ότι χρηματίζονται στο χρηματιστήριο. Θα πάει ο κύριος Υπουργός τώρα να ρωτήσει όλους τους υπαλλήλους; Τι να μάθει, θα του το πουν; Και μας λέει ο κ. Κωστόπουλος ότι δεν μπορεί να πει ποιος τους το είπε, διότι θα τιμωρηθεί και αυτός.
ΑΓΓΕΛΟΣ ΤΖΕΚΗΣ: Είναι χρηματιστηριακό απόρρητο.
ΑΛΕΞΑΝΔΡΟΣ ΑΚΡΙΒΑΚΗΣ: Δεν είναι χρηματιστηριακό απόρρητο αυτό. Αυτό δεν προστατεύεται από καμιά διάταξη που προστατεύει το απόρρητο.
Πρέπει, λοιπόν, ο κ. Κωστόπουλος, εάν έχει τέτοια στοιχεία, να τα δώσει στον κύριο Υπουργό, ούτως ώστε να τον διευκολύνει στην έρευνα. Ευχαριστώ.
ΑΝΑΣΤΑΣΙΟΣ ΜΑΝΤΕΛΗΣ: Χωρίς να κατονομάσει.
ΑΛΕΞΑΝΔΡΟΣ ΑΚΡΙΒΑΚΗΣ: Ναι, βεβαίως, χωρίς να κατονομάσει. ΠΡΟΕΔΡΕΥΩΝ (Κωνσταντίνος Βρεττός): Ο κ. Αλογοσκούφης, Κοινοβουλευτικός Εκπρόσωπος της Νέας Δημοκρατίας, έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εγώ για μία ακόμη φορά θα ήθελα να επισημάνω τις έντονες επιφυλάξεις που έχουμε για τον αποσπασματικό τρόπο με τον οποίο νομοθετεί η Κυβέρνηση. 'Ακουσα και τον Υπουργό Εθνικής Οικονομίας, άκουσα και τον κύριο Υφυπουργό στη δευτερολογία του, δεν μας έπεισαν, όμως, γιατί δεν μπορεί η Κυβέρνηση να έρθει εδώ με ένα ολοκληρωμένο νομοσχέδιο, που θα σταθεροποιήσει -το είχαμε πει και στην επιτροπή- το θεσμικό πλαίσιο λειτουργίας του χρηματιστηρίου.
'Εχουν γίνει συγκεκριμένες προτάσεις, όχι μόνο από εμάς αλλά και από διάφορους άλλους φορείς και από συναδέλφους Βουλευτές. Δεν καταλαβαίνω γιατί θα πρέπει να ακολουθούμε αυτήν την τακτική του "τρέχουμε πίσω από τα γεγονότα". Ας πάμε μια φορά μπροστά από τα γεγονότα. Τα γεγονότα είναι προβλέψιμα, το ευρωπαϊκό θεσμικό πλαίσιο είναι δεδομένο, δεν υπάρχει καμία δυσκολία, πιστεύω, στο να προσαρμόσουμε το θεσμικό πλαίσιο στα ισχύοντα στην Ευρώπη.
Φιλοδοξία μας είναι το ελληνικό χρηματιστήριο να γίνει ένα χρηματιστήριο εφάμιλλο των ευρωπαϊκών, συμβατό με τα ευρωπαϊκά χρηματιστήρια, ώστε να μπορέσουμε και εμείς να προσελκύουμε ξένους επενδυτές σε μόνιμη και όχι σε συγκυριακή βάση, αλλά και να συμμετάσχουμε στις συμμαχίες που διαμορφώνονται αυτήν τη στιγμή στην Ευρώπη. Το να αλλάζουμε κάθε τρεις και λίγο το θεσμικό πλαίσιο λειτουργίας του χρηματιστηρίου δεν νομίζω ότι τιμά ούτε την Κυβέρνηση αλλά ούτε και τη Βουλή, η οποία καλείται κάθε φορά να ψηφίσει αποσπασματικές διατάξεις. Αυτό αφορά επίσης και τα ζητήματα των αποκρατικοποιήσεων.
Εμείς με βαριά καρδιά και λόγω ιδεολογίας ψηφίζουμε αυτές τις διατάξεις που φέρνετε εδώ, όχι γιατί πιστεύουμε ότι κάτι θα κάνετε με αυτές. Βλέπουμε τη λογική που κρύβεται πίσω από τις διατάξεις αυτές, που είναι η εισπρακτική λογική που είδαμε και τα τελευταία χρόνια.
Είδαμε ότι και τις φορές που παρά την ιδεολογία μας δεν υπερψηφίσαμε διατάξεις που μας είχατε φέρει στο Κοινοβούλιο, δικαιωθήκαμε. Και θα φέρω το παράδειγμα της Ολυμπιακής, όπου είχαμε καταψηφίσει και το σχέδιο εξυγίανσης που είχε φέρει εδώ η Κυβέρνηση πριν από δύο χρόνια και μία τροπολογία, που θα άλλαζε τις εργασιακές σχέσεις. Και δικαιωθήκαμε απόλυτα, διότι οι εξελίξεις που ακολούθησαν μας έπεισαν ότι είχαμε δίκιο. Παρ'όλα αυτά δίνουμε μία ακόμη ευκαιρία.
Αναφορικά με όλα αυτά που είπε ο Κοινοβουλευτικός Εκπρόσωπος του ΠΑ.ΣΟ.Κ. ο αγαπητός κ. Ακριβάκης, νομίζω ότι ο κ. Κωστόπουλος του είχε απαντήσει εκ των προτέρων. Και θέλω να σας διαβεβαιώσω, κύριε Ακριβάκη, ότι η θέση μας υπέρ της αρχής της εισαγωγής της ποντοπόρου ναυτιλίας στο χρηματιστήριο είχε καθορισθεί πολύ πριν δούμε το νομοσχέδιο, πολύ πριν ακούσουμε τους φορείς.
Αυτό για το οποίο είχε επιφυλαχθεί ο κ. Κωστόπουλος ήταν για το κατά πόσον οι συγκεκριμένες διατάξεις του συγκεκριμένου νομοσχεδίου -για τις οποίες όπως ξέρω και εσείς είχατε αντιρρήσεις και κάνατε εποικοδομητικές παρατηρήσεις στην επιτροπή- εξυπηρετούν το στόχο. Και όταν ζήτησε να αποσυρθούν οι συγκεκριμένες διατάξεις ο κ. Κωστόπουλος -ο οποίος δεν χρειάζεται συνηγορία, αλλά για την οικονομία του χρόνου το κάνω- το έκανε επειδή θεωρήσαμε και μετά τις νέες πληροφορίες που ακούσαμε από τους φορείς ότι ο στόχος δεν εξυπηρετείται, ότι θα έπρεπε να υπάρξει μία βελτιωμένη διάταξη, που να εξυπηρετεί το στόχο. Και νομίζω ότι σε αυτό και εσείς προσωπικά δεν μπορεί να έχετε αμφιβολίες.
Εκεί ήταν η συγκεκριμένη αντίρρηση και όχι στο αν θα πρέπει κατ'αρχήν να εισαχθεί ή όχι η ποντοπόρος ναυτιλία στο χρηματιστήριο. Γενικά εκεί έχουμε μία θετική άποψη και γι'αυτό και τις συγκεκριμένες διατάξεις, όπως και σήμερα ακούσατε, τις περισσότερες θα τις ψηφίσουμε επί της αρχής.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, το έχουμε πει επανειλημμένως. Το Χρηματιστήριο είναι ο πιο δυναμικά αναπτυχθείς θεσμός των τελευταίων χρόνων στην Ελλάδα και πιστεύω ότι αυτό θα το ομολογήσετε, γιατί το Χρηματιστήριο του 1996, αρχές 1997, των δύο δισεκατομμυρίων (2.000.000.000) δραχμών ημερήσιου τζίρου έχει φτάσει μέχρι και τα πεντακόσια δισεκατομμύρια (500.000.000.000) δραχμές, έχουν πολλαπλασιαστεί οι εισηγμένες εταιρείες, έχουμε πραγματικά μία θεαματική άνοδο. Και ο ισχυρισμός σας για ολοκληρωμένο πλαίσιο θα έλεγα ότι είναι ολίγον τι υποκριτικός. Και θα το πω αυτό, γιατί συνέπεσε το 1997 να είμαι με την ιδιότητα του Γενικού Γραμματέα, αυτός που συντόνισε την κατάρτιση του μεγάλου νομοσχεδίου, το οποίο εξυγίανε το χρηματιστήριο για εκείνη την περίοδο. Και σε εκείνη τη συζήτηση του νομοσχεδίου σας είναι γνωστό ότι προκαταβολικά και πριν την κατάθεση στη Βουλή κλήθηκαν, συζήτησαν, συνεργάστηκαν για την επεξεργασία και την οριστικοποίηση αυτού του νομοσχεδίου όλοι οι φορείς. Και μάλιστα, από ό,τι θυμάμαι, είχε ενημερωθεί και το κόμμα της Αξιωματικής Αντιπολίτευσης τότε και οι μόνες παρατηρήσεις που είχαν γίνει το 1997 στη Βουλή ήταν τέσσερις. Και οι τέσσερις παρατηρήσεις έγιναν δεκτές από τον Υπουργό Εθνικής Οικονομίας. Καμία άλλη παρατήρηση.
Επομένως θεωρούσατε εσείς οι ίδιοι για το 1997, για τα δεδομένα εκείνης της χρονικής στιγμής, ότι ήταν επαρκές το συγκεκριμένο θεσμικό πλαίσιο. 'Ομως, επειδή ακριβώς, όπως είπα είναι δυναμικός θεσμός το χρηματιστήριο, υπάρχει και σήμερα ακόμη ...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μιλάμε με τα σημερινά δεδομένα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και σήμερα προσπαθώ να καταγράψω ποιες είναι οι παρατηρήσεις σας. Κάνουμε ένα σύγχρονο, καινούριο νομοσχέδιο και δεν κατέγραψα καμία σοβαρή παρατήρησή σας. Ακόμη οι παρατηρήσεις οι δικές σας είναι δυο, τρεις. Αν δεχθούμε τις δυο, τρεις παρατηρήσεις που κάνατε και στο προηγούμενο νομοσχέδιο και σε αυτό, θα είχαμε μία πλήρη θωράκιση του χρηματιστηρίου και δεν θα χρειαζόταν πιθανόν στο μέλλον με τη δυναμική του χρηματιστηρίου να ψηφίσουμε άλλες διατάξεις;
Τώρα, όσον αφορά τη λογική των αριθμών, κύριε συνάδελφε, όποιος πάει κόντρα στους αριθμούς και μάλιστα όταν αυτοί οι αριθμοί επιβεβαιώνονται από την επιστήμη, επιβεβαιώνονται από όλους εντός και εκτός της Ελλάδος, από διεθνείς οικονομικούς οργανισμούς και κανένας δεν αμφισβητεί από οποιαδήποτε πλευρά, τότε το να προκαλείτε με τα επιχειρήματά σας ...
ΑΓΓΕΛΟΣ ΤΖΕΚΗΣ: Να σας διακόψω; Τα στοιχεία είναι από την έκθεση της Τράπεζας της Ελλάδος ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και από τους άλλους οικονομικούς διεθνείς οίκους, για να μένετε ικανοποιημένοι.
ΑΓΓΕΛΟΣ ΤΖΕΚΗΣ: Αποδεχόμαστε όλα τα στοιχεία ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν τα διαβάζετε όμως όλα.
ΑΓΓΕΛΟΣ ΤΖΕΚΗΣ: Ακόμη και αυτά που επικαλεστήκατε. Αλλά η αύξηση της παραγωγικότητας και η μείωση του κόστους εργασίας ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας συνιστούσα να διαβάσετε και μία σειρά πιο πάνω απ' αυτά που διαβάσατε και θα βλέπατε ότι η αύξηση των πραγματικών εισοδημάτων των εργαζομένων τα τελευταία χρόνια είναι πάνω από το 2% ετησίως.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είναι θέμα οπτικής γωνίας.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, δεν υπάρχει άλλος ομιλητής επί της αρχής του νομοσχεδίου.
Ερωτάται το Τμήμα: Γίνεται δεκτό το νομοσχέδιο του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις", επί της αρχής ;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις" , έγινε δεκτό επί της αρχής κατά πλειοψηφία.
'Εχουν διανεμηθεί τα Πρακτικά της Τρίτης 29 Αυγούστου 2000 και Τετάρτης 30 Αυγούστου 2000 και παρακαλώ το Τμήμα για την επικύρωσή τους. Επικυρούνται;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Επομένως τα Πρακτικά της Τρίτης 29 Αυγούστου 2000 και Τετάρτης 30 Αυγούστου 2000 επεκυρώθησαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 00.02' λύεται η συνεδρίαση για σήμερα ημέρα Τετάρτη 13 Σεπτεμβρίου 2000 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του νομοσχεδίου του Υπουργείου Εθνικής Οικονομίας: "Εκσυγχρονισμός των χρηματιστηριακών συναλλαγών, εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις".

O ΠΡΟΕΔΡΟΣ ΟΙ ΓΡΑΜΜΑΤΕΙΣ
 
