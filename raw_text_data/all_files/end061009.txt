ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ Ζ΄
Δευτέρα 9 Οκτωβρίου 2006

ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων:
i. σχετικά με την αποζημίωση των πληγέντων από τις έντονες βροχοπτώσεις παραγωγών σουλτανίνας του Ν. Κορινθίας, σελ.
ii. σχετικά με την απορρόφηση της παραγωγής των Οινοστάφυλων κ.λπ., σελ.
β) Προς τον Υπουργό Εξωτερικών, σχετικά με τις μυστικές πτήσεις της CIA για τη μεταφορά υπόπτων για τρομοκρατία, σελ.
γ) Προς τον Υπουργό Δημόσιας Τάξης, σχετικά με τη χρησιμοποίηση χημικών από την Ελληνική Αστυνομία στις διαδηλώσεις κ.λπ., σελ.
ii. σχετικά με την απορρόφηση της παραγωγής των Οινοστάφυλων κ.λπ., σελ.
4. Συζήτηση επερώτησης Βουλευτών του Συνασπισμού της Ριζοσπαστικής Αριστεράς προς τον Υπουργό Απασχόλησης και Κοινωνικής Προστασίας, σχετικά με τη λειτουργία του ΙΚΑ, σελ.

Β. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Περιβάλλοντος, Χωροταξίας και Δημοσίων ‘Εργων κατέθεσαν σχέδιο νόμου: «’Ιδρυση Νομικού Προσώπου Ιδιωτικού Δικαίου με την επωνυμία «Διαχειριστική Επιτροπή Ισλαμικού Τεμένους», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΑΛΗΝΑΚΗΣ Ι., σελ.
ΚΕΓΚΕΡΟΓΛΟΥ Β., σελ.
ΚΟΛΟΖΩΦ Ο., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΜΑΝΩΛΑΚΗΣ Α., σελ.
ΠΟΛΥΔΩΡΑΣ Β., σελ.

Β. Επί της επερώτησης:
ΑΛΑΒΑΝΟΣ Α., σελ.
ΖΩΗΣ Χ., σελ.
ΚΟΥΒΕΛΗΣ Φ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΛΕΒΕΝΤΗΣ Α., σελ.
ΤΣΙΤΟΥΡΙΔΗΣ Σ., σελ.
ΧΩΡΕΜΗΣ Α., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  Ζ΄
     Δευτέρα 9 Οκτωβρίου 2006
     Αθήνα, σήμερα στις 9 Οκτωβρίου 2006, ημέρα Δευτέρα και ώρα 18.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Άγγελο Μανωλάκη, Βουλευτή Κορινθίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Σύλλογος Τευτλοεξαγωγέων Αγροτών Θεσσαλίας ζητεί τη μετατροπή του εργοστασίου της Ελληνικής Βιομηχανίας Ζάχαρης στη Λάρισα και την Ξάνθη από παραγωγή ζάχαρης σε παραγωγή Βιοαιθανόλης κ.λπ..
     2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ομοσπονδία Επιχειρησιακών Σωματείων Ιδιωτικών Καζίνο διαμαρτύρεται για την εισαγωγή της ηλεκτρονικής ρουλέτας στα Καζίνο.
     3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Σωματείο Εργαζομένων Καζίνου Ξάνθης διαμαρτύρεται για την εισαγωγή της ηλεκτρονικής ρουλέτας στα Καζίνο.
     4) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Σωματείο Εργαζομένων της ΔΕΠΑΚ ζητεί την καταβολή των θεσμοθετημένων επιχορηγήσεων στη Δημοτική Επιχείρηση Πολιτιστικής Ανάπτυξης Καλαμάτας.
     5) Ο Βουλευτής Πρεβέζης κ. ΕΥΑΓΓΕΛΟΣ ΠΑΠΑΧΡΗΣΤΟΥ κατέθεσε αναφορά με την οποία ο Εφημέριος του Ιερού Ναού Κοιμήσεως Θεοτόκου – Μιχαλιτσίου Πρεβέζης ζητεί τη χρηματοδότηση των έργων συντήρησης και επισκευής του Ιερού Ναού.
     6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία εκπρόσωποι των καπνοπαραγωγών του Δ.Δ. Αρχανίου Νομού Φθιώτιδας ζητούν  την αυτοτελή φορολόγηση των οικοτεχνικών μονάδων επεξεργασίας βιολογικού καπνού.
     7) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού διαμαρτύρεται για το νέο σύστημα ελέγχου εισόδου – εξόδου στο κτήριο της Γενικής Γραμματείας Αθλητισμού.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα πρόσδεσης των πλοίων στη Σπιναλόγκα.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια ζητεί να μην αλλάξει ο τρόπος διαδικασίας πρόσληψης στα ΕΛΠΕ.
     10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην έλλειψη Φιλολόγων από το Γυμνάσιο Νεάπολης Λασιθίου.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία τα Σωματεία Εργαζομένων Ελληνικών Αμυντικών Συστημάτων  ζητεί τη σύναψη συμβάσεων πενταετούς διάρκειας για τη μείωση των ελλειμμάτων της ΕΒΟ – ΠΥΡΚΑΛ.
     12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Ριτζάκης, κάτοικος Σητείας, διαμαρτύρεται για την περικοπή του ΕΚΑΣ από τη σύνταξή του.
     13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Διοικητικών Υπαλλήλων Κλάδου Ι ΕΛΤΑ και ο Πανελλήνιος Σύλλογος Πτυχιούχων Ανωτάτων και Ανωτέρων Σχολών Εργαζομένων ΕΛΤΑ ζητούν να απομακρυνθεί από τη θέση του υπεύθυνου ασφαλείας ΕΛΤΑ, απόστρατος συνταξιούχος.
     14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος του Δημοτικού Διαμερίσματος Χαμεζίου Δήμου Σητείας ζητεί την κατασκευή κόμβου οδικής σύνδεσης στον οικισμό Χαμέζι με την εθνική οδό.
     15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων του Ειδικού Γυμνασίου – Λυκείου Αθηνών ζητεί την αντικατάσταση των σχολικών λεωφορείων του σχολείου αυτού.
     16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη μονιμοποίηση των συμβασιούχων πυροσβεστών.
     17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την εργασιακή τακτοποίηση των μελών της.
     18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Κλεάνθη Καπανταϊδάκη ζητεί να της καταβληθεί το ΕΚΑΣ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 13136/1664/21-7-06 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογου δόθηκε με το υπ’ αριθμ. Φ.900α/5177/8722/10-8-06 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ΄ αριθμ. 13136/1664//21-7-2006 ερώτησης και Αίτησης Κατάθεσης Εγγράφων, που κατέθεσαν οι Βουλευτές κύριοι Δημήτρης Πιπεργιάς και Βασίλης Κεγκέρογλου, σχετικά με το ατύχημα στρατεύσιμου στη Νήσο Σάμο, σας γνωρίζουμε τα ακόλουθα:
     Την 18η Ιουνίου 2006, στη θέση Ποτοκάκι της νήσου Σάμου (χώρος εκπαιδεύσεως πλωτών μέσων της Ταξιαρχίας), ενώ το προσωπικό του 239 M/Κ ΤΕ βρίσκονταν στο χώρο αναφοράς, λόγω ξαφνικoύ ανέμου μετακινήθηκε το στέγαστρο που είχε τοποθετηθεί πάνω από τις σκηνές των οπλιτών για σκιά, χωρίς να υπάρξει τραυματισμός προσωπικού.
     Σχετικά με τον τραυματισμό τέως οπλίτη, που συνέβη κατά τη διάρκεια εργασιών διευθέτησης υλικών σε αποθήκη της Γενικής Διαχείρισης του 298 M/Κ ΤΕ διατάχθηκε ΕΔΕ, η οποία έχει περαιωθεί και σύμφωνα με το πόρισμα αυτής ο τραυματισμός του υπόψη τέως οπλίτη, επήλθε κατά τη διάρκεια διατεταγμένης υπηρεσίας και εξαιτίας αυτής. Αντίγραφα της υπόψη δικογραφίας έχουν σταλεί στον ενδιαφερόμενο.
     Σύμφωνα με την ιατρική γνωμάτευση που εμπεριέχεται στο φάκελο της δικογραφίας, «δεν δύναται να προβλεφθεί αναπηρία στην παρούσα φάση».
     Από την Εισαγγελία του Στρατοδικείου Αθηνών, στην οποία είχε διαβιβαστεί η υπόψη δικογραφία για ποινική αξιολόγηση και έχει διαταχθεί προκαταρκτική εξέταση .
     Οι τυχόν  πειθαρχικές ευθύνες των -εμπλεκομένων οργάνων της Υπηρεσίας, θα αποδοθούν μετά τη δικαστική εκκαθάριση της υπόθεσης.
     Ο επικεφαλής Αξιωματικός που βρίσκονταν στο χώρο του συμβάντος, δεν έχει στερηθεί του βαθμού του, αλλά έχει κριθεί με τις ευμενέστερες δυνατές κρίσεις, προαχθείς στο βαθμό του Yπoλοχαγού, κατ' αρχαιότητα, την 22-6-2001 και του Λοχαγού, κατ' εκλογή, την 12-5-2006.
     Τέλος, σας γνωρίζουμε ότι, οι δικογραφίες που έχουν διενεργηθεί για τους τραυματισμούς των δύο οπλιτών του 298 Μ/Κ ΤΕ, στους οποίους αναφέρονται οι δύο ερωτήσεις σας που έχουν κατατεθεί στη Βουλή των Ελλήνων, εμπεριέχουν προσωπικά δεδομένα σύμφωνα με το ν. 2472/1997.
     Ο Υπουργός
     ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     2. Στην με αριθμό 13009/19-7-06 ερώτηση του Βουλευτή  κ. Παναγιώτη Σγουρίδη δόθηκε με το υπ’ αριθμ. Φ.900α/5171/8715/10-8-06 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 13009/19-7-2006 ερώτησης, που κατέθεσε ο Βουλευτής κ. Παναγιώτης Σγουρίδης, σχετικά με την επιλογή των Πολιτικών Υπαλλήλων του ΥΕΘΑ για Υπηρεσία σε θέσεις Εξωτερικού, σας γνωρίζουμε τα ακόλουθα:
    Η επιλογή και η τοποθέτηση πολιτικών υπαλλήλων σε θέσεις του εξωτερικού γίνεται με απόλυτα νόμιμες και διαφανείς διαδικασίες, κατόπιν αντικειμενικής αξιολόγησης των τυπικών και ουσιαστικών προσόντων των υποψηφίων, σταθμίζοντας πάντοτε την εξυπηρέτηση του δημοσίου συμφέροντος και την διασφάλιση της καλύτερης εκπροσώπησης και συνολικής εικόνας της χώρας μας στο εξωτερικό.
    Οι εν λόγω θέσεις έχουν εν γένει τον χαρακτήρα υποστήριξης του Ακολούθου Αμύνηςτης χώρας μας, στις χώρες του: εξωτερικού, και κατά συνέπεια η τελική επιλογή των υπαλλήλων σε αυτές συνδέεται άμεσα με την εκπροσώπηση και την συνολική εικόνα της χώρας μας στο εξωτερικό.
     Τελικά οι υπάλληλοι που επελέγησαν από τον Ειδικό Γραμματέα του ΥΠΕΘΑ, αντί των αναφερομένων στην ερώτησή σας, επελέγησαν σύμφωνα με τα όσα ο νόμος ορίζει από τους πίνακες κριθέντων ως καταλλήλων υπαλλήλων, είχαν δε ιδιαίτερα υψηλή βαθμολογία και όλα τα απαραίτητα ουσιαστικά και τυπικά προσόντα για τις ανωτέρω θέσεις.
     Ο Υπουργός
     ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     3. Στην με αριθμό 13118/21-7-06 ερώτηση του Βουλευτή κ. Ντίνου Βρεττού δόθηκε με το υπ’ αριθμ. 496/9-8-06 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 13118/21-07-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Ντ. Βρεττού, που κατατέθηκε στην Βουλή των Ελλήνων, σας γνωρίζουμε τα ακόλουθα:
     1. Τα επιβατηγά πλοία της ακτοπλοΐας ελέγχονται σύμφωνα με την υφιστάμενη εθνική και κοινοτική νομοθεσία σε τακτική ετήσια βάση, προκειμένου να εκδοθεί το αντίστοιχο πιστοποιητικό αξιοπλοΐας και να βεβαιωθεί η συμμόρφωσή τους με τους κανόνες ασφαλείας κατά τις τακτικές και έκτακτες επιθεωρήσεις.
     Επιπλέον, από την αρμόδια Υπηρεσία του ΥΕΝ οργανώνονται κλιμάκια έκτακτων ελέγχων των επιβατηγών πλοίων, τα οποία διενεργούν έκτακτες ενδιάμεσες επιθεωρήσεις, για τη διαμόρφωση επικαιροποιημένης εικόνας της κατάστασης των πλοίων.
     2. Στις περιπτώσεις διατάραξης των προγραμματισμένων δρομολογίων των ακτοπλοϊκών πλοίων λόγω έκτακτων συνθηκών (όπως οι μηχανικές βλάβες), το ΥΕΝ, λαμβάνοντας υπόψη την αυξημένη επιβατική κίνηση της τρέχουσας θερινής περιόδου, την αυξημένη ζήτηση μεταφορικού έργου και την πληρότητα των περισσότερων πλοίων στα προγραμματισμένα τους δρομολόγια, καταβάλλει κάθε δυνατή προσπάθεια για την καλύτερη εξυπηρέτηση του επιβατικού κοινού με την πλήρη δραστηριοποίηση του υφιστάμενου ακτοπλοϊκού στόλου, προβαίνοντας τόσο στην έγκριση επιπλέον δρομολογίων ως έκτακτων όσο και στην τροποποίηση υφιστάμενων δρομολογίων.
     3. Το ΥΕΝ βρίσκεται σε άμεση και διαρκή, καθ' όλο το εικοσιτετράωρο, επικοινωνία και συνεργασία, τόσο με τις πλοιοκτήτριες εταιρείες για την προώθηση των επιβατών στους προορισμούς τους με το συντομότερο δυνατό τρόπο στις περιπτώσεις ματαιώσεων δρομολογίων, όσο και με τις κατά τόπους Λιμενικές Αρχές και τους εκπροσώπους των τοπικών κοινωνιών και των επιμελητηρίων για την συνεχή ενημέρωση επί των αναγκών που προκύπτουν, με σκοπό την εξεύρεση κατάλληλων λύσεων βέλτιστης διαμόρφωσης, τροποποίησης ή επέκτασης δρομολογίων και την άμεση, στο μέτρο του εφικτού, αντιμετώπιση των έκτακτων συγκοινωνιακών αναγκών.
     4. Ήδη, από το ΥΕΝ έχει εκδοθεί υπενθυμιστική εγκύκλιος που αφορά στην υπoχρέωση ενημέρωσης του επιβατικού κοινού από τις πλοιοκτήτριες εταιρείες επί θεμάτων δρομολογίων ακτοπλοϊκών πλοίων, καθώς και στην συμβολή των Λιμενικών Αρχών για την καλύτερη δυνατή εξυπηρέτηση του επιβατικού κοινού στις περιπτώσεις διατάραξης των προγραμματισμένων δρομολογίων. Σύμφωνα με τις σχετικές διαταγές-εντολές, οι Λιμενικές Αρχές ελέγχουν την υποχρέωση των πλοιοκτητριών εταιριών και των ναυτικών πρακτόρων για πλήρη και έγκαιρη ενημέρωση του επιβατικού κοινού σύμφωνα. με τις υφιστάμενες διατάξεις και επιβάλλουν τις νόμιμες κυρώσεις όπου απαιτείται.
     Ο Υπουργός
     ΜΑΝΩΛΗΣ ΚΕΦΑΛΟΓΙΑΝΝΗΣ»
      4. Στην με αριθμό 12389/30-6-06 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 7017/4/6311/21-7-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δ. Κωνσταντάρας, σας γνωρίζουμε ότι η πραγματοποίηση εκδηλώσεων, δημοσίων υπαίθριων συναθροίσεων και πορειών στο εμπορικό κέντρο της Αθήνας και στην ευρύτερη περιοχή είναι σχεδόν καθημερινό φαινόμενο και ο τρόπος αντιμετώπισής τους απασχολεί έντονα το Υπουργείο μας και το Αρχηγείο της Ελληνικής Αστυνομίας. Από την πραγματοποίηση των ως άνω εκδηλώσεων, δημιουργούνται αρκετά προβλήματα που επιφέρουν ταλαιπωρία στους πολίτες, κυρίως λόγω του αποκλεισμού κεντρικών οδών, της αναγκαστικής διακοπής ή εκτροπής της κυκλοφορίας οχημάτων, πολλές φορές δε, λόγω της σύνθεσης των διαδηλωτών ή του είδους της εκδήλωσης, δημιουργούνται επεισόδια που έχουν ως αποτέλεσμα τη διατάραξη της κοινωνικοοικονομικής ζωής, τις φθορές ευπαθών - ζωτικών στόχων (δημοσίων κτιρίων-Πρεσβειών κ.λπ.) και άλλων περιουσιακών αγαθών.
      Η Αστυνομία, κατά τη διάρκεια των προαναφερόμενων εκδηλώσεων, λαμβάνει εντός των αρμοδιοτήτων της, όλα τα αναγκαία μέτρα για την τήρηση της τάξης, την πρόληψη επεισοδίων ή άλλων εκτρόπων, την προστασία προσώπων ή πραγμάτων, με βάση τα επιχειρησιακά σχέδια που εκπονούνται για κάθε περίπτωση ξεχωριστά, ανάλογα με τον προβλεπόμενο όγκο διαδηλωτών και τα λοιπά στοιχεία και εφαρμόζει την ισχύουσα νομοθεσία προς κάθε κατεύθυνση, με αντικειμενικότητα και αμεροληψία. Πάγια και διακηρυγμένη θέση δε της Κυβέρνησης είναι ότι το δικαίωμα της διαμαρτυρίας είναι σεβαστό στις δημοκρατικές κοινωνίες, όταν δεν παραβιάζονται και μάλιστα κατάφωρα τα δικαιώματα των άλλων πολιτών και δεν προκαλείται το κοινωνικό σύνολο με πράξεις βίας και αυθαιρεσίες.
      Σύμφωνα με τα υφιστάμενα στις αρμόδιες Υπηρεσίες μας στατιστικά στοιχεία, στις περισσότερες δημόσιες συναθροίσεις - πορείες, που πραγματοποιούνται στις κεντρικές οδούς (Πανεπιστημίου, Σταδίου, Βασ. Σοφίας, Αθηνάς κ.λπ.) και σε κεντρικά σημεία της Αθήνας (Πλ. Συντάγματος - Ομόνοια - περιοχή Πολυτεχνείου κ.λπ.), συμμετέχει μικρός αριθμός συναθροιζoμέvων, οι οποίοι στις περισσότερες των περιπτώσεων καταλαμβάνουν όλο το πλάτος του οδοστρώματος προκαλώντας παρακώλυση των συγκοινωνιών και περαιτέρω διατάραξη της κοινωνικοοικονομικής ζωής, χωρίς αυτή να δικαιολογείται από τον όγκο των συναθροιζομένων. Το γεγονός αυτό οδηγεί την Αστυνομία στην απόφαση να διακόπτει ή να εκτρέπει την κυκλοφορία για την αποφυγή επεισοδίων, με αποτέλεσμα τις συχνές διαμαρτυρίες των πολιτών (οδηγών και μη) και των καταστηματαρχών της περιοχής.
      Προκειμένου να περιοριστούν ή και να εξαλειφθούν τα προαναφερόμενα προβλήματα, χωρίς βεβαίως να θιχθούν τα συνταγματικά δικαιώματα των πολιτών, το Υπουργείο μας προτίθεται να προσκαλέσει σε συνάντηση τα τριτοβάθμια συνδικαλιστικά όργανα, προκειμένου να συζητήσουμε και να εξετάσουμε τον τρόπο περιορισμού των συναθροιζομένων - πορευμένων σε ένα τμήμα του οδοστρώματος, έτσι ώστε να μη δημιουργούνται δυσμενείς συνέπειες στην κυκλοφορία των οχημάτων και να μη διαταράσσεται η κοινωνικοοικονομική ζωή της περιοχής του κέντρου της πρωτεύουσας σε βαθμό μεγαλύτερο απ' αυτόν που είναι απαραίτητος για την πραγματοποίηση της δημόσιας συνάθροισης - πορείας.
      Σε ό,τι αφορά το θέμα της καταβολής αποζημίωσης σε εμπόρους που υφίστανται ζημίες κατά τη διάρκεια διαδηλώσεων, σας πληροφορούμε ότι, σύμφωνα με τις διατάξεις της ισχύουσας νομοθεσίας, για να καταβληθεί αποζημίωση σε φυσικά ή νομικά πρόσωπα για την προαναφερόμενη αιτία θα πρέπει να υπάρχει καταδικαστική (σε βάρος του Δημοσίου) απόφαση διοικητικού δικαστηρίου ή να υπάρχει πρακτικό του Νομικού Συμβουλίου του Κράτους, όπου απευθύνεται με αίτησή του ο ενδιαφερόμενος, για συμβιβαστική επίλυση της διαφοράς που να αναγνωρίζει την καταβολή αποζημίωσης συγκεκριμένου ύψους και για συγκεκριμένη αιτία. Το εν λόγω πρακτικό είναι δεσμευτικό για τη διοίκηση.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      5. Στην με αριθμό 13446/7-8-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 7017/4/6409/31-8-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Θ. Τζάκρη, σας γνωρίζουμε ότι το θέμα της εκμετάλλευσης, της παραμέλησης ή κακοποίησης των ανηλίκων και γενικότερα της παραβίασης των δικαιωμάτων τους είναι φαινόμενο διαχρονικό, διεθνών διαστάσεων, το οποίο οφείλεται, εκτός των άλλων και στην αύξηση των λαθρομεταναστών, οι οποίοι αντιμετωπίζουν προβλήματα διαβίωσης.
      Το Υπουργείο μας παρακολουθεί με προσοχή το σοβαρό αυτό θέμα της εγκληματικότητας σε βάρος των ανηλίκων. Αυτό αποτελεί για τις αρμόδιες Υπηρεσίες μας αντικείμενο ιδιαίτερης μέριμνας και στα πλαίσια του κοινωνικού ρόλου και της αποστολής που επιτελούν αντιμετωπίζεται με ευαισθησία και προσοχή ως προς τα θύματα, στα οποία επιφυλάσσουν ειδική μεταχείριση, ενώ σε βάρος των υπαιτίων αυτής της εγκληματικής συμπεριφοράς εφαρμόζεται με αυστηρότητα και χωρίς παρεκκλίσεις η ισχύουσα νομοθεσία.
      Στο πλαίσιο αυτό οι αρμόδιες Υπηρεσίες μας έχουν δραστηριοποιηθεί και λαμβάνουν κάθε αναγκαίο μέτρο. Επίσης, έχουν ιδρυθεί και ειδικές Υπηρεσίες ανηλίκων στην Αττική, Θεσσαλονίκη, Πάτρα και Ηράκλειο, οι οποίες έχουν ως αποστολή, εκτός από την πρόληψη και καταστολή της παραβατικότητας των ανηλίκων, την προστασία αυτών από κάθε μορφής εγκληματικότητας σε βάρος τους. Επισημαίνεται ότι οι αστυνομικές Υπηρεσίες δίνουν προτεραιότητα στον εντοπισμό, τη σύλληψη και παραπομπή στη δικαιοσύνη των γονέων, συγγενών ή άλλων που παραμελούν, κακοποιούν ή εκμεταλλεύονται ανηλίκους και έχουν εντείνει τις προσπάθειές τους με συστηματικούς ελέγχους, έρευνες και αναζητήσεις, αξιολογώντας κάθε πληροφορία προς εξάρθρωση τυχόν κυκλωμάτων εξώθησης ανηλίκων στην πορνεία και γενικότερα στην οικονομική ή σεξουαλική εκμετάλλευσή τους.
      Στο σημείο αυτό πρέπει να επισημανθεί ότι ο χειρισμός των θεμάτων αυτών γίνεται κατά κανόνα από προσωπικό με ειδικές γνώσεις, πείρα και ικανότητα να χειρίζεται τέτοιες υποθέσεις, ενώ σε όλες τις βαθμίδες της εκπαίδευσης και μετεκπαίδευσης του αστυνομικού προσωπικού επισημαίνεται η ιδιαιτερότητα τόσο των παραβάσεων ανηλίκων, όσο και των εγκληματικών πράξεων που διαπράττονται από ενήλικες σε βάρος τους και διδάσκεται η συμπεριφορά και η στάση που πρέπει να τηρούν οι αστυνομικοί, όταν καλούνται να ασχοληθούν με υποθέσεις ανηλίκων.
      Πέραν αυτών οι αρμόδιες Υπηρεσίες μας, εκτός από τις δικαστικές Αρχές ανηλίκων, συνεργάζονται στενά με τις Υπηρεσίες του Υπουργείου Υγείας και Κοινωνικής Αλληλεγγύης, καθώς και τους λοιπούς δημόσιους και ιδιωτικούς φορείς. Επίσης, εφόσον πρόκειται για αλλοδαπούς, υπάρχει συνεργασία με τις αστυνομικές Αρχές των γειτονικών χωρών, τόσο σε διμερές επίπεδο, όσο και μέσω των Ηνωμένων Εθνών, ενώ το όλο θέμα της παραβατικότητας και εκμετάλλευσης των ανηλίκων αντιμετωπίζεται και μέσα από τα αρμόδια όργανα της Ευρωπαϊκής Ένωσης, στα οποία βεβαίως συμμετέχει η χώρα μας.
      Σε ό,τι αφορά τα αναφερόμενα στην ερώτηση περί αύξησης του αριθμού των καταγγελιών για κακοποιήσεις ανηλίκων, σας ενημερώνουμε ότι, σύμφωνα με τα υφιστάμενα στην αρμόδια Διεύθυνση του Αρχηγείου της Ελληνικής Αστυνομίας στατιστικά στοιχεία, πράγματι οι αρμόδιες αστυνομικές Υπηρεσίες των νομών Αττικής και Θεσσαλονίκης έχουν επιληφθεί κατά το πρώτο εξάμηνο του τρέχοντος έτους, σε σχέση με το παρελθόν έτος, σε μεγαλύτερο αριθμό περιπτώσεων, που αφορούσαν πράξεις παραμέλησης, εκμετάλλευσης και κακοποίησης με θύματα ανηλίκους.
      Σχετικά με τα αναφερόμενα στην ερώτηση ότι σε έκθεση αξιωματούχου του Ο.H.E. αναφέρεται, μεταξύ άλλων, σεξουαλική εκμετάλλευση και εξώθηση στην πορνεία μεγάλου αριθμού ανηλίκων, κυρίως Αλβανικής καταγωγής και Ρομ, σας ενημερώνουμε ότι από τις αρμόδιες Υπηρεσίες μας δεν έχουν διαπιστωθεί σχετικές περιπτώσεις, ενώ πρέπει να επισημανθεί ότι σε σχετικές ημερίδες, που πραγματοποιήθηκαν κατά το πρόσφατο παρελθόν, αναφέρθηκε ο ίδιος περίπου ανηλίκων θυμάτων, χωρίς όμως οι αναφερόμενοι στο θέμα αυτό να δώσουν συγκεκριμένα στοιχεία, ώστε οι Υπηρεσίες μας να προβούν στην εξάρθρωση κυκλωμάτων εξώθησης ανηλίκων στην πορνεία. Στο σημείο αυτό πρέπει να επισημανθεί ότι η αναφερόμενη έκθεση του ειδικού εισηγητή για την πώληση παιδιών, την παιδική πορνεία και την παιδική πορνογραφία της Επιτροπής των Ηνωμένων Εθνών για τα ανθρώπινα δικαιώματα, ο οποίος πραγματοποίησε επίσημη επίσκεψη, κατά το χρονικό διάστημα από 8 έως 14-11-2005, στη χώρα μας, περιήλθε πρόσφατα στο Υπουργείο μας. Οι απόψεις ή διαπιστώσεις του εν λόγω ειδικού εισηγητή των Ηνωμένων Εθνών, θα αποτελέσουν αντικείμενο προβληματισμού, ενδελεχούς μελέτης και διερεύνησης εκ μέρους των αρμοδίων Υπηρεσιών μας, καθώς και των Υπηρεσιών των συναρμοδίων Υπουργείων.
      Προς τις Υπηρεσίες μας, δόθηκαν εντολές και οδηγίες για περαιτέρω δραστηριοποίηση του προσωπικού τους για την προστασία ανηλίκων. Πέραν δε της εντατικοποίησης των προσπαθειών τους να επιδιώξουν στενότερη συνεργασία με τους πολίτες και όλους τους φορείς, αφού είναι προφανές ότι η αντιμετώπιση του εν λόγω κοινωνικού φαινομένου και της συναφούς εγκληματικότητας είναι μια διαδικασία που δεν εξαντλείται στον τομέα της αστυνομικής δραστηριότητας, αλλά απαιτείται η ενεργός συμμετοχή όλων μας, Αρχών, πολιτών και τοπικών κοινωνιών και γενικότερα όλης της κοινωνίας και των φορέων της.
      Τέλος προς το Υπουργείο Δικαιοσύνης διαβιβάζουμε φωτοαντίγραφο της ερώτησης, προκειμένου να σας ενημερώσει σχετικά κατά το μέρος που τα διαλαμβανόμενα σε αυτή εμπίπτουν στην αρμοδιότητά του.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      6. Στην με αριθμό 13447/7-8-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 7017/4/6410/31-8-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Θ. Τζάκρη, σας γνωρίζουμε ότι από το Υπουργείο μας προωθείται η αναδιάρθρωση και αναδιοργάνωση των περιφερειακών αστυνομικών Υπηρεσιών, με στόχο την προσαρμογή τους στη σύγχρονη πραγματικότητα, την αναβάθμιση του κοινωνικού ρόλου της Αστυνομίας, την ορθολογικότερη διαχείριση και αξιοποίηση του προσωπικού και των διαθέσιμων μέσων, τη χωροταξική αναδιάταξη βάσει των πραγματικών αναγκών αστυνόμευσης κάθε περιοχής και την περαιτέρω ανάπτυξη σχέσεων συνεργασίας και εμπιστοσύνης με τους πολίτες και τις τοπικές κοινωνίες.
      Επειδή όμως η ανάγκη αναμόρφωσης της διαρθρωτικής και λειτουργικής τους δομής δεν περιορίζεται σε ορισμένες μόνο Υπηρεσίες της χώρας, αλλά καλύπτει το σύνολό τους, είναι προφανές ότι δεν είναι δυνατή η αποσπασματική εξέταση και αντιμετώπιση τοπικής εμβέλειας ζητημάτων. Συνεπώς τα θέματα, που αφορούν στη βελτίωση της δομής και της δυναμικότητας γενικότερα των Υπηρεσιών της Αστυνομικής Διεύθυνσης Πέλλας, εξετάζονται στο πλαίσιο της ενιαίας αυτής οργανωτικής διαδικασίας, ώστε ο χρόνος και ο τρόπος ρύθμισής τους να ανταποκρίνεται στις πραγματικές τοπικές ανάγκες αστυνόμευσης και να είναι συμβατοί με τις λοιπές παραμέτρους της συνολικής μελέτης.
      Στην παρούσα φάση, έχει καταρτισθεί σχετική μελέτη με την οποία έχει ολοκληρωθεί ο βασικός σχεδιασμός αναδιάρθρωσης όλων των περιφερειακών αστυνομικών Υπηρεσιών και σταδιακά προωθούνται και υλοποιούνται καίριας σημασίας βελτιωτικές και οργανωτικές παρεμβάσεις και ρυθμίσεις. Ήδη ολοκληρώθηκε η αναδιοργάνωση των Υπηρεσιών της Γενικής Αστυνομικής Διεύθυνσης Αττικής και Θεσσαλονίκης και προωθείται σχέδιο π.δ. για την αναδιοργάνωση των Γενικών Αστυνομικών Διευθύνσεων Περιφερειών Ιονίων Νήσων και Νήσων Νοτίου και Βορείου Αιγαίου, ενώ θα ακολουθήσουν οι λοιπές Περιφέρειες της χώρας.
      Για το θέμα της στελέχωσης των αστυνομικών Υπηρεσιών, επισημαίνεται ότι σήμερα αυτές στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Στο πλαίσιο αυτό έχει στελεχωθεί και η Αστυνομική Διεύθυνση Πέλλας με δύναμη, η οποία σήμερα παρουσιάζει μικρό έλλειμμα έναντι της οργανικής της, όπως συμβαίνει με τις περισσότερες Αστυνομικές Διευθύνσεις που αντιμετωπίζουν τα ίδια προβλήματα. Επίσης, τα Αστυνομικά Τμήματα Σκύδρας και Άρνισσας έχουν στελεχωθεί με δύναμη η οποία παρουσιάζει μικρό έλλειμμα έναντι της οργανικής τους. Ωστόσο, στην εν λόγω Διεύθυνση υπηρετεί και ικανός αριθμός συνοριακών φυλάκων, οι οποίοι ασχολούνται με θέματα αστυνομικού ενδιαφέροντος και υποβοηθούν το έργο της αστυνόμευσης της περιοχής.
      Επισημαίνεται ότι, σύμφωνα με τις διατάξεις του π.δ. 100/2003, οι μεταθέσεις μέχρι το βαθμό του αστυνόμου Β΄, από μια περιοχή μετάθεσης σε άλλη, γίνεται βάσει αντικειμενικών κριτηρίων και ουδεμία παρέμβαση επιτρέπεται από την Υπηρεσία. Παράλληλα δε, δίδεται η δυνατότητα στους Διευθυντές των Αστυνομικών Διευθύνσεων της χώρας να αποσπούν το προσωπικό μέχρι το βαθμό του αστυνόμου Α', ανάλογα με τις υπηρεσιακές ανάγκες των Υπηρεσιών τους.
      Στο πλαίσιο αυτό, από το Αρχηγείο της Ελληνικής Αστυνομίας, καταβλήθηκε κάθε δυνατή προσπάθεια και κατά τις γενικές μεταθέσεις του τρέχοντος έτους η αναφερόμενη Αστυνομική Διεύθυνση ενισχύθηκε με ένα (1) αξιωματικό και τέσσερις (4) αστυνομικούς κατωτέρων βαθμών, ενώ πρόσφατα ενισχύθηκε με ένα (1) νεοεξελθόντα της Σχολής αξιωματικό, καθώς και με δύο (2) νεοπροαχθέντες αρχιφύλακες. Για την ενίσχυση των αναφερόμενων στην ερώτηση αστυνομικών Υπηρεσιών, σας ενημερώνουμε ότι με διαταγή του Διευθυντή της εν λόγω Διεύθυνσης, πρόσφατα μετατέθηκαν στο Αστυνομικό Τμήμα Άρνισσας δύο (2) αστυνομικοί κατωτέρων βαθμών, ενώ στο Αστυνομικό Τμήμα Σκύδρας, από 1-9-2006, θα αποσπασθούν πέντε (5) αστυνομικοί κατωτέρων βαθμών.
      Πέραν αυτών, θα καταβληθεί προσπάθεια για την ενίσχυση της εν λόγω Αστυνομικής Διεύθυνσης κατά τις συμπληρωματικές μεταθέσεις του τρέχοντος έτους, καθώς και με νεοεξερχόμενους της Σχολής Αστυφυλάκων αστυνομικούς, ενώ το θέμα της πληρέστερης στελέχωσης των Υπηρεσιών της και της αποτελεσματικότερης λειτουργίας της θα αντιμετωπισθεί και με την ολοκλήρωση της προαναφερόμενης αναδιάρθρωσης-αναδιοργάνωσης των περιφερειακών αστυνομικών Υπηρεσιών, με την οποία συναρτάται και η ανακατανομή της ορισθείσας το έτος 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      7. Στην με αριθμό 8977/21-3-06 ερώτηση του Βουλευτή κ. Αθανάσιου Λεβέντη δόθηκε με το υπ’ αριθμ. 2/16163/0022/4-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμό 8977/21.3.2006 ερώτησης, που κατατέθηκε στη Βουλή των Ελλήνων από το Βουλευτή κ. Θανάση Λεβέντη, από πλευράς δικής μας αρμοδιότητας, σας πληροφορούμε τα εξής:
     Με τις διατάξεις της παρ. 2 περ. ε. του άρθρου 15 του v. 3205/2003, ρητά ορίζεται ότι δεν υπολογίζεται για μισθολογική εξέλιξη η προϋπηρεσία στον ιδιωτικό τομέα εν γένει των υπαλλήλων του Δημοσίου, των Ο.Τ.Α. και λοιπών Ν.Π.Δ.Δ..
     Πέραν των ανωτέρω, επισημαίνουμε ότι τα οικονομικά αιτήματα όλων των δημοσίων υπαλλήλων εξετάζονται κάθε φορά με βάση την κυβερνητική πολιτική για τους μισθούς και τις δημοσιονομικές δυνατότητες της χώρας. Στη χάραξη της εισοδηματικής πολιτικής πρωταρχικό μέλημα είναι αφενός μεν η διασφάλιση του εισοδήματος των εργαζομένων και αφετέρου η εναρμόνισή της με τους στόχους της γενικότερης οικονομικής πολιτικής.
     Εν πάση περιπτώσει, το ανωτέρω θέμα τελεί υπόψη της Υπηρεσίας μας και θα εξετασθεί σε μελλοντική αναμόρφωση του μισθολογίου.
     Ο Υφυπουργός
     ΠΕΤΡΟΣ ΔΟΥΚΑΣ»
     8. Στην με αριθμό 8668/14-3-06 ερώτηση του Βουλευτή κ. Ιωάννη Μπούγα δόθηκε με το υπ’ αριθμ. 481/5-4-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην ανωτέρω ερώτηση του Βουλευτή κ Ι. Μπούγα, σας ενημερώνουμε ότι η πρώτη φάση της μελέτης για τον Εθνικό Χωροταξικό Σχεδιασμό ολοκληρώθηκε κατα τον μήνα Μάρτιο του έτους 2006, η οποία δεν έχει τεθεί ακόμη υπόψη μας. Κύριος φορέας για την κατάρτιση του Ειδικού Χωροταξικού Σχεδίου και Αειφόρου Ανάπτυξης για τον Τουρισμό είναι το Υπουργείο Χωροταξίας και Δημοσίων Έργων το οποίο για την υλοποίηση του εν λόγω σχεδίου έχει αναθέσει σε τρίτους την εκπόνηση σχετικών μελετών.
     Περαιτέρω γνωρίζουμε ότι σε προμελέτες και προτάσεις που έχουν ήδη εκπονηθεί στο πλαίσιο της συνολικής μελέτης για την κατάρτιση του Εθνικού Χωροταξικού Σχεδίου περιλαμβάνονται σε αυτές οι περισσότερες περιοχές της Στερεάς Ελλάδος.
     Επιπροσθέτως σας αναφέρουμε ότι στη μελέτη που έχει εκπονηθεί από τον Ελληνικό Οργανισμό Τουρισμού για την τουριστική ανάπτυξη της Περιφέρειας Στερεάς Ελλάδας (και για όλες τις Περιφέρειες του Κράτους πλην των Ιονίων Νήσων) έχουν αξιολογηθεί οι υφιστάμενοι τουριστικοί πόροι οι ιδιαιτερότητες και το χαρακτηριστικά όχι μόνο του Ν. Φωκίδος αλλά και των άλλων νομών της Περιφέρειας αυτής. Παράλληλα στην εν λόγω μελέτη αναλύονται τα πλεονεκτήματα και οι αδυναμίες της υφιστάμενης τουριστικής ανάπτυξης επισημαίνονται οι ευκαιρίες και οι απειλές που αντιμετωπίζει γενικότερα το τουριστικό δυναμικό της Περιφέρειας Στερεάς Ελλάδας και προτείνεται η στρατηγική τουριστικής ανάπτυξης με αντίστοιχο καθορισμό στόχων και αξόνων προτεραιότητας.
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
    9. Στην με αριθμό 9081/23-3-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 0900α/5005/8505/5-4-06 έγγραφο από τον Υφυπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 9081/23-3-2006 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τη μεταβίβαση αδείας εκμετάλλευσης περιπτέρου, σας γνωρίζουμε τα ακόλουθα:
     Το ευεργέτημα της αδείας εκμετάλλευσης περιπτέρου παραχωρήθηκε αρχικά σε αναπήρους πολέμου 1940-41, προκειμένου να συμπληρώσουν το πενιχρό εισόδημά τους ενώ στη συνέχεια επεκτάθηκε και σε άλλες κατηγορίες αναπήρων πολεμικών περιόδων και αφορούσε στους ιδίους ή στα άμεσα μέλη των οικογενειών τους. Η μεταβίβαση του ευεργετήματος αυτού και στα εγγόνια εκτιμάται ότι εκφεύγει του αρχικού σκοπού για τον οποίο είχε θεσμοθετηθεί, σύμφωνα με την παράγραφο 1 του άρθρου 7 του ΝΔ 1043/80, όπως ισχύει σήμερα.
     Ο Υφυπουργός
     ΙΩΑΝΝΗΣ ΛΑΜΠΡΟΠΟΥΛΟΣ»)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο κ. Μανωλάκη. 
     Έχω την τιμή να ανακοινώσω στο Σώμα ότι οι Υπουργοί Εθνικής Παιδείας και Θρησκευμάτων, Εσωτερικών Δημόσιας Διοίκησης και Αποκέντρωσης, Οικονομίας και Οικονομικών και Περιβάλλοντος, Χωροταξίας και Δημοσίων Έργων κατέθεσαν σχέδιο νόμου «Ίδρυση Νομικού Προσώπου Ιδιωτικού Δικαίου (Ν.Π.Ι.Δ.) με την επωνυμία «Διαχειριστική Επιτροπή Ισλαμικού Τεμένους».
     Παραπέμπεται στην αρμόδια Διαρκή Επιτροπή.
        ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
        ΕΠΙΚΑΙΡΩΝ ΕΡΩΤΗΣΕΩΝ
        Επίκαιρες ερωτήσεις πρώτου κύκλου:
        Πρώτη είναι η με αριθμό 2/2.10.2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιάρα προς τον Υπουργό Οικονομίας και Οικονομικών, σχετικά με την αναμόρφωση της νομοθεσίας που διέπει τη διαχείριση των Εθνικών Κληροδοτημάτων, η οποία διαγράφεται λόγω κωλύματος του Υπουργού.
        Θα συζητήσουμε τώρα την δεύτερη με αριθμό 4/2.10.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τις έντονες βροχοπτώσεις παραγωγών σουλτανίνας του Νομού Κορινθίας.
        Το περιεχόμενο της επίκαιρης ερώτησης του κυρίου συναδέλφου έχει ως εξής: 
        «Οι παραγωγοί σουλτανίνας της Κορινθίας βρίσκονται σε απόγνωση, λόγω των παρατεταμένων και έντονων βροχοπτώσεων, που προκάλεσαν τεράστιες ζημιές, κυρίως στα αμπελοειδή, αλλά και στα κηπευτικά. Οι πρόσφατες βροχοπτώσεις προκάλεσαν εκτός από τις άμεσες ζημιές και έμμεσες.
        Παράλληλα, οι έμποροι προσφέρουν χαμηλές τιμές, φέρνοντας σε αδιέξοδο τους παραγωγούς.  
        Επειδή σημαντικές ποσότητες σταφυλιού μένουν πια χαλασμένες και αδιάθετες και επειδή οι έμμεσες ζημιές που προκλήθηκαν από τις βροχοπτώσεις και οι οποίες δεν μπορούσαν να αντιμετωπισθούν από αμπελουργούς, είναι μεγάλες
        Ερωτάται ο Υπουργός
        1. Προτίθεται ο ΕΛ.Γ.Α. να καλύψει ασφαλιστικά τις έμμεσες αυτές ζημιές των Κορίνθιων παραγωγών;
        2. Σας απασχολεί η στήριξη και η διάθεση – προώθηση της εξαιρετικής ποιότητας ποσοτήτων σουλτανίνας που έχουν απομείνει σε αξιοπρεπείς τιμές για τους παραγωγούς;».
        Στην ερώτηση του κ. Μανωλάκη θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός.
        Κύριε Υπουργέ, έχετε το λόγο. 
        ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, η ερώτηση του συναδέλφου αναφέρεται σε ζημιές, οι οποίες έχουν προξενηθεί από διαδοχικές ισχυρές βροχοπτώσεις στο Νομό Κορινθίας από 18–28 Σεπτεμβρίου 2006 και έχουν προκαλέσει ζημιές σε αμπελοκαλλιέργειες της περιοχής.
        Πρέπει να σας πω ότι οι ισχυρές βροχοπτώσεις προβλέπονται και καλύπτονται από τον ΕΛ.Γ.Α.. Έγιναν εβδομήντα αναγγελίες ζημιών, για τις οποίες η υποβολή δηλώσεων από τους παραγωγούς συνεχίζεται. Μόλις, λοιπόν, ολοκληρωθούν οι δηλώσεις αυτές, θα γίνει εξατομίκευση των εκτιμήσεων και θα προχωρήσουμε σε εκτιμήσεις και αποζημιώσεις των αγροτών.
        Πέραν αυτών θέλω να σας πω, επειδή αναφέρετε και κάποιες μυκητολογικές προσβολές οι οποίες είναι έμμεσες ζημιές από τις βροχοπτώσεις, ότι  δυστυχώς οι ζημιές αυτές δεν περιλαμβάνονται στα καλυπτόμενα από τον ΕΛ.Γ.Α. ασφαλιστικά ζημιογόνα αίτια, όπως αναφέρει ο σχετικός κανονισμός του ΕΛ.Γ.Α.. 
        Σχετικά με τις ποσότητες που έχουν παραμείνει, θέλω να σας πω ότι δείχνουμε ένα ιδιαίτερο ενδιαφέρον, έτσι ώστε να μπορέσουν τα σταφύλια αυτά που είναι πραγματικά εξαιρετικής ποιότητας να διατεθούν στην αγορά. Έχουμε κάνει αρκετές επαφές με ξένες αγορές. Ο Οργανισμός Προωθήσεως Εξαγωγών συμβάλλει στην προσπάθεια αυτή. Ο Υπουργός κ. Μπασιάκος είχε μία πολύ ενδιαφέρουσα συνάντηση με τον Υπουργό Γεωργίας της Ρωσίας. Προσπαθούμε να αυξήσουμε τις εξαγωγές στις χώρες αυτές.
        Πρέπει, όμως, να πούμε ότι δυστυχώς στην Κορινθία, ενώ υπήρχε η δυνατότητα από κανονισμούς της Ευρωπαϊκής Ένωσης να οργανωθούν οι ομάδες των παραγωγών, να υπάρξουν τυποποιητήρια από πλευράς συνεταιριστικού κινήματος, να υπάρξει σωστή συσκευασία, δεν έγινε η χρήση -που θα μπορούσε να γίνει- των δυνατοτήτων που δίνει ο Κανονισμός και έτσι δεν μπόρεσαν και δεν μπορούν να πραγματοποιηθούν ουσιαστικές εξαγωγικές προσπάθειες σταφυλιών της περιοχής.
        Θέλω, επίσης, να σας πω ότι είμαστε σε επαφή με εκπροσώπους των παραγωγών της περιοχής για να μπορέσουμε στο μέτρο του δυνατού να βοηθήσουμε, δεδομένου ότι, όπως είναι γνωστό, το Υπουργείο Αγροτικής Ανάπτυξης και Τροφίμων δεν μπορεί να διαμορφώσει τιμές. Οι τιμές διαμορφώνονται από την αγορά. Εμείς προσπαθούμε να διευκολύνουμε, όσο μπορούμε, έτσι ώστε να στηριχθεί το εισόδημα των αγροτών.
        ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Μανωλάκης έχει το λόγο.
        ΑΓΓΕΛΟΣ ΜΑΝΩΛΑΚΗΣ: Κύριε Υπουργέ, συμφωνείτε και εσείς ότι οι καταστροφές μετά τις τελευταίες βροχοπτώσεις είναι μεγάλες, πράγμα που δυσχεραίνει τη διάθεση του προϊόντος από εδώ και πέρα. Μεγάλες ποσότητες χάλασαν και αυτές που έμειναν δύσκολα προωθούνται και αυτές που προωθούνται, προωθούνται σε χαμηλές τιμές. 
        Πρέπει να σας πω, όμως, ότι πρώτον τα τελευταία χρόνια -ιδιαίτερα μέχρι το 2004- όπως ξέρετε και εσείς από τις καταστάσεις που έχετε στο Υπουργείο Αγροτικής Ανάπτυξης, η τιμή της σουλτανίνας, η μέση τιμή των επιτραπέζιων σταφυλιών πέφτει από τα 65 λεπτά περίπου στα 45 λεπτά ή στα 50 λεπτά, πρόπερσι, πέρυσι και φέτος.
      Δεύτερον, είπατε ότι ο ΕΛ.Γ.Α. καλύπτει ασφαλιστικά αυτές τις ζημιές. Όπως ξέρετε, δεν καλύπτονται όλες οι ζημιές και ιδιαίτερα για τα σκεπαστά. Οι δικοί μας αμπελώνες είναι σκεπαστοί, πράγμα που σημαίνει ότι αυτοί οι άνθρωποι χάνουν την παραγωγή τους χωρίς να πάρουν τίποτα. Πέρυσι –έχω εδώ το έγγραφο, σας το ζητούν και οι ενώσεις με τις οποίες έχετε επαφή- ο ΕΛ.Γ.Α. κατ’ εξαίρεση έδωσε τη δυνατότητα να αποζημιωθούν και αυτοί οι παραγωγοί και θέλουμε να το κάνετε και φέτος. 
      Πρέπει να σας υπενθυμίσω ότι και το 2002 είχαμε μεγάλη καταστροφή και στα επιτραπέζια αλλά και στα κρασοστάφυλα στη Νεμέα. Τότε είχε έρθει επιτόπου ο αρμόδιος Υφυπουργός και ο Πρόεδρος του ΕΛ.Γ.Α. και έδωσαν και πολιτική λύση. Το ίδιο πρέπει να κάνετε και τώρα, δηλαδή να πιέσετε τον ΕΛ.Γ.Α. να δώσει την κατ’ εξαίρεση αποζημίωση που έδωσε και πέρυσι. 
      Πρέπει με παράπονο να σας τονίσω ότι πριν από λίγες μέρες ήρθε ο Υπουργός Αγροτικής Ανάπτυξης κ. Μπασιάκος στην Κορινθία αλλά, δυστυχώς, μόνον –το ξέρετε κι εσείς- για προεκλογικούς λόγους, για να εξαγγείλει ένα μεγάλο έργο, για το οποίο ευχαρίστως να συζητήσουμε άλλη ώρα, διότι δεν είναι της παρούσης. Όμως δεν καταδέχθηκε, κύριε Υπουργέ, να πάει δίπλα, στους χιλιάδες των παραγωγών, οι οποίοι κλαίγανε για το εισόδημα που χάσανε.
      Γι’ αυτό σας ζητάμε και σήμερα να κάνετε τουλάχιστον αυτό που κάνατε και πέρυσι –και που είχε γίνει και άλλες φορές- προκειμένου να αποζημιωθούν οι παραγωγοί της Κορινθίας. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κατ΄ αρχάς για την επίσκεψη του κ. Μπασιάκου -επειδή αναφέρθηκε ο κύριος συνάδελφος- θέλω να πω ότι ο κ. Μπασιάκος ήρθε για να εξαγγείλει ένα έργο πνοής, ένα πολύ σημαντικό έργο, που επί δεκαετίες επιθυμούσαν να γίνει οι αγρότες της Κορινθίας. 
      Και επειδή μιλάτε για χιλιάδες παραγωγούς, εγώ σας λέω ότι τα στοιχεία, τα οποία έχω, αναφέρονται σε εβδομήντα αναγγελίες ζημιάς. Πρέπει να πούμε όμως ότι για μας έχει σημασία ακόμη και ο ένας αγρότης, ο οποίος έχει πληγεί. 
      Θέλω να σας πω επίσης ότι από τη διενέργεια των επισημάνσεων που έχουν γίνει έχει διαπιστωθεί ότι τα ποσοστά των ζημιών που οφείλονται σε βροχοπτώσεις και καλύπτονται ασφαλιστικά από τον ΕΛ.Γ.Α., σύμφωνα με τον Κανονισμό Ασφάλισης Φυτικής Παραγωγής, όπως ισχύει μέχρι σήμερα, είναι μικρά. Πολλά από αυτά, δυστυχώς, δεν αποζημιώνονται. Σας λέω λοιπόν: Ας γίνουν οι δηλώσεις, να γίνει η εξατομίκευση, να διαπιστώσουμε πραγματικά το μέγεθος της ζημιάς, πού βρίσκεται το μέγεθος αυτό, και να δούμε πώς μπορούμε με τον καλύτερο τρόπο να στηρίξουμε τους σταφυλοπαραγωγούς της Κορινθίας.  
      ΑΓΓΓΕΛΟΣ ΜΑΝΩΛΑΚΗΣ: Και για τα σκεπαστά; Γιατί δεν έρχεστε να τα  δείτε, κύριε Υπουργέ;
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα θα τα πείτε μεταξύ σας, κύριε συνάδελφε. 
      Εισερχόμαστε στη συζήτηση της τρίτης με αριθμό 16/3-10-2006 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Εξωτερικών και Δικαιοσύνης, σχετικά με τις μυστικές πτήσεις της CIA για τη μεταφορά υπόπτων για τρομοκρατία κ.λπ..
      Ο κ. Κολοζώφ αναλυτικότερα στην επίκαιρη ερώτησή του αναφέρει:
      «Σύμφωνα με την έρευνα που πραγματοποίησε ο Ελβετός Γερουσιαστής Ντικ Μάρτι και κατατέθηκε στο Συμβούλιο της Ευρώπης, η Ελλάδα συγκαταλέγεται ανάμεσα στις δεκατέσσερις «ύποπτες» χώρες για τις μυστικές πτήσεις της CIA, που πραγματοποιήθηκαν με τη συμμετοχή και ευρωπαϊκών χωρών για τη μεταφορά «υπόπτων» για τρομοκρατία.
      Από δημοσιεύματα του ημερήσιου αθηναϊκού Τύπου (όπως  «ΤΑ ΝΕΑ»,  23/9/2006) προκύπτει ότι από την έρευνα του κ. Μάρτι υπάρχουν σοβαρές ενδείξεις ότι για τη μεταφορά χρησιμοποιήθηκε και η αεροναυτική βάση της Σούδας στην Κρήτη.  Οι έρευνες από την ελληνική δικαιοσύνη, που έγιναν από τον Εισαγγελέα Εφετών Γ. Μπόμπολη, σύμφωνα με το δημοσίευμα, κατέληξαν στο αρχείο, λόγω του ότι οι Η.Π.Α. αρνήθηκαν να συνεργαστούν. Η Ελληνική Κυβέρνηση, με δηλώσεις της Υπουργού Εξωτερικών κ. Ντόρας Μπακογιάννη, αρνήθηκε πως πήρε μέρος στην παράνομη μεταφορά «υπόπτων» από τη CIA.
      Ερωτώνται οι κύριοι Υπουργοί:
      α) Τι απαντά η Ελληνική Κυβέρνηση στα στοιχεία που υπάρχουν στην έκθεση Μάρτι, που φέρουν τη χώρα μας ως «ύποπτη» συνεργασίας με τη CIA;
      β) Αν οι έρευνες του Εισαγγελέα Εφετών Γ. Μπόμπολη σταμάτησαν και μπήκαν στο αρχείο λόγω της άρνησης των αμερικανικών αρχών να συνεργαστούν και σε τι ενέργειες θα προχωρήσει, ώστε να εξακριβωθούν τα πραγματικά γεγονότα των παράνομων πτήσεων και της εμπλοκής της χώρας μας και αν θα συνεχιστούν οι έρευνες της Ελληνικής Δικαιοσύνης για την εμπλοκή της βάσης της Σούδας».
      Ο Υφυπουργός Εξωτερικών κ. Βαληνάκης έχει το λόγο. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, θα ήθελα να ξεκινήσω από την έκθεση Μάρτι, γιατί βλέπω ότι το κόμμα σας επανέρχεται συνεχώς στο θέμα αυτό. Είναι πράγματι ένα θέμα σημαντικό και ευαίσθητο και γι’ αυτό χρειάζεται να δούμε με τη δέουσα προσοχή την αποφυγή δημιουργίας λανθασμένων εντυπώσεων. Τι κάνει λοιπόν, κύριε συνάδελφε, ο κ. Μάρτι στην έκθεσή του; Πέραν του ότι εκφράζει τον προβληματισμό του για την προστασία των ανθρωπίνων δικαιωμάτων –ένα θέμα για το οποίο ασφαλώς η ελληνική Κυβέρνηση είναι ιδιαίτερα ευαίσθητη- η έκθεση αναφέρεται σε κάποιες ενδείξεις –ενδείξεις- και μέσω πολλών ερωτηματικών γίνεται αναφορά και στη χώρα μας, την οποία μάλιστα η έκθεση κατατάσσει στην πλέον ανώδυνη και ουδέτερη κατηγορία κρατών. Και το τονίζω αυτό, διότι ο κ. Μάρτι δεν δίνει απαντήσεις, αλλά θέτει ερωτηματικά και καλεί βεβαίως και τις αρχές για περαιτέρω έρευνα.
      Άρα, η έκθεση μιλάει για ενδείξεις, θέτει ερωτηματικά και ζητάει έρευνα.
      Ως προς τις ενδείξεις και τα ερωτηματικά: Το θέμα ήταν γνωστό, ήδη, από δημοσιεύματα και απασχόλησε από τον Ιανουάριο του 2006 και την ειδική επιτροπή που συνεστήθη στο Ευρωπαϊκό Κοινοβούλιο. Και βεβαίως η Ελλάδα, ως κράτος δικαίου που σέβεται τα ανθρώπινα δικαιώματα, συνεργάστηκε από την αρχή και σε κυβερνητικό επίπεδο και σε κοινοβουλευτικό επίπεδο μέσω των Ευρωβουλευτών και των Βουλευτών, έτσι ώστε να υπάρξει διαφάνεια. Έτσι λοιπόν, στις 6 Ιουλίου η Ολομέλεια του Ευρωπαϊκού Κοινοβουλίου υιοθέτησε την Ενδιάμεση Έκθεση της επιτροπής αυτής, η οποία –το τονίζω αυτό- δεν περιέχει καμία αναφορά στην Ελλάδα. Αντιθέτως για τις χώρες για τις οποίες διαπιστώθηκε εμπλοκή υπάρχει ρητή μνεία.
      Τώρα, ως προς την έρευνα, η χώρα μας και οι αρμόδιες αρχές της δεν περίμεναν βέβαια την έκθεση Μάρτι για να ενεργήσουν. Ήδη μετά από τα πρώτα σχετικά δημοσιεύματα του Τύπου για φημολογούμενη χρήση της Σούδας, η ανεξάρτητη Ελληνική Δικαιοσύνη επελήφθη του θέματος καταλήγοντας σε πόρισμα από το οποίο προέκυψε το αβάσιμο των καταγγελιών. Η κ. Μπακογιάννη ενημέρωσε, μάλιστα, σχετικά το Γενικό Γραμματέα του Συμβουλίου της Ευρώπης κ. Davis.
      Αλλά και πάλι μετά από τα νέα δημοσιεύματα, η ανεξάρτητη Ελληνική Δικαιοσύνη, της οποίας, φαντάζομαι ότι συμφωνούμε, τις αποφάσεις δεν μπορούμε να τις βάζουμε στο στόχαστρο a la cart, διενήργησε εκ νέου έρευνα από την Εισαγγελία Εφετών Κρήτης από την οποία επίσης δεν προέκυψε τίποτε το μεμπτό.
      Νομίζω, κύριε συνάδελφε, ότι επιβεβαιώνεται έτσι η κυρία Υπουργός Εξωτερικών, ότι η χώρα μας δεν είχε καμία συμμετοχή σε τέτοιες ενέργειες.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος, κ. Κολοζώφ έχει το λόγο.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, δεν είμαστε εμείς που επανερχόμαστε. Εδώ βοά ο τόπος. Ο Τύπος επανειλημμένα με νέα στοιχεία κάθε φορά επανέρχεται και οι πρωταγωνιστές, ο ίδιος ο κ. Μάρτι όταν ήρθε εδώ πριν από λίγο καιρό, επιβεβαίωσε ξανά αυτά τα στοιχεία τα οποία έχει στην έκθεσή του. Και μάλιστα άφηνα ανοιχτό το ζήτημα –μου έκανε εντύπωση, τώρα εσείς απαντήσατε- ότι δεν έδωσε η ελληνική Κυβέρνηση απάντηση στην έκκληση που έκανε για να διενεργηθούν έρευνες στη χώρα μας.
      Όμως ανεξάρτητα από αυτό η ελληνική Κυβέρνηση διερεύνησε ένα προς ένα όλα αυτά τα στοιχεία τα οποία περιέχονται τόσο στην έκθεση όσο και στην εισήγηση. Διότι εσείς αναφερθήκατε στο Ευρωπαϊκό Κοινοβούλιο και είπατε ότι κινήθηκε το θέμα μέσω των Βουλευτών και των Ευρωβουλευτών. Δεν μας είπατε κατά πόσο η Κυβέρνηση έδωσε κάποια στοιχεία στο Ευρωπαϊκό Κοινοβούλιο τα οποία εν πάση περιπτώσει να απαντούν στα ερωτήματα που τίθενται. Και σ’ αυτήν την έκθεση έχουμε πια συγκεκριμένα στοιχεία. Μιλάει για εκατόν οκτώ πτήσεις, εβδομήντα δύο από το Αεροδρόμιο Βενιζέλος, δεκαοκτώ από το Ηράκλειο,  δέκα από την Κέρκυρα, δύο από Ρόδο, Χίο, Μύκονο, Θεσσαλονίκη. Έχουμε δε μια κλιμάκωση από το 2001 μέχρι το 2005. Το 2001 μιλάμε για δύο πτήσεις, το 2002 για δεκαεπτά, το 2003 για είκοσι επτά, το 2004 για τριάντα και το 2005 μέχρι το Νοέμβριο για τριάντα δύο.
      Δεύτερο ζήτημα: μετά από την έκθεση του Συμβουλίου της Ευρώπης αναγκάζεται ο κύριος Μπούς να παραδεχθεί και να δηλώσει ότι ναι γίνονταν πτήσεις από Ευρωπαϊκές χώρες των αεροπλάνων της CIA. Επομένως δεν είμαστε εμείς που επανερχόμαστε, αλλά ο βομβαρδισμός που γίνεται μέσω του Τύπου για συνεχή νέα στοιχεία. 
      Εκείνο που μας έκανε να κάνουμε την ερώτηση είναι το γεγονός ότι σχετικά με την έρευνα στη Σούδα αναφέρεται πως ο κ. Μπόμπολης δεν μπόρεσε να προχωρήσει γιατί οι αμερικάνικες αρχές δεν συνεργάστηκαν. Και αυτό ρωτάμε εμείς να μας πείτε. Έχει κάποια βάση αυτό το πράγμα; Όντως πήγε στο Αρχείο γιατί δεν μπόρεσε τελικά να ολοκληρώσει την προσπάθεια που έκανε λόγω άρνησης των αμερικάνικων αρχών να συνεργαστούν;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Κολοζώφ.
      Κύριε Υπουργέ,  έχετε το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, είναι προφανές ότι είστε συνεπής με τις απόψεις σας και την ιδεολογία σας. Θέλω να σας διαβεβαιώσω ταυτόχρονα, ότι και εμείς είμαστε συνεπείς και ως χώρα και ως Κυβέρνηση στην προστασία των ανθρωπίνων δικαιωμάτων και σ’ αυτόν τον τομέα πιστεύουμε στην πλήρη διαφάνεια, αλλά και στην πιστή εφαρμογή των διεθνών συμφωνιών πολυμερών ή διμερών που έχει υπογράψει και έχει επικυρώσει η χώρα μας. 
      Σας απάντησα  ως προς τις ενδείξεις και τα ερωτηματικά τα οποία τέθηκαν από την έκθεση Μάρτι και νομίζω ότι είναι σαφές ότι σε όλους αυτούς τους τομείς η χώρα μας έχει προβεί στις αναγκαίες ενέργειες και βεβαίως και στον τομέα της έρευνας. 
      Να τονίσω εδώ, ότι ο ισχυρισμός πως η έρευνα των εισαγγελικών αρχών οδηγήθηκε στο αρχείο λόγω της μη συμμετοχής, συνεργασίας της αμερικάνικης πλευράς είναι παντελώς ανακριβής. Η έρευνα ολοκλήρωσε το κύκλο της, εξετάστηκε σειρά μαρτύρων και μάλιστα στελεχών της βάσης που εργάζονται στη Σούδα και κατέληξε στο γνωστό πόρισμα περί αβασιμότητας των σχετικών καταγγελιών. 
      ΟΡΕΣΤΗΣ ΚΟΛΟΖΩΦ: Αυτό το στείλατε στο Συμβούλιο της Ευρώπης; 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών):  Βεβαίως.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Τέταρτη είναι  η με αριθμό 14/3-10-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανάσιου Λεβέντη προς τους Υπουργούς Δημόσιας Τάξης και Υγείας και Κοινωνικής Αλληλεγγύης, σχετικά με τη χρησιμοποίηση χημικών από την Ελληνική Αστυνομία στις διαδηλώσεις κ.λπ.. 
      Το περιεχόμενο της επίκαιρης ερώτησης του Βουλευτή του Συνασπισμού Ριζοσπαστικής Αριστεράς  κ. Αθανάσιου Λεβέντη έχει ως εξής: 
      «Πληθαίνουν οι ενδείξεις για την επικινδυνότητα των χημικών ουσιών που χρησιμοποιεί  η Ελληνική Αστυνομία για καταστολή συγκεντρώσεων. (Ασφυκτικά φαινόμενα, εγκαύματα, αλλεργίες κ.λπ.). Κανείς δεν γνωρίζει ποιες ουσίες χρησιμοποιεί η Ελληνική Αστυνομία. Η πιο διαδεδομένη τέτοια ουσία MIBK (μεθυλο-ισοβουτρυλο-κετόνη). Οι ίδιοι οι κατασκευαστές της, συνιστούν να χρησιμοποιείται σε δόσεις ένα προς ένα εκατομμύριο.
      Σύμφωνα με τις οδηγίες που εκδίδουν αστυνομίες άλλων χωρών, σε καμία περίπτωση δεν πρέπει να εκσφενδονίζονται χημικά  σε στόχους σε απόσταση μικρότερη των πέντε μέτρων, πράγμα που σίγουρα δεν ακολουθείται πάντα από την Ελληνική Αστυνομία. Επίσης, οι παραπάνω ουσίες είναι ιδιαίτερα επικίνδυνες, ακόμα και θανατηφόρες, για όσους έρχονται σε επαφή συχνά με αυτές. Κάτι τέτοιο, παραδόξως, τις καθιστά πολλαπλά επικίνδυνες και για τους αστυνομικούς που ψεκάζουν τα πλήθη μ’ αυτές.
      Στο εξωτερικό οι διαθέσιμες μελέτες είναι ελάχιστες, καθώς οι Κυβερνήσεις θέλουν να αποφύγουν σχετικές συζητήσεις. Όσες μελέτες υπάρχουν, δείχνουν ότι οι ουσίες αυτές είναι πολύ πιο επικίνδυνες από όσο δηλώνεται. Στην Ελλάδα δεν έχει γίνει ποτέ τέτοια μελέτη από ανεξάρτητη αρχή.
      Με βάση τα παραπάνω δεδομένα, 
      Ερωτώνται οι κύριοιΥπουργοί:
      Εάν γνωρίζουν και μπορούν να δηλώσουν κατηγορηματικά ποιες ακριβώς ουσίες χρησιμοποιούνται για καταστολή από την Ελληνική Αστυνομία, ποιοι είναι οι διαλύτες τους και τι άλλο περιέχεται στη συσκευασία τους;
      Εάν προτίθενται να επιστρέψουν σε επιστήμονες ανεξάρτητους  από το κράτος να ερευνήσουν τις ουσίες αυτές και τα αποτελέσματα που έχει ο ψεκασμός ανθρώπων με αυτές;»
      Στην ερώτηση θα απαντήσει ο Υπουργός Δημόσιας Τάξης κ. Βύρων Πολύδωρας.
      Ορίστε, κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ πολύ, κύριε Πρόεδρε. Ευχαριστώ και τον κ. Λεβέντη για την όντως επίκαιρη ερώτηση.
      Με κάθε ειλικρίνεια και σεβασμό προς τον ερωτώντα και προς την Εθνική Αντιπροσωπεία απαντώ σε αυτό το πολύ ευαίσθητο θέμα. Και θέλω να σας διαβεβαιώσω, κύριε Πρόεδρε, ότι το πιο άχαρο αστυνομικό έργο είναι η ρύθμιση ή η αντιμετώπιση της διαδήλωσης. Μακάρι να μην το είχαμε αυτό το έργο.
      Συχνά, όμως, η έννομη τάξη επιβάλλει, υπαγορεύει σ΄ εμάς να μην είμαστε επίορκοι και να τηρούμε το νόμο και το Σύνταγμα που λέει «προστασία και προάσπιση των δικαιωμάτων των πολιτών». Εκεί συναντώμεθα και με τα συνταγματικά ζητήματα των ατομικών δικαιωμάτων για την ελευθερία του συνέρχεσθαι ησύχως και αόπλως ή του συνέρχεσθαι για να διαδηλώνει κανείς. Όμως, είναι άχαρο καθήκον. Το φέρνουμε σε πέρας με ευσυνειδησία. 
      Δεύτερον, η Αστυνομία –διαβεβαιώνω το Σώμα- δεν θα χτυπήσει ή δεν θα προσβάλλει καθ’ οιονδήποτε τρόπο καμία και ποτέ ειρηνική διαδήλωση! Δεν έχει κανένα λόγο να το πράξει. Δεν θα προσβάλει, δεν θα θίξει, δεν θα χτυπήσει, δεν θα επιχειρήσει διάλυση ποτέ και καμιάς ειρηνικής διαδήλωσης είτε είναι βιοπαλαιστών που διαδηλώνουν είτε είναι μια εργατική τάξη είτε είναι μια συντεχνία είτε είναι ακόμη και αναρχικοί διαδηλούντες ειρηνικά, δεν θα θιγούν από την Αστυνομία!
      Τρίτον, διαχείριση της διαδήλωσης-πορείας, σύμφωνα με τις οδηγίες μας, σημαίνει, κύριε Λεβέντη:
      Πρώτον, προστατεύεται σε συνεννόηση με τους διοργανωτές και τους έχοντες την ευθύνη της περιφρούρησης η ομαλή, η αδιατάρακτη εξέλιξη της πορείας, συνειδητά από μας, σε συνεννόηση και έχουμε άπειρα παραδείγματα.
      Δεύτερον, αποφεύγεται συνειδητά και σύμφωνα με τις οδηγίες μας κατά το δυνατόν η μάχη σώμα με σώμα. Υπάρχουν ρητές οδηγίες, τις οποίες με την ευκαιρία της ερωτήσεώς σας σημειώνω.
      Τρίτον, στήνεται φραγμός για να παρεμποδιστεί η διέλευση της πορείας σε μη επιτρεπόμενα μέρη, όπως είναι η Βουλή, όπως είναι η Ηρώδου του Αττικού, όπως είναι τα Υπουργεία.
      Τέταρτον, όταν επιχειρείται διεμβολισμός -σπάσιμο του φραγμού- τότε πράγματι γίνεται λελογισμένη χρήση χημικών. 
      Στην ερώτησή σας δύναμαι να διαβεβαιώσω, σύμφωνα με τις γνωμοδοτήσεις και του Συμβουλίου της Ευρώπης και σε σχετικές ερωτήσεις που έχουμε λάβει απαντήσεις, τα εξής: Λάβαμε απάντηση από τον Μπέρετ Γκααρντ εκ μέρους της Κομισιόν μετά από σχετική ερώτηση το 1998 που λέει: «Παρακαλώ, όπως σημειωθεί ότι το υλικό CS δεν έχει διαβαθμιστεί ως επικίνδυνη ουσία μέσα στα πλαίσια της κατευθυντήριας οδηγίας 67348 που εκδόθηκε από το αρμόδιο Συμβούλιο για τις διαβαθμίσεις των συσκευασιών και των ετικετών των επικινδύνων ουσιών».
      Εμείς, παρά το γεγονός ότι έχουμε διεθνώς τέτοιες κατοχυρώσεις για το ταξινομημένο ως μη επικίνδυνο ή αταξινόμητο στην επικινδυνότητα υλικό, έχουμε λάβει με σχετική μας αίτηση από το Γενικό Χημείο του Κράτους απάντηση ότι αυτή η ουσία δεν έχει ταξινομηθεί έως σήμερα ως επικίνδυνη ουσία. Έχουμε ειλικρινώς αναζητήσει και εμείς την πιθανότητα, την εκδοχή του μυριοστού σε βαθμό επικινδυνότητας. 
      Θέλω να σας πω, όπως καταθέσαμε και στο Συνήγορο του Πολίτη, σχετική παρατήρησή μας, in vitro –εν τω εργαστηρίω- στην Αγγλία έχουμε σπουδή αυτής της CS ουσίας. Θα ξέρετε ασφαλώς τα αποτελέσματα, ότι σε συνθήκες εργαστηρίου, κύριε Πρόεδρε, είναι η συμμετοχή του CS 4mg/m3.
Αυτό σημαίνει καμία δυνητική βλάβη στο ύπαιθρο και ελάχιστη η πιθανότητα μιας ασήμαντης, απειροελάχιστης δυνητικής βλάβης σε συνθήκες δωματίου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Παρά ταύτα εμείς εξετάζουμε και άλλη εναλλακτική λύση. Μια τελευταία παραγγελία που κάναμε στις 3.8.2006 αφορά μια εναλλακτική επιλογή χημικής ουσίας, δραστικής ουσίας OC Oleoresin Capsicum, που είναι η πιπερόριζα –και η ουσία είναι μέσα στην τροφική διαδικασία- που εξουδετερώνει και αυτό το 4 mg ανά κυβικό μέτρο που, όπως μου έλεγαν οι ειδικοί, ισοδυναμεί με το 1/3 του τσιγάρου για τον κλειστό χώρο, για τη σχέση mg προς όγκο, για τους ανθρώπινους πνεύμονες. 
      Εξετάζουμε, λοιπόν, και αυτήν τη δραστική ουσία OC, η οποία χρησιμοποιείται στην τροφική αλυσίδα και δυνάμεθα να σας διαβεβαιώσουμε ότι χρησιμοποιείται ακίνδυνη ουσία από την οποία παίρνουμε ως πολιτεία, ως έννομη τάξη, τα καλύτερα αποτελέσματα. 
      Θέλω δε να σημειώσω ότι δεν συζητούμε βολίδες από καουτσούκ, δεν συζητούμε καταιονισμό από τα πυροσβεστικά ή το νερό και δεν συζητούμε τη μπογιά, η οποία είναι χαρακτηριστικό για τα δρώντα επικινδύνως ή παρανόμως πρόσωπα και είμαστε σ’ αυτήν τη λύση. 
      Κύριε Λεβέντη, λέτε κι ένα ενδιαφέρον ερώτημα …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, διαθέσατε  διπλάσιο χρόνο για ενημερωτικό ψεκασμό. 
      Ολοκληρώστε, παρακαλώ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ θέλω να πω το εξής για το δεύτερο ερώτημα, δηλαδή, εάν δύναται ή εάν επιτρέπουμε –δεν ξέρω πώς είναι η ακριβής διατύπωση, αλλά είναι καλό ερώτημα- από ιδιωτικούς φορείς να μελετήσουν το CS. 
      Απάντηση: Βεβαίως. Δεν μπορώ να προβάλω ένσταση ή αντίρρηση. Δεκτή, η έρευνα, η χημική εξέταση από ιδιωτικούς οργανισμούς και ενδιαφερόμενους, να τα συνεκτιμήσουμε εμείς ως Υπουργείο Δημοσίας Τάξεως.
      Καταλήγω λέγοντας ότι θα είναι πολύ ευεργετικό να ασχοληθούμε με την ειρηνική διαδήλωση και πώς να την περιφρουρήσουμε. Αυτό σημαίνει ότι δεν θέλω εν διανοία εξεγέρσεις, δεν θέλω το σύνθημα «Ο Τεμπονέρας ζει». Εκφράζω τη λύπη μου για τότε. Θέλω να είναι εκτός συζητήσεως το ότι «τι, δηλαδή, οι διαδηλωτές ή όσοι φώναξαν το σύνθημα, επιδιώκουν τέτοιο αποτέλεσμα;». 
      Θέλω να σας πω καταληκτικά, κύριε Λεβέντη, ότι θέλουμε –ειλικρινώς το είπαμε- από τα κόμματα να πάρουν θέση, διότι σε τελευταία ανάλυση η δημοκρατία είναι υπόθεση που πρέπει όλοι να την υπηρετήσουμε …
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): … με τον τρόπο τον δημοκρατικό, κοινοβουλευτικό, ειρηνικές διαδηλώσεις κ.ο.κ και όχι με την πρόκληση, όχι με τη ρίψη βολίδων, φιαλών ή μπίλιων. Ένας αστυνομικός μας τραυματίστηκε στο αριστερό του μάτι από μπίλια που του έριξαν σαν πολεμικό εργαλείο, εκηβόλον μάλιστα. 
      Σας λέω, λοιπόν, ότι τα χημικά εμείς θα τα εξασφαλίσουμε, αλλά θέλω και την ειρηνική διαδήλωση. Δεν θα αφήσουμε να γκρεμιστεί η πόλη και κατ’ επέκταση η έννομη τάξη. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Η Βουλή πρέπει να επιβάλει και την τάξη στο χρόνο, κύριε Υπουργέ της Δημόσιας Τάξης. 
      Τώρα, κύριε Λεβέντη, το ποιο είναι επικίνδυνο: τα δακρυγόνα ή τα καδρόνια, αυτό είναι μια άλλη ιστορία. 
      Θα ήθελα όμως, να πω το εξής. Μπορεί η Παγκόσμια Οργάνωση Υγείας να αποφανθεί επί αυτών που λέτε μέσα στην ερώτηση.  Διετέλεσα γιατρός –είστε και εσείς γιατρός- αλλά και ως Υπουργός Υγείας είχα ασχοληθεί με αυτά τα πράγματα. Δεν αποτελεί καλύτερη εγγύηση από το να αποφανθεί η Παγκόσμια Οργάνωση Υγείας στην οποία, όπως είπε και ο Υπουργός, διατίθενται αυτά τα χημικά για εξέταση, αλλά είναι και υποχρεωμένη να τα δώσει η Υπηρεσία. 
      Έχετε το λόγο, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Καμία αντίρρηση για την πρότασή σας, κύριε Πρόεδρε. Να απευθυνθούμε και επισήμως στην Παγκόσμια Οργάνωση Υγείας. 
      Τώρα, τον Τεμπονέρα τι τον θέλατε τέτοιες μέρες, κύριε Υπουργέ; 
      ΠΡΟΕΔΡΕΥΩΝ (Γεώργιος Σούρλας): Καλώς, ας προχωρήσουμε στα χημικά και αφήστε αναπάντητο τον Τεμπονέρα … 
      ΑΘΑΝΑΣΙΟΣ ΛΕΒΕΝΤΗΣ: Μιλήσατε για ειρηνική διαδήλωση. 
      Ερώτημα, κύριε Υπουργέ: Οι δάσκαλοι θέλουν να πάνε στου Μαξίμου και δεν τους αφήνουν οι αστυνομικοί. Ήταν ειρηνική ή μη η διαδήλωση;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν γίνεται. 
      ΠΡΟΕΔΡΕΥΩΝ (Γεώργιος Σούρλας): Στη δευτερολογία σας, κύριε Υπουργέ. 
      ΑΘΑΝΑΣΙΟΣ ΛΕΒΕΝΤΗΣ: Όταν πήγαν την άλλη μέρα, γιατί κύλησαν τόσο ομαλά τα πράγματα; Ειρηνικές είναι οι διαδηλώσεις και χαρακτηρίζονται σαν άλλου είδους διαδηλώσεις και χτυπιούνται με τον τρόπο που δυστυχώς ξέρουμε στην Ελλάδα.
	Κύριε Υπουργέ, για το αν αυτές οι ουσίες είναι επικίνδυνες ή όχι, ήσασταν πάρα πολύ καθησυχαστικός, αλλά δυστυχώς δεν είναι έτσι τα πράγματα. Πρώτα-πρώτα αυτή η CS είναι μία ουσία που δεν είναι τόσο αθώα. 
      Εκτός των άλλων, κύριε Υπουργέ, είπατε ότι 4 mg σε ένα κυβικό μέτρο αέρα δεν είναι τίποτα. Πλην, όμως, σας λέει το Πανεπιστήμιο της Οξφόρδης ότι ο άνθρωπος αντέχει μέχρι 4 έως 7 mg. Από κει και πέρα δεν αντέχει, από κει και πέρα μπορεί και να χαθεί ο άνθρωπος, ο υγιής άνθρωπος. Η δε Γαλλία λέει ότι οι πυκνότητες πρέπει να είναι 0,4, όχι παραπάνω. 
	Επίσης, οι περισσότερες αστυνομίες λένε ότι αυτά τα δακρυγόνα, που είναι ασφυξιογόνα στην ουσία, πρέπει να εκτοξεύονται από απόσταση μεγαλύτερη των πέντε μέτρων, δηλαδή να σκάνε σε απόσταση μεγαλύτερη των πέντε μέτρων τουλάχιστον. Από κει και πέρα αυτή η ουσία, η CS, κύριε Υπουργέ, όπως το γράφουμε και στην ερώτησή μας, διαλύεται σε μία άλλη ουσία, την MIBK με θυλοϊσοβουτριλοκετόνη, η οποία είναι μία εξαιρετικά επικίνδυνη ουσία όπως επισημαίνουν οι παρασκευαστές της και σε πυκνότητα ανώτερη του ενός εκατομμυριοστού είναι εξαιρετικά επικίνδυνη. Επομένως εδώ έχουμε ένα συνδυασμό και έχουμε συνέργεια δύο εξαιρετικά βλαπτικών παραγόντων. 
      Η δε CS, κύριε Υπουργέ, δεν έχει μόνο αυτά τα ερεθιστικά φαινόμενα, τα οποία φτάνουν μέχρι να λιώσουν πανό. Ξέρετε, κύριε Υπουργέ, ότι έπεσε πάνω σε πανό και τα έλιωσε; Ξέρετε ότι αν κάποιος έχει έμφραγμα, πνευμονοπάθεια ή μία άλλη πάθηση, μπορεί να μείνει στον τόπο; Ποιος θα έχει αυτήν την ευθύνη; 
      Εκτός αυτού υπάρχει και κάτι άλλο, κύριε Υπουργέ, όπου εφόσον διαβάσατε την έκθεση του Συνηγόρου του Πολίτη, έπρεπε να το έχετε σημειώσει: Αυτή η ουσία είναι κλαστρογόνος, είναι μεταλλαξιογόνος. Κύριε Πρόεδρε, εσείς σαν γιατρός μπορείτε αυτό να το εκτιμήσετε περισσότερο. Κάνει διάρρηξη των χρωματοσωμάτων και κάνει μεταλλάξεις που μπορεί να οδηγήσουν σε μία σειρά από γενετικές αλλά ενδεχομένως και καρκινογόνες μεταβολές. 
	Εδώ, κύριε Υπουργέ, υπάρχει ένα πρόβλημα όχι μόνο για τους πολίτες που την υφίστανται, όχι μόνο για τους διαδηλωτές αλλά και για τους άλλους, τους αθώους διαβάτες ή τους καταστηματάρχες, που τους «φιλοδωρείτε» με αυτά τα ασφυξιογόνα αέρια, αλλά και για τους ίδιους τους αστυνομικούς. Υπάρχει κίνδυνος ακόμα και σε μικρή πυκνότητα όταν αυτό επαναλαμβάνεται συχνά και οι αστυνομικοί είναι απ’ αυτούς που εισπνέουν αυτήν την ουσία συχνά. Αυτό μπορεί να έχει σοβαρές επιπτώσεις ακόμη και καρκινογένεσης. Έχουν εξεταστεί αυτά τα περιστατικά; 
      Οι πληροφορίες που πήρα από πολλές πλευρές, κύριε Υπουργέ, λένε ότι πολλοί αστυνομικοί έχουν πάθει σοβαρές βλάβες της υγείας τους και να μην έρθουμε μετά να λέμε ότι έχουμε σύνδρομα του Κόλπου ή της Βοσνίας όπου χάθηκαν όχι μόνο αυτοί που βομβαρδίστηκαν αλλά και αυτοί που βομβάρδιζαν, οι Αμερικανοί στρατιώτες, οι Άγγλοι και οι άλλοι. Το επισημαίνω και αυτό.
	Εμείς θα αξιοποιήσουμε αυτό που είπατε, θα αναφερθούμε σε ανεξάρτητα εργαστήρια και θα απευθυνθούμε, κύριε Υπουργέ, σύμφωνα και με την πρότασή σας στην Παγκόσμια Οργάνωση Υγείας για να υπάρξουν κατηγορηματικές διαβεβαιώσεις. 
      Ασφαλώς εμείς σε καμία περίπτωση δεν είμαστε υπέρ των πολεμικών επιλύσεων των διαφορών. Είναι ειρηνικές οι διαδηλώσεις των εργαζομένων και των διαδηλωτών που είναι στους δρόμους, κύριε Υπουργέ. Θα πρέπει αυτές να προστατεύονται και ασφαλώς όχι να αντιμετωπίζονται με αυτόν τον τρόπο, που είναι πολλές φορές βάναυσος και βάρβαρος.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο, για να δευτερολογήσει.
	ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πρώτον, θα είμαι ο τελευταίος που θα εγκρίνει τη χρήση του CS, αν πιστοποιηθεί οποιουδήποτε βαθμού επικινδυνότητα. Σημειώνω ότι δεν είμαστε σε νησίδα στον παγκόσμιο χάρτη. Τo CS χρησιμοποιείται από Ισπανία, Ιταλία, Σουηδία, Αυστρία, Βέλγιο, Ηνωμένες Πολιτείες και τις περισσότερες χώρες της Ευρώπης. Λάβαμε απαντήσεις γι’ αυτά.
	ΑΘΑΝΑΣΙΟΣ ΛΕΒΕΝΤΗΣ: Χρησιμοποιείται αυτοτελώς;
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεύτερον, θέλω να σημειώσουμε, κύριε Λεβέντη και με κάθε σαφήνεια να υπογραμμίσουμε τη δήλωσή μου και προς τον Παγκόσμιο Οργανισμό Υγείας για τη διασφάλιση του ιδίου θέματος, της μη επικινδυνότητας. Και πορίσματα ανεξαρτήτων εργαστηρίων είμαι πρόθυμος να εξετάσουμε και να δούμε. Και, φυσικά, δεν έχω το δικαίωμα να αντιλέξω, τα αναμένω.
    Σημειώνω ακόμη –τρίτο σημείο, το είπα και στην πρωτολογία μου- ότι χρησιμοποιούμε τώρα θέλοντας να καταφύγουμε σ’ αυτό που είναι συμπερειλημμένο στην τροφική αλυσίδα, αυτήν την πιπερόριζα και έχουμε κάνει και μια σχετική παραγγελία για εναλλακτική λύση, όχι γιατί συνομολογείται επικινδυνότητα του CS.
    Τέλος, για την ειρηνική διαδήλωση την οποία με τη δημοκρατικότητά μας…
    ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, πιπέρι χρησιμοποιούμε και τώρα και για τα πρώτα ασφυξιογόνα αέρια που χρησιμοποιήθηκαν πριν από τον Α΄ Παγκόσμιο Πόλεμο. 
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το άκουσα αυτό, αλλά μιλάμε για κάτι συγκεκριμένο. 
    Θέλω να σας πω ειλικρινώς ότι αναμένω τα πορίσματα των ανεξαρτήτων εργαστηρίων, τα οποία ίσως εσείς ως επιμελέστεροι εμού, λάβετε τον κόπο, γιατί εγώ ρώτησα το Γενικό Χημείο του Κράτους, έλαβα την απάντηση από την Ευρωπαϊκή Ένωση, από την Κομισιόν, ανέφερα στο Συνήγορο του Πολίτη και έχω μια πεποίθηση για το αβλαβές. 
    Όμως, είμαι έτοιμος να αναθεωρήσω την πεποίθησή μου, όταν έρθουν τα αντίθετα αποτελέσματα, για να καταλήξω ότι θα είμαι ο τελευταίος των Ελλήνων πολιτικών και διοικητών πολιτικών προϊσταμένων που θα εγκρίνω χρήση βλαπτικών ουσιών. 
    Τέλος, ειρηνική διαδήλωση είναι το θέμα και σας ζητάω τη βοήθειά σας. Η Αστυνομία, με όλη τη σύνοψη των εγκυκλίων, των διαταγών, των οδηγιών, κινείται προς την κατεύθυνση της προάσπισης της ειρηνικής διαδήλωσης. Κάνουμε κόπο για να ολοκληρωθεί, να βγει η πορεία πέρα.
    Όμως, προσέξτε εσείς και όλοι οι καλής θελήσεως άνθρωποι και ελεγκτές στο δημόσιο βίο, τη σύμμειξη των πορειών με ετερόκλητα στοιχεία. Δηλαδή, ας κάνουν καλύτερη περιφρούρηση και οι δάσκαλοι και οι συνταξιούχοι και όλοι οι ειρηνικά διαδηλούντες, ώστε να μην υπεισέρχονται μέσα στη διαδήλωση στοιχεία τα οποία σε τελευταία ανάλυση συκοφαντούν την πορεία και τη διαδήλωση. 
    ΑΘΑΝΑΣΙΟΣ ΛΕΒΕΝΤΗΣ: Τα οποία στοιχεία τα ξέρει η Αστυνομία.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τα οποία θέλει η Αστυνομία να οδηγήσει στη δικαιοσύνη και χρειάζεται και τη βοήθειά σας. Συντρέχω, συνδράμω στην ειρηνική διαδήλωση για να βγει πέρα, να ακούγονται οι φωνές. 
    Όσον αφορά το Μαξίμου, τη Βουλή, το Υπουργείο και την Προεδρία της Δημοκρατίας κ.λπ., παραδοσιακώς τα έχει σεβαστεί και η διαδήλωση και ο διεκδικητικός γρόνθος τριάντα δύο χρόνια τώρα και δεν θα σπάσει αυτό το έθιμο που είναι υπέρ της δημοκρατίας.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ και κύριε Λεβέντη, κύριοι συνάδελφοι, πέρα από τις ευχές, ας βοηθήσουμε όλοι να έχουμε ειρηνικές διαδηλώσεις χωρίς χημικά και χωρίς καδρόνια και μολότοφ. Ας βοηθήσουμε, ας πάρουμε όλοι μας τις ευθύνες μας. 
    Όταν υπάρχουν, όμως, παράγοντες οι οποίοι πολλές φορές ανέχονται, υποκινούν ή συμμετέχουν, είναι φυσικό και επόμενο να έχουμε αυτήν την τραγική εξέλιξη. 
    Και αν δεν τα έχουμε όλα αυτά, κύριε Λεβέντη, δεν χρειάζεται ούτε εσείς ως νευροχειρουργός να χειρουργείτε τραυματίες ούτε βέβαια να αναζητείτε στοιχεία τοξικής παρέμβασης.
    ΑΘΑΝΑΣΙΟΣ ΛΕΒΕΝΤΗΣ: Όταν όμως σπάνε κεφάλια, κύριε Πρόεδρε;
    ΒΑΣΙΛΕΙΟΣ ΚΕΓΚΕΡΟΓΛΟΥ: Να ικανοποιούνται τα αιτήματα, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Όταν δεν ικανοποιούνται τα αιτήματα, δεν σημαίνει ότι παίρνουμε ρόπαλα ή παίρνουμε τα χημικά. Τα αιτήματα δεν ικανοποιούνται με ρόπαλα στη δημοκρατία. Η γλώσσα είναι το σημαντικότερο όργανο και η γλώσσα απορρέει από σκέψη και από σύνεση και από τεκμηριωμένες προτάσεις.
    Επίκαιρες ερωτήσεις δευτέρου κύκλου:
    Εισερχόμαστε στη συζήτηση της πρώτης με αριθμό 7/2.10.2006 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρολγου προς τον Υπουργό Αγροτικής Ανάπτυξης και Τροφίμων, σχετικά με την απορρόφηση της παραγωγής των οινοστάφυλων κ.λπ..
    Η επίκαιρη ερώτηση του κ. Κεγκέρογλου, ο οποίος συνήθως είναι σύντομος στις ερωτήσεις του αυτό το λέω, για να το ακούν και οι άλλοι συνάδελφοι- αναλυτικότερα έχει ως εξής:
    «Η φετινή συγκομιδή οινοστάφυλων ξεκινά με αρκετά προβλήματα. Οι παραγωγοί φαίνεται ότι θα αντιμετωπίσουν σημαντικά προβλήματα στη διάθεση των προϊόντων τους, αφού οι οινοποιοί δηλώνουν ότι δεν μπορούν να απορροφήσουν την παραγωγή και οι φετινές τιμές των οινοστάφυλων όπως φαίνεται να διαμορφώνονται, είναι χαμηλότερες από πέρυσι και πολύ χαμηλότερες από περασμένες χρονιές.
    Επειδή η κατάσταση αυτή οδηγεί τους παραγωγούς οινοστάφυλων σε απόγνωση, ερωτάται ο κύριος Υπουργός τι άμεσα μέτρα προτίθεται να πάρει, ώστε να απορροφηθούν όλες οι ποσότητες οινοστάφυλων και οι παραγωγοί να απολαύσουν τιμές που να καλύπτουν τουλάχιστον το κόστος παραγωγής».
    Στην επίκαιρη ερώτηση του κ. Κεγκέρογλου θα απαντήσει ο Υφυπουργός Αγροτικής Ανάπτυξης και Τροφίμων, κ. Κοντός.
    Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, έχουμε πολλές φορές συζητήσει στο Υπουργείο, σε συσκέψεις που έχουν γίνει, αλλά και εδώ στη Βουλή, το γεγονός ότι δυστυχώς όλος ο αμπελοοινικός τομέας και ιδιαίτερα ο τομέας του κρασιού σε διεθνές επίπεδο, σε ευρωπαϊκό επίπεδο, αλλά και στη χώρα μας διέρχεται μια μεγάλη κρίση. 
      Είχαμε τα προηγούμενα δέκα χρόνια μια σημαντική αύξηση της παραγωγής. Δυστυχώς η κατανάλωση δεν ακολούθησε την παραγωγή, με αποτέλεσμα –και αυτό είναι σημαντικό να το γνωρίζουμε- κάθε χρόνο η προσφορά να υπερβαίνει τη ζήτηση κατά πεντακόσιες χιλιάδες εκατόλιτρα. Ξεκινούμε δηλαδή τη νέα παραγωγή, έχοντας αποθέματα πεντακοσίων χιλιάδων εκατόλιτρων, τα οποία είναι φυσιολογικό να πιέζουν τις τιμές. 
      Πρέπει να πούμε ότι γίνεται μία προσπάθεια, έτσι ώστε να αυξήσουμε την κατανάλωση και ιδιαίτερα να αυξήσουμε τις εξαγωγές. Είχαμε σημαντικές επαφές με άλλες χώρες και ο Οργανισμός Προωθήσεως Εξαγωγών συνδράμει στην προσπάθειά μας αυτή. Μετέχουμε σε πάρα πολλές εκθέσεις που αφορούν οινοποιητικά προϊόντα στο εξωτερικό, σε πολλά περιοδικά τροφίμων και ποτών η χώρα μας συμμετέχει, προβάλλοντας το ελληνικό κρασί και βέβαια μία από τις αγορές-στόχος, όπου μπορούμε να κάνουμε σημαντικές εξαγωγές, θεωρούμε ότι είναι η ρωσική αγορά. Πριν από λίγες ημέρες ο κ. Μπασιάκος είχε σημαντικές συζητήσεις, όπου έγινε συζήτηση και για το κρασί με τον αρμόδιο Υπουργό Γεωργίας της Ρωσίας.
      Πέραν αυτών, πρέπει να πούμε ότι για δεύτερη χρονιά ενεργοποιούμε την απόσταξη κρίσης. Έχουμε τη δυνατότητα πεντακόσιες χιλιάδες περίπου εκατόλιτρα κρασιού να τα οδηγήσουμε στην απόσταξη κρίσης, έτσι ώστε να αποσυμφορηθεί η αγορά. Εντατικοποιούμε τους ελέγχους για να αποφευχθούν οι παράνομες εισαγωγές και διακινήσεις εισαγόμενων προϊόντων κρασιών ως ελληνικών και βέβαια πρέπει να πούμε ότι στα πλαίσια του Γ’ Κοινοτικού Πλαισίου Στήριξης έχουμε εγκρίνει ένα μεγάλο αριθμό επενδυτικών σχεδίων, που αφορούν ίδρυση νέων οινοποιητικών μονάδων, καθώς και εκσυγχρονισμό των ήδη υφισταμένων, έτσι ώστε να υπάρξει ποιοτική αναβάθμιση των παραγόμενων ελληνικών οίνων, ώστε να καταστούν ανταγωνιστικοί, τόσο σε ευρωπαϊκό όσο και σε διεθνές επίπεδο.
      Θέλω να επαναλάβω ότι ο τομέας περνάει μια μεγάλη κρίση. Η κρίση αυτή δεν είναι μόνο στη χώρα μας αλλά είναι μια κρίση σε ευρωπαϊκό και σε διεθνές επίπεδο. Και στη χώρα μας τα προηγούμενα δέκα χρόνια είχαμε πολλές νέες φυτεύσεις, πολλές εκ των οποίων ήταν παράνομες φυτεύσεις και μάλιστα φυτεύσεις αμπελιών, που οδηγούσαν σε παραγωγή κρασιών που δεν είχαν καμία απολύτως ζήτηση, ούτε από την ελληνική ούτε από τη διεθνή αγορά. Προσπαθούμε, λοιπόν, να ξεπεράσουμε την κρίση με ό,τι δυνατότητες έχουμε στη διάθεσή μας. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, για τρίτη χρονιά οι αγρότες παραγωγοί οινοσταφύλων δεν πληρώνονται ούτε καν το κόστος παραγωγής. Τα στοιχεία είναι πράγματι συντριπτικά. 
      Αναφέρω κατ’ αρχήν τη βιλάνα που το έτος 2003 πληρώθηκε 0,35 του ευρώ, ενώ τα επόμενα χρόνια από 0,12 έως 0,20 του ευρώ. Τα λευκά 0,20 με 0,21 το 2003 που τα επόμενα χρόνια 0,14 και 0,15. Το λιάτικο 0,29 το 2003 και από 0,18 μέχρι 0,20 τα επόμενα χρόνια. Για δε το κοτσιφάλι από 0,41 του ευρώ έπεσε στο 0,20 έως 0,22 τα επόμενα χρόνια. Με αυτές τις τιμές και όταν πληρωθούν –γιατί δεν έχουν πληρωθεί δυστυχώς ακόμα- οι παραγωγοί οδηγούνται δυστυχώς σε αδιέξοδο και επικρατεί κλίμα ανασφάλειας. 
      Δεν ελήφθησαν, κατά την άποψή μας, τα απαραίτητα μέτρα για να στηριχθούν οι αγρότες. Η απόσταξη κρίσης στην οποία αναφερθήκατε, δεν φθάνει μέχρι τον παραγωγό. Ωφελούνται κυρίως οι ενδιάμεσοι. Ωφελείται μεν η αποσυμφόρηση, αλλά δεν φθάνει το οικονομικό όφελος μέχρι τον παραγωγό.
      Επειδή είπατε ότι όλη η Ευρώπη έχει αυτά τα προβλήματα, θα πω ότι πράγματι έχει όλα αυτά τα προβλήματα, αλλά εμείς είμαστε ουραγοί στο εισόδημα εντός της Ευρώπης. Είμαστε διπλά χαμένοι. 
      Είναι 13 ευρώ ανά εκατό λίτρα ελληνικού προϊόντος η απολαβή του Έλληνα παραγωγού οινοσταφύλων, σύμφωνα με την καθηγήτρια, του Πανεπιστημίου Κρήτης κ. Ρουμπελάκη, που ανακοίνωσε αυτά τα στοιχεία το προηγούμενο διάστημα. Για την ίδια ποσότητα, την ίδια περίοδο, ο Γάλλος αγρότης έχει απολαβή 140 ευρώ, ο Πορτογάλος 117, ο Αυστριακός 171. Έτσι, βλέπουμε ότι είμαστε ουραγοί και εντός Ευρωπαϊκής Ένωσης. 
      Σύμφωνα με τα στοιχεία της Κομισιόν, όπως σωστά είπατε, κύριε Υπουργέ, η κατανάλωση οίνου έχει πτωτική τάση στην Ευρωπαϊκή Ένωση. Όμως, θα πρέπει να πούμε ότι τα ίδια στοιχεία δείχνουν ότι αυξάνεται, σταθερά μάλιστα, η κατανάλωση οίνου ποιότητας. Οι ποιοτικοί οίνοι έχουν αυξημένη ζήτηση. Αυτό σημαίνει συγκεκριμένα πράγματα. Σημαίνει ότι πρέπει να επενδύσουμε στην ενίσχυση της ανταγωνιστικότητας, όσον αφορά την ποιότητα και την πιστοποίηση αυτής της ποιότητας. Θα πρέπει να αξιοποιήσουμε όλες τις μελέτες που έχουν γίνει και το επιστημονικό δυναμικό, να ενισχύσουμε -και όχι να μειώνουμε- τους προϋπολογισμούς του ΕΘΙΑΓΕ και να λάβουμε άμεσα μέτρα στήριξης των αγροτών. Δεν αντέχουν οι αγρότες μέχρι να αναθεωρηθεί η Κ.Ο.Α. ή μέχρι να ληφθούν μέτρα από την Ευρωπαϊκή Ένωση. 
      Έτσι, θεωρώ ότι θα πρέπει να αξιοποιήσετε την ευκαιρία που δίνει η Ευρωπαϊκή Ένωση για την ενίσχυση των παραγωγών σε περιόδους κρίσεως με το ανώτερο ποσό των 3.000 ευρώ ανά τριετία, γιατί πραγματικά υπάρχει μία τέτοια κατάσταση στους αγρότες που δεν θα αντέξουν μέχρι να έχουμε τα όποια θετικά αποτελέσματα από τα όποια μέτρα ληφθούν, όταν ληφθούν. Εξάλλου ο κ. Αλογοσκούφης ανακοίνωσε το προηγούμενο διάστημα ότι έχουμε αύξηση στο Α.Ε.Π. κατά 25%, άρα και αύξηση της δυνατότητας της οικονομίας για να δώσει αυτήν την ενίσχυση στους αγρότες.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θα ήθελα να δώσω κάποια στοιχεία, κυρίως για να αντιληφθούμε το πώς δημιουργήθηκε το πρόβλημα. Το 2000 η ελληνική παραγωγή ήταν τρία εκατομμύρια εκατόλιτρα, ενώ το 2005 η ελληνική παραγωγή έφθασε τα τέσσερα εκατομμύρια εκατόλιτρα. Κατά την περίοδο 1995-2000 οι εισαγωγές ήταν εξήντα έξι χιλιάδες εκατόλιτρα, ενώ κατά την περίοδο 2000-2005 ο μέσος όρος των εισαγωγών ήταν διακόσιες πενήντα χιλιάδες εκατόλιτρα. Δυστυχώς οι εξαγωγές και η παραγωγή δεν ακολούθησαν αυτήν την πορεία.
      Σας είπα, λοιπόν, ότι κάθε χρόνο ξεκινάμε την παραγωγή μας με αποθέματα από την προηγούμενη χρονιά που υπερβαίνουν τις πεντακόσιες χιλιάδες εκατόλιτρα. Και το λυπηρό είναι ότι, δυστυχώς, έχουμε ποικιλίες οινοστάφυλων, τα οποία οδηγούν σε παραγωγή κρασιού που δεν έχει ζήτηση από την αγορά. Υπάρχει σημαντικότατο πρόβλημα και συμφωνώ απόλυτα μαζί σας. Κάνουμε πολύ γρήγορα βήματα. Είπατε προηγουμένως ότι πρέπει να τρέξουμε και τρέχουμε πραγματικά, έτσι ώστε να πάμε σε αναδιάρθρωση ποικιλιών, σε ποικιλίες που να έχουν ζήτηση από την αγορά. Προχωρούμε σε εγκρίσεις όλων των επενδυτικών σχεδίων. Πρέπει να τυποποιήσουμε και να συσκευάσουμε το προϊόν μας με τον καλύτερο τρόπο. Γίνεται ένας αγώνας δρόμου στις εξαγωγές και του κρασιού και των σταφυλιών και των αγροτικών προϊόντων -και είχαμε εντυπωσιακά αποτελέσματα τη χρονιά που διανύουμε, αλλά και την προηγούμενη χρονιά- για να μπορέσουμε να δώσουμε μία διέξοδο στα δικά μας αγροτικά προϊόντα.
      Συμφωνώ μαζί σας σ΄ αυτό που είπατε ότι θα πρέπει τα αγροτικά μας προϊόντα να αποκτήσουν σφραγίδα ποιότητας, να μπουν σε συστήματα ολοκληρωμένης διαχείρισης. Θέλω να σας πω ότι και στο θέμα των αμπελοοινικών και στο βαμβάκι και στον καπνό και σε πάρα πολλά άλλα προϊόντα οδηγούμε τις παραγωγές μας σε συστήματα ολοκληρωμένης διαχείρισης. Αρκεί να πούμε -και να γίνει αντιληπτό- ότι το 95% της παραγωγής συμπύρηνων ροδάκινων έχουν πλέον σφραγίδα ποιότητας και αυτό είναι κάτι πάρα πολύ σημαντικό. 
      Γίνεται, κατά συνέπεια, ένας αγώνας δρόμου, έτσι ώστε να ξεφύγουμε από την παραγωγή αγροτικών προϊόντων, που γινόταν μέχρι πρόσφατα για τις επιδοτήσεις και να πάμε σε παραγωγή ανταγωνιστικών, ποιοτικών αγροτικών προϊόντων, τα οποία να έχουν προοπτική και στόχο να μπορούν να διατεθούν με αξιώσεις στην ελληνική και στη διεθνή αγορά. Θεωρούμε ότι σύντομα θα πετύχουμε τον, πραγματικά, πολύ μεγάλο εθνικό αυτό στόχο.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμό 2/22.9.2006 επερώτηση προς τον Υπουργό Απασχόλησης και Κοινωνικής Προστασίας των Βουλευτών του Συνασπισμού Ριζοσπαστικής Αριστεράς κυρίων Φώτη Κουβέλη, Αθανασίου Λεβέντη, Ιωάννη Δραγασάκη, Ασημίνας Ξηροτύρη-Αικατερινάρη, Νικολάου Κωνσταντόπουλου και Αλέξανδρου Αλαβάνου, σχετικά με τη λειτουργία του Ι.Κ.Α..
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει ως Κοινοβουλευτικό Εκπρόσωπο τον κ. Χρήστο Ζώη.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει ως Κοινοβουλευτικό Εκπρόσωπο τον κ. Χωρέμη.
      Το λόγο έχει ο πρώτος επερωτών Βουλευτής, κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, το Ι.Κ.Α. είναι ο μεγαλύτερος ασφαλιστικός οργανισμός της χώρας μας. Καλύπτει άμεσα με κύρια και επικουρική ασφάλιση περισσότερα από τρία εκατομμύρια ασφαλισμένους, και έμμεσα πάνω από δύο εκατομμύρια εξακόσιες χιλιάδες ασφαλισμένους. Όσον αφορά την υγειονομική κάλυψη περίπου είναι τα ίδια νούμερα, τρία εκατομμύρια εκατό χιλιάδες άμεσα και δύο εκατομμύρια εξακόσιες χιλιάδες έμμεσα ασφαλισμένοι, μέλη των οικογενειών τους. 
      Με τις επιχειρούμενες τώρα συγχωνεύσεις και με την ενσωμάτωση των ασφαλισμένων άλλων ταμείων στο Ι.Κ.Α., όπως ο Ο.Τ.Ε, οι τράπεζες και έπεται συνέχεια, ο αριθμός των ασφαλισμένων στο Ι.Κ.Α. αναμένεται να αυξηθεί κατά πολύ. 
      Κανείς δεν μπορεί να αμφισβητήσει τη μεγάλη προσφορά του Ι.Κ.Α. στον ελληνικό λαό στη διάρκεια των εβδομήντα τόσων χρόνων της λειτουργίας του. Βέβαια αυτή η προσφορά βασίζεται στους πόρους από τις υποχρεωτικές κατά κύριο λόγο εισφορές των εργαζομένων, χωρίς όμως και να τους αποδίδονται στο ακέραιο όλα όσα καταβάλλουν με τις εισφορές τους. Σήμερα αυτό το μεγάλο ταμείο πολύ απέχει από το να παρέχει υπηρεσίες ασφαλιστικές και υγειονομικές, που οι εργαζόμενοι έχουν ανάγκη, αλλά και δικαίωμα, σύμφωνα με το ύψος της προσφοράς τους τόσο στην εθνική οικονομία και στο κοινωνικό σύνολο όσο και προς το ίδιο το Ι.Κ.Α..
      Μέχρι σήμερα όλες οι κυβερνήσεις έχουν τις ευθύνες τους για τα προβλήματα που αντιμετωπίζει το Ι.Κ.Α., οι εργαζόμενοι και οι ασφαλισμένοι σ' αυτό. Το Ι.Κ.Α. έχει καταντήσει ένας υδροκέφαλος οργανισμός, ο οποίος ταλαιπωρεί τόσο στους εργαζόμενους όσο και στους ασφαλισμένους. Οι ανάγκες σε προσωπικό είναι τεράστιες. Το κράτος και οι ιδιώτες χρωστάνε τεράστια ποσά. Η εισφοροδιαφυγή και η ανασφάλιστη εργασία ζουν και βασιλεύουν. Οι χορηγούμενες συντάξεις είναι απαράδεκτα χαμηλές. Η χρηματοδότησή του δεν επαρκεί και η λειτουργία του κάθε άλλο παρά εύρυθμη μπορεί να χαρακτηριστεί. 
      Οι ευνοϊκές και οι χαριστικές, για τους εργοδότες, διατάξεις που προωθούνται για τη ρύθμιση των εισφορών έχουν εφαρμοστεί κατ’ επανάληψη στο παρελθόν, αλλά αφ΄ ενός ωφέλησαν μόνο τους κακοπληρωτές οφειλέτες και αφ΄ ετέρου δίνουν το κακό παράδειγμα και το κακό ερέθισμα στους νομοταγείς για να παρανομήσουν και αυτοί. Ιδιαίτερα στις ημέρες μας αυτό το πρόβλημα παίρνει εκρηκτικές διαστάσεις, γιατί πλέον εδώ και πολλούς μήνες από τότε που εξαγγέλθηκαν οι χαριστικές προωθούμενες ρυθμίσεις, είναι πολλοί αυτοί που δεν πληρώνουν όχι μόνο τις παλιές, αλλά και τις νέες υποχρεώσεις τους περιμένοντας τη ρύθμιση.
      Τέλος, στο επόμενο διάστημα θα υπάρξει ένα επιπρόσθετο κόστος, που θα επιφέρουν στο σύστημα οι προωθούμενες ενοποιήσεις, οι ουρές της εθελουσίας εξόδου στον Ο.Τ.Ε και τα προβλήματα που επέφεραν οι τελευταίες κυβερνητικές ρυθμίσεις για το ασφαλιστικό σύστημα των τραπεζοϋπαλλήλων. 
      Το υπ’ αριθμόν ένα πρόβλημα του συστήματος κοινωνικής ασφάλισης, που είναι η χρηματοδότηση, δεν έχει λυθεί και τα ποσά που προβλέπονται στο ν. 3029/2002 του ΠΑ.ΣΟ.Κ., τον οποίο υλοποιεί η Νέα Δημοκρατία, είναι ανεπαρκή για τη μακροχρόνια βιωσιμότητα του ασφαλιστικού μας συστήματος. Πέραν αυτού ακόμη και αυτά τα ποσά, τα οποία προβλέπονται από αυτόν το νόμο δεν έχουν αποδοθεί σε καμιά χρονιά από το 2003, που άρχισε η υλοποίησή του.
      Ακόμη και για φέτος στο προσχέδιο του γενικού κρατικού προϋπολογισμού δεν προϋπολογίζεται η χορήγηση του 1% του Α.Ε.Π., που προβλέπει ο νόμος, αλλά κατά διακόσια και πλέον εκατομμύρια ευρώ λιγότερη. Και μιλάμε για Α.Ε.Π. υπολογισμένο με τον παλιό τρόπο και όχι με τον καινούργιο, δηλαδή με αύξηση κατά 25% που τώρα τελευταία διακηρύχθηκε.
      Από το 2003 επίσης δεν έχουν αποδοθεί οι προβλεπόμενες επιχορηγήσεις για τον κλάδο ασθένειας. Τέλος στο προσχέδιο του γενικού κρατικού προϋπολογισμού δεν υπάρχει καμία πρόβλεψη για το πρόσθετο κόστος, το οποίο θα επιφέρουν οι προωθούμενες ρυθμίσεις. 
      Σύμφωνα με τα στοιχεία που έδωσε πρόσφατα η Π.Ο.Σ.Ε.-Ι.Κ.Α., τα χρέη των ιδιωτών είναι 3,2 δισεκατομμύρια ευρώ και τα χρέη του δημοσίου προς το Ι.Κ.Α., σύμφωνα με τα στοιχεία του Υπουργείου Απασχόλησης, είναι 9,2 δισεκατομμύρια ευρώ.
      Σήμερα τα χρέη των ιδιωτών, αντί να μειώνονται, αυξάνονται, καθώς όλοι περιμένουν τις χαριστικές ρυθμίσεις, που προαναφέραμε. Σε απάντηση του Υπουργείου σε σχετική ερώτηση μας πέρυσι, αναφερόταν ότι οι οφειλές του Ι.Κ.Α. προς το νεοσύστατο Ε.Τ.Ε.Α.Μ. ήταν 2.000.000.000 ευρώ και προς τους οργανισμούς για τους οποίους εισπράττει εισφορές 850.000.000  ευρώ.
      Σε ό,τι αφορά την ανασφάλιστη εργασία και την εισφοροδιαφυγή, τα πράγματα, δυστυχώς, αντί να καλυτερεύουν, χειροτερεύουν. Από την πρόσφατη συνάντηση του Προέδρου του Συνασπισμού με τον κύριο Υπουργό Εργασίας προέκυψε ότι τουλάχιστον στις έξι επιχειρήσεις η μία εισφοροδιαφεύγει. Υπάρχει πληθώρα ανωνύμων εταιρειών που δηλώνουν άλλο Α.Φ.Μ. στην εφορία και άλλο στο Ι.Κ.Α., ώστε να μη μπορεί να γίνει η διασταύρωση στοιχείων και υπάρχουν τουλάχιστον χίλιες επτακόσιες επιχειρήσεις, που δεν έχουν περιληφθεί στις απογραφές.
       Η εθελουσία έξοδος στον Ο.Τ.Ε., που ξεκίνησε το περασμένο φθινόπωρο και κοντεύει να ολοκληρωθεί με τις απολύσεις πέντε χιλιάδων περίπου υπαλλήλων, θα προσθέσει και νέα ελλείμματα στο Τ.Α.Π.-Ο.Τ.Ε. και κατ’ επέκταση στο Ι.Κ.Α., εφόσον υλοποιηθεί η ενοποίηση των ειδικών ταμείων.
      Το ίδιο συμβαίνει και με το ασφαλιστικό των τραπεζοϋπαλλήλων, που εκτός από την κατάργηση των συλλογικών συμβάσεων, έχουμε τριχοτόμηση των ασφαλισμένων σε ασφαλισμένους προ του 1992. Σε ασφαλισμένους μετά το 1993 έως σήμερα και στους νεοπροσλαμβανόμενους έχουμε συρρίκνωση των ασφαλιστικών δικαιωμάτων, τόσο των νεοπροσλαμβανομένων όσο και των ήδη υπηρετούντων. Θα έχουμε έτσι και μεταφορά οικονομικών υποχρεώσεων των τραπεζών στα ασφαλιστικά ταμεία και στο κοινωνικό σύνολο κατ’ επέκταση.
      Η υποχρηματοδότηση της κοινωνικής ασφάλισης, η συνεχιζόμενη εισφοροδιαφυγή, η συνεχιζόμενη αθέτηση των υποχρεώσεων του κράτους προς το ασφαλιστικό σύστημα και η διαιώνιση των χρεών του κράτους και των ιδιωτών προς το Ι.Κ.Α.-Ε.Τ.Α.Μ. προοιωνίζουν ακόμη χειρότερες μέρες για το ασφαλιστικό μας σύστημα.
      Η μη απόδοση των οφειλών του Ι.Κ.Α.-Ε.Τ.Α.Μ. προς το νεοσύστατο Ε.Τ.Ε.Α.Μ. ναρκοθετεί την επικουρική ασφάλιση και ταυτόχρονα αποδεικνύει τις σαφείς επιδιώξεις τόσο της σημερινής όσο και της προηγούμενης κυβέρνησης για τη συρρίκνωση έως κατάργηση της επικουρικής ασφάλισης.
      Η αύξηση των ελλειμματικών του κλάδου ασθένειας και η κάλυψη της από άλλους κλάδους επιφέρει και αυτή με τη σειρά της σοβαρές αρνητικές επιπτώσεις στο ασφαλιστικό σύστημα. 
      Η μη απόδοση των χρεών του Ι.Κ.Α. στους οργανισμούς, για τους οποίους εισπράττει εισφορές, Ο.Α.Ε.Δ., Ο.Ε.Κ., Ο.Ε.Ε., κ.λπ., δημιουργεί σοβαρά προβλήματα και σε αυτούς τους οργανισμούς και βέβαια δεν μπορεί η κοινωνική ασφάλιση να χρηματοδοτείται από αυτούς τους οργανισμούς.
      Η απόδοση μιας πιο ωραιοποιημένης εικόνας από την πραγματική, καθώς και το κυνήγι μαγισσών για να βρεθούν εξιλαστήρια θύματα, δεν ωφελεί κανέναν και το μόνο που κάνει, είναι να μεγαλώνει την κυβερνητική αναξιοπιστία και να μεταθέτει και να μεγεθύνει τις σημερινές υποχρεώσεις. Σήμερα περισσότερο από ποτέ είναι επίκαιρες οι προτάσεις του Συνασπισμού, τις οποίες με την ευκαιρία της σημερινής συζήτησης επαναφέρουμε.
      Η μεταρρύθμιση του ασφαλιστικού συστήματος είναι και αυτή άρρηκτα συνδεδεμένη με την ανάπτυξη, την πλήρη απασχόληση και την προοδευτική μεταρρύθμιση του φορολογικού συστήματος. Αυτή η τριπλή μεταρρύθμιση πρέπει να προχωρήσει παράλληλα. Διαφορετικά, η κοινωνική προστασία μπαίνει στην προκρούστεια κλίνη του σημερινού άδικου, αναχρονιστικού και εξαντλημένου δημοσιονομικού συστήματος. 
      Επιμένουμε στην άποψή μας για τριμερή χρηματοδότηση του συστήματος κοινωνικής ασφάλισης στη βάση του ότι τα 2/9 θα καταβάλουν οι εργαζόμενοι, τα 3/9 το κράτος και τα 4/9 οι εργοδότες.
      Στη χρηματοδότηση του ασφαλιστικού συστήματος μπορούν, επίσης, να συμβάλλουν οι προτάσεις μας για φόρο υπεραξίας 10% από τις πωλήσεις μετοχών, για απόδοση στα ταμεία μέρους της εισφοράς στα δάνεια του ν.128/75, εφόσον αυτή δεν καταργείται, όπως διεκδικούμε ή ένας έκτακτος φόρος στα πανύψηλα κέρδη της ποντοπόρου ναυτιλίας για τη στήριξη του Ν.Α.Τ. κ.λπ..
      Μεγάλο, επίσης, ζήτημα είναι αυτό της αποπληρωμής των χρεών του κράτους, που πρώτα και κύρια δίνει το κακό παράδειγμα στους ιδιώτες, έναντι του Ι.Κ.Α.. Παραμένει πάντοτε ανοιχτό το μεγάλο ζήτημα των αποθεματικών, που λεηλατήθηκαν και που εκτιμούνται από το 1950, μέχρι σήμερα σε 70.000.000.000 ευρώ, δηλαδή περίπου 25.000.000.000.000 δραχμές. Για τα χρήματα αυτά θα πρέπει να βρεθεί ένας τρόπος, για να επιστραφούν σ΄ αυτούς στους οποίους οφείλονται, δηλαδή στους ασφαλισμένους του Ι.Κ.Α..
      Το ζήτημα της εισφοροδιαφυγής θα αντιμετωπιστεί μόνο με την ενεργοποίηση όλων των εμπλεκόμενων υπηρεσιών, Ι.Κ.Α., Ο.Α.Ε.Δ., Σ.Ε.Π.Ε. κ.λπ., την πλήρη μηχανοργάνωση και εν τέλει την αντιμετώπιση του όλου θέματος με παρόμοιο τρόπο με αυτόν που αντιμετωπίζεται ο Φ.Π.Α..
      Είχαμε επισκεφθεί το Ι.Κ.Α. στο Μενίδι την περίοδο των Ολυμπιακών Αγώνων και μας έλεγαν απελπισμένοι οι υπάλληλοι: Υπάρχουν χιλιάδες, οι οποίοι εργάζονται στα μεγάλα ολυμπιακά έργα και δεν μπορούσαν να εισπράξουν τις εισφορές, γιατί δεν είχαν προσωπικό.
Δεν είχαν τη δυνατότητα να πάνε να κάνουν ελέγχους και χάθηκαν δισεκατομμύρια. Αυτό συμβαίνει σε πάμπολλες περιπτώσεις. Δεν ξέρω εάν αυτό μπορεί να θεωρηθεί εσκεμμένο, τουλάχιστον, όμως, καταδικάζει το Ι.Κ.Α. σε μαρασμό και από αυτήν την πλευρά.
      Σε ό,τι αφορά τις απολαβές των μεταναστών, αυτές θα πρέπει να εξισωθούν με αυτές των Ελλήνων συναδέλφων τους, ενώ παράλληλα το κτύπημα της μαύρης εργασίας θα σημάνει μια γερή χρηματοδοτική ένεση προς τα ασφαλιστικά ταμεία.
      Σε ό,τι αφορά τους μισθούς απαιτείται η δραστική αύξησή τους και ετήσιες αυξήσεις, που να υπερκαλύπτουν την αύξηση του πληθωρισμού και της ετήσιας παραγωγικότητας. Είμαστε κατηγορηματικά αντίθετοι σε τυχόν αύξηση των ορίων ηλικίας. Επιμένουμε για κύρια σύνταξη ύψους 80% και επικουρική ύψους 20% του συντάξιμου μισθού, οι οποίες θα αναπροσαρμόζονται με βάση τις αυξήσεις των εν ενεργεία και κατώτερη σύνταξη ίση με τα είκοσι ημερομίσθια του ανειδίκευτου εργάτη.
      Οι ενοποιήσεις των ταμείων δεν μπορεί και δεν πρέπει να χρηματοδοτηθούν από τους ασφαλισμένους του Ι.Κ.Α. και των ειδικών ταμείων, αλλά θα πρέπει να προβλεφθεί συγκεκριμένη χρηματοδότηση. Σε κάθε περίπτωση οι ενοποιήσεις να γίνουν σε εθελοντική βάση, με σύγκλιση προς τα πάνω και με σύμφωνη γνώμη των εργαζομένων και των συνδικάτων.
      Τέλος, εκ των ων ουκ άνευ είναι το ζήτημα των προσλήψεων στο Ι.Κ.Α.. Δεν μπορεί οι υπηρεσίες του Ι.Κ.Α. να είναι στελεχωμένες με ανέργους των προγραμμάτων stage, για τους οποίους, επαναλαμβάνουμε ότι θα πρέπει να σταματήσει το απαράδεκτο μισθολογικό και ασφαλιστικό καθεστώς και να αποκτήσουν επιτέλους πλήρη ασφαλιστικά και μισθολογικά δικαιώματα. Το Ι.Κ.Α. θα πρέπει εδώ και τώρα να προχωρήσει στις αναγκαίες προσλήψεις μόνιμου προσωπικού, ώστε να μπορέσει να ανταποκριθεί στις υποχρεώσεις του.
      Σε ό,τι αφορά τις συντάξεις που δίνει το Ι.Κ.Α., το ξέρουμε όλοι, ότι είναι συντάξεις, κυριολεκτικά, πείνας. Το 63% των συνταξιούχων του Ι.Κ.Α. παίρνουν μηνιαίες συντάξεις ύψους κάτω των 500 ευρώ. Βέβαια, θα μου πείτε ότι στον Ο.Γ.Α. είναι ακόμα χειρότερα τα πράγματα. Παίρνουν τις μισές σε ύψος, συντάξεις. Αλλά αυτό δεν σημαίνει ότι δεν θα πρέπει να παίρνουν μια ικανοποιητική σύνταξη οι συνταξιούχοι, όταν ξέρουμε μάλιστα ότι οι συνταξιούχοι είναι αυτοί, που στις περισσότερες περιπτώσεις έχουν πολύ μεγαλύτερες ανάγκες από τους άλλους πολίτες. Είναι ηλικιωμένοι, έχουν να αντιμετωπίσουν θέμα ενοικίου και στέγης –υπάρχουν πολλοί και σε αυτή την κατηγορία- έχουν να αντιμετωπίσουν δαπάνες για αρρώστιες, γιατρούς, φάρμακα, που σε πολύ μικρό ποσοστό τις καλύπτει το Ι.Κ.Α.. Δεν είναι εύκολες οι μετακινήσεις τους, δεν είναι εύκολο να τρέχουν και να περιμένουν από τα άγρια μεσάνυχτα στις ουρές για να πάρουν ένα εισιτήριο για να εξεταστούν από έναν γιατρό του Ι.Κ.Α. ύστερα από ώρες. Συχνά έχουν ανάγκη βοήθειας στο σπίτι και βοήθεια από άλλα πρόσωπα. Σήμερα αυτή η βοήθεια όλο και δυσκολότερα καλύπτεται από την οικογένεια, αφού τα παιδιά εργάζονται, απουσιάζουν είτε δεν υπάρχουν καν παιδιά. Από αυτήν την άποψη, λοιπόν, δεν μπορούμε να είμαστε καθόλου υπερήφανοι για τις συντάξεις που απονέμονται γενικά σε όλους τους εργαζόμενους, ιδιαίτερα, όμως, για τους συνταξιούχους του Ι.Κ.Α.. 
      Επίσης το Ι.Κ.Α. έχει έναν άλλο ρόλο, αυτόν της υγειονομικής κάλυψης. Όσον αφορά τον κλάδο υγείας έχει να επιδείξει διττό ρόλο. Το ρόλο του φορέα παροχής υπηρεσιών υγείας, αλλά και το ρόλο του παραγωγού υπηρεσιών υγείας. Όσο και αν αυτό ηχεί παράδοξα, αυτή είναι η πραγματικότητα στη χώρα μας, γιατί δεν παρέχει μόνο, αλλά και παράγει υπηρεσίες υγείας. Έχει νοσοκομεία, έχει εργαστήρια. 
      Κάποιες προσπάθειες που ξεκίνησαν από τις προηγούμενες κυβερνήσεις του ΠΑ.ΣΟ.Κ. για την ένταξη των υγειονομικών υπηρεσιών του Ι.Κ.Α. στο Ε.Σ.Υ. και κατά συνέπεια στο Υπουργείο Υγείας, απέβησαν άκαρπες, όπως και η προσπάθεια για δημιουργία δικτύου υπηρεσιών πρωτοβάθμιας φροντίδας υγείας και ένταξης σε αυτό και των πολυιατρείων του Ι.Κ.Α.. Για αυτό σήμερα το Ι.Κ.Α. έχει την εικόνα του προηγούμενα αιώνα με νοσοκομειακές μονάδες, πολυιατρεία και ιδιώτες γιατρούς συμβεβλημένους με αυτό, για να ανταποκρίνεται στις απαιτήσεις των ασφαλισμένων του για παροχή υπηρεσιών υγείας. Συγχρόνως το Ι.Κ.Α. έχει εγκαταστήσει ιατροτεχνολογικό εξοπλισμό σε νοσοκομειακές μονάδες του Ε.Σ.Υ., αξονικούς τομογράφους και μαγνητικούς για την εξυπηρέτηση των ασφαλισμένων του, με τη συμφωνία ότι θα εξυπηρετούνται και οι υπόλοιποι ασθενείς των μονάδων του Ε.Σ.Υ.. Αυτή η εξέλιξη, όμως, έχει και την αρνητική της πλευρά, γιατί η ευθύνη του τακτικού σέρβις του ιατροτεχνολογικού εξοπλισμού αποτελεί υποχρέωση του Ι.Κ.Α. και όχι των νοσοκομείων του Ε.Σ.Υ., με συνέπεια οι βλάβες των μηχανημάτων να μην αποκαθίστανται έγκαιρα και να ταλαιπωρούνται οι ασφαλισμένοι, αλλά και οι άλλοι που πρέπει να δεχθούν αυτές τις υπηρεσίες.
    Είναι ανάγκη να επισημάνουμε ότι οι περισσότερες νοσοκομειακές μονάδες του Ι.Κ.Α. και τα πολυιατρεία λειτουργούν σε κτηριακές υποδομές, που δεν πληρούν τους όρους και τις προϋποθέσεις για λειτουργία υπηρεσιών υγείας. Ούτε τους όρους υγείας, υγιεινής και ασφάλειας για τους εργαζόμενους και τις εργαζόμενες. Σε σχετική ερώτησή μας για τη λειτουργία των ακτινοδιαγνωστικών εργαστηρίων για την ύπαρξη μελετών ακτινοπροστασίας και την ύπαρξη σχετικής εγκεκριμένης άδειας λειτουργίας η απάντηση είναι απογοητευτική. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, θα ήθελα να πάρω χρόνο από τη δευτερολογία μου. 
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Λεβέντη.
    ΑΘΑΝΑΣΙΟΣ ΛΕΒΕΝΤΗΣ: Αρκετά εργαστήρια λειτουργούν χωρίς άδεια και χωρίς εφαρμογή των κανόνων ακτινοπροστασίας με συνέπεια να υπάρχουν βάσιμες πληροφορίες για σοβαρές επιπτώσεις στην υγεία των εργαζομένων σ’ αυτά -ακόμη και θάνατοι έχουν αναφερθεί- όπως και των ασφαλισμένων που προσέρχονται για εξετάσεις. Γι’ αυτό το θέμα υπάρχουν και σχετικά υπομνήματα της Πανελλήνιας Ομοσπονδίας των Υγειονομικών Υπαλλήλων του Ι.Κ.Α.. 
    Οι εργαζόμενοι και οι εργαζόμενες είτε στις διοικητικές είτε στις υγειονομικές υπηρεσίες σταθερά μειώνονται, λόγω συνταξιοδότησης, χωρίς να προσλαμβάνονται νέοι και νέες και τα κενά καλούνται να τα αναπληρώσουν είτε εργαζόμενοι με οκτάμηνες συμβάσεις είτε από τα προγράμματα STAGE. Αυτό έχει μια ακόμη παράμετρο: Η μηχανοργάνωση του Ι.Κ.Α. να έχει ανατεθεί σε ιδιωτική εταιρεία και το κόστος εξυπηρέτησης με προσθήκη προγραμμάτων καθημερινά αυξάνει. Μάλιστα ο τρόπος μηχανοργάνωσης του Ι.Κ.Α. και το ύψος της δαπάνης έχουν αποτελέσει αντικείμενο δικαστικών διαφορών. 
    Σε ό,τι αφορά το επιστημονικό προσωπικό του Ι.Κ.Α., η κατάσταση είναι τραγελαφική, για να μην πω τραγική. Οι γιατροί διαφόρων ειδικοτήτων και άλλων επιστημονικών ειδικοτήτων, με εξαίρεση έναν αριθμό μονίμων, εργάζονται σε συνθήκες κολίγων: Συμβάσεις έργου, μειωμένο ωράριο, αμοιβές εξευτελιστικές. Θεωρώ απαραίτητο να αναφέρω ότι ο κλάδος υγείας του Ι.Κ.Α. πριν αρκετά χρόνια ήταν πλεονασματικός. Τα τελευταία χρόνια, όμως, και με τις πολιτικές που ακολουθήθηκαν ο κλάδος υγείας κατέστη ελλειμματικός. Αιτία δεν είναι μόνο η υποχρηματοδότηση, αλλά και η προκλητή ζήτηση εξετάσεων νέων τεχνολογιών, η κατάργηση της λίστας φαρμάκων, η μη εφαρμογή της νομοθεσίας για την υγεία, η υγιεινή και ασφάλεια στην εργασία και οι οικονομικές επιπτώσεις από τα εργατικά ατυχήματα και τις επαγγελματικές ασθένειες. 
    Ήδη σχετικά δημοσιεύματα ανεβάζουν πάνω από 30% την αύξηση των δαπανών υγείας των ταμείων, λόγω της κατάργησης της λίστας φαρμάκων και της ανεξέλεγκτης ανατίμησης των φαρμακευτικών σκευασμάτων. Παρ’ όλο ότι στον νέο νόμο για το φάρμακο η κατάργηση της λίστας συνοδεύτηκε από ρήτρα επιστροφής από τις φαρμακευτικές εταιρείες ενός ποσοστού από τον τζίρο τους στα ασφαλιστικά ταμεία, η Κυβέρνηση δεν πήρε μέτρα για την τήρηση της ρήτρας και σήμερα, μετά από πέντε μήνες, μόνο από το Ι.Κ.Α. οι εταιρείες έχουν αποσπάσει πάνω από 90.000.000 ευρώ. Ο Διοικητής του Ι.Κ.Α. τα υπολόγιζε σε 70.000.000 ευρώ. 
    Άλλα δημοσιεύματα, που σχετίζονται με το προσχέδιο του κρατικού προϋπολογισμού του 2007, αναφέρουν ότι οι δαπάνες των  κλάδων υγείας των ταμείων ακολουθούν συνεχώς ανοδική πορεία και με δεδομένο ότι οι φαρμακευτικές δαπάνες αυξήθηκαν κατά 40% για τον τελευταίο χρόνο, οι απώλειες των ταμείων υπολογίζονται σε 2,5 δισεκατομμύρια ευρώ. Αν σ’ αυτά προστεθούν και η επιβάρυνση από το κόστος των εργατικών και των επαγγελματικών ασθενειών, η εικόνα για το μεγαλύτερο ασφαλιστικό φορέα είναι ζοφερή. Δεν θα ήθελα λόγω ελλείψεως χρόνου να επεκταθώ περισσότερο σ’ αυτόν τον τομέα. 
    ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, θα καλύψετε, φαίνεται, το σύνολο της δευτερολογίας, αν προχωρήσετε.  Μένουν ακόμα πέντε λεπτά.
    ΑΘΑΝΑΣΙΟΣ ΛΕΒΕΝΤΗΣ: Μισό λεπτό, κύριε Πρόεδρε. 
    Η Παγκόσμια Οργάνωση Υγείας υπολογίζει ότι το κόστος για την κοινωνία από τα εργατικά ατυχήματα, με την ευρύτερη έννοια, υπερβαίνει το 3% του εθνικού εισοδήματος παγκόσμια. Στη χώρα μας πρέπει να ξεπερνάει το 1.000.000.000 ευρώ. Αποδεικνύεται απ΄ όλα τα παραπάνω ότι οι παράγοντες κακοδαιμονίας για τη σημερινή οικονομική κατάσταση του Ι.Κ.Α. είναι πολλαπλοί, εξαιτίας των πολιτικών που έχουν ασκηθεί και βέβαια αυτοί που δεν φταίνε και αυτοί που υφίστανται τις συνέπειες είναι οι εργαζόμενοι, οι ασφαλισμένοι και οι συνταξιούχοι. 
    Ευχαριστώ. 
    (Χειροκροτήματα από την πτέρυγα του Συνασπισμού Ριζοσπαστικής Αριστεράς)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη.
    Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλαβάνος. 
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, πριν μπω στο θέμα, θα ήθελα να αναφερθώ σ’ ένα ζήτημα, που προέκυψε το μεσημέρι, που υπήρξε μια επίθεση της Κυβέρνησης ενάντια στο Συνασπισμό της Αριστεράς, των Κινημάτων και της Οικολογίας. 
      Η Κυβέρνηση κατηγόρησε το Συνασπισμό και προσωπικά τον Πρόεδρό του ως υποκινητές των κινητοποιήσεων για την παιδεία και ειδικά των καταλήψεων στα λύκεια. Ευχαριστώ τον κυβερνητικό εκπρόσωπο, γιατί μεγαλοποιεί και μεγεθύνει το ρόλο του Συνασπισμού. Ούτε η Αριστερά, όμως, διαθέτει μαγικές ιδιότητες ούτε οι μαθητές και οι μαθήτριες στερούνται δικής τους βούλησης, σκέψης και απόψεων. Όταν η Κυβέρνηση θέτει τη βάση του δέκα (10) στις εισαγωγικές εξετάσεις, ενώ ήδη έχει λειτουργήσει η βάση του δέκα (10) στις προαγωγικές εξετάσεις -βάζει δηλαδή δεύτερο φίλτρο στην εισαγωγή των μαθητών, των αποφοίτων στα Ανώτατα Εκπαιδευτικά Ιδρύματα- τότε όφειλε να γνωρίζει ότι δεν έχει να κάνει με μαθητές άβουλους και φυτά. Όταν η Κυβέρνηση αναιρεί το δημόσιο χαρακτήρα του πανεπιστημίου με την τροποποίηση του άρθρου 16 του Συντάγματος, έπρεπε να έχει προβλέψει ότι όλο το σύστημα της δημόσιας εκπαίδευσης, όλο το δημόσιο σχολείο θα αντιταχθεί. Όταν η Κυβέρνηση απαξιώνει, προσβάλλει, συκοφαντεί επί εβδομάδες τους δασκάλους, έπρεπε να έχει κατανοήσει ότι οι μαθητές και οι μαθήτριες θα ενεργοποιηθούν, για να υποστηρίξουν την αξιοπρέπεια των διδασκόντων τους. 
      Υποκινητές της αναστάτωσης στην παιδεία είναι ο Πρωθυπουργός, η Υπουργός Παιδείας και ο Υπουργός Οικονομικών. Η πολιτική της Νέας Δημοκρατίας για την παιδεία είναι συγκρουσιακή, απαξιωτική, ταξική και είναι τελικά εκτός ελέγχου. Αντί να ψάχνει για φαντάσματα η Κυβέρνηση, θα έπρεπε να κατανοήσει την ψυχολογία των μαθητών και των φοιτητών, τη στειρότητα της εκπαιδευτικής διαδικασίας στα λύκεια, τον εξευτελισμό των πτυχίων, τα αδιέξοδα της αγοράς εργασίας. 
      Εμείς καλούμε, έστω και αυτήν τη στιγμή, την Κυβέρνηση να αναθεωρήσει τις ρυθμίσεις για τη βάση του δέκα (10), όπως επανειλημμένα έχουμε τονίσει απ’ εδώ, στις εισαγωγικές εξετάσεις. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, δεν χρειάζεται παρατήρηση. 
      ΠΡΟΕΔΡΕΥΩΝ (Γεώργιος Σούρλας): Δεν κάνω παρατήρηση. Αναφέρεστε τώρα στα θέματα κυβερνητικής πολιτικής στην παιδεία, ενώ είμαστε στην επερώτηση. Και ξέρετε κάτι άλλο, κύριε Πρόεδρε; Με όλο το σεβασμό και την εκτίμηση στο πρόσωπό σας και στο θεσμό σας, δεν υπάρχει εδώ ο αρμόδιος εκπρόσωπος της Κυβέρνησης για να σας απαντήσει. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν πειράζει. Απαντήσατε εσείς με τη διακοπή σας. 
      ΠΡΟΕΔΡΕΥΩΝ (Γεώργιος Σούρλας): Δεν απαντάω εγώ, κύριε Πρόεδρε. Εγώ, όμως, πρέπει να εφαρμόσω τον Κανονισμό, που λέει ότι ο ομιλητής δεν  μπορεί να απομακρύνεται από το συζητούμενο θέμα. Αυτό λέει ο Κανονισμός. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μη βιάζεστε, γιατί η Βουλή πρέπει να έχει επαφή με την κοινωνία. 
      ΠΡΟΕΔΡΕΥΩΝ (Γεώργιος Σούρλας): Να έχει επαφή, αλλά να υπάρχει ο διάλογος…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Με το να αφιερώσουμε δύο λεπτά από την ομιλία σ’ αυτό το μεγάλο ζήτημα, όλοι θα κερδίσουμε. 
      ΠΡΟΕΔΡΕΥΩΝ (Γεώργιος Σούρλας): Είναι σοβαρό, αλλά να είναι και ο αρμόδιος Υπουργός εδώ. Προχωρήστε, εν πάση περιπτώσει. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ολοκληρώνω, κύριε Πρόεδρε, γι’ αυτό το θέμα. Εμείς καλούμε ακόμα και αυτήν τη στιγμή την Κυβέρνηση να αναθεωρήσει τις ρυθμίσεις για τη βάση του δέκα (10) στις κατατακτήριες εξετάσεις, να προχωρήσει άμεσα σε διάλογο ουσίας με τους δασκάλους, εγκαταλείποντας τις προσβλητικές θέσεις για τα επιδόματα, να αναβαθμιστεί η τεχνική εκπαίδευση, αντί να κλείνουν λύκεια και ειδικότητες, να εξασφαλιστεί το 5% του Ακαθάριστου Εθνικού Προϊόντος για τη δημόσια εκπαίδευση και να αποσύρει την πρότασή της για την τροποποίηση του άρθρου 16 του Συντάγματος. 
      Ήταν σημαντικά ζητήματα. Η Βουλή πρέπει να έχει επαφή με την κοινωνία σήμερα και οφείλαμε να δώσουμε μια απάντηση στην Κυβέρνηση, η οποία στο κάτω-κάτω προβάλλει τις δικές της θέσεις στα Μέσα Μαζικής Ενημέρωσης στον άπλετο χρόνο τον οποίο διαθέτει. 
      Έρχομαι τώρα στο ζήτημά μας, που είναι το θέμα της κατάστασης στο Ι.Κ.Α. και το ασφαλιστικό, το οποίο το βιώνουν με ακραίο τρόπο δεκάδες και εκατοντάδες εργαζόμενοι. Αρκεί μόνο να πούμε ότι ένας στους τέσσερις συνταξιούχους του Ι.Κ.Α. έχει σύνταξη κάτω από 400 ευρώ το μήνα, που σημαίνει ότι πάνε να βγάλουν την ημέρα τους με 14 ευρώ, πράγμα αδύνατον. Τρείς στους πέντε είναι κάτω από 500 ευρώ. Μιλάμε για μια κατάσταση, η οποία είναι κοινωνικά άγρια. Την ίδια στιγμή, στον κλάδο υγείας του Ι.Κ.Α. βλέπουμε αυτές τις λίστες αναμονής για εξετάσεις, ουρές έξω από τα ιατρεία, λίστες αναμονής για εισαγωγή στο νοσοκομείο και, γενικότερα, βλέπουμε μία ανικανότητα του συστήματος να δώσει απάντηση. 
      Αυτό το πράγμα αξιοποιείται από την Κυβέρνηση, πριν δούμε γιατί,  πώς και τι άμεσες και ουσιαστικές παρεμβάσεις πρέπει να κάνουμε, για να περάσει το πρότυπο το οποίο διαμορφώνεται -το νεοφιλελεύθερο πρότυπο θα έλεγα- σε όλες σχεδόν τις χώρες της Ευρωπαϊκής Ένωσης, στις Ηνωμένες Πολιτείες -ιδρυτής, αν θέλετε, είναι η Χιλή του Πινοσέτ- και του οποίου τα χαρακτηριστικά είναι να μειωθεί δραστικά το κόστος ασφάλισης και παροχών υγείας στους προϋπολογισμούς, να αυξηθούν σημαντικά τα όρια της συνταξιοδότησης, να περιοριστεί το ποσό για τις συντάξεις, να αξιοποιηθούν τα αποθεματικά των ταμείων από το σύνολο των επιχειρήσεων στο Χρηματιστήριο, να αναβαπτιστεί η ιδιωτική ασφάλιση και να αλωθεί ο χώρος της υγείας από ιδιωτικές επιχειρήσεις.
      Όλα αυτά γίνονται μέσα από τους διάφορους «ασφαλιστικούς» διαλόγους, που προσπαθούσε -αν θέλετε- και η προηγούμενη κυβέρνηση και η σημερινή να κινητοποιήσει -θυμάστε τότε την αντίδραση των εργαζομένων, των συνταξιούχων στο περιβόητο νομοσχέδιο Γιαννίτση- χωρίς να αντιμετωπίζεται το άμεσο πρόβλημα και χωρίς να δίδονται δυνατότητες άμεσης βελτίωσης του ασφαλιστικού αυτού οργανισμού, όπως είναι το Ι.Κ.Α., αλλά και των άλλων ασφαλιστικών οργανισμών.
      Βρισκόμαστε σε μία σκανδαλώδη κατάσταση. Η εισφοροδιαφυγή αφορά μία στις έξι επιχειρήσεις. Μία στις έξι επιχειρήσεις μπορεί σήμερα να κάνει εισφοροδιαφυγή. Το 20% των εργαζομένων στη χώρα μας είναι ανασφάλιστοι και κανείς δεν υφίσταται κάποια κύρωση γι’ αυτό. Τεράστια ποσά, τα οποία υπολογίζονται σε 1,8 δισεκατομμύρια ευρώ –αν δεν κάνω λάθος- διαρρέουν από την εισφοροδιαφυγή, η οποία γίνεται.
      Την ίδια στιγμή το Ι.Κ.Α. είναι ένας οργανισμός, που ο ίδιος πρέπει να αντιμετωπίσει τα προβλήματα υγείας που έχει, διότι έχουμε πλήρη αποδιάρθρωση της ελεγκτικής παρέμβασης του Ι.Κ.Α.. Το είπαμε αυτό και στη συνάντηση που είχαμε με το Διοικητή του Ι.Κ.Α. και στη συνάντηση με τους εργαζόμενους και στη συνάντηση που είχαμε πριν από λίγες εβδομάδες -ένα, δύο μήνες- με τον Υπουργό, τον κ. Τσιτουρίδη. Υπάρχει ένα έλλειμμα τριών χιλιάδων πεντακοσίων εβδομήντα εργαζομένων στο Ι.Κ.Α.. Είναι ένα τεράστιο έλλειμμα. Τέσσερα από τα δεκατρία ελεγκτικά κέντρα του Ι.Κ.Α. είναι μόνο αυτά τα οποία λειτουργούν. 
      Γενικά, επειδή περάσαμε μία κρίση αυτόν τον καιρό, οι ελεγκτικοί μηχανισμοί της πολιτείας, όταν πρόκειται να λειτουργήσουν για το συμφέρον των δημοσίων οικονομικών του πολίτη, για κοινωνικούς λόγους, για το συμφέρον του κοινωνικού κράτους, δεν λειτουργούν. Η έλλειψη στην επάνδρωση και στην αποτελεσματικότητα του Ι.Κ.Α. είναι παράλληλη με την έλλειψη στην επάνδρωση, στην αποτελεσματικότητα και την παρουσία του Σώματος των Επιθεωρητών Εργασίας, οι οποίοι, αν θέλετε, από άλλη πλευρά θα μπορούσαν να συγκλίνουν με τις δραστηριότητες που οφείλει να έχει το Ι.Κ.Α..
      Την ίδια στιγμή βλέπουμε ότι δυστυχώς μέσα από τον οργανισμό αυτό δίδονται και παραδείγματα σε σχέση με το θέμα της πληρωμής των εισφορών κάλυψης των εργαζομένων, προσλαμβάνοντας και έχοντας στα πλαίσιά του εργαζόμενους, οι οποίοι δεν έχουν ασφαλιστική κάλυψη, όπως είναι για παράδειγμα οι εκατοντάδες οι οποίοι δουλεύουν με τα προγράμματα «STAGE» ή όπως είναι οι ενοικιαζόμενοι εργαζόμενοι από ιδιωτικές επιχειρήσεις, είτε πρόκειται για καθαρισμό είτε για άλλα ζητήματα, που έχουν σχέση με την ίδια τη λειτουργία του Ι.Κ.Α.. Κατά τη γνώμη μου, είναι ντροπή στον κεντρικό ασφαλιστικό οργανισμό της χώρας να υπάρχουν ανασφάλιστοι εργαζόμενοι.
      Όλα αυτά τα ζητήματα συνδέονται -αν θέλετε- και επιδεινώνονται από την υποχρηματοδότηση που υπάρχει στο Ι.Κ.Α., από τη λεηλασία των αποθεματικά του Ι.Κ.Α. και των άλλων ασφαλιστικών ταμείων. Και βέβαια, επιδεινώνονται από το γεγονός ότι η Κυβέρνηση δεν έχει κατανοήσει ότι η ουσιαστική αύξηση της απασχόλησης και η μείωση της ανεργίας θα εξασφαλίσει σημαντικούς πόρους στο Ι.Κ.Α..
Μία εισοδηματική πολιτική πιο κοινωνική θα εξασφαλίσει πόρους στο Ι.Κ.Α.. Η ένταξη των «μαύρων» εργαζομένων, των μεταναστών, στις νόμιμες διαδικασίες θα εξασφαλίσει πόρους στο Ι.Κ.Α.. 
      Εμείς ζητάμε να εγκαταλειφθούν αυτές οι συζητήσεις σχετικά με την επιδείνωση των ήδη άθλιων συνθηκών ασφάλισης των ασφαλισμένων στο Ι.Κ.Α. και, όπως λέει και η επερώτησή μας, ζητάμε να κινητοποιηθεί η Κυβέρνηση για τα ζητήματα της εισφοροδιαφυγής, της λειτουργίας του ΙΚΑ, της επάνδρωσής του, της ελάφρυνσης από τη βαριά σήμερα δουλειά, αλλά και μη αποτελεσματική αναγκαστικά, στην οποία υποχρεώνεται το μικρό δυναμικό που έχει το Ι.Κ.Α. και, επίσης, για το ζήτημα της αξιοποίησης πόρων που μπορούν να έρθουν από την αντιμετώπιση της ανεργίας, ή από τη νομιμοποίηση της μαύρης εργασίας.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Η παρέμβασή μου δεν ήταν αυθαίρετη, αλλά υπαγορευόταν από την τήρηση του Κανονισμού. Πρέπει να διαβάσω για όλους το άρθρο 135, παράγραφος 5, το οποίο ορίζει τα εξής: «Η συζήτηση των επερωτήσεων περιορίζεται αποκλειστικά στο θέμα που αναφέρεται στο κείμενο της επερώτησης... Η συζήτηση οποιουδήποτε άλλου θέματος, όμοιου ή συναφούς με το θέμα της επερώτησης δεν επιτρέπεται…». Είναι απόλυτος ο Κανονισμός. Είναι αυστηρός. Αυτό ήθελα να πω. Τίποτε περισσότερο.
      Ο κύριος Υπουργός έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δεν θα περιμένει να ακούσει και τους υπόλοιπους ομιλητές ο κύριος Υπουργός;
      ΠΡΟΕΔΡΕΥΩΝ (Γεώργιος Σούρλας): Μήπως πρέπει να ακούσετε και τον κ. Κωνσταντόπουλο, κύριε Υπουργέ;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα κάνω μόνο μία παρέμβαση δύο λεπτών.
      ΠΡΟΕΔΡΕΥΩΝ (Γεώργιος Σούρλας): Έχετε δικαίωμα να μιλήσετε περισσότερο από δύο λεπτά.
      Ορίστε, κύριε Υπουργέ, έχετε το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κυρίες και κύριοι συνάδελφοι, επειδή υπήρξε παρέμβαση του Προέδρου του Συνασπισμού για ένα θέμα που είναι έξω από την επερώτηση, οφείλω να κάνω μία πολύ σύντομη παρέμβαση και να πω ότι δεν υπήρξε καμία επίθεση ούτε της Κυβέρνησης ούτε του Κυβερνητικού Εκπροσώπου στο Συνασπισμό και ούτε βεβαίως στον κ. Αλαβάνο. 
      Ο Κυβερνητικός Εκπρόσωπος ζήτησε σήμερα για μία ακόμη φορά να βγουν και να τοποθετηθούν υπεύθυνα όλα τα κόμματα, και το ΠΑ.ΣΟ.Κ. και ο Συνασπισμός και το Κομμουνιστικό Κόμμα της Ελλάδας. Δέχονται τα κόμματα ότι οι καταλήψεις δημιουργούν πρόβλημα για το μέλλον των παιδιών μας; Αυτό ήταν το ερώτημα, το οποίο ετέθη. Εάν το δέχονται, τότε να δηλώσουν ευθαρσώς ότι δεν συναινούν σε τέτοιες διαδικασίες, οι οποίες το μόνο που μπορούν να κάνουν, είναι να βλάπτουν σοβαρά το μέλλον δεκαπεντάχρονων παιδιών. 
      Επιβάλλεται, λοιπόν, μία ξεκάθαρη θέση. Κανένα κόμμα δεν μπορεί να λειτουργεί γύρω από τα ζητήματα αυτά εν κρυπτώ. Η Κυβέρνηση πήρε μία ξεκάθαρη θέση και το ίδιο ζητά από όλα τα κόμματα, δηλαδή να δηλώσουν εάν θεωρούν τα κόμματα ότι το φαινόμενο των καταλήψεων βοηθά τους νέους μας ή μήπως δημιουργεί προβλήματα για το μέλλον. 
      Αυτό δεν αποτελεί επίθεση σε κανέναν κύριοι συνάδελφοι του Συνασπισμού. Σε κάθε περίπτωση η Κυβέρνηση και σήμερα για μία ακόμη φορά -από το Βήμα αυτό μπορώ να το κάνω και εγώ- καλεί τους δασκάλους να επιστρέψουν στα σχολειά τους. Αυξήσεις της τάξεως του 45% και 47% σε πρωτοδιοριζόμενους δασκάλους δεν σηκώνει η οικονομία μας. Δεν μπορούμε να δώσουμε τέτοιες αυξήσεις. Δεν είναι λογικό το αίτημα.
      Εις ό,τι αφορά τις δεσμεύσεις μας για τους δασκάλους, να ξαναπούμε ότι πέραν της αυτονόητης αύξησης που δίνεται κάθε χρόνο στο πλαίσιο της εισοδηματικής πολιτικής, τα 105 ευρώ για τα οποία δεσμευτήκαμε και τα οποία θα δοθούν σε τρία χρόνια, είναι μία ξεκάθαρη δέσμευση της Κυβέρνησης που υλοποιείται. 
      Αυτά είπαμε και σήμερα για μία ακόμη φορά και θα ξαναπώ, κύριοι συνάδελφοι, πως δεν εκτιμούμε ότι αυτά αποτελούν επίθεση εναντίον του Συνασπισμού ή εναντίον υμών, κύριε Αλαβάνο.
      Σας ευχαριστώ.
	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν σας έδωσαν….
	ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τα έχω όλα εδώ, κύριε Αλαβάνο. Έχω μπροστά μου τις δηλώσεις του κ. Ρουσόπουλου. Διαβάζοντας τις δηλώσεις, δεν είδα καμία στιγμή ότι υπήρξε επίθεση κανενός σε κανένα.
	Ευχαριστώ.
	ΠΡΟΕΔΡΕΥΩΝ (Γεώργιος Σούρλας): Βλέπετε ότι πολύ σοφά προβλέπεται από τον Κανονισμό να μη φεύγουμε από το θέμα της επερώτησης, γιατί προκύπτουν άλλα θέματα, τα οποία επισκιάζουν την επερώτηση. Εμείς τώρα φύγαμε από το θέμα του Ι.Κ.Α., που είναι ένα σοβαρό, πολύ σημαντικό κοινωνικό ζήτημα και κάνατε ένα ζωντανό διάλογο. Απαραίτητο; Θα πείτε «ναι», αλλά έτσι επισκιάζεται το μεγάλο θέμα της επερώτησης. Βλέπετε ότι σοφά έχουν τεθεί αυτά τα πράγματα στον Κανονισμό της Βουλής.
	Ο κ. Κωνσταντόπουλος έχει το λόγο.
	ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Θα ήθελα να διατυπώσω την πολιτική μου έκπληξη και δυσαρέσκεια ταυτόχρονα, όταν ακούω νέους πολιτικούς να γυρίζουν στη λογική των υποκινητών και των σκοτεινών δακτύλων -όταν κοινωνικές ομάδες διαμαρτύρονται- και, επίσης, να ανακαλούν στην καθημερινή πρακτική τη λογική των δηλώσεων.
     Δηλώστε μας στο ερώτημα που εμείς διατυπώνουμε, ποια είναι η θέση σας, γιατί αλλιώς δεν δικαιούστε να ομιλείτε.
     Αυτά, κύριε Υπουργέ, είναι άλλης εποχής. Και εγκαταλείψτε τα, όσο είναι ακόμη νωρίς, διότι αυτά είναι που ανακυκλούμενα επιβαρύνουν το δημόσιο βίο της χώρας.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Σας παραπέμπω στις δηλώσεις του κ. Ρουσόπουλου.
     ΠΡΟΕΔΡΕΥΩΝ (Γεώργιος Σούρλας): Σας παρακαλώ!
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Όταν διαμαρτύρονται κοινωνικές ομάδες, διαμαρτύρονται γιατί υπάρχουν ανοιχτά κοινωνικά προβλήματα. Και όταν οι κυβερνήσεις, αντί να ευαισθητοποιούνται από την κοινωνική διαμαρτυρία, αναζητούν υποκινητές και παρασκηνιακούς δακτύλους, τότε οι κυβερνήσεις είναι εκείνες που εθελοτυφλούν. Και πολλοί είναι εκείνοι που ξεκίνησαν να κάνουν επίδειξη πυγμής και να κατατροπώσουν την κοινωνία που επικαλείται εύλογα κοινωνικά προβλήματα και τελικά, αντί να θριαμβεύσουν σε βάρος της κοινωνίας, κατέληξαν σε πολιτικό Βατερλώ. Υπήρξαν και προηγούμενοι Υπουργοί στις θέσεις σας, που κατέληξαν σε Βατερλώ και άλλοι Υπουργοί στο Υπουργείο Παιδείας, που σκιαμαχώντας με τα προβλήματα των παιδιών, των οικογενειών, των εκπαιδευτικών, των σχολείων και των πανεπιστημίων, κατάφεραν να επιβαρύνουν ακόμη περισσότερο τη δραματική κατάσταση, η οποία επικρατεί στο σύνολο της ελληνικής εκπαίδευσης.
     Αλλά ας έρθουμε στο συγκεκριμένο θέμα, που έχει μία συνάφεια, γιατί όλες οι κοινωνικές ομάδες βρίσκονται αυτήν τη στιγμή σε διέγερση. 
     Δεν αντιλαμβάνεστε ότι σήμερα μιλάτε, στην Αναθεώρηση του Συντάγματος, για ρήτρα περί κοινωνικής συνοχής την οποία πρέπει να διασφαλίζει το κράτος και η Κυβέρνησή σας δεν μπορεί να εξασφαλίσει μία αξιοπρεπή δημόσια ασφάλιση; Τι νόημα έχουν τα μεγάλα λόγια περί κοινωνικής συνοχής, όταν η κατάσταση η οποία υπάρχει στη δημόσια κοινωνική ασφάλιση, είναι δραματική; Να περιγράφουμε το πρόβλημα με τη μια ή την άλλη εκδοχή του; Είναι σαν να μιλάμε για πράγματα, τα οποία βοούν από μόνα τους.
     Πόσα, κύριε Υπουργέ, οφείλει το δημόσιο στο Ι.Κ.Α.; Γιατί δεν τα αποδίδει; Πόσα, κύριε Υπουργέ, οφείλει ο ιδιωτικός τομέας στο Ι.Κ.Α.; Γιατί δεν τα αποδίδει; Γιατί αυτά που οφείλονται στο Ι.Κ.Α., δεν εισπράττονται; Γιατί λεηλατήθηκε συστηματικά το αποθεματικό του Ι.Κ.Α.; Γιατί σήμερα φθάσαμε στο σημείο το 67% των ασφαλισμένων να έχει συντάξεις 540 ευρώ, περίπου 16 ευρώ τη μέρα; Σε ποιον άνθρωπο μπορείτε να πείτε σήμερα ότι μπορεί να ζήσει με 540 ευρώ; Πώς είναι δυνατόν σήμερα να μην αντιμετωπίζεται το φαινόμενο ότι το 10% έως 20% μονάχα των ιατρικών δαπανών καλύπτεται για τους ασφαλισμένους του Ι.Κ.Α., όταν η πολιτική σας είναι εκείνη οποία ενθαρρύνει και αφήνει ανοιχτά όλα τα πεδία της κερδοσκοπίας στο θέμα της διασφάλισης της υγείας;
     Να σας ρωτήσω και κάτι ακόμη. Τι έγινε με τις αποκαλύψεις, ανακοινώσεις, με τα δημοσιεύματα που είδαν το φως πριν από ενάμιση μήνα για μεγάλες δραστηριότητες, έκνομες, έτσι ώστε να καταβάλεται μικρότερη εισφορά από μεγάλες κατασκευαστικές εταιρείες στο Ι.Κ.Α.; Ποιοι είναι αυτοί; Γιατί και πώς εισπράττονται; Λείπει το προσωπικό; Γιατί δεν προσλαμβάνετε; Λείπουν τα μέσα; Γιατί δεν εκσυγχρονίζετε όλο το σύστημα του Ι.Κ.Α. και τα παραρτήματά του;
     Όταν μιλάμε για ζητήματα ανοιχτά, για κοινωνικά προβλήματα, για ανοιχτές πληγές στο κοινωνικό σώμα, αναζητούμε τις πολιτικές αιτίες που διαμορφώνουν αυτήν την κατάσταση. Για τις πολιτικές αιτίες μιλήστε μας. Γιατί δεν εισπράττονται όσα οφείλονται; Γιατί δεν προσλαμβάνονται εκείνοι που είναι αναγκαίοι, για να υπάρχουν οι ελεγκτικοί μηχανισμοί; Γιατί εξακολουθεί και επί των ημερών σας να θριαμβεύει η εισφοροδιαφυγή και η εισφοροκλοπή;
      Επ’ αυτών δώστε απαντήσεις και μετά γυρίστε στο συνταξιούχο και πείτε του: «Ζήσε με 540 ευρώ το μήνα», με το επιχείρημα ότι δεν αντέχει ο προϋπολογισμός. Θα πείσετε κανένα σ’ αυτήν τη χώρα, στο 2006, ότι δεν υπάρχουν λεφτά που σπαταλιούνται; Θα πείσετε κανένα από τους εργαζόμενους, τους συνταξιούχους, τους νέους, τις γυναίκες, όλες αυτές τις ευπαθείς κοινωνικές ομάδες, ότι δεν σκορπιούνται χρήματα του δημοσίου με ανορθολογικό τρόπο; Θα πείσετε κανένα ότι δεν μπορείτε να έχετε μια πιο τακτική και χρηστή διαχείριση του δημοσίου χρήματος, όταν από παντού βοά η κοινωνία ότι οι λίγοι πλουτίζουν διαρκώς περισσότερο και ότι οι φτωχοί διαρκώς πιέζονται περισσότερο; 
      Είτε σας αρέσει είτε δεν σας αρέσει, μπορεί να φθάσαμε στον 21ο αιώνα, αλλά για μια ακόμα φορά, δυστυχώς και στον 21ο αιώνα εκείνο που έχει σημασία για την πολιτική και τη δημοκρατία, είναι η σχέση ανάμεσα στον πλούτο και στη φτώχια. Όταν η σχέση ανάμεσα στον πλούτο και στη φτώχια είναι άνιση, τότε πάσχει η δημοκρατία και καμιά διακυβέρνηση δεν μπορεί να έχει την κοινωνική νομιμοποίηση. Και όταν μεγαλώνει ο αριθμός εκείνων που διαρκώς αποκλείονται από την εργασία, από την ασφάλιση, από την οικονομία, από τον πολιτισμό και από την παιδεία, τότε πράγματι υπονομεύεται η κοινωνική αποστολή της δημοκρατίας, για να εξασφαλίσει την αισιοδοξία σ' αυτόν τον τόπο. Όταν, λοιπόν, οι εύθραυστες και ευπαθείς κοινωνικές ομάδες διαμαρτύρονται, οι εργαζόμενοι, οι συνταξιούχοι, οι νέοι, οι γυναίκες, όταν αυτοί διακατέχονται από έντονο αίσθημα ανασφάλειας, τότε μην περιμένετε από την κοινωνία καμία δημιουργική αισιοδοξία. 
      Τι θέλετε από εκεί και πέρα; Τη λογιστική αντίληψη ότι δεν μπορείτε να κάνετε αλλιώς; Μπορείτε  να κάνετε αλλιώς. Διότι, αν λέτε σήμερα ότι δεν μπορείτε, τότε όσα λέγατε προεκλογικά ή τα λέγατε στον αέρα ή δεν ξέρετε πια πώς να διαχειριστείτε αυτά τα προβλήματα. Λέγατε ότι μπορείτε να λύσετε το πρόβλημα και σήμερα λέτε: «Δεν μπορώ να το λύσω το πρόβλημα». Αυτό δεν είναι πολιτική ανεπάρκεια; Δεν είναι πολιτική ανακολουθία; Δεν είναι πολιτική αποτυχία; Δεν μιλάμε για δαπάνες πολυτελείς, μιλάμε για το έσχατο όριο της φτώχιας, για την κατώτερη σύνταξη, για το εγγυημένο εισόδημα, για την αξιοπρεπή διαβίωση. 
      Τι θα πείτε λοιπόν, ότι τους συνταξιούχους τους υποκινεί ο Συνασπισμός, τους υποκινεί ο κ. Αλαβάνος ως Πρόεδρος του Συνασπισμού; Να, γιατί σας είπα: Εγκαταλείψτε αυτήν τη νοοτροπία των υποκινητών. Μας παραπέμπει στη δεκαετία του ’60. Και εγκαταλείψτε τη λογική των δηλώσεων: «Δηλώστε μας όλοι, γιατί το αξιώνουμε εμείς ως εξουσία και αν δεν το δηλώσετε, δεν έχουμε να πούμε τίποτε». Δεν είναι νοοτροπίες αυτές. Πείτε στο Υπουργείο Παιδείας να είναι Υπουργείο Παιδείας, δηλαδή να διαμορφώνει κουλτούρα παιδείας, κουλτούρα διαλόγου και όχι να διακατέχεται από το ναπολεόντειο σύνδρομο επίδειξης πυγμής. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κωνσταντόπουλε.
      Το λόγο έχει ο Υπουργός Απασχόλησης και Κοινωνικής Προστασίας κ. Σάββας Τσιτουρίδης.
      Τώρα, λοιπόν, γενικεύθηκε η επερώτηση. Πείτε για την παιδεία, πείτε για τις καταλήψεις, πείτε για ό,τι άλλο και, αν μείνει χρόνος, πείτε και για το Ι.Κ.Α.. 
      ΦΩΤΗΣ ΚΟΥΒΕΛΗΣ: Κύριε Πρόεδρε,  δεν έγινε κάποιο έγκλημα. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Κουβέλη, εσείς είστε από τους πλέον γνώστες και με σεβασμό στους κανονισμούς και στους όρους.
      Ορίστε, κύριε Υπουργέ, έχετε το λόγο. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εγώ, αγαπητοί κύριοι συνάδελφοι, θα σας πάρω ένα λεπτό μόνο, για να ξαναέλθω στο θέμα το οποίο έθιξε και ο κ. Αλαβάνος και ο κ. Κωνσταντόπουλος. Η εκτίμηση της Κυβέρνησης, κύριοι συνάδελφοι, είναι ότι οι ξεκάθαρες θέσεις των κομμάτων δεν αποτελούν δήλωση νομιμοφροσύνης. Ζούμε σε δημοκρατία και οφείλουμε στα μείζονα αυτά ζητήματα να έχουμε ξεκάθαρες θέσεις. 
      Αυτό είναι το ερώτημα και η θέση την οποία προέβαλε και σήμερα η Κυβέρνηση δια του Κυβερνητικού Εκπροσώπου. Και επειδή μιλούμε για υποκινητές, ουδέποτε ελέχθη αυτό ούτε από την Κυβέρνηση ούτε από τον κ. Ρουσόπουλο. ‘Όταν μάλιστα ρωτήθηκε σήμερα, είπε ότι «Δεν είπα κάτι τέτοιο και δεν έχει νόημα να σχολιάσω και να απαντήσω σε μια ερώτηση, όταν δεν έθεσα το θέμα». Άρα, λοιπόν, ας μη βάζουμε θέματα στην Αίθουσα, τα οποία δεν είναι θέματα που έθεσε η Κυβέρνηση. 
      Θα ξαναπώ, όμως, ότι περιμένει η Κυβέρνηση από όλα τα κόμματα -και από την Αξιωματική Αντιπολίτευση και από τα κόμματα της Αριστεράς- να τοποθετηθούν ξεκάθαρα. Είμαστε υπέρ ή όχι όσον αφορά τις καταλήψεις, οι οποίες εκτιμούμε -εμείς ως Κυβέρνηση- ότι δημιουργούν προβλήματα για την παιδεία και για δεκαπεντάχρονους και δεκαεξάχρονους ανθρώπους. 
      Θα έρθω τώρα στο θέμα, το οποίο αποτελεί το ζήτημα της επερώτησης του Συνασπισμού. 
      Οφείλω να πω, κυρίες και κύριοι συνάδελφοι, ότι η κατάθεση αυτής της επερώτησης των Βουλευτών του Συνασπισμού για την πορεία του μεγάλου ασφαλιστικού οργανισμού της χώρας, του Ι.Κ.Α., γίνεται σε μια πολύ σημαντική χρονική συγκυρία. Γίνεται σε μια χρονική συγκυρία, όπου έχουν δρομολογηθεί από την Κυβέρνησή μας μια σειρά από πολιτικά μέτρα, που έχουν τους εξής στόχους: Να προχωρήσουμε στις αναγκαίες μεταρρυθμίσεις του συστήματος της κοινωνικής ασφάλισης στη χώρα. Να αντιμετωπίσουμε τις αδικίες του σημερινού ασφαλιστικού συστήματος. Να ενισχύσουμε το κλίμα εμπιστοσύνης των Ελλήνων πολιτών προς το δημόσιο σύστημα κοινωνικής ασφάλισης. Να ενισχύσουμε την απασχόληση και συγχρόνως το αίσθημα ασφάλειας και αυτοπεποίθησης στον εργαζόμενο και στο συνταξιούχο. Να δημιουργήσουμε ένα αποτελεσματικό δίκτυο κοινωνικής προστασίας και αλληλεγγύης για το σύνολο των Ελλήνων πολιτών και να πετύχουμε τον εξορθολογισμό του συστήματος κοινωνικής ασφάλισης, που θα μας επιτρέψει να ενισχύσουμε συντάξεις και παροχές τόσο των μελλοντικών, αλλά βεβαίως και των σημερινών συνταξιούχων.
      Εκτιμούμε ότι απαιτείται μια ασφαλιστική μεταρρύθμιση που θα διασφαλίζει ένα βιώσιμο και δίκαιο ασφαλιστικό σύστημα με προοπτική δεκαετιών. Σε κάθε περίπτωση, το σύστημα κοινωνικής ασφάλισης, σύμφωνα με τη θέση της Κυβέρνησής μας, θα διατηρήσει τα βασικά χαρακτηριστικά του. Ο χαρακτήρας του, δηλαδή, θα παραμένει δημόσιος, υποχρεωτικός και αναδιανεμητικός και η τριμερής χρηματοδότηση θα συνεχίσει να αποτελεί τη βάση του συστήματος.
      Ξεκαθαρίζουμε ότι για να μπορέσουμε να κάνουμε την αναγκαία μεταρρύθμιση, η οποία θα γίνει την επόμενη τετραετία, πρέπει να εφαρμόσουμε την ισχύουσα νομοθεσία. Υπάρχουν σημαντικές ευθύνες των προηγουμένων κυβερνήσεων, οι οποίες έχουν αφήσει πάρα πολλές εκκρεμότητες. Πολλές από τις ρυθμίσεις του νόμου Σιούφα, όπως λέγεται, του 1992 δεν έχουν εφαρμοστεί, ενώ ανεφάρμοστοι παρέμειναν στο σύνολό τους οι νόμοι που ψήφισαν οι προηγούμενες κυβερνήσεις του ΠΑ.ΣΟ.Κ.. Νόμος Παπαϊωάννου το 1999. Νόμος Ρέππα το 2002. Δεν τόλμησε το ΠΑ.ΣΟ.Κ. να εφαρμόσει ό,τι ψήφισε. Ίσως δεν τόλμησε να προχωρήσει, ίσως δεν ανταποκρινόταν ο διοικητικός μηχανισμός, ίσως αντιδρούσαν κάποιοι εκ των κοινωνικών εταίρων. Αλλά σε κάθε περίπτωση, κύριοι συνάδελφοι, η ευθύνη εφαρμογής των νόμων ανήκει στις κυβερνήσεις. Είχαμε κυβερνήσεις, οι οποίες ψήφιζαν νόμους και δεν τους εφήρμοζαν. 
      Η θέση η δική μας είναι ξεκάθαρη. Εφαρμόζοντας τη νομοθεσία αυτή που ισχύει, αυτή που ψηφίστηκε από προηγούμενες κυβερνήσεις, δημιουργούμε τις βάσεις για να αποτυπώσουμε το αναλογιστικό έλλειμμα του συστήματός μας, όποιο και αν είναι αυτό. 
      Από εκεί και πέρα, αυτή η δουλειά που κάνουμε σήμερα, θα επιτρέψει στην κυβέρνηση της επόμενης τετραετίας να προχωρήσει στις αναγκαίες αλλαγές χωρίς αυξήσεις ορίων ηλικίας, κύριοι συνάδελφοι, χωρίς αυξήσεις εισφορών, χωρίς –αυτονόητα- μειώσεις συντάξεων και όλα αυτά, μέσα από μία ορθολογική μεταβατική περίοδο. Αυτή είναι η θέση της σημερινής Κυβέρνησης που φιλοδοξεί να είναι κυβέρνηση και την επόμενη τετραετία. 
      Σ’ αυτό το βιώσιμο και δίκαιο ασφαλιστικό σύστημα που θέλουμε, το Ι.Κ.Α. θα συνεχίσει να έχει πρωταγωνιστικό ρόλο, όπως έχει και σήμερα. Είναι, άλλωστε, ο μεγαλύτερος ασφαλιστικός φορέας της χώρας, παρέχοντας υπηρεσίες σε πάνω από έξι εκατομμύρια, άμεσα και έμμεσα, ασφαλισμένους. 
      Στο πλαίσιο αυτό, θα ήθελα πραγματικά να ευχαριστήσω τους συναδέλφους του Συνασπισμού Ριζοσπαστικής Αριστεράς, γιατί με την επερώτηση που μας κάνετε, κύριοι συνάδελφοι, μας δίνετε την ευκαιρία να συζητήσουμε στην Εθνική Αντιπροσωπεία θέματα που αφορούν το μεγάλο αυτό ασφαλιστικό οργανισμό. Και θα ήθελα ακόμη να επισημάνω ότι ο τρόπος με τον οποίο στο κείμενο, αλλά και στη συζήτηση, ήρθε ο Συνασπισμός να ασκήσει κριτική, μπορεί να συμβάλει θετικά στην προσπάθειά μας για διαρκή βελτίωση των υπηρεσιών που παρέχει το Ι.Κ.Α.. 
    Στην ιστορική διαδρομή των εβδομήντα χρόνων από την ίδρυσή του, οφείλουμε να πούμε ότι το Ι.Κ.Α. αποτυπώνει ανάγλυφα τη διαδρομή του συνόλου της κοινωνικής ασφάλισης στην Ελλάδα. Και αναμφίβολα, σ’ αυτά τα εβδομήντα χρόνια το Ι.Κ.Α. ενσωμάτωσε τις συνέπειες και τα αποτελέσματα κάθε θετικής, κάθε δημιουργικής, αλλά και κάθε στρεβλής και αποσπασματικής παρέμβασης, έχοντας έτσι υποστεί διαχρονικά όλα τα θετικά και, κυρίως, τα αρνητικά αυτού του συστήματος. 
    Η Κυβέρνηση της Νέας Δημοκρατίας αντιμετωπίζει το ασφαλιστικό ζήτημα ως ένα ζήτημα που αφορά όλους τους Έλληνες, αφορά τη γενιά μας, αλλά και τη γενιά που έρχεται μετά από εμάς. Εμείς παρουσιάσαμε στον ελληνικό λαό ένα σχέδιο για το ασφαλιστικό σύστημα της χώρας και λάβαμε εντολή από μια μεγάλη κοινωνική πλειοψηφία να υλοποιήσουμε το πρόγραμμά μας και αυτό κάνουμε. Η Κυβέρνηση προχωρά με διάλογο  και με συνέπεια στην υλοποίηση αυτών των δεσμεύσεων. 
    Οφείλω να πω ότι για τόσο σημαντικά ζητήματα δεν είναι απαραίτητο να συμφωνούμε. Είναι απαραίτητο, όμως, να συνεννοηθούμε, να αποδεχτούμε από κοινού τα δεδομένα, ώστε να μπορέσουμε, ενδεχομένως αύριο, να συμφωνήσουμε και στις λύσεις. Γι’ αυτό και από αυτό το Βήμα  καλώ για μία ακόμη φορά όλους, κόμματα και κοινωνικούς εταίρους, να επιτελέσουν το αυτονόητο χρέος τους και να συμμετάσχουν σ' αυτόν τον ανοιχτό διάλογο, ο οποίος θα μας επιτρέψει να βάλουμε τις βάσεις για λύσεις που θα έρθουν στην επόμενη τετραετία και που θα αφορούν τις γενιές που θα έρθουν μετά από εμάς. 
    Είναι σαφής, λοιπόν, η θέση μας για συνεννόηση και σύνθεση απόψεων. Σ’ αυτό το πλαίσιο, προωθούμε μια πολύ ουσιαστική μεταρρυθμιστική παρέμβαση στο Ι.Κ.Α.. Το Ι.Κ.Α. με καθυστερήσεις πολλών δεκαετιών έρχεται τώρα να λειτουργήσει σε πιο στέρεες και ουσιαστικές βάσεις για να αποκτήσει σύγχρονο και πιο ανθρώπινο πρόσωπο. Ασφαλώς δεν ισχυριζόμαστε ότι όλα λειτουργούν όπως θα θέλαμε. Το αντίθετο. Και δεν μπορούμε να είμαστε ικανοποιημένοι σε πολλά ζητήματα, όπου πιστεύουμε ότι πρέπει να γίνουν ακόμη πολλά και σημαντικά βήματα. Αυτό δεν σημαίνει ότι δεν πρέπει να αναγνωρίζουμε μια πολύ σημαντική προσπάθεια που έχει γίνει τα τελευταία δυόμισι χρόνια από την Κυβέρνηση, από τη διοίκηση του Ι.Κ.Α. και από τους εργαζόμενους του ιδρύματος. Μια προσπάθεια για να ολοκληρωθεί πριν απ’ όλα το στρατηγικής σημασίας έργο της μηχανοργάνωσης.
     Έγινε προσπάθεια για να ενισχυθούν οι ελεγκτικοί μηχανισμοί για την πάταξη της εισφοροδιαφυγής, για να απλοποιηθούν οι διαδικασίες και για να περιοριστεί η γραφειοκρατία που ταλαιπωρεί τους συναλλασσόμενους με το Ι.Κ.Α., για να ενισχυθεί το Ι.Κ.Α. σε διοικητικό και υγειονομικό προσωπικό. Αμέσως μετά θα αναφερθώ σε αριθμούς όσον αφορά σ’ αυτήν την ενίσχυση. Ακόμη, έγινε προσπάθεια για να βελτιωθούν οι συνθήκες εργασίας του ιατρικού και διοικητικού προσωπικού, να εκσυγχρονιστούν οι δομές και οι υποδομές για την άμεση έκδοση των συντάξεων. Αμέσως μετά θα αναφερθώ στο χρόνο έκδοσης των συντάξεων, δηλαδή, ποιο χρόνο βρήκαμε, πού είμαστε σήμερα και πού θα πάμε σ’ αυτό το θέμα. 
    Συνεχίζουμε την προσπάθεια για να εφαρμόσουμε ένα ολοκληρωμένο σχέδιο για την αξιοποίηση της κινητής και ακίνητης περιουσίας και αυτού του ιδρύματος, αλλά και όλων των φορέων κοινωνικής ασφάλισης. Κάνουμε προσπάθεια να εξορθολογήσουμε τις δαπάνες, ώστε παράλληλα με την πάταξη της διαφθοράς να διευρύνουμε τους διαθέσιμους πόρους για τη βελτίωση των παρεχομένων υπηρεσιών προς κάθε ασφαλισμένο. 
    Και κάτι άλλο. Οφείλω να το πω απ’ αυτό το Βήμα. Όλοι όσοι πιστεύουμε –και εμείς ως Κυβέρνηση πιστεύουμε- στο δημόσιο σύστημα κοινωνικής ασφάλισης, οφείλουμε να αναγνωρίσουμε ότι κανένας άλλος ασφαλιστικός οργανισμός είτε δημοσίου είτε, κυρίως, ιδιωτικού χαρακτήρα, δεν θα μπορούσε ποτέ να αντέξει το βάρος της παροχής τόσο ευρέως φάσματος ασφαλιστικών υπηρεσιών με την ευθύνη, το κύρος και τη συνέπεια που προσφέρει το Ι.Κ.Α. σε εκατομμύρια συμπολίτες μας. Αυτό σε μεγάλο ποσοστό επιτυγχάνεται χάρη στην υπεύθυνη δουλειά που προσφέρεται από τη συντριπτική πλειοψηφία του ιατρικού, του υγειονομικού και του διοικητικού προσωπικού του ιδρύματος. 
    Οφείλουμε, επίσης, να αναγνωρίσουμε από την άλλη πλευρά το αυτονόητο δικαίωμα κάθε ασφαλισμένου εργαζόμενου ή συνταξιούχου να απολαμβάνει αξιόπιστων, ποιοτικών και αποτελεσματικών διοικητικών και ιατρικών υπηρεσιών από τον ασφαλιστικό του φορέα και να διεκδικεί, βεβαίως, όλο και καλύτερες και όλο και περισσότερες υπηρεσίες. 
     Αυτό είναι αυτονόητο, γιατί ο ασφαλισμένος και ο συνταξιούχος του Ι.Κ.Α. έχουν πληρώσει καταβάλλοντας για χρόνια σημαντικό μέρος του εισοδήματός τους.
     Και μάλιστα οφείλω να πω από το Βήμα αυτό ότι οι συνταξιούχοι του Ι.Κ.Α., όπως και του Ο.Γ.Α., όπως και του Τ.Ε.Β.Ε. και κατά κανόνα οι χαμηλοσυνταξιούχοι αυτής της χώρας συνεχίζουν να πληρώνουν τις πολύ μεγάλες αδικίες που υπάρχουν στο σύστημα κοινωνικής ασφάλισης. Και περιορίζομαι στις αδικίες που δημιουργούνται εντός του συστήματος κοινωνικής ασφάλισης και δεν αναφέρομαι στις αδικίες που το πολιτικό και οικονομικό σύστημα επί πολλές δεκαετίες έχει δημιουργήσει στην πλάτη του συστήματος κοινωνικής ασφάλισης.
     Πιστεύω, λοιπόν, κύριοι συνάδελφοι, ότι χρειάζεται ένα βαθύ μεταρρυθμιστικό κύμα που θα παρασύρει και στο Ι.Κ.Α. κάθε χρονίζουσα παθογένεια, κάθε στρέβλωση και κάθε εμπόδιο στην προσπάθεια ανασυγκρότησης του ιδρύματος. Μόνο μέσα στους τελευταίους μήνες το Υπουργείο Απασχόλησης και Κοινωνικής Προστασίας, σε σταθερή συνεχή και θεσμική συνεργασία με τη διοίκηση του Ι.Κ.Α. σε εβδομαδιαία βάση έχει σχεδιάσει, προετοιμάσει και δρομολογήσει σημαντικό αριθμό μεταρρυθμιστικών πρωτοβουλιών, ενεργειών, δράσεων και τομών. 
     Θα έλθω στο προσωπικό. Ενισχύουμε το Ι.Κ.Α. με νέο μόνιμο προσωπικό και καλύπτουμε μεγάλο μέρος των κενών οργανικών θέσεων που υπάρχουν σήμερα. Στον τομέα των υγειονομικών στελεχών έχει ξεκινήσει ήδη μέσω Α.Σ.Ε.Π. η διαδικασία πρόσληψης χιλίων επτακοσίων πέντε μονίμων υπαλλήλων και αμέσως μετά την ολοκλήρωση της διαδικασίας του Α.Σ.Ε.Π. το ίδρυμα με αυτές τις χίλιες επτακόσιες πέντε θέσεις  καλύπτει το σύνολο των κενών οργανικών θέσεων των υγειονομικών σε όλες τις μονάδες υγείας. 
     Στον τομέα των διοικητικών στελεχών έχουμε ήδη δρομολογήσει με διαδικασίες Α.Σ.Ε.Π. την πρόσληψη χιλίων διακοσίων είκοσι επτά διοικητικών υπαλλήλων διαφόρων κλάδων, φθάνοντας έτσι συνολικά στην κάλυψη του 81% των προβλεπόμενων από το οργανόγραμμα μονίμων θέσεων. Αμέσως μετά, πέρα από τις χίλιες διακόσιες είκοσι επτά θέσεις έχουν εγκριθεί ήδη για το τρέχον έτος 2006 πεντακόσιες είκοσι επιπλέον οργανικές θέσεις και έτσι φθάνουμε σε μία κάλυψη, η οποία θα φθάσει στο 90% των οργανικών θέσεων.
     Είναι γεγονός ότι η πρόσληψη αυτού του νέου προσωπικού θα οξυγονώσει με νέες δυνάμεις το ανθρώπινο δυναμικό του ιδρύματος. Συγχρόνως προχωρούμε σε μία ολοκληρωμένη πρόταση διοικητικής ανασυγκρότησης του οργανισμού του Ι.Κ.Α.-Ε.Τ.Α.Μ.. Πιστεύουμε ότι μέσα στους προσεχείς μήνες το Ι.Κ.Α. με το νέο κανονισμό του θα μπορεί να βρεθεί σε αρμονία με τις απαιτήσεις των καιρών μας. 
     Η πρόταση για το νέο κανονισμό θα τεθεί σε διάλογο με τους εργαζόμενους και τους κοινωνικούς εταίρους και σε συνδυασμό με τον περιορισμό του χρονικού και οικονομικού κόστους λειτουργίας των υπηρεσιών που προσφέρει η ταχεία εξέλιξη του ολοκληρωμένου πληροφοριακού συστήματος του Ι.Κ.Α. και τη νέα έγκριση προσλήψεων του έτους που θα έλθει, θα μπορέσουμε να πετύχουμε πολύ πιο γρήγορα τους στόχους μας. 
     Έρχομαι τώρα σ’ ένα πολύ μεγάλο θέμα που είναι η εισφοροδιαφυγή, το ολοκληρωμένο πληροφοριακό σύστημα και οι ελεγκτικοί μας μηχανισμοί. 
     Κύριοι συνάδελφοι, έχουμε δώσει ιδιαίτερο βάρος τον τελευταίο χρόνο στην πάταξη της εισφοροδιαφυγής και το κάνουμε με τρεις τρόπους. Πρώτον, με την ολοκλήρωση και των δύο φάσεων λειτουργίας του ολοκληρωμένου πληροφοριακού συστήματος. Δεύτερον, με την εντατικοποίηση των ελέγχων και τρίτον, με την αύξηση του προσωπικού που ασχολείται με ελέγχους του Ι.Κ.Α.. 
     Αναφέρεται στην επερώτηση ότι καθυστερεί η ένταξη των υποκαταστημάτων στο ολοκληρωμένο πληροφοριακό σύστημα. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Η Ε.Δ.Ε. γι’ αυτό το φαινόμενο ολοκληρώθηκε και πού κατέληξε; 
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Όσο για την Ε.Δ.Ε., αν αναφέρεστε σ’ αυτό το οποίο συγκεκριμένο τηλεοπτικό δίκτυο παρουσίασε ως σκάνδαλο, οφείλω να πω ότι είναι σε εξέλιξη. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Εγώ δεν αναφέρομαι στο τι παρουσιάστηκε από την τηλεόραση. Αναφέρομαι στις ανακοινώσεις του Ι.Κ.Α.. Ολοκληρώθηκε η ένορκη διοικητική εξέταση;
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Έχουμε μία Ε.Δ.Ε. που είναι σε εξέλιξη. Στις προσεχείς εβδομάδες υπάρχει τακτή προθεσμία και θα ολοκληρωθεί. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ:  Είναι σε εξέλιξη από τον Ιούνιο.
     ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Από τον  Ιούνιο, κύριε Κωνσταντόπουλε, μιλάμε για χιλιάδες περιπτώσεις, οι οποίες ελέγχονται τις τελευταίες δεκαετίες.
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Και είναι κάποια δισεκατομμύρια.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Είναι σύνθετες υποθέσεις και οτιδήποτε πούμε ή οτιδήποτε αναφέρουμε περαιτέρω όσο είναι σε εξέλιξη η Ε.Δ.Ε., θα ήταν αντιδεοντολογικό και βεβαίως, θα παραβιάζαμε και τους κανόνες του Δημοσιοϋπαλληλικού Κώδικα. και όλους τους άλλους κανόνες. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: …(Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Κωνσταντόπουλε, απάντησε ήδη ο κύριος Υπουργός. 
      Συνεχίστε, κύριε Υπουργέ. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να είστε βέβαιοι ότι τα πορίσματα της Ε.Δ.Ε. θα παρουσιαστούν όπου πρέπει και από εκεί και πέρα –γιατί μιλάμε για το εργατικό κόστος στα δημόσια έργα- εκτιμούμε και αποφασίσαμε στο τέλος του Ιουλίου, παράλληλα μ’ αυτές τις διαδικασίες, ότι η διαδικασία καθορισμού του εργατικού κόστους στα δημόσια έργα να αντικειμενικοποιηθεί, όπως ακριβώς γίνεται εδώ και αρκετά χρόνια, στη διαδικασία καθορισμού του εργατικού κόστους στα ιδιωτικά έργα. Αυτό γίνεται στο πλαίσιο του αγώνα μας για την πάταξη της φοροδιαφυγής. 
      Θα έρθω, όμως, στο Ο.Π.Σ., στο Ολοκληρωμένο Πληροφοριακό Σύστημα. Μέχρι τις 31/10/2006, δηλαδή μέχρι τις 31 Οκτωβρίου 2006, σε σύνολο εκατόν πενήντα επτά υποκαταστημάτων του Ι.Κ.Α. που είναι ενταγμένα στο Ολοκληρωμένο Πρόγραμμα, τα εκατόν τριάντα επτά ήδη καλύπτονται απ’ αυτό. Δηλαδή, ήδη το ποσοστό κάλυψης είναι 85%. 
      Και για να υπάρξει σαφέστερη εικόνα του τι παραλάβαμε ως Κυβέρνηση, θα αναφέρω ότι έως τον Ιούνιο του 2004, μόλις είκοσι ένα υποκαταστήματα είχαν ενταχθεί στο Ο.Π.Σ.. Δηλαδή, από τον Ιούνιο του 2004 έως σήμερα, καλύψαμε μία διαδρομή ένταξης του Ο.Π.Σ. από το 13,4% στο 87,3% και συνεχίζουμε. Πολύ σύντομα θα φθάσουμε στο 100%. Σήμερα, καλύπτονται μηχανογραφικά οι συναλλαγές του 90% των εργοδοτών και των ασφαλισμένων του ιδρύματος, ενώ στο τέλος του Μαρτίου του 2007, θα έχει ολοκληρωθεί και η ένταξη των υπόλοιπων είκοσι μονάδων για να καλύψουμε το 100% των συναλλαγών. 
      Παράλληλα όμως με την ολοκλήρωση της πρώτης φάσης του Ο.Π.Σ., βρίσκεται σε εξέλιξη και η δεύτερη φάση, η οποία προχωρά παράλληλα και αφορά την κάλυψη των εσωτερικών μηχανογραφικών διαδικασιών του Ι.Κ.Α.. Πρόκειται για ένα πρωτοποριακό έργο που η ανάπτυξή του θα ενισχύσει αποτελεσματικά τους ελέγχους, θα επιτρέψει την ταχύτερη είσπραξη των καθυστερουμένων οφειλών και θα επιταχύνει την έκδοση συνταξιοδοτικών αποφάσεων. 
      Κυρίες και κύριοι συνάδελφοι, θα πω ακόμη πως σε ό,τι αφορά τους ελέγχους των αρμοδίων ελεγκτικών μηχανισμών, διπλασιάσαμε τον αριθμό των ελεγκτών, που ασχολούνται στην ειδική υπηρεσία ελέγχου της απασχόλησης και της επιθεώρησης των υπηρεσιών ασφάλισης και οι έλεγχοι των αρμοδίων υπηρεσιών του Ι.Κ.Α., πέρα από το διπλασιασμό των ελεγκτών, έχουν αυξηθεί κατακόρυφα σε όλη την Ελλάδα. 
      Ακόμη πρέπει να πω ότι όπου παρουσιάστηκαν συνεργεία, έχουμε κατακόρυφη αύξηση εγγραφής νέων απασχολούμενων και έκδοση καρτών πρόσληψης στις αρμόδιες υπηρεσίες του Ο.Α.Ε.Δ.. Στο διάστημα από την 1η Ιανουαρίου 2003 μέχρι 31 Δεκεμβρίου 2003, δηλαδή σε ένα έτος, οι έλεγχοι που έγιναν στο Ι.Κ.Α., διαπίστωσαν χίλιες ογδόντα δύο παραβάσεις και μόνο στο οκτάμηνο, από την 1η Ιανουαρίου 2006 έως 31 Αυγούστου 2006 που έχουμε στοιχεία, διαπιστώσαμε τρεις χιλιάδες τριακόσιες ενενήντα πέντε παραβάσεις. Οι αριθμοί αυτοί, όπως και τα πρόστιμα, μιλούν από μόνα τους. Οι αριθμοί αυτοί δείχνουν ότι τα τελευταία χρόνια γίνεται σημαντική δουλειά και στο θέμα των  ελέγχων. 
      Στο μεταξύ, έχουμε προβεί και στη σύσταση εννέα ειδικών υπηρεσιών ελέγχου ασφάλισης στις διοικητικές περιφέρειες της χώρας. Πέρα, λοιπόν, των κεντρικών υπηρεσιών, έχουμε πλέον και εννέα ειδικές υπηρεσίες ελέγχου στην Ανατολική Μακεδονία και Θράκη, στη Δυτική Μακεδονία, στην Ήπειρο, στα Ιόνια Νησιά, στη Θεσσαλία, στη Στερεά Ελλάδα, στην Πελοπόννησο, στο Βόρειο Αιγαίο και στο Νότιο Αιγαίο και οι υπηρεσίες αυτές σήμερα έρχονται να στελεχωθούν αυτούς τους μήνες -και τελειώνουμε μέχρι το τέλος του χρόνου- με κατάλληλο και έμπειρο προσωπικό. 
      Είναι η πρώτη φορά από την ίδρυσή του που το Ι.Κ.Α. αποκτά ολοκληρωμένο ελεγκτικό μηχανισμό με πανελλήνια διοικητική διάρθρωση και ο πόλεμος με την εισφοροδιαφυγή δεν θα γίνεται πλέον αποσπασματικά με περιοδείες μεμονωμένες ή με μεμονωμένες αποστολές στελεχών από το κέντρο, αλλά οργανωμένα και συντονισμένα σε ολόκληρη την επικράτεια. 
      Έρχομαι τώρα στις υποχρεώσεις του δημοσίου και των ιδιωτών προς το Ι.Κ.Α.. 
      Σε ό,τι αφορά τους ιδιώτες οι διαδικασίες είσπραξης από το Ι.Κ.Α. είναι γνωστές και η διοίκηση του Ι.Κ.Α. προχωρά σ’ αυτές.
      Ένα ζήτημα που εξετάζουμε και θα συζητήσουμε σύντομα με τα συναρμόδια Υπουργεία αλλά και με τους κοινωνικούς εταίρους και με τα κόμματα στη Βουλή είναι η ενδεχόμενη ανάληψη σχετικής νομοθετικής πρωτοβουλίας ώστε στο Πτωχευτικό Δίκαιο να ανέβει στην κλίμακα η ικανοποίηση των βεβαιωμένων οφειλών προς τους ασφαλιστικούς φορείς και οργανισμούς. 
      Πιο συγκεκριμένα εκτιμούμε ότι η ικανοποίηση των οφειλών των ασφαλιστικών εισφορών μπορεί να ακολουθήσει την ικανοποίηση των οφειλών προς το δημόσιο. 
      ΦΩΤΗΣ ΚΟΥΒΕΛΗΣ: Γίνεται πρόταξη. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Πρόταξη. Είναι ένα από τα ζητήματα που μας απασχολεί και το οποίο θα φέρουμε σύντομα σε δημόσιο διάλογο. 
      Θεωρούμε, επίσης, επιβεβλημένο με την ευκαιρία της εύλογης ανησυχίας που εκφράζεται σήμερα να καταστήσουμε και το Σώμα κοινωνό στην υπό διαμόρφωση πρωτοβουλία μας για τη συγκρότηση στο ασφαλιστικό σύστημα, συστήματος ανάλογου με τον «ΤΕΙΡΕΣΙΑ». Έτσι με ένα αντικειμενικό, διαφανές και πλήρως ενημερωμένο σύστημα θα διαπιστώνεται από τους ασφαλιστικούς φορείς και οργανισμούς της χώρας ποια είναι η ασφαλιστική συμπεριφορά του κάθε ιδιώτη, ποιοι είναι αυτοί που χρωστούν από πραγματική ανάγκη και ποιοι είναι αυτοί που χρωστούν συστηματικά εκμεταλλευόμενοι τα κενά του συστήματος.
      Έρχομαι τώρα στα χρέη του κράτους προς το Ι.Κ.Α.. Στον τακτικό προϋπολογισμό του 2006 η χρηματοδότηση των ασφαλιστικών φορέων συνολικώς φθάνει τα 8,3 δισεκατομμύρια ευρώ, που αντιστοιχεί στο 4,3% του Α.Ε.Π.. Αυτό είναι μία σημαντική αύξηση ως ποσοστό του Α.Ε.Π. σε σχέση με όλα τα προηγούμενα χρόνια. Κατά το 2007 η κρατική επιχορήγηση στο Ι.Κ.Α., όπως θα παρουσιαστεί στο τελικό σχέδιο του προϋπολογισμού του 2007, θα καλύπτει τόσο τις υποχρεώσεις του δημοσίου προς το Ι.Κ.Α., για το 2006 βεβαίως, και για το 2007, όσο και το σύνολο σχεδόν των υποχρεώσεων που απορρέουν από τις διαφορές των προηγούμενων ετών. Έτσι η Κυβέρνησή μας, παρά τα ασφυκτικά δημοσιονομικά πλαίσια, τηρεί τις υποχρεώσεις της έναντι του Ι.Κ.Α. και σε αντίθεση με προηγούμενες κυβερνήσεις θα είναι σύντομα έτοιμη να ρυθμίσει όλες μα όλες τις εκκρεμείς υποχρεώσεις του κράτους απέναντι στο Ι.Κ.Α., ώστε το κράτος να μη χρωστά ούτε 1 ευρώ τόσο στο Ι.Κ.Α. όσο και στους άλλους φορείς κοινωνικής ασφάλισης. 
      Σε ό,τι αφορά στη διαχείριση της περιουσίας και του Ι.Κ.Α. αλλά και όλων των άλλων ασφαλιστικών οργανισμών, μία περιουσία η οποία ξεπερνά τα 26.000.000.000 ευρώ, πρέπει να πω, κύριοι συνάδελφοι, ότι έχουμε καταγράψει για πρώτη φορά από τότε που υπάρχει σύστημα κοινωνικής ασφάλισης την κινητή και ακίνητη περιουσία -θα καταθέσω αμέσως μετά στα Πρακτικά τον τόμο της καταγραφής αυτής- και έχουμε συστήσει και λειτουργεί με ορίζοντα το τέλος του χρόνου μία επιτροπή με Πρόεδρο τον Υποδιοικητή της Τραπέζης της Ελλάδος και με εξέχοντα μέλη, που ετοιμάζει την επεξεργασία κατευθυντήριων οδηγιών για την αξιοποίηση της κινητής και ακίνητης περιουσίας αλλά και νομοθετική πρόταση για τη σύσταση μιας ανεξάρτητης αρχής παροχής συμβουλευτικών υπηρεσιών προς τους ασφαλιστικούς φορείς και οργανισμούς για τη βέλτιστη αξιοποίηση της κινητής και ακίνητης περιουσίας. Όλα αυτά χωρίς να περιορίζουμε στο ελάχιστο τη δυνατότητα των ταμείων, που έχουν διοικητική και οικονομική αυτονομία, να αποφασίζουν από μόνα τους για τη δική τους περιουσία. Θέλουμε όμως, να δημιουργήσουμε ένα συμβουλευτικό όργανο που θα ενισχύει την αξιοπιστία και τη διαφάνεια. 
      Επίσης, προχωρούμε στην ηλεκτρονική επεξεργασία της κινητής και ακίνητης περιουσίας με στόχο στις 31 Ιανουαρίου του 2007 να βρίσκεται στο διαδίκτυο όλη η καταγραφή της κινητής και ακίνητης περιουσίας καθώς και οι μεταβολές της.
      Έρχομαι τώρα στο ύψος των συντάξεων και στις διαδικασίες έκδοσης μιας σύνταξης.
      Στην επερώτηση γίνεται αναφορά στο ποσό των συντάξεων που χορηγεί το Ι.Κ.Α.. Θα ήθελα στο σημείο αυτό να επισημάνω ότι η σύνταξη που λαμβάνει κάθε ασφαλισμένος εξαρτάται βεβαίως από τα προσωπικά ασφαλιστικά του στοιχεία και από την άλλη πλευρά από το ύψος των ετήσιων ποσοστιαίων αυξήσεων που καθορίζονται από την εισοδηματική πολιτική της Κυβέρνησης. 
      Η Κυβέρνησή μας αναγνωρίζει αυτονόητα την ανάγκη βελτίωσης των οικονομικών δεδομένων διαβίωσης δεκάδων χιλιάδων χαμηλοσυνταξιούχων.
        Σας θυμίζω ότι το Φεβρουάριο του 2004 δεσμευθήκαμε για αύξηση του Ε.Κ.Α.Σ. από 140 ευρώ που ήταν τότε, στα 230 ευρώ στο τέλος του 2008 και αυτή η δέσμευσή μας γίνεται πραγματικότητα. Το επίδομα του Ε.Κ.Α.Σ. λαμβάνεται σήμερα από τετρακόσιες πενήντα χιλιάδες χαμηλοσυνταξιούχους και αυξάνεται από την 1η Ιανουαρίου 2007 σε 195 ευρώ και όπως προείπα από την 1η Ιανουαρίου 2008 στα 230 ευρώ. 
        Να επισημάνω ακόμη ότι με τις συντάξεις του Ιουλίου που πέρασε εξακόσιες σαράντα μία χιλιάδες δικαιούχοι του Λ.Α.Φ.Κ.Α. ενισχύθηκαν με 66,6 εκατομμύρια ευρώ και έπονται νέα αναδρομικά στο αμέσως προσεχές διάστημα. 
        Σε κάθε περίπτωση και για να απαντήσουμε σε αριθμούς που πολλές φορές προβάλλονται και δεν έχουν καμία σχέση με την πραγματικότητα, πρέπει να πούμε ότι η πλήρης κατώτατη σύνταξη γήρατος του Ι.Κ.Α. με τεσσεράμισι χιλιάδες ένσημα, χωρίς προστατευόμενα μέλη είναι 556,62 ευρώ. Η κύρια σύνταξη είναι 445,37 και 111,25 ευρώ είναι η επικουρική. Και στο ποσό αυτό προστίθεται και το Ε.Κ.Α.Σ.. 
        Σε ό,τι αφορά στην έκδοση των συντάξεων προχωρούμε με πολύ γρήγορους ρυθμούς για να μπορέσουμε να φθάσουμε στη δυνατότητα για απόδοση προσωρινής σύνταξης εντός διμήνου από την υποβολή της αίτησης. Με την ίδρυση του Κέντρου Ανακεφαλαίωσης προβλέπουμε, ώστε ο ασφαλισμένος δώδεκα μήνες προ της συνταξιοδότησής του να μπορεί να προσκομίζει τα στοιχεία, για να είναι δυνατή η απόδοση της σύνταξής του άμεσα μετά τη συνταξιοδότηση και ήδη ξεκινήσαμε στην Αττική με αντικείμενο το 65% των υποθέσεων συνταξιοδότησης. Η ολοκλήρωση του Ο.Π.Σ. και η δημιουργία νέου λογισμικού για την απόδοση των συντάξεων επιτρέπει πλέον την τήρηση σε ηλεκτρονική μορφή της ασφαλιστικής ιστορίας του κάθε ασφαλισμένου. Και με μια άλλη σειρά από διατάξεις, όπως και με την ενεργοποίηση του δελτίου ασφάλισης, κάνουμε σημαντικά βήματα για την ταχύτερη έκδοση των αποφάσεων. Και στον τομέα αυτό στους αμέσως προσεχείς μήνες τα αποτελέσματα θα είναι ορατά σε όλους τους  Έλληνες συνταξιούχους.
        Θα αναφερθώ στη δευτερολογία μου, κύριοι συνάδελφοι, σε μία άλλη σημαντική σειρά από θέματα που έχουν να κάνουν με το τι πράττουμε τον καιρό αυτό για τη βελτίωση των υπηρεσιών που παρέχουμε σε όλους τους ασφαλισμένους. 
        Θα τελειώσω την πρωτολογία μου λέγοντας ότι στον τομέα αυτό ποτέ μα ποτέ όταν μιλούμε για ένα Ίδρυμα, το οποίο έχει να κάνει με πάνω από έξι εκατομμύρια Ελλήνων δεν μπορούμε να είμαστε ικανοποιημένοι. Πρέπει να πηγαίνουμε όλο και γρηγορότερα, βελτιώνοντας διαρκώς τις υπηρεσίες μας και αυτό κάνουμε. Είναι προφανές ότι και στον τομέα αυτό, κύριοι συνάδελφοι, βρίσκεται σε εξέλιξη μια πολύ μεγάλη μεταρρυθμιστική προσπάθεια. Γνωρίζουμε τις δυσκολίες και ξέρουμε ότι δεν μπορούν να αλλάξουν όλα από τη μια μέρα στην άλλη. Είναι σίγουρο, όμως, ότι δεν θα σταματήσουμε, ούτε στα μικρά ούτε στα μεγάλα εμπόδια. Υπάρχουν εμπόδια και οργανωμένα και αναμενόμενα και αντιδρούν πάρα πολλές φορές, χάνοντας μάλιστα και το μέτρο στις αντιδράσεις τους. Υπάρχουν και εμπόδια μεμονωμένα και απρόβλεπτα. Τα συμφέροντα εδώ στο χώρο του Ι.Κ.Α. και του συστήματος κοινωνικής ασφάλισης, κύριοι συνάδελφοι, είναι πάρα πολλά και πολλές φορές πολύ μεγάλα. Η αδράνεια του συστήματος –αδράνεια δεκαετιών- είναι τεράστια. Είναι δύσκολο να ταράξεις λιμνάζοντα νερά, λιμνάζοντα επί δεκαετίες. Είναι, όμως, ταυτόχρονα και καθήκον όλων μας να τιμήσουμε μια εντολή που έχει δώσει σε όλους μας όσοι βρισκόμαστε σ’ αυτήν την Αίθουσα ο ελληνικός λαός. Η μεταρρύθμιση δεν είναι υπόθεση μιας διοίκησης, ενός Υπουργείου, μιας κυβέρνησης. Είναι υπόθεση όλων μας και στο μεταρρυθμιστικό αγώνα είμαστε ανοιχτοί σε συμμαχίες, είμαστε ανοιχτοί σε προτάσεις. Η συμμετοχή όλων των δυνάμεων, τόσο στο επίπεδο του Κοινοβουλίου όσο και στο επίπεδο της κοινωνίας των πολιτών είναι επιβεβλημένη για την αποτελεσματικότερη δράση και την ταχύτερη επίτευξη του στόχου. Και  ως πράξη γόνιμης συμμετοχής αναγνωρίζουμε, κύριοι συνάδελφοι, και τη σημερινή πρωτοβουλία άσκησης κοινοβουλευτικού ελέγχου από το Συνασπισμό, όπως αναγνωρίζουμε και θα αναγνωρίζουμε κάθε άλλη άποψη καλόπιστης κριτικής και ελέγχου για την εξέλιξη της μεταρρυθμιστικής μας προσπάθειας. Γι’ αυτόν το λόγο θα ήθελα να ευχαριστήσω για μια ακόμη φορά τους συναδέλφους του Συνασπισμού για την ευκαιρία που έδωσαν στην Κυβέρνηση και σήμερα να αναφερθούμε σε πολύ σημαντικά ζητήματα.
        Σας ευχαριστώ πολύ. 
        (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του Συνασπισμού κ. Φώτης Κουβέλης. 
      ΦΩΤΗΣ ΚΟΥΒΕΛΗΣ: Κύριε Υπουργέ, σας είδα να επανέρχεστε αναφορικά με τη δήλωση που αξιώνετε –προφανώς όχι δήλωση μετανοίας- τι γνώμη έχουν οι πολιτικές δυνάμεις για τις κινητοποιήσεις των εκπαιδευτικών, για τις κινητοποιήσεις των μαθητών και για τις καταλήψεις. 
      Οφείλω να σας πω ότι ο Συνασπισμός από την πρώτη στιγμή διατύπωσε τη βέβαιη άποψη ότι όσα συμβαίνουν σήμερα στο χώρο της παιδείας είναι το αποτέλεσμα μια πολιτικής η οποία δεν αντιμετωπίζει τα μεγάλα προβλήματα της παιδείας, δεν αντιμετωπίζει τα δίκαια αιτήματα των εκπαιδευτικών και αντιλαμβάνεστε ότι η κινητικότητα γίνεται πολλαπλασιαστική μέσα στην ίδια την κοινωνία. 
      Θα σας έλεγα ότι όποιος επιχειρεί –κυβέρνηση ή κόμματα- να καταργήσει την αυτονομία του μαζικού κινήματος των ενεργών πολιτών, ενεργεί αντιδημοκρατικά. Κατά τούτο η δήλωση του Κυβερνητικού Εκπροσώπου, απευθυνόμενη προς τις πολιτικές δυνάμεις και προφανώς και προς το Συνασπισμό, «πείτε μας τι λέτε για όλα αυτά», είναι μία πολιτική επιλογή η οποία λειτουργεί προσβλητικά για την αυτονομία του μαζικού κινήματος των ενεργών πολιτών και θέλει να δημιουργήσει περαιτέρω ζητήματα αναφορικά και με τη στάση των κομμάτων.
      Λύστε τα προβλήματα, ικανοποιήστε τα αιτήματα, είναι δίκαια και από κει και πέρα η παιδεία και η εκπαίδευση συνολικότερα είναι βέβαιο ότι θα αποκτήσει ρυθμούς ωφέλιμους γι’ αυτήν καθαυτή την υπόθεση της εκπαίδευσης, αυτό το μεγάλο και σημαντικό κεφάλαιο. 
      Έρχομαι, όμως, στην επερώτησή μας. Κύριε Υπουργέ, αναμφισβήτητα η επερώτηση –και συμφωνούμε σ’ αυτό- αποτελεί στοιχείο ενός διαλόγου που γίνεται στην Εθνική Αντιπροσωπεία για το τεράστιο αυτό ζήτημα που λέγεται «κοινωνικοασφαλιστικό σύστημα». 
      Εμείς δεν αποφεύγουμε να συμφωνήσουμε με τον κάθε καλοπροαίρετο ότι υπάρχουν ζητήματα στο κοινωνικοασφαλιστικό σύστημα τεράστια και σημαντικά. Δεν μας διαφεύγει επί παραδείγματι ότι η μείωση του συνολικού πληθυσμού σε ποσοστό 1,97% λειτουργεί με μία αρνητική δυναμική και για το κοινωνικοασφαλιστικό σύστημα. Όπως επίσης, δεν μας διαφεύγει το γεγονός ότι έχουμε μείωση του πληθυσμού σε ηλικία εργασίας κατά 19,1%, κύριοι συνάδελφοι, λόγω της μειώσεως των γεννήσεων. 
      Είναι επίσης σημαντικό, για να συνυπολογιστεί ως μέγεθος σ’ αυτήν τη συζήτηση για το κοινωνικοασφαλιστικό, να ξέρουμε ότι έχουμε αύξηση του πληθυσμού της ηλικίας άνω των σαράντα πέντε έως πενήντα πέντε ετών. Όπως επίσης, έχουμε επιδείνωση της ασφαλιστικής σχέσης εργαζομένων προς συνταξιούχους από 2,1% που εκτιμάται ότι μέσα σε μία μακρά διαδρομή, βέβαια, μέχρι το 2050 θα γίνει 1,1%. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Συνυπολογίζουμε ότι υπάρχουν και τα κοινωνικοπολιτικά αίτια, όπως η ανεργία, η χαμηλή συμμετοχή των γυναικών στην αγορά εργασίας, η χαλάρωση των παραδοσιακών δεσμών και των κοινωνικών θεσμών στήριξης, η μετανάστευση, αφού η χώρα μας από χώρα εξαγωγής εργατικού δυναμικού στις δεκαετίες ’60 και ’70 έγινε χώρα υποδοχής, ιδιαίτερα την τελευταία δεκαετία. 
      Βεβαίως, εμείς έχουμε την άποψη ότι η μετανάστευση εμπεριέχει ένα δυναμικό στοιχείο. Είναι η συμμετοχή των μεταναστών στο παραγόμενο οικονομικό αποτέλεσμα, αλλά διαμορφώνει και συνθήκες θετικής δημογραφικής προοπτικής. 
      Όμως, κύριε Υπουργέ, τα προβλήματα εξακολουθούν να παραμένουν. Παρέθεσα όλα αυτά τα στοιχεία που προανέφερα, ακριβώς για να αποδείξω ότι ο Συνασπισμός δεν προσέρχεται με απολυτότητα και δογματισμό ούτε και με καμία μαξιμαλιστική αντίληψη για το συγκεκριμένο σύνθετο όσο και πολύπλοκο πρόβλημα. Άρα, υπάρχουν ευθύνες. 
Κι αν με ρωτήσετε: τώρα γεννήθηκαν τα προβλήματα; Θα σας πω ευθέως –και γνωρίζετε δεν διστάζω να το καταθέσω- προφανώς όχι. Η προβληματική κατάσταση του κοινωνικοασφαλιστικού μας συστήματος και προφανέστατα η περίπτωση ΙΚΑ είναι ένα φαινόμενο το οποίο έχει αναπτυχθεί χρόνια ολόκληρα, διότι υπήρξε ολιγωρία, υπήρξε παράλειψη στην αντιμετώπιση και εκείνων των στοιχείων που ήταν δυνατόν να αντιμετωπιστούν. 
      Ποιος εμπόδισε και ποιος εμποδίζει επί σειρά πολλών ετών, κυρίες και κύριοι συνάδελφοι, να καταβάλλεται από τις εκάστοτε κυβερνήσεις το προβλεπόμενο ποσοστό του 1% του Α.Ε.Π.; Ποιος εμπόδισε να υπάρξει η επαρκής στελέχωση των υπηρεσιών με κατάλληλο και απαιτούμενο στελεχιακό δυναμικό; Δηλαδή έπρεπε να φτάσουμε στο δώδεκα παρά πέντε –εγώ πιστεύω ότι έχουμε ξεπεράσει την δωδεκάτη ώρα- για να διαπιστώνουμε τα τεράστια ελλείμματα που υπάρχουν στο προσωπικό του ΙΚΑ; 
      Ακούστηκε: κενές οργανικές θέσεις τρεις χιλιάδες πεντακόσιες εβδομήντα και από αυτές, περιφερειακό υποκατάστημα Αθηνών 30% έλλειψη προσωπικού. Πού; Στο γεωγραφικό διαμέρισμα που είναι υπερσυγκεντρωμένο το εργατικό δυναμικό. Περιφερειακό υποκατάστημα Θεσσαλονίκης 31%, περιφερειακό υποκατάστημα Πειραιά έλλειψη προσωπικού σε ποσοστό 33%. Και οι ρυθμοί με τους οποίους λέτε, όπως σας άκουσα λίγο πριν, ότι θέλετε να αντιμετωπίσετε αυτό το τεράστιο ζήτημα της έλλειψης προσωπικού είναι ρυθμοί βραδύτητας, είναι ρυθμοί καθυστέρησης, είναι ρυθμοί που σε κάθε περίπτωση δεν ανταποκρίνονται στην επιτακτικότητα και στην αμεσότητα που επιβάλλει το θέμα για την ύπαρξη των συγκεκριμένων ρυθμίσεων. Από εκεί και πέρα, το ερώτημα του Συνασπισμού εξακολουθεί να παραμένει. Κυρίες και κύριοι συνάδελφοι, ποια λογική επέβαλε να διατηρείται η εισφοροδιαφυγή; Σύμφωνα με στοιχεία «Λοσέ-Ι.Κ.Α.», η εισφοροδιαφυγή ανέρχεται σε 1,8 δισεκατομμύρια ευρώ ετησίως και μέχρι στιγμής δεν έχει ληφθεί κανένα ουσιαστικό μέτρο για την πάταξή της. «Σχεδιάζετε», μας είπατε. Εγώ να σας ευχηθώ τα σχέδιά σας άμεσα να ολοκληρωθούν και να μπορέσετε να τα μεταποιήσετε σε ένα καθημερινό οικονομικό, όσο και πολιτικό αποτέλεσμα για να εισπραχθούν αυτά τα χρήματα που εισφοροδιαφεύγουν. Ένας στους έξι εργαζόμενους είναι ανασφάλιστος και μια στις επτά επιχειρήσεις δεν έχει απογραφεί. Ποιος καλοπροαίρετος, οπουδήποτε και αν ανήκει πολιτικά, θα δεχθεί ότι δεν έχει δρομολογηθεί η διαδικασία της απογραφής, έτσι ώστε να έχουμε απογεγραμμένες όλες τις επιχειρήσεις, το σύνολο όλων των επιχειρήσεων;
      Στελέχη υπηρεσιών, αναφορικά με τη λειτουργία του ΙΚΑ: από τα δεκατρία ελεγκτικά κέντρα λειτουργούν τέσσερα. Η στελέχωση; Λυπάμαι που το λέω, έχει γίνει με μεροληπτικά κομματικά, πολιτικά κριτήρια, ενώ ο έλεγχος των επιχειρήσεων πραγματοποιείται χωρίς προγραμματισμό. Τρεις χιλιάδες πεντακόσιες εβδομήντα κενές οργανικές θέσεις. Αντιλαμβανόμαστε ότι η μη ολοκλήρωση του πληροφοριακού συστήματος, -αφού τριακόσια υποκαταστήματα υπάρχουν και μόνο τα εκατό έχουν ενταχθεί σ’ αυτό- διαμορφώνει ένα αρνητικό αποτέλεσμα για την ευρυθμία του Ι.Κ.Α. και για την ικανότητά του να ανταποκρίνεται εκείνο για το οποίο έχει ταχθεί. 
      Κάνατε αναφορά, κύριε Υπουργέ, σε διάφορα μεγέθη, τα οποία είναι όπως τα είπατε, αλλά θα μου επιτρέψετε περαιτέρω να τα εξειδικεύσω σε σχέση με τις καταβαλλόμενες συντάξεις, προκειμένου να έχουμε διαμορφωμένη την αντίληψη ότι είναι τραγικό να έχουμε αυτήν την άνιση μεταχείριση μέσα σε μια κοινωνία η οποία, δυστυχώς, καθημερινά διευρύνει τις ανισότητές της και έτσι πληγώνεται ο κοινωνικός ιστός και η κοινωνική συνοχή. Δεν υπάρχουν χρήματα; 
      Κύριε Υπουργέ, είναι εύκολος λόγος. Η πολιτική διαμορφώνει προτεραιότητες και προτεραιότητα πολιτική, που δείχνετε να μην την έχετε, είναι ο περιορισμός, η ελαχιστοποίηση αυτών των κοινωνικών ανισοτήτων.
      Κύριοι συνάδελφοι, η εξειδίκευση της κατάστασης νομίζω ότι δείχνει πάρα πολύ καθαρά πως διαμορφώνονται στο χώρο των συνταξιούχων, στο χώρο των ασφαλισμένων αυτές οι ανισότητες. Από 0 έως 200 ευρώ λαμβάνουν σύνταξη ασφαλισμένοι που ανέρχονται στο 3%. Από 200 έως 299 ευρώ λαμβάνει το 6%, από 300 έως 399 ευρώ το 10%. Συγκλονιστικός αριθμός! Το 10% λαμβάνει από 300 έως 399 ευρώ! Από 400 έως 499 ευρώ λαμβάνει το 45%, δηλαδή κάτω από τα 499 ευρώ είναι ακριβώς το 64%. Περαιτέρω, από 500 έως 799 ευρώ λαμβάνει το 20%, από 800 έως 999 ευρώ το 7% και από 1.000 ευρώ και άνω το 9%.
      Υπάρχουν οικονομικά προβλήματα στην ελληνική οικονομία; Εγώ να σπεύσω να σας πω ότι υπάρχουν και πρέπει να αντιμετωπιστούν. Αλλά, κύριε Υπουργέ, επαναλαμβάνω ότι είναι ζήτημα πολιτικών προτεραιοτήτων η όλη υπόθεση, να αντιμετωπιστεί αυτή η απαράδεκτη κατάσταση μιας μεγάλης πλειοψηφίας των συνταξιούχων, οι οποίοι χειμάζονται, δεν μπορούν να επιβιώσουν, ζουν κάτω από τα όρια της βιωσιμότητας με αυτές τις συντάξεις που προανέφερα.
      Ας έρθω όμως και σε μερικά άλλα ζητήματα. Κύριε Υπουργέ, τι θα κάνετε με το θέμα της πολυνομίας στο χώρο του ασφαλιστικού δικαίου και ειδικότερα του Ι.Κ.Α.; Ξέρετε αισθάνομαι πάρα πολύ άσχημα –και είμαι βέβαιος ότι αισθάνεστε και εσείς και ο κάθε συνάδελφος- όταν διαπιστώνω ότι στην προσπάθειά τους να έχουν τηλεοπτικό κοινό κάποια τηλεοπτικά κανάλια προσλαμβάνουν, κυρίες και κύριοι συνάδελφοι, ειδικούς περί τα ασφαλιστικά.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Και που δεν είναι πάντα.
      ΦΩΤΗΣ ΚΟΥΒΕΛΗΣ: Και που δεν είναι πάντα, να συμφωνήσω μαζί σας.
      Το γεγονός όμως ότι έχουμε μια δαιδαλώδη ασφαλιστική νομοθεσία δεν είναι καθόλου τιμητικό για ένα κοινωνικοασφαλιστικό σύστημα. Θέλω επίσης να σας βεβαιώσω ότι είναι πολλοί εκείνοι που αισθάνονται -καίτοι ειδικοί του δικαίου- ανασφάλεια δικαίου αναφορικά μ’ αυτήν τη δαιδαλώδη νομοθετική κατάσταση που υπάρχει στο χώρο του κοινωνικοασφαλιστικού συστήματος.
      Για σκεφτείτε, όταν ένας ειδικός περί το δίκαιο αισθάνεται ανασφάλεια δικαίου, πώς μπορεί να αισθάνεται ο ασφαλισμένος όταν δεν γνωρίζει και όταν πάρα πολλές φορές –χωρίς να ισοπεδώνω και να αδικώ το υπαλληλικό δυναμικό του Ι.Κ.Α.- ο ασφαλισμένος αισθάνεται όμηρος των διαθέσεων διαφόρων υπαλλήλων.
      Είναι δυνατόν στο χώρο του κοινωνικοασφαλιστικού συστήματος –και μιλάω συγκεκριμένα για το Ι.Κ.Α.- να λειτουργούν ειδικά γραφεία τα οποία να εκμεταλλεύονται το δικαίωμα του ασφαλισμένου να πάρει αυτήν τη σύνταξη που δικαιούται και η οποία είναι εξαιρετικά χαμηλή; Τα γνωρίζετε αυτά τα ζητήματα. Δεν τα ξέρετε;
      Είναι κράτος δικαίου, είναι κοινωνικό κράτος αυτό που παραδίδει τον ασφαλισμένο έρμαιο στις διαθέσεις ποικιλώνυμων γραφείων ή αν θέλετε της πολλές φορές, σημειούμενης άρνησης κάποιων υπαλλήλων να διεκπεραιώνουν την υπόθεση με εκείνη την αγάπη και εκείνο το σεβασμό που οφείλουν να έχουν προς τον ασφαλισμένο;
      Γιατί δεν αποκεντρώνετε τη λειτουργία απονομής των συντάξεων; Γιατί θέλετε όλα να αντιμετωπίζονται αθηνοκεντρικά; Έχει καμία υποχρέωση ο κάτοικος μιας απομακρυσμένης περιοχής να προστρέχει στο κέντρο για να του απονεμηθεί η σύνταξη;
Απλοποιήστε τις διαδικασίες. Καταργήστε την πολυνομία. Και είναι εύκολο να καταργηθεί η πολυνομία, υπό την προϋπόθεση ότι θα το θελήσετε. Και αν είναι δύσκολο να λυθεί το κοινωνικοασφαλιστικό σύστημα, με όσα κοινωνικοπολιτικά μεγέθη προανέφερα, κύριε Υπουργέ, είναι εύκολο να αντιμετωπιστούν κάποια ζητήματα, τα οποία θα κάνουν ευχερέστερη τη θέση του ασφαλισμένου στο Ι.Κ.Α.. Όλα αυτά είναι παραλείψεις. 
      Κύριε Υπουργέ, ολοκληρώνω με το εξής. Εμένα δεν με ενδιαφέρει πια –έχω κουραστεί να το ακούω- η σύγκριση με το παρελθόν. Δεν μπορεί πολιτικά, κυρίες και κύριοι συνάδελφοι, να οδηγήσει πουθενά αυτή η υπόθεση: Εσείς είστε λίγο καλύτεροι από τους προηγούμενους, οι προηγούμενοι ήταν λίγο καλύτεροι από τους προ-προηγούμενους και ούτω καθεξής. Αυτή η χρονική διελκυστίνδα της σύγκρισης, με την καθυστέρηση, τον αναχρονισμό και την μη επίλυση των προβλημάτων δεν αφορά στους πολίτες. Εκείνο που αφορά στους πολίτες είναι η αποτελεσματικότητα των πολιτικών ενεργειών και βέβαια μια πολιτική, η οποία θα βλέπει την κοινωνία και δεν θα περιφρονεί την ύπαρξη αυτών των μεγάλων ανισοτήτων που υπάρχουν και –επαναλαμβάνω- σε ό,τι έχει σχέση με το κοινωνικοασφαλιστικό σύστημα και το Ι.Κ.Α. πληγώνουν την κοινωνική συνοχή.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Κουβέλη. 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. Δεν θέλετε να ακούσετε και τους άλλους και να απαντήσετε συνολικά;
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Μια παρέμβαση θα ήθελα να κάνω για ένα θέμα που έθεσε ο κ. Κουβέλης, αν μου επιτρέπετε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εγώ λυπούμαι που πρέπει να επανέλθω σ’ ένα ζήτημα, το οποίο νόμιζα ότι το είχαμε καλύψει. Εκτιμούμε, κύριε συνάδελφε, ότι είναι διαφορετική υπόθεση οι ξεκάθαρες θέσεις των κομμάτων και διαφορετική υπόθεση η αυτονόητη ανεξαρτησία του συνδικαλιστικού κινήματος. Η Κυβέρνηση παραμένει σταθερή στη λογική του ακηδεμόνευτου συνδικαλιστικού κινήματος και κατέγραψα, κύριε Κουβέλη, και τη θέση του κόμματός σας για ακηδεμόνευτο συνδικαλιστικό κίνημα. Δεν είμαι καθόλου βέβαιος όμως ότι υπάρχει πάντοτε αρμονία μεταξύ λόγων και πράξεων πολλών, που σε κάποια κόμματα –και δεν αναφέρομαι απαραίτητα στο δικό σας- μιλούν για αυτονομία και ανεξαρτησία του συνδικαλιστικού κινήματος. Και αυτό πρέπει να μας απασχολήσει πάρα πολύ ως πολιτικό σύστημα. 
      ΦΩΤΗΣ ΚΟΥΒΕΛΗΣ: Εγώ αναφέρομαι στο κόμμα μου, κύριε Υπουργέ.
	ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Το κόμμα σας είχε μια ξεκάθαρη θέση και ευχαριστώ πάρα πολύ. Την κατέγραψα. Εγώ αναφέρομαι σε πολλές θέσεις κάποιων σε άλλα κόμματα, που βρίσκονται σε δυσαρμονία ανάμεσα σ’ αυτά που λένε -και το πώς τα εννοούν ως ανεξαρτησία του συνδικαλιστικού κινήματος- και σ’ αυτά που πράττουν. 
      Όπως επίσης πρέπει να μας απασχολήσει ότι και το συνδικαλιστικό κίνημα στη χώρα μας –οφείλω να το πω- πολλές φορές εύκολα δέχθηκε την κηδεμονία του πολιτικού συστήματος και των κομμάτων. Είναι μεγάλα ζητήματα, που πρέπει να μας απασχολήσουν και τώρα και στο μέλλον.
      Είναι, λοιπόν, πολύ χρήσιμο να ξεκαθαρίζουμε ότι βεβαίως το συνδικαλιστικό κίνημα είναι αυτόνομο, αλλά θα ξαναπώ ότι το ερώτημα που ετέθη σήμερα από τον Κυβερνητικό Εκπρόσωπο δεν είχε να κάνει σε τίποτε απολύτως με την ανεξαρτησία του κινήματος. Έχει να κάνει με τις ξεκάθαρες θέσεις που πρέπει να έχουν τα κόμματα γύρω απ’ αυτά τα μεγάλα και σημαντικά θέματα. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Θα κάνουμε μια αλλαγή και θα δώσω το λόγο πρώτα στον κ. Χωρέμη, για λόγους ανωτέρας βίας,  -σε συμφωνία με τον Κοινοβουλευτικό Εκπρόσωπο της Νέας Δημοκρατίας- και μετά θα μιλήσει ο εκπρόσωπος της Νέας Δημοκρατίας.
      Ορίστε, κύριε Χωρέμη, έχετε το λόγο.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κύριε Υπουργέ, κύριοι συνάδελφοι, η επερώτηση των Βουλευτών του Συνασπισμού αποτελεί, πράγματι, μια καλή ευκαιρία για να προσεγγίσουμε για μια ακόμη φορά το μεγάλο και κομβικό εθνικό ζήτημα, που αφορά το σύστημα κοινωνικής ασφάλισης της χώρας, προκειμένου να γίνει ουσιαστική συζήτηση και να προκύψουν κοινά συμπεράσματα, ενδεχομένως, για την, πράγματι, μεγάλη αναγκαιότητα ανατροπών και σοβαρών μεταρρυθμίσεων στο σύστημα κοινωνικής ασφάλισης. 
      Βεβαίως όμως, ενώ διαπιστώνεται και από τις επισημάνσεις των Βουλευτών του Συνασπισμού ένας κοινός τόπος όλων των κομμάτων της Αντιπολίτευσης, η Κυβέρνηση, δια του υπεύθυνου Υπουργού, αναλώνεται και πάλι σε διαπιστώσεις και εξαγγελίες, χωρίς να προωθεί –δυόμισι χρόνια τώρα- συγκεκριμένες και σοβαρές τομές στο σύστημα κοινωνικής ασφάλισης. Άλλωστε στις αρχές του χρόνου, στις 13 Φεβρουαρίου του 2006, συζητήσαμε εδώ στη Βουλή την επερώτηση των Βουλευτών του ΠΑ.ΣΟ.Κ., συνολικά για το ασφαλιστικό ζήτημα της χώρας, και μας δόθηκε η ευκαιρία να εκφράσουμε τη  βαθιά ανησυχία μας για το τι θα συμβεί στο ασφαλιστικό σύστημα, στην κοινωνική ασφάλιση, σ’ αυτό το εθνικό θέμα που αφορά όλο τον ελληνικό λαό. 
Πράγματι υπάρχει μία βαθύτατη ανησυχία. Πάνω απ’ όλα ανησυχούν οι εργαζόμενοι, ανησυχούν οι συνταξιούχοι και ιδιαίτερα ανησυχούν οι νέοι άνθρωποι που βλέπουν ότι αύριο αυτοί θα είναι αντιμέτωποι με τις συνέπειες των σημερινών επιλογών.
     Επίσης από εκείνη τη συζήτηση του Φεβρουαρίου, αλλά κυρίως και ιδιαίτερα, από την πρακτική της Κυβέρνησης της Νέας Δημοκρατίας σήμερα, προέκυψε το συμπέρασμα ότι ως Κυβέρνηση έχετε αποφύγει, κύριε Υπουργέ, έναν ουσιαστικό και συστηματικό διάλογο για το σύστημα κοινωνικής ασφάλισης της χώρας. Δεν έχετε καμία ουσιαστική ιδέα, καμία ουσιαστική πρόταση. Παραπέμπετε τις πρωτοβουλίες για αλλαγές στην επόμενη κυβέρνηση. Μεθοδεύετε συστηματικά με τις πράξεις και τις παραλείψεις σας την κατάρρευση, την ανατροπή του δημόσιου ασφαλιστικού συστήματος της χώρας και, βεβαίως, ανοίγετε το δρόμο της ιδιωτικής ασφάλισης. 
	Ο προϋπολογισμός του 2006, αυτός ο προϋπολογισμός που είχαμε αποκαλέσει –και δικαιωθήκαμε- πλασματικό και ανεφάρμοστο υπολείπεται κατά 1,8 δισεκατομμύρια ευρώ σε σχέση με τις θεσμοθετημένες υποχρεώσεις του κράτους για το σύστημα κοινωνικής ασφάλισης. Οι νόμοι 3029/2002 και 3232/2004 δεν εφαρμόζονται ενώ εσείς οι ίδιοι, κύριε Υπουργέ, διακηρύξατε ότι είναι το θεσμικό πλαίσιο πάνω στο οποίο θα κινηθείτε για να στηρίξετε το σύστημα κοινωνικής ασφάλισης. Με τις νομοθετικές πρωτοβουλίες και τις μεταρρυθμίσεις σας απορυθμίσατε πλήρως όλη την ελληνική κοινωνία. 
      Δυστυχώς δικαιωθήκαμε πάρα πολύ σύντομα διότι στις αλλαγές που φέρατε στο ασφαλιστικό των τραπεζών και στον Ο.Τ.Ε. συναντήσατε και συναντάτε την αδυναμία να τις εφαρμόσετε, αφού χωρίς σχέδιο και χωρίς σοβαρή προετοιμασία θέλετε να αποδείξετε άμεσα, γρήγορα, το ταχύτερο ότι πράγματι είστε η Κυβέρνηση των τραπεζών αδιαφορώντας για τις συνέπειες, για τους ασφαλισμένους στο σύστημα κοινωνικής ασφάλισης και εν τέλει για τους Έλληνες φορολογούμενους.
	 Με τις ρυθμίσεις του άρθρου 9 του ν. 3302/2004 χαρίσατε τεράστια ποσά στους κακοπληρωτές του Ι.Κ.Α. και συνεχίζετε ακάθεκτοι. Με την κατάθεση προ μηνών του άλλου νομοσχεδίου συνεχίζετε τον ολισθηρό δρόμο των χαρισματικών πράξεων προς τους οικονομικά ισχυρούς αντί να υπερασπίζεστε το ζήτημα της κοινωνικής ευαισθησίας προς τους αδύνατους, αντί να υπερασπίζεστε με κάθε τρόπο τη βιωσιμότητα του ασφαλιστικού συστήματος της χώρας.
	Απολύτως τίποτα δεν έγινε –και ειπώθηκε και πριν από τους συναδέλφους- για την πάταξη της εισφοροδιαφυγής και της ανασφάλιστης εργασίας. Το θέμα της «μαύρης» και ανασφάλιστης εργασίας είναι κεντρικό ζήτημα αλλά δεν σας έχει απασχολήσει και συναντά καθημερινά την αδιαφορία και την απραξία σας, απραξία που δείχνει ουσιαστικά και τις προθέσεις σας που ασφαλώς δεν είναι άλλες παρά να προχωρήσετε μέσα από την καθημερινή απαξίωση του ασφαλιστικού συστήματος στη διαμόρφωση συνθηκών για την πλήρη ανατροπή του. 
	Υποσχεθήκατε εκσυγχρονισμό της λειτουργίας των ασφαλιστικών ταμείων με μηχανοργάνωση και εξυγίανση. Δεσμευτήκατε, πράγματι, για τη μείωση της φοροδιαφυγής. Στην πράξη μόνο ένα μικρό τμήμα από τα τριακόσια υποκαταστήματα του Ι.Κ.Α. έχουν μηχανοργάνωση και έχουν ενταχθεί στα ολοκληρωμένα συστήματα.
	Επίσης τονίστηκε προηγουμένως η μεγάλη αδυναμία των τριών χιλιάδων πεντακοσίων εβδομήντα κενών οργανικών θέσεων που συνεχώς εξαγγέλλετε, αλλά δεν παίρνετε μέτρα για να καλύψετε αυτές τις αναγκαίες θέσεις προκειμένου να δουλέψει το σύστημα. 
	«Καρατομήσατε» όλους τους διευθυντές και τους προϊσταμένους των υπηρεσιών αντικαθιστώντας τους με «γαλάζιους» διευθυντές και «γαλάζιους» προϊσταμένους χωρίς πλαίσιο κριτηρίων, χωρίς προϋπόθεση ύπαρξης ελάχιστων μετρήσιμων προσόντων. Αποδυναμώσατε τους ελεγκτικούς μηχανισμούς και προβαίνετε σε αδιαφανείς και χαριστικές πράξεις όπως είναι –πέρα από τις ρυθμίσεις- η παροχή της ασφαλιστικής ενημερότητας σε μεγαλοοφειλέτες και σ’ αυτούς που εισφοροδιαφεύγουν. 
	Κάτω απ’ αυτές τις συνθήκες καλείτε για έναν προσχηματικό διάλογο και ασφαλώς εμπαίζετε τους εργαζόμενους που θέλετε να κάνουν διάλογο μαζί σας «εκτοξεύοντας» συνεχώς επικοινωνιακά «πυροτεχνήματα». 
      Προβάλλετε ζητήματα όπως είναι το δημογραφικό ως μπαμπούλα για την επίλυση του ασφαλιστικού ζητήματος ενώ ξέρετε πολύ καλά ότι υπάρχει, ασφαλώς, αυτή η σοβαρή αιτία αλλά και τόσες άλλες αιτίες που αποσιωπάτε. Επίσης αποσιωπάτε το γεγονός ότι σήμερα οι Έλληνες εργαζόμενοι, εργάζονται περισσότερο από τους άλλους πολίτες των χωρών της Ευρωπαϊκής Ένωσης –σαράντα δύο ώρες κατά μέσο όρο την εβδομάδα- ενώ η μέση ηλικία συνταξιοδότησης των Ελλήνων είναι το 62,5 έτος, πολύ μεγαλύτερη απ’ όση είναι στις χώρες της Ευρωπαϊκής Ένωσης. 
      Με αυτούς τους ισχυρισμούς και ασφαλώς μέσα σε ένα πλαίσιο στο οποίο η κατώτατη σύνταξη βαραίνει, ασφαλώς προκαλείτε την αβεβαιότητα, την ανησυχία και την ανασφάλεια, θα έλεγε κανείς ότι επιδεικνύετε μια ιδιαίτερη εξειδίκευση ως Κυβέρνηση να προκαλείτε ανασφάλεια και φόβο στον ελληνικό λαό. 
      Το προσχέδιο του 2007 είναι, πράγματι, αποκαλυπτικό των προθέσεων όταν σε αυτό το προσχέδιο έχετε μια διαφορά των θεσμοθετημένων υποχρεώσεων δημοσίου και εκείνων που προβλέπονται στο προσχέδιο του προϋπολογισμού για το 2007 για τα ασφαλιστικά ταμεία που υπερβαίνει τα 3,6 δις ευρώ. Τα ταμεία θα χρειαστούν, τουλάχιστον, 2,4 δις ευρώ επιπλέον σε σχέση με τα αναγραφόμενα στον προϋπολογισμό. Αλλά επιτρέψτε μου να τονίσω και πάλι πως σας είχαμε επισημάνει ότι λόγω της λίστας των φαρμάκων και της αλόγιστης αύξησης της τιμής των φαρμάκων θα εκτιναχθούν οι δαπάνες υγείας. Δικαιωθήκαμε, δυστυχώς, και σήμερα εκτινάσσετε τους προϋπολογισμούς των ταμείων. 
      Επιτρέψτε μου στο σημείο αυτό να κάνω ένα σχόλιο γι’ αυτό που είπε λίγο πριν ο κύριος Υπουργός σε σχέση με τη δυσαρμονία λόγων και πράξεων όπου αναφέρθηκε στο συνδικαλιστικό κίνημα. Θέλω να πω ότι …
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Στα κόμματα αναφέρθηκα. 
      ΑΝΑΣΤΑΣΙΟΣ ΧΩΡΕΜΗΣ: Ναι, στα κόμματα. 
      Θέλω να πω, λοιπόν, ότι ο διάλογος έχει δώσει τη θέση του σε ένα άλλο κλίμα στη χώρα, απλά δεν το έχετε αντιληφθεί. Το τραγικό περιστατικό που στοίχισε τη ζωή στο συνδικαλιστή Μανώλη Γκουρνιεζάκη δυναμιτίζει κάθε κλίμα συνεννόησης. Με δεκαετίες αγώνων κατέκτησε ο εργατικός κόσμος αυτό το κλίμα. Αυτός ο θάνατος του συνδικαλιστή απειλεί να φέρει τον συνδικαλισμό δεκαετίες πίσω δίνοντας βέβαια το τελειωτικό κτύπημα στο οικοδόμημα του κοινωνικού κέντρου και της ιδεολογικής ακροβασίας περί μεσαίου χώρου της Νέας Δημοκρατίας. Τα επικοινωνιακά τεχνάσματα αδυνατούν πλέον να αποκρύψουν το βαθύτατα συντηρητικό και αλαζονικό και αυταρχικό της πρόσωπο. Θα έλεγε κανείς ότι η ύπαρξη του παραδιοικητικού, παρακρατικού μηχανισμού στα ΕΛ.ΤΑ. έρχεται να συναντήσει παρά τις προσπάθειες, βεβαίως, του Κυβερνητικού Εκπροσώπου που ανερυθρίαστα επιτίθεται με βάση αυτό το θέμα, εναντίον του Προέδρου του ΠΑ.ΣΟ.Κ. Γιώργου Παπανδρέου, τη νεοδεξιά συνταγή σας, τη συνταγή της σιδερογροθιάς, το συστατικό, δηλαδή, στοιχείο του πολιτικού και ιδεολογικού DNA της Νέας Δημοκρατίας. Αλλά απέναντι σ’ αυτό το DNA, κύριε Υπουργέ, ο ελληνικός λαός θα στείλει το μήνυμα της καταδίκης και τώρα στις δημοτικές και νομαρχιακές εκλογές και ασφαλώς αργότερα στις εθνικές εκλογές, στηρίζοντας μια άλλη κυβέρνηση και μια άλλη πολιτική! 
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ζώης έχει το λόγο.
      ΧΡΗΣΤΟΣ ΖΩΗΣ: Τελικώς, κύριε Πρόεδρε, ο προλαλήσας συνάδελφος Κοινοβουλευτικός Εκπρόσωπος της Αξιωματικής Αντιπολίτευσης, δεν μπόρεσε να μην υποπέσει στο σφάλμα που υπέπεσε και ο Πρόεδρός του. Φαντάζομαι ότι δεν το έκανε από κομματική αλληλεγγύη ή από καθήκον κομματικό αλλά σε κάθε περίπτωση να είναι βέβαιος και αυτός και ο Πρόεδρος του ΠΑ.ΣΟ.Κ. και όλα τα στελέχη, που αυτήν την ώρα δεν κάνουν τίποτα άλλο παρά να προσπαθούν απέλπιδα να διχάσουν και να οικοδομήσουν πάνω στον διχασμό της ελληνικής κοινής γνώμης, του ελληνικού λαού το όποιο αποτέλεσμα, την όποια προσπάθεια επίτευξης όποιου εκλογικού αποτελέσματος, ότι θα κριθούν και γι’ αυτές τις δηλώσεις. Διότι όταν πέσει ο κουρνιαχτός τα πράγματα θα καθίσουν στη θέση τους και τότε ο καθένας θα εισπράξει αυτό που σήμερα σπέρνει!
      Κύριε Πρόεδρε, θα ήταν προσβλητικό να μην αναφερθεί κανείς, να μην αντιπαρατεθεί κανείς κοινοβουλευτικά με τους συναδέλφους που μας έδωσαν την ευκαιρία συζητώντας σήμερα για το Ι.Κ.Α., να μη σταθεί στις αιτιάσεις τους, στα ερωτήματά τους και να μη συμμετάσχει σ’ αυτόν τον κοινοβουλευτικό διάλογο. 
      Όμως από την άλλη δεν θα μπορούσα να παρακάμψω τα όσα ακούστηκαν. Έτσι, πάρα πολύ σύντομα, σε λίγα δευτερόλεπτα, θα απαντήσω στον Κοινοβουλευτικό Εκπρόσωπο του ΠΑ.ΣΟ.Κ. –που δυστυχώς δεν είναι στην Αίθουσα, αλλά δεν τον κατηγορώ γι’ αυτό, γιατί γνωρίζουμε ότι είχε πρόβλημα και έπρεπε να αποχωρήσει- και θα πω ότι το ΠΑ.ΣΟ.Κ. δεν μπορεί να ομιλεί.
      Αυτό δεν το λέω γιατί θα βιαστεί κανείς να πει ότι είναι το πιο εύκολο επιχείρημα της Νέας Δημοκρατίας ή της νέας διακυβέρνησης κάθε φορά που έχει να αντιμετωπίσει τις αιτιάσεις της Αξιωματικής Αντιπολίτευσης. Θα το πω γιατί μιλά για το ΠΑ.ΣΟ.Κ. η ιστορία του, μιλούν για το ΠΑ.ΣΟ.Κ. οι πρακτικές του, μιλούν τα στοιχεία που άφησε πίσω, μιλούν οι πολιτικές του.
      Αντί, λοιπόν, να εγκαλείται η σημερινή πολιτική ηγεσία του Υπουργείου και η Κυβέρνηση συνολικά για τη στάση της, για τις πρωτοβουλίες της, για τις προοπτικές που θέλει να δώσει στο Ι.Κ.Α. και συνολικότερα στους ασφαλισμένους, καλό είναι να απαντήσει και σε εμάς και στους Έλληνες ασφαλισμένους γιατί απέφυγαν να υλοποιήσουν δικούς τους νόμους: το νόμο Παπαϊωάννου του 1999 για το ασφαλιστικό, το νόμο Ρέππα του 2002 για το ασφαλιστικό. Γιατί αλήθεια; Γιατί εξάντλησαν όλη τους την οραματική προσπάθεια για τη μεταρρύθμιση του ασφαλιστικού συστήματος σε μία νομοθετική πρωτοβουλία που έμεινε κενό γράμμα; Τι ήταν αυτό που τους εμπόδιζε; 
      Ας έρθουν να μας απαντήσουν και μετά ας κάνουν και τον κριτή και τον επικριτή μιας Κυβέρνησης που όπως ήδη απ’ όσα εκτέθηκαν διαπιστώνεται και με στοιχεία –ικανά, ικανοποιητικά, αρκετά στοιχεία- όχι απλώς κλείνει τρύπες, όχι απλώς αφήνει πίσω εκκρεμότητες του παρελθόντος, όχι απλώς νοικοκυρεύει, όχι απλώς δημιουργεί βάσεις για να μπορέσει να στηρίξει μία μεταρρυθμιστική προσπάθεια που θα ανθίσει την επόμενη τετραετία, αλλά πολύ περισσότερο, κύριε Πρόεδρε, έρχεται να αντιπαρατεθεί με μια Κυβέρνηση, η οποία δεν διστάζει να ξεκινά από το σημείο της αυτοκριτικής και αυτό είναι παράδοξο. 
      Αυτή η Κυβέρνηση κάνει κατάχρηση της έννοιας της αυτοκριτικής σε πολλές περιπτώσεις! Άκουσα τον κύριο Υπουργό δύο φορές σ’ αυτήν την Αίθουσα σήμερα με αφορμή αυτήν την επερώτηση –για την οποία, ξαναλέω παρενθετικά, ευχαριστούμε τους συναδέλφους του Συνασπισμού γιατί μας δίνουν την ευκαιρία να εξηγήσουμε πολλά απ’ όσα, δυστυχώς, δεν βλέπουν το φως της δημοσιότητας στην καθημερινή κριτική που ασκείται στην Κυβέρνηση όχι μόνο από τα Μέσα Μαζικής Ενημέρωσης- όχι μόνο να αναγνωρίζει προβλήματα, αδυναμίες του συστήματος, αλλά περίπου υπαινικτικά να ζητάει και συγγνώμη για πράγματα για τα οποία σίγουρα δεν ευθύνεται η σημερινή Κυβέρνηση! Και αυτό δεν μπορεί να το λέει κανείς όσο κακόπιστος και αν είναι.
      Κύριε Πρόεδρε, εγώ άκουσα –και τα στοιχεία δεν μπορεί παρά να τίθενται στην κρίση όλων και στο βασανιστικό έλεγχο όποιου πρόθυμου να τα διασταυρώσει- ότι το ολοκληρωμένο πληροφορικό σύστημα έως το τέλος Μαρτίου του επόμενου έτους θα έχει εντάξει το σύνολο των υποκαταστημάτων στη χώρα. 
      Τι σημαίνει αυτό; Σημαίνει ότι πολλά πράγματα, πολλές αδυναμίες, πολλά προβλήματα που προκύπτουν από αυτό το έλλειμμα ή που προέκυπταν μέχρι πρόσφατα από αυτό το έλλειμμα θα αντιμετωπισθούν, θα διευκολυνθούν οι διασταυρώσεις ελέγχων, θα διευκολυνθεί καλύτερα η εξυπηρέτηση των συναλλασσομένων.
      Βεβαίως, δεν αρκεί μόνο αυτό! Χρειάζεται προσωπικό. Ακούσαμε όμως τον κύριο Υπουργό να λέει ότι σε δύο δόσεις, μία άμεσα και μία σε πολύ σύντομο χρονικό διάστημα και πάντως στα χρονικά όρια αυτής της κυβερνητικής θητείας –δεν άκουσα εγώ τον κύριο Υπουργό να λέει «θα δούμε» ή «θα έρθει και η επόμενη τετραετία»- θα αντιμετωπισθεί σε ένα συντριπτικό ποσοστό το σημερινό έλλειμμα, το οποίο βεβαίως είναι υπαρκτό.
Αυτό δεν είναι διαπίστωση, δεν είναι εξαγγελία. Είναι σε συγκεκριμένο χρονοδιάγραμμα τήρηση-εκπλήρωση μιας αδυναμίας η οποία –ξαναλέω- ουδείς από εμάς μπορεί να αρνηθεί ότι υφίσταται. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, είναι πολλά τα στοιχεία που σημείωσα και λίγος ο χρόνος του Κοινοβουλευτικού Εκπροσώπου της Πλειοψηφίας. 
     Θέλω συγκεφαλαιωτικά να πω ότι δεν αμφιβάλλω ότι με την αντιμετώπιση του προβλήματος του προσωπικού, με την αξιοποίηση της τεχνολογίας, με την αντιμετώπιση των φαινομένων της διαφθοράς όπου αυτά παρατηρούνται στους κόλπους του Ιδρύματος Κοινωνικών Ασφαλίσεων και βεβαίως με μια σειρά από μέτρα όχι απλώς θα νοικοκυρέψουμε, όπως είπα προηγουμένως το Ίδρυμα, αλλά πολύ περισσότερο θα του δώσουμε τη δυνατότητα να αντιμετωπίσει από καλύτερη βάση τις προκλήσεις του μέλλοντος. Είμαι βέβαιος ότι πολλά από τα χρόνια προβλήματα που παρατηρούνται θα αντιμετωπιστούν. Είμαι σίγουρος ότι και οι ασφαλισμένοι θα διευκολύνονται στις συναλλαγές τους και η εισφοροδιαφυγή θα παταχθεί και η εισφοροκλοπή θα αντιμετωπιστεί και οι έλεγχοι θα μπορούν σε πολύ μεγαλύτερο ποσοστό και με μεγαλύτερη αποτελεσματικότητα να αποδίδουν αυτά που όλοι προσδοκούμε να αποδώσουν. 
     Θα πρέπει να σταθώ ιδιαίτερα στην πρόσκληση του κυρίου Κουβέλη –την οποία θεωρώ ότι είναι στο πλαίσιο της εποικοδομητικής κριτικής και αντιπολιτευτικής στάσης του κόμματός του- με αφορμή αυτήν εδώ τη συζήτηση να αντιμετωπιστεί το πρόβλημα της δαιδαλώδους ασφαλιστικής νομοθεσίας, την οποία πιστεύω ότι ούτε ο κύριος Υπουργός ούτε οι συνεργάτες του στο Υπουργείο μπορούν να αμφισβητήσουν. Είναι κάτι το οποίο έχουμε βρει και  το οποίο δημιουργεί τεράστια προβλήματα. Βεβαίως μπορεί κάποιος καλόπιστος να πει ότι, ξέρετε, η πολυνομία δεν είναι ένα φαινόμενο που ακουμπάει αυστηρά ή αποκλειστικά τον ασφαλιστικό χώρο, αλλά είναι ένα φαινόμενο το οποίο αγκαλιάζει όλη τη Δημόσια Διοίκηση. Είναι ένα φαινόμενο το οποίο αγκαλιάζει όλες τις συναλλαγές, όλη την καθημερινότητα. Είναι ένα φαινόμενο το οποίο, αν δεν αντιμετωπιστεί, πολύ φοβούμαι ότι πολλά άλλα βήματα εκσυγχρονισμού αντιμετώπισης προβλημάτων θα μείνουν ημιτελείς προσπάθειες ή με ελάχιστα αποτελέσματα.
     Πιστεύω, λοιπόν, ότι η Κυβέρνηση θα ακούσει αυτή την πρόσκληση όχι μόνο του Συνασπισμού, όχι μόνο τη δική μου. Είναι μία πρόσκληση που έρχεται απ’ όλους τους νομικούς κύκλους. Πιστεύω ότι θα έχει την ευκαιρία, αφορμής δοθείσης της σημερινής επερώτησης, να τοποθετηθεί ο κύριος Υπουργός και είμαι σίγουρος ότι θα τοποθετηθεί με τέτοιο τρόπο ώστε να καλύψει και την ερώτηση του κυρίου Κουβέλη και τη δικιά μου παρότρυνση. 
     Είμαι πεπεισμένος, κύριε Πρόεδρε, ότι αυτή η πρόκληση-πρόσκληση είναι το επόμενο στοίχημα που πρέπει να αντιμετωπίσει το Υπουργείο Εργασίας και Κοινωνικών Ασφαλίσεων. Είμαι πεπεισμένος ότι στην Κυβέρνηση της Νέας Δημοκρατίας εναπόκειται να παίξει αυτό το ρόλο, να αντιμετωπίσει αυτή τη πρόκληση, να αναλάβει αυτή την ευθύνη και να καταγράψει συγκεκριμένα αποτελέσματα. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον Κοινοβουλευτικό Εκπρόσωπο της Νέας Δημοκρατίας, τον κ. Ζώη.
     Το λόγο τώρα έχει ο κ. Λεβέντης. 
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κατ’ αρχήν χαιρόμαστε γιατί αναγνωρίζετε ότι ήταν γόνιμη η επερώτηση και ότι προσφέρει στο κοινοβουλευτικό έργο, το οποίο επιτελείται μέσα σ’ αυτήν την Αίθουσα.
      Ειπώθηκαν πολλά, αλλά δεν υπάρχει το χρονικό περιθώριο να απαντηθούν όλα. Ο κύριος Υπουργός αναγνώρισε πολλά από τα κενά, από τις ελλείψεις, από τα προβλήματα. Μάλιστα, ο κύριος Κοινοβουλευτικός Εκπρόσωπος της Νέας Δημοκρατίας σχεδόν ζήτησε συγγνώμη, αλλά είπε ότι δεν ευθύνεται γι’ αυτά η σημερινή Κυβέρνηση. Προφανώς, δεν ευθύνεται για όλα. Υπάρχουν, όμως, και πράγματα, για τα οποία ευθύνεται, γιατί δεν έχουν προχωρήσει μια σειρά από διαδικασίες. 
      Για παράδειγμα, δεν ακούσαμε τοποθέτηση πάνω στο τι θα γίνει με τα αποθεματικά του Ι.Κ.Α. που ξεπερνούν τα 70.000.000.000 ευρώ και τα οποία οικειοποιήθηκε το κράτος. Το κράτος χρωστάει 9,2 δισεκατομμύρια ευρώ στο Ι.Κ.Α. συν τα 3,2 που χρωστάνε οι ιδιώτες. Τι θα γίνει, ώστε να μπουν μπροστά οι διαδικασίες για να εισπραχθούν αυτά, τα οποία θα οδηγήσουν στο να ορθοποδήσει το Ι.Κ.Α. και να μπορέσει να προσφέρει;
      Επίσης, το 1% του προϋπολογισμού είναι «κουτσουρεμένο» κατά 200.000.000 ευρώ. Γιατί αυτό το «κουτσούρεμα»; Από το 2003 που έχει γίνει αυτή η ρύθμιση, δεν έχει ως τώρα δοθεί τίποτα. 
      Από εκεί και πέρα, επειδή η επερώτηση βέβαια αναφερόταν κυρίως στο ασφαλιστικό σκέλος της προσφοράς του Ι.Κ.Α., εγώ ως γιατρός νοιώθω και λιγάκι ένοχος γιατί μονοπωλήθηκε η συζήτηση σ' αυτό τον τομέα, ενώ το Ι.Κ.Α. έχει μια άλλη τεράστια κοινωνική προσφορά να επιτελέσει, την ιατρική, τη νοσηλευτική, όπου η κατάσταση δεν είναι ό,τι το καλύτερο θα μπορούσε κάποιος να περιμένει. 
      Αν θέλετε, η κατάσταση που βιώνει σήμερα ένας ασθενής ο οποίος προσφεύγει στις υπηρεσίες του Ι.Κ.Α., είναι συχνά απογοητευτική, για να μην πω –όπως είπε και ο τωρινός Υπουργός Υγείας- αποκαρδιωτική και τριτοκοσμική.
      Κύριε Πρόεδρε, κύριε Υπουργέ, δεν ξέρω πόσοι έχουν την εμπειρία του να προσφύγουν στις νοσηλευτικές υπηρεσίες του Ι.Κ.Α. Ας υποθέσουμε –επειδή είμαι νευροχειρουργός, να επικαλεσθώ τη μαρτυρία που την έχω βιώσει άπειρες φορές- ότι ένας ασφαλισμένος του Ι.Κ.Α. έχει μια έντονη οσφυαλγία. Πονάει η μέση του, έχει πιαστεί το πόδι του, είναι στο κρεβάτι κατάκοιτος, παίρνει κάποια φάρμακα και πρέπει να πάει στο γιατρό. Για να πάει στο γιατρό, πρέπει να κλείσει ραντεβού. Για να κλείσει ραντεβού, θα πρέπει να πάει από τα μαύρα χαράματα, όπως είπα και στην πρωτολογία μου. Θα πρέπει να περιμένει με τις ώρες να πάρει το χαρτάκι του ραντεβού και από εκεί και πέρα να περιμένει ώρες για να τον εξετάσει ο γιατρός. 
      Από εκεί και πέρα, ο γιατρός του έγραψε μια συνταγή και του είπε να κάνει κάποιες εξετάσεις. Θα πρέπει να πάει να τις θεωρήσει. Θα πρέπει να πάει ξανά στις ουρές για να κάνει τις εξετάσεις, θα πρέπει να γυρίσει μετά να πάρει τις απαντήσεις, θα πρέπει να κλείσει καινούργιο ραντεβού για να πάει στο γιατρό, για να δώσει τις εξετάσεις και να του δώσει απάντηση. 
      Στη συνέχεια, ο γιατρός θα πρέπει να κάνει μία εκτίμηση –και σας λέω ότι στη συγκεκριμένη ισχυαλγία, πρέπει να κάνει κανονικά μια μαγνητική τομογραφία, εφόσον ο άνθρωπος είναι βαριά- για να μπορέσει να αποφασισθεί αν θα χειρουργηθεί ή όχι. 
      Τι γίνεται όμως στο Ι.Κ.Α.; Ο γιατρός θα γράψει πρώτα αξονική τομογραφία, την οποία θα  πρέπει να πάει να την θεωρήσει, θα πρέπει να πάει να την κάνει, να πάει να πάρει την απάντηση, να γυρίσει να τη δώσει στο γιατρό και ο γιατρός, αφού την ξαναδεί, θα αποφασίσει τότε ότι πρέπει να κάνει μαγνητική τομογραφία. 
      Τη μαγνητική τομογραφία θα πρέπει πάλι να πάει να τη θεωρήσει, θα πρέπει να την υποβάλει στην αρμόδια τριμελή επιτροπή που εδρεύει σε κάποιο νοσοκομείο, η οποία συνεδριάζει κάθε δέκα ή είκοσι ημέρες. 
      Θα πρέπει, αν πάρει την έγκριση, να πάει πάλι να κλείσει ραντεβού και να ακολουθήσει όλη αυτήν τη διαδρομή. Καταλαβαίνετε ότι έχει να αντιμετωπίσει έναν εφιάλτη και ο άνθρωπος αυτός είναι πιασμένος εν τω μεταξύ. Και αν δεν έχει κάποιον να τον βοηθήσει και αν κάθεται μακριά, τι γίνεται; 
      Και δεν είναι μόνο αυτό, είναι άπειρα άλλα. Πηγαίνετε στο Ι.Κ.Α. τώρα στα Άνω Λιόσια και σας λέει ο γιατρός του Ι.Κ.Α. ότι έχει να εξετάσει εκατό ή εκατόν είκοσι ανθρώπους σε μια ημέρα που είναι τετράωρη η βάρδιά του. 
      Ξέρετε, κύριε Πρόεδρε, τι σημαίνει αυτό; Σημαίνει ότι έχει δύο λεπτά γιατί έχει διακόσια σαράντα λεπτά συνολικά, άρα δύο λεπτά για τον κάθε άρρωστο. Να μπει μέσα και να βγει ο άρρωστος, τελείωσε ο χρόνος. Δεν προλαβαίνει να γράψει ούτε το όνομά του. 
      Υπάρχει και ένα άλλο πρόβλημα. Ας πάρουμε για παράδειγμα το Ι.Κ.Α. της Ελευσίνας. Πρέπει να περιμένετε με τις ώρες για να σας γράψει μία συνταγή ο γιατρός. Είχαν βρει την πιο απλή λύση, να γράφουν αυτές τις συνταγές στο Κέντρο Υγείας. Και έρχεται το Ι.Κ.Α. και το απαγορεύει αυτό. 
      Κύριε Υπουργέ, θα ήθελα μια απάντηση. Γιατί –λέει- να πάει να του γράψουν τα φάρμακα στο Κέντρο Υγείας; Αν υπάρχουν ιατρεία του Ι.Κ.Α., τότε λέει ότι πρέπει να καταφεύγουν εκεί. Πλην όμως, πρέπει να περιμένουν ώρες και ημέρες εκεί πέρα. Γιατί δηλαδή υπάρχει αυτή η ταλαιπωρία; 
      Ας πάμε στις Κυκλάδες, στη Σύρο, στη Νάξο ή στα νησιά του Αιγαίου, στη Σάμο ή στην Ικαρία. Ας υποθέσουμε ότι πρέπει να γίνει μια εξέταση από έναν ειδικό. Θα πρέπει να δοθεί η έγκριση να έλθουν στην Αθήνα να κάνουν αυτές τις εξετάσεις και τις αντίστοιχες θεωρήσεις. Το ίδιο ισχύει και για τη σύνταξη, που όπως ελέχθη προηγουμένως, πρέπει να καταφεύγουν στην Αθήνα. Γιατί αυτά δεν μπορούν να απλουστευτούν; Γιατί αυτά δεν τα έχει προχωρήσει η Κυβέρνηση;
      Ο κύριος Υπουργός είπε ότι θα παρθούν μια σειρά μέτρα, ότι θα προσληφθεί και προσωπικό. Δεν ξέρω πόσο γρήγορα θα γίνει αυτό, κύριε Υπουργέ, γιατί τουλάχιστον στον τομέα της υγείας, η οδυνηρή μας εμπειρία είναι ότι εξαγγέλλεται και επί κυβερνήσεώς σας –και προηγούμενα αυτό γινόταν κατά κόρον- κάθε μέρα πρόσληψη προσωπικού και προσωπικό δεν έρχεται. Φεύγουν περισσότεροι με συνταξιοδοτήσεις ή αν θέλετε, με αποσπάσεις από αυτούς που προσλαμβάνονται. Δεν μπορεί να συνεχιστεί αυτή η κατάσταση.
      Επομένως, αυτό είναι ευθύνη όλων μας, αλλά προπαντός της υπεύθυνης Κυβέρνησης και υμών προσωπικώς, κύριε Υπουργέ, να πάρετε μέτρα, για αυτά που τόσο πολύ ταλαιπωρούν τον πολίτη και ιδιαίτερα αυτούς που είναι οι πιο ταλαιπωρημένοι από όλους, τους άρρωστους, τους συνταξιούχους, τους ηλικιωμένους, ώστε να μπορέσουν να καλυφθούν οι ανάγκες και να μην υφίστανται αυτές τις ταλαιπωρίες και όλες τις άλλες συνέπειες και τις επιπτώσεις για την υγεία τους, αν όχι και για την ίδια τη ζωή τους. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λεβέντη.
      Ο κύριος Υπουργός έχει το λόγο.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Πίστευα, κύριοι συνάδελφοι, ότι η επίδειξη ανευθυνότητας θα περιοριζόταν στον Πρόεδρο του ΠΑ.ΣΟ.Κ., τον κ. Παπανδρέου, που εξετέθη ανεπανόρθωτα, επιχειρώντας να καπηλευτεί την τραγική απώλεια μιας ανθρώπινης ζωής από παθολογικά αίτια. Είδα, όμως, ότι η προσπάθεια αυτή συνεχίστηκε απόψε και εδώ στην Αίθουσα αυτή.
      Θα καλούσα, λοιπόν, τις κυρίες και τους κυρίους του ΠΑ.ΣΟ.Κ. να μη συνεχίζουν, γιατί εκτίθενται και αυτοί και να μην καλλιεργούν κλίμα διχασμού. Δεν βοηθούν ούτε τους εαυτούς τους, ούτε και το κόμμα τους. Αλλά αυτό αφορά αυτούς. Δεν βοηθούν, όμως, ούτε και τον τόπο. Και αυτό αφορά όλους μας. Παιχνίδια με τέτοια ζητήματα δεν έχει κανείς το δικαίωμα να παίζει. Είμαστε όλοι υπεύθυνοι να καταγγέλλουμε τέτοιες προσπάθειες μικροκομματικών σκοπιμοτήτων, που δεν τιμούν κανέναν σ’ αυτήν τη χώρα. Ας σταματήσουμε, λοιπόν, εδώ.
      Θα έλθω πάλι στην επερώτηση. Αναφέρθηκε ο Κοινοβουλευτικός Εκπρόσωπος του ΠΑ.ΣΟ.Κ. σε «μαύρη εργασία». Μα, πού ήταν όταν το 2002, το 2003 και το 2004 δεκάδες χιλιάδες εργάτες εδώ, στο κέντρο της Αθήνας, δούλευαν χωρίς να είναι ασφαλισμένοι για την ολυμπιακή προετοιμασία; Τότε είχαμε το όργιο της «μαύρης εργασίας». Όχι πως δεν υπάρχουν ακόμη τέτοια φαινόμενα, αλλά έχουν περιοριστεί, συνεχίζουν να περιορίζονται και θα αντιμετωπιστούν. Κριτική, λοιπόν, απ’ αυτούς  που μπροστά στα μάτια όλων ανέχονταν τέτοια φαινόμενα δεν μπορούμε να δεχτούμε σήμερα.
      Αναφέρθηκε ο κ. Ζώης επίσης στην προσπάθεια που έγινε από το ΠΑ.ΣΟ.Κ. να μας πει ότι δεν εφαρμόζονται οι νόμοι. Δέκα πέντε χρόνια δεν εφάρμοζαν στο ΠΑ.ΣΟ.Κ. τους νόμους που βρήκαν ή ψήφιζαν. Ερχόμαστε τώρα να τους εφαρμόσουμε στο ΠΑ.ΣΟ.Κ. τους νόμους που ψήφισαν και εφαρμόζοντάς τους, δημιουργούμε τις σταθερές εκείνες για να προχωρήσουμε στη μεταρρύθμιση.
       Αναφέρθηκε ακόμη ο κ. Χωρέμης εκ μέρους του ΠΑ.ΣΟ.Κ. σε ρυθμίσεις χρεών. Μα, τα τελευταία χρόνια έξι επανειλημμένες ρυθμίσεις έκαναν. Τότε ήταν καλές οι ρυθμίσεις; 
      Τι λέμε εμείς ως Κυβέρνηση; Πρέπει να δώσουμε ορθολογικά και με μέτρο τη δυνατότητα σε κάποιους να μπορέσουν να πληρώσουν τα χρέη τους προς το Ι.Κ.Α.. Στενάζει η αγορά και δεν χρωστούν μόνο οι μεγάλοι. Αυτοί τα ρυθμίζουν πολλές φορές καλύτερα και ευκολότερα. Μιλούμε για δεκάδες χιλιάδες μικρές και μεσαίες επιχειρήσεις, οι οποίες δεν μπορούν να ανταποκριθούν σήμερα στις οφειλές και στις υποχρεώσεις τους. Σε αυτές θέλουμε να δώσουμε τη δυνατότητα, λέγοντας συγχρόνως από το Βήμα αυτό ότι δημιουργούμε ένα πρόγραμμα και σχέδιο αντίστοιχο του ΤΕΙΡΕΣΙΑ για να μπορέσουμε να παρακολουθούμε στο μέλλον ατομικά την πορεία του καθενός. Για να μην είναι αναγκασμένο το πολιτικό μας σύστημα και οι κυβερνήσεις του παρόντος και του μέλλοντος να επανέρχονται κάθε τόσο με τέτοιες ρυθμίσεις.
      Θα έρθω σε μερικά άλλα ζητήματα, τα οποία έχουν να κάνουν με τις αποφάσεις και την πορεία του μεγάλου Ασφαλιστικού Ιδρύματος. Δίνουμε ιδιαίτερο βάρος στον περιορισμό του χρόνου που απαιτείται, για να κλείσει ένας ασφαλισμένος ραντεβού με το γιατρό του Ι.Κ.Α.. Στοχεύουμε -και θα έχουμε σύντομα αποτέλεσμα- σε μέγιστο χρόνο αναμονής έως πέντε με έξι ημέρες για τις βασικές ειδικότητες.
      Επίσης, η διοίκηση του Ιδρύματος προχωρά σε συστηματικούς ελέγχους, για να παταχθούν φαινόμενα διαφθοράς. Έχουν ήδη απολυθεί από το καλοκαίρι έως τώρα δεκατέσσερις γιατροί του Ι.Κ.Α.. Πρώτη φορά συμβαίνει αυτό. Και οι έλεγχοι συνεχίζονται. Εδώ, όμως, πρέπει να πω ότι αυτά τα φαινόμενα έκνομων δράσεων αφορούν μία πολύ πολύ μικρή μειονότητα γιατρών ή εργαζομένων. Η μεγάλη πλειονότητα των εργαζομένων στο Ι.Κ.Α. κάνει πολύ καλά τη δουλειά της. 
      Επίσης, πρέπει να πω ότι οι διαδικασίες ελέγχου επίορκων υπαλλήλων βρίσκονται σε εξέλιξη σε όλα τα μέρη της χώρας. Αυτό γίνεται με τέτοια ένταση πρώτη φορά στα τελευταία χρόνια.
      Επιπλέον, ολοκληρώνουμε την αξιολόγηση της λειτουργίας των τεσσάρων Νοσοκομειακών Μονάδων του Ι.Κ.Α. στην Αθήνα και της Μονάδας της Θεσσαλονίκης. Πρόθεση μας είναι η ενδεχόμενη συγχώνευση κάποιων από τις Μονάδες της Αθήνας, η ορθολογική λειτουργία τους, η άμεση αναβάθμιση των υποδομών, η λειτουργική και διοικητική αναδιοργάνωση στην κατεύθυνση ποιοτικής και ποσοτικής αναβάθμισης των παρεχομένων υπηρεσιών προς τον ασφαλισμένο. 
      Στόχος μας όμως επίσης είναι και η μείωση του λειτουργικού κόστος αυτών των μονάδων, που πάρα πολλές φορές είναι σε επίπεδα πέραν της λογικής και του αποδεκτού. Άρα, λοιπόν, προχωρούμε στον εξορθολογισμό της λειτουργίας αυτών των μονάδων.
      Επίσης, προχωρούμε στη δημιουργία νέων σύγχρονων και εξειδικευμένων μονάδων παροχής υπηρεσιών υγείας, εισάγοντας το Ι.Κ.Α. στη νέα εποχή. Πιο συγκεκριμένα, δημιουργείται Κέντρο Εξωσωματικής Γονιμοποίησης στο χώρο του Γ΄ Νοσοκομείου του Ι.Κ.Α. στην Αθήνα. Αναβαθμίζεται το Κέντρο Ιατρικής της Εργασίας που αναλαμβάνει πρωταγωνιστικό ρόλο στον τομέα των επαγγελματικών ασθενειών. Δημιουργούνται δύο Πρότυπα Κέντρα Πρόληψης στην Αθήνα και στη Θεσσαλονίκη, αναβαθμίζοντας έτσι θεαματικά τις υπηρεσίες προληπτικής ιατρικής. Δημιουργούμε Κέντρο Ψυχικής Υγιεινής Εφήβων στην Αθήνα. Ξεκινούμε άμεσα τη λειτουργία Πρότυπου Οφθαλμολογικού Κέντρου στη Θεσσαλονίκη, ενώ το Ι.Κ.Α. προχωρά στην πιλοτική εφαρμογή συστήματος παροχής υπηρεσιών υποδοχής, στους ασφαλισμένους σε μονάδες υγείας στην Τούμπα και στους Αμπελόκηπους Θεσσαλονίκης μέσα σε αυτήν τη χρονιά. Και θα επεκτείνουμε στη χρονιά που έρχεται αυτό το πιλοτικό πρόγραμμα σε δεκάδες άλλα κέντρα υγείας. Δηλαδή, όταν θα πηγαίνει κάποιος στο Ι.Κ.Α., θα υπάρχει ένα κέντρο υποδοχής με εξειδικευμένο προσωπικό, το οποίο θα δέχεται τους ασφαλισμένους.
      ΑΘΑΝΑΣΙΟΣ ΛΕΒΕΝΤΗΣ: Θα έχει νοσηλευτικές υπηρεσίες, κύριε Υπουργέ; 
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Σε συνεργασία με τις νοσηλευτικές υπηρεσίες το κέντρο υποδοχής θα μπορεί να συμβάλλει στην καλύτερη αντιμετώπιση και υποδοχή των εργαζομένων.
      Θα έρθω τώρα σε ένα θέμα, που έθιξαν ο κ. Ζώης και ο κ. Κουβέλης, και είναι πολύ σημαντικό. Το πώς θα ενισχύσουμε το αίσθημα νομικής ασφάλειας σε ένα χώρο όπου η πολυνομία βασιλεύει. Έχουμε ρυθμίσεις στη βάση προεδρικών διαταγμάτων της προπολεμικής περιόδου ή διαταγμάτων του 1940. Στο πλαίσιο, λοιπόν, της ανάγκης ενίσχυσης της ασφάλειας ολοκληρώνουμε, κύριοι συνάδελφοι, ως το τέλος του έτους την κωδικοποίηση -και αυτό γίνεται για πρώτη φορά- τόσο του συνόλου των διατάξεων της νομοθεσίας του Ι.Κ.Α., που θα πάρουν τη μορφή κώδικα, όσο και των ειδικών διατάξεων που περιέχονται στους ασφαλιστικούς κανονισμούς, που θα πάρουν μορφή υπουργικών αποφάσεων.
      Επίσης, με προκάλεσε η παρέμβαση του κ. Χωρέμη περί κομματισμού. Οφείλω να πω ότι για πρώτη φορά αποκαθίστανται η αξιοκρατία και η διαφάνεια στην εξέλιξη του προσωπικού του Ιδρύματος. Ενδεικτικά και μόνο θα πρέπει να αναφέρω ότι για πρώτη φορά ύστερα από πάρα πολλά χρόνια εισήχθησαν στο υπηρεσιακό συμβούλιο των ιατρών, και κρίθηκαν από αυτό, όλες οι θέσεις των υγειονομικών διευθυντών των μονάδων υγείας, σε αντίθεση με το παρελθόν των κυβερνήσεων ΠΑ.ΣΟ.Κ., στο οποίο παρελθόν το σύνολο σχεδόν των θέσεων των διευθυντών των μονάδων υγείας καλυπτόταν με διαδικασίες απευθείας ανάθεσης χωρίς την επιλογή από υπηρεσιακά συμβούλια. Αυτά, για να απαντήσω στον «κομματισμό» που διέγνωσαν από το ΠΑ.ΣΟ.Κ. σήμερα.
      Επίσης, πρέπει να πω ότι οι περίπου δέκα οκτώ χιλιάδες πάσχοντες από χρόνιες ασθένειες ασφαλισμένοι του Ι.Κ.Α., απαλλάσσονται πλέον από την υποχρέωση να επισκέπτονται κάθε μήνα τις υπηρεσίες του Ι.Κ.Α., για να λάβουν τις συνταγές φαρμάκων. Ενεργοποιήθηκε ήδη και γενικεύτηκε για τις περιπτώσεις αυτές το σύστημα των τριμηνιαίων συνταγών και αυτό είναι παρά πολύ σημαντικό. 
      Προχωρούμε στον επανέλεγχο εκατό τριάντα δύο χιλιάδων αναπηρικών συντάξεων που χορηγεί το Ι.Κ.Α.. 
      Εδώ, πρέπει να επισημάνω –γιατί αρχίζω να βλέπω αντιδράσεις από κάποιους που θα έπρεπε να είναι πιο προσεκτικοί- ότι για κάθε έναν που επωφελείται από αναπηρική σύνταξη που δεν δικαιούται, κάποιος άλλος που την έχει ανάγκη πραγματικά τη στερείται. Πρέπει να είμαστε πολύ προσεκτικοί στο πως αντιδρούμε σε αυτά. 
      Θα πω επίσης ότι αλλάζει το σύστημα συνταγογράφησης, κύριοι συνάδελφοι και το συγκεκριμένο μέτρο θα συμβάλει καθοριστικά στην προσπάθεια για νοικοκύρεμα και εξορθολογισμό των δαπανών στον τομέα της υγείας. Θα επιτρέψουμε τον έλεγχο των φαρμακευτικών δαπανών. 
      Επίσης, πολύ σύντομα –για να απαντήσω σε κάτι που είπε ο κ. Κουβέλης, νομίζω- ρυθμίζουμε το θέμα της επιστροφής του 4% επί του τζίρου των φαρμακευτικών εταιρειών προς τα ασφαλιστικά ταμεία. Δεν θα χαθεί ούτε ένα ευρώ στη βάση της πρόβλεψης του νόμου. Το 4% του τζίρου των φαρμακευτικών εταιρειών θα επιστραφεί μέχρι και το τελευταίο ευρώ στα ασφαλιστικά ταμεία. 
      Συνεχίζω λέγοντας ότι προκηρύσσουμε για πρώτη φορά διαγωνισμό στα Ασφαλιστικά Ταμεία, ξεκινώντας από το Ι.Κ.Α., τον Ο.Γ.Α., το Τ.Ε.Β.Ε., για να επιλέξουμε μέσα από απολύτως διαφανής διαδικασίες τις τράπεζες εκείνες, οι οποίες θα παράσχουν τις καλύτερες δυνατές υπηρεσίες με το χαμηλότερο δυνατό κόστος για τα ταμεία και τους συναλλασσομένους. 
      Το λέω αυτό γιατί μέχρι σήμερα το κόστος των υπηρεσιών που προσφέρει το τραπεζικό σύστημα στα ασφαλιστικά ταμεία και στους ασφαλισμένους, είναι μέχρι και υπερτριπλάσιο από αυτό που υπάρχει ως μέσος όρος στην Ευρώπη των είκοσι πέντε. Και τέλος πάντων, αυτό το κόστος δεν είχε προκύψει όλα τα προηγούμενα χρόνια από καμιά διαγωνιστική και ανταγωνιστική μεταξύ των τραπεζών διαδικασία. Θα μειώσουμε, λοιπόν, σημαντικότατα το κόστος αυτό.
      Τελειώνω, λέγοντας πολύ σύντομα ότι ιδρύουμε ενοποιημένο ελεγκτικό μηχανισμό για την αντιμετώπιση της φοροδιαφυγής, προχωρούμε στην εθνική απογραφή για να αποδώσουμε ενιαίο αριθμό μητρώου κοινωνικής ασφάλισης σε όλους τους ασφαλισμένους και συνταξιούχους της χώρας έως το τέλος του 2007 και αναβαθμίζουμε το Κέντρο Ηλεκτρονικών Υπολογιστών Κοινωνικών Υπηρεσιών, μετατρέποντάς το σε ένα ΚΕΠΥΟ της Κοινωνικής Ασφάλισης με τη σχεδιαζόμενη σύσταση ενός ενιαίου φορέα ηλεκτρονικής διακυβέρνησης στο χώρο της κοινωνικής ασφάλισης.
      Θα τελειώσω καταθέτοντας στα Πρακτικά, κύριοι συνάδελφοι, την αποτύπωση της κινητής και ακίνητης περιουσίας των φορέων της κοινωνικής ασφάλισης, κάτι που έγινε για πρώτη φορά τους καιρούς μας. Υπάρχει επικαιροποίησης της περιουσίας μέχρι το τέλος του 2004…
      ΦΩΤΗΣ ΚΟΥΒΕΛΗΣ: Να μας την στείλετε, κύριε Υπουργέ.
      ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Την έχω στείλει, κύριε συνάδελφε. Την έχετε στις θυρίδες σας ήδη.
      Και βεβαίως, μέχρι το τέλος αυτού του μήνα θα έχουμε επικαιροποίηση αυτής της κινητής και ακίνητης περιουσίας -και θα σας την ξαναστείλουμε- μέχρι το τέλος του 2005.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Σάββας Τσιτουρίδης, καταθέτει για τα Πρακτικά την αποτύπωση της κινητής και ακίνητης περιουσίας  των φορέων της Κοινωνικής Ασφάλισης, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πρέπει να πω εδώ ότι το ΙΚΑ, για το οποίο μιλάμε απόψε, έχει να δείξει πάρα πολύ καλές επιδόσεις στην απόδοση των κεφαλαίων του. Με μια ανώνυμη εταιρία διαχείρισης αμοιβαίων κεφαλαίων έχει κατορθώσει να έχει στο μεικτό αμοιβαίο κεφάλαιο μια μέση ετήσια απόδοση που φτάνει στο 16,64%, που είναι πολύ μεγάλη απόδοση και επίδοση. Θα έλεγα ότι είναι μεγαλύτερη από αυτές που γνωρίζουμε σε ασφαλιστικούς οργανισμούς στην Ευρώπη των 25 και έτσι θα συνεχίσουμε. Θα συνεχίσουμε την προσπάθεια, κύριοι συνάδελφοι, για να μπορέσουμε στα χρόνια που έρχονται, αυτό το μεγάλο Ίδρυμα, το οποίο είναι βέβαιο ότι θα αποτελέσει έναν από τους πόλους γύρω από τους οποίους θα κινηθεί το νέο σύστημα κοινωνικής ασφάλισης, να μπορεί μέρα με τη μέρα, μήνα με το μήνα, χρόνο με το χρόνο να προσφέρει όλο και περισσότερες, όλο και καλύτερες υπηρεσίες στα πολλά εκατομμύρια των Ελλήνων.
      Ευχαριστώ πάρα πολύ και πάλι όλους τους παρεμβαίνοντες συναδέλφους.
    Θα πω για μια ακόμα φορά ευχαριστώ στους συναδέλφους του Συνασπισμού που μας έδωσαν την ευκαιρία απόψε να μιλήσουμε πάνω σε πολύ σημαντικά ζητήματα και να μιλήσουμε όπως πρέπει να μιλούμε σ’ αυτήν την Αίθουσα. 
    Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Δεν υπάρχει, κυρίες και κύριοι συνάδελφοι, άλλος εγγεγραμμένος ομιλητής και συνεπώς κηρύσσεται περαιωμένη η συζήτηση επί της υπ’ αριθμό 2/22-9-2006 επερώτηση Βουλευτών του Συνασπισμού Ριζοσπαστικής Αριστεράς προς τον Υπουργό Απασχόλησης και Κοινωνικής Προστασίας, σχετικά με τη λειτουργία του Ι.Κ.Α.. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με την συναίνεση του Σώματος και ώρα 21.25΄ λύεται η συνεδρίαση για αύριο ημέρα Τρίτη 10 Οκτωβρίου 2006 και ώρα 18.00΄ με αντικείμενο εργασιών του Σώματος: νομοθετική εργασία, σύμφωνα με την ημερησία διάταξη που έχει διανεμηθεί. 
     Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
                                                                          2

