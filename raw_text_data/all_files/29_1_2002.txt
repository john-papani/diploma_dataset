ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ OΖ'
Τρίτη 29 Ιανουαρίου 2002
ΘΕΜΑΤΑ


ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν επισκέπτες από το Κέντρο Ανοικτής Προστασίας Ηλικιωμένων Περιστερίου και μαθητές από το 1ο Γυμνάσιο Δάφνης, σελ.
2. Συζήτηση για τις αιτήσεις άρσης ασυλίας των Βουλευτών Λ. Γρηγοράκου, Π. Καμμένου, Δ. Κρεμαστινού, Θ. Πάγκαλου, Σ. Παπαδόπουλου, Κ. Τασούλα, Γ. Τσούρνου, σελ.
3. Ανακοινώνεται η συγκρότηση Ειδικής Επιτροπής επί του Απολογισμού και Γενικού Ισολογισμού του Κράτους, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση αναφορών και ερωτήσεων:
α) Προς τον Υπουργό Εργασίας και Κοινωνικών Ασφαλίσεων σχετικά με την υποχρεωτική κάλυψη δαπάνης νοσηλείας σε περίπτωση φυσιολογικού τοκετού για μητέρες ασφαλισμένες στο Ίδρυμα Κοινωνικών Ασφαλίσεων (Ι.Κ.Α.), σελ.
β) Προς τον Υπουργό Υγείας και Πρόνοιας, σχετικά με την ύπαρξη κυκλώματος αλλοδαπών που διακινούν παράνομα νοσοκομειακά φάρμακα σε γειτονικές χώρες, σελ.
γ) Προς τον Υπουργό Υγείας και Πρόνοιας, σχετικά με την έξαρση των κρουσμάτων φυματίωσης στη χώρα μας και τη λήψη μέτρων για τον περιορισμό της, σελ.
ΟΜΙΛΗΤΕΣ
Α. Επί των αναφορών και ερωτήσεων:
ΓΙΑΚΟΥΜΑΤΟΣ Γ., σελ.
ΝΑΣΙΩΚΑΣ Ε., σελ.
ΣΠΥΡΟΠΟΥΛΟΣ Ρ.,σελ.
ΣΤΡΑΤΑΚΗΣ Ε., σελ.
ΤΖΑΜΤΖΗΣ Ι., σελ.
Β. Για τις αιτήσεις άρσης ασυλίας:
ΓΡΗΓΟΡΑΚΟΣ Λ., σελ.
ΖΩΗΣ Χ., σελ.
ΚΟΥΒΕΛΗΣ Φ., σελ.
ΚΡΕΜΑΣΤΙΝΟΣ Δ., σελ.
ΛΑΜΠΡΟΠΟΥΛΟΣ Ι., σελ.
ΜΑΚΡΗ Ζ., σελ.
ΠΑΠΑΓΕΩΡΓΙΟΥ Γ., σελ.
ΠΑΠΑΔΗΜΗΤΡΙΟΥ Ε., σελ.
ΣΚΥΛΛΑΚΟΣ Α., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ OZ΄
Τρίτη 29 Ιανουαρίου 2002


Αθήνα, σήμερα στις 29 Ιανουαρίου 2002, ημέρα Τρίτη και ώρα 16:20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιορδάνη Τζαμτζή, Βουλευτή Πέλλης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Εμπορικών Αντιπροσώπων Βορείου Ελλάδος ζητεί την απαλλαγή του κλάδου από την εφαρμογή των διατάξεων του άρθρου 38 παρ. 2 του ν. 2873/2000.
2. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ιερά Μητρόπολις Λαγκαδά διαμαρτύρεται για την απόφαση του Νομαρχιακού Συμβουλίου Θεσσαλονίκης περί εγκαταστάσεως ΧΥΤΑ στην απαγορευμένη ζώνη Μαυροράχης Θεσσαλονίκης.
3. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αριστείδης Σίσκος, αντ/ρχης Τεχνικού ε.α. ζητεί τη διευθέτηση της συνταξιοδότησής του κατά το π.δ. 1041/79.
4. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Ερευνητών ΕΚΕΦΕ "ΔΗΜΟΚΡΙΤΟΣ" ζητεί η εγκατάσταση του Φασματογράφου Μάζας να γίνει στο Εργαστήριο Ισοτοπικής Υδρολογίας του Ινστιτούτου Φυσικοχημείας του ΕΚΕΦΕ "ΔΗΜΟΚΡΙΤΟΣ".
5. Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Σύλλογος Υπαλλήλων ΟΔΔΥ ζητεί την επίλυση αιτημάτων που απασχολούν τους εργαζόμενους.
6. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Εργατοϋπαλληλικό Κέντρο Ζακύνθου ζητεί την πρόσληψη αναγκαίου επιστημονικού και νοσηλευτικού προσωπικού από το Νοσοκομείο Ζακύνθου και την προμήθεια σύγχρονων διαγνωστικών μέσων.
7. Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία το Εργατοϋπαλληλικό Κέντρο Καλαμάτας ζητεί την ανέγερση κτιρίου για τη στέγαση του Εργατικού Κέντρου Καλαμάτας.
8. Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Σύλλογος Αναπληρωτών Εκπαιδευτικών Νομού Ιωαννίνων ζητεί την ολοκλήρωση του διορισμού των αναπληρωτών σε κενές θέσεις της Δημόσιας Εκπαίδευσης εντός του 2003 κ.λπ.
9. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Γυμναστικός Ναυτικός Όμιλος "ΣΑΛΑΜΙΝΑ" ζητεί τη χορήγηση οικονομικής ενίσχυσης για την αγορά σκάφους για την προπόνηση των αθλητών του.
10. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο κ. Σπύρος Πετρολέκας, εκδότης του περιοδικού "ΤΟ ΛΥΧΝΑΡΙ", ζητεί την απομάκρυνση των κεραιών πάσης φύσεως από περιοχή του Δήμου Ζάρακα Λακωνίας.
11. Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Λευκάδας ζητεί την καταβολή οικονομικής ενίσχυσης στους ελαιοπαραγωγούς του Νομού Λευκάδας.
12. Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί χρηματοδότηση για την κάλυψη των λειτουργικών δαπανών του Δήμου του.
13. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Αρκαδικού Χωριού ζητεί την επίλυση προβλημάτων που έχουν δημιουργηθεί από την κατασκευή του χωριού και των σπιτιών που είχαν ανατεθεί στη ΔΕΠΟΣ.
B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1034/23-8-01 ερώτηση δόθηκε με το υπ' αριθμ. 21267/10-10-01 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1034/23-8-01 που κατέθεσε στη Βουλή ο Βουλευτής κ. Αλ. Χρυσανθακόπουλος, σας γνωρίζουμε ότι, η Κεντρική Επιτροπή του ΑΣΕΠ, σε συνεργασία με τις υπηρεσίες του Υπουργείου Παιδείας, ενεργεί έρευνα του θέματος, το αποτέλεσμα της οποίας θα σας γνωστοποιηθεί μετά το πέρας της.
Ο Υφυπουργός
ΛΕΩΝΙΔΑΣ ΤΖΑΝΗΣ"
2. Στην με αριθμό 1059/24-8-01 ερώτηση δόθηκε με το υπ' αριθμ 1936/9-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1059/24-8-01 που κατέθεσε ο Βουλευτής κ. Σ. Χατζηγάκης, για τα θέματα της αρμοδιότητάς μας, σας πληροφορούμε τα εξής:
Σχετικά με τη μείωση κατά 5,2 της συμβολής της Γεωργίας στο τοπικό Α.Ε.Π. αναφέρονται τα εξής:
Η μείωση αυτή δεν είναι μια αρνητική έλξη. Τόσο σε εθνικό όσο και σε τοπικό επίπεδο η πρόοδος και η οικονομική ανάπτυξη έχουν ως συνέπεια την μείωση της συμβολής του αγροτικού τομέα στο Α.Ε.Π. Στις πολύ ανεπτυγμένες χώρες μάλιστα η συμμετοχή του είναι ακόμα πιο μικρή.
Ανεξάρτητα από τα ανωτέρω, το Υπουργείο Γεωργίας συμβάλλει με διάφορα μέτρα πολιτικής στην κατά το δυνατόν, μεγιστοποίηση του Αγροτικού Προϊόντος.
Με τις ρυθμίσεις της ΑGENDA 2000 και με τα μέτρα του Γ' Κ.Π.Σ. υπάρχει ένα γιγαντιαίο πρόγραμμα με πολύ σημαντικούς πόρους μέχρι το 2006, το οποίο καλύπτει ένα πλήθος δραστηριοτήτων και του πρωτογενούς τομέα και της μεταποίησης, από το οποίο θα ωφεληθούν όλες οι περιοχές της χώρας. Η υλοποίηση των προγραμμάτων αυτών έχει ήδη αρχίσει και σε όλα τα στάδια εφαρμογής τους αλλά κυρίως στο στάδιο της ολοκλήρωσής τους, θα έχει αλλάξει σε σημαντικό βαθμό την εικόνα και τα πραγματικά δεδομένα της ελληνικής υπαίθρου.
Συγκεκριμένα για τη στήριξη και ανάπτυξη της κτηνοτροφίας στα πλαίσια του 3ου ΚΠΣ προβλέπεται η εφαρμογή προγραμμάτων, τόσο σε κεντρικό, όσο και σε περιφερειακό επίπεδο. Με τα εν λόγω προγράμματα ενισχύονται όλες οι δράσεις, από την υποδομή μέχρι την πρωτογενή παραγωγή, καθώς και τη μεταποίηση - εμπορία των κτηνοτροφικών προϊόντων.
Σημειώνεται ότι στο 3ο ΚΠΣ δίνεται ιδιαίτερη έμφαση στην παραγωγή προϊόντων με ειδικές ποιοτικές προδιαγραφές (ειδικές πτηνοτροφικές εκτροφές, βιολογικά κ.λπ.) καθώς και στη διατήρηση - προστασία του περιβάλλοντος. Για την πιστοποίηση των προϊόντων που πιστοποιούνται με βάση αναγνωρισμένες προδιαγραφές ή πρότυπα, ιδρύθηκε ο Ο.Π.Ε.Γ.Ε.Π. (Οργανισμός Πιστοποίησης και Επίβλεψης Γεωργικών Προϊόντων).
Στους παραγωγούς βοείου και αιγοπροβείου κρέατος και από το 2005 και στους παραγωγούς αγελαδινού γάλακτος, καταβάλλονται και εισοδηματικές ενισχύσεις σύμφωνα με τους συνημμένους πίνακες 1, 2 και 3. Επίσης, στους βοοτρόφους και αιγοπροβατοτρόφους ορεινών και μειονεκτικών περιοχών, όπως και στους εκτροφείς ιπποειδών καταβάλλεται η εξισωτική αποζημίωση βάσει του Καν. (ΕΚ) 1257/99 του Συμβουλίου.
Αναφορικά με τη μεταποίηση και εμπορία γεωργικών προϊόντων, υπάρχει ειδικό μέτρο στο Επιχειρησιακό Πρόγραμμα "Αγροτική Ανάπτυξη - Ανασυγκρότηση της Υπαίθρου 2000 - 2006" ύψους 777 εκατ. ευρώ για 12 τομείς δραστηριοτήτων (κρέας, γάλα, οπωρ/κά, άνθη, ζωοτροφές, ελαιούχα, αυγά- πουλερικά, δημητριακά, οίνος, σπόροι & φαρμακευτικά - αρωματικά φυτά), στα πλαίσια του οποίου και με βάση τις διαδικασίες και προϋποθέσεις που προβλέπονται στην κοινή Υπουργική Απόφαση 450/29-8-01, δύνανται να επιχορηγηθούν.
Το ύψος της επιχορήγησης κυμαίνεται μεταξύ 36,7& - 50,0% της επιλέξιμης δαπάνης.
Αιτήσεις που γίνονται δεκτές αφορούν προϋπολογισμό από 80.000 ευρώ έως 20 εκατ. ευρώ.
Έχει γίνει δημοσιοποίηση σε όλη την επικράτεια και έχουν αποσταλεί όλα τα σχετικά έντυπα σε όλες τις Νομαρχιακές Αυτοδιοικήσεις της Χώρας περιλαμβανομένου και του Ν. Τρικάλων.
Ο Υπουργός
Γ. ΑΝΩΜΕΡΙΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3 Στην με αριθμό 1081/27-8-01 ερώτηση δόθηκε με το υπ' αριθμ. 360/10-10-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 1081/27-8-01 που κατέθεσε στη Βουλή των Ελλήνων ο Βουλευτής κ. Ιορδ. Τζαμτζής, με θέμα "Ακατάλληλα Ροφήματα - Αναψυκτικά", σας γνωρίζουμε τα εξής:
Ο Ε.Φ.Ε.Τ. σε συνεργασία με τον Ε.Ο.Φ. παρακολουθεί και διερευνά το θέμα που προέκυψε με το ποτό "Red Bool", προς ενημέρωση δε του καταναλωτικού κοινού την 13-7-01 εξέδωσε Δελτίο Τύπου σχετικά με την κατανάλωση και κυκλοφορία του ποτού αυτού. Το θέμα των "energy drinks" συζητήθηκε στις Κοινοτικές Αρχές στα πλαίσια της 84ης Μόνιμης Επιτροπής Τροφίμων, θα παραπεμφθεί δε άμεσα εκ νέου στη Συντονιστική Επιτροπή της Κοινότητας για επανεξέταση, όσον αφορά τους όρους και τις προϋποθέσεις κυκλοφορίας των παραπάνω προϊόντων.
Για πλήρη ενημέρωσή σας επί των θεμάτων που τίθενται με την ερώτησή σας, επισυνάπτουμε την απάντηση του προέδρου του Ε.Φ.Ε.Τ. κας Χριστίνας Παπανικολάου και το συνημμένο σ' αυτή Δελτίο Τύπου του Ε.Φ.Ε.Τ. με ημερομηνία 13-7-01.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 1172/30-8-01 ερώτηση δόθηκε με το υπ' αριθμ. 2187/10-10-01 έγγραφο από τον Υπουργό Εργασίας η ακόλουθη απάντηση:
"Απαντώντας στην ερώτηση 1172/2001 ερώτηση, που κατατέθηκε στη Βουλή από το Βουλευτή κ. Σ. Χατζηγάκη, σχετικά με τα προβλήματα των εργαζομένων στον Ξενώνα - Μονάδα Ψυχοκοινωνικής Αποκατάστασης Τρικάλων και συγκεκριμένα στην καθυστέρηση καταβολής μισθοδοσίας του προσωπικού, σας γνωρίζουμε ότι, ύστερα από έλεγχο της Τοπικής Υπηρεσίας του Σώματος Επιθεωρητών Εργασίας (Σ.ΕΠ.Ε.), τόσο στον ανωτέρω Ξενώνα όσο και στο Γενικό Νομαρχιακό Νοσοκομείο Τρικάλων (Γ.Ν.Ν.) που εποπτεύει την υλοποίηση του προγράμματος "ΨΥΧΑΡΓΩΣ", όντως διαπιστώθηκε ότι οφείλονται στο προσωπικό δεδουλευμένες αποδοχές από 1-11-2000.
Τα χρήματα έχουν σταλεί από το Υπουργείο Υγείας και Πρόνοιας στην αρμόδια Υπηρεσία του Ελεγκτικού Συνεδρίου Τρικάλων, πλην όμως ο Επίτροπος δεν προωθεί τα σχετικά εντάλματα επειδή θεωρεί ότι το Γ.Ν.Ν. Τρικάλων δεν είναι ο νόμιμος φορέας υλοποίησης προγραμμάτων ψυχικής υγιεινής.
Κατόπιν των ανωτέρω, αρμόδιο για τις σχετικές ενέργειες και την επίλυση του θέματος είναι το Υπουργείο Υγείας και Πρόνοιας.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
5. Στην με αριθμό 1188/31-8-01 ερώτηση δόθηκε με το υπ' αριθμ . 2995/9-1-01 έγγραφο από τον Υφυπουργό Mεταφορών και Επικοινωνιών η ακόλουθη απάντηση:
"Σε απάντηση της ερώτησης 1188/31-8-01 που κατέθεσε στη Βουλή ο Βουλευτής κ. Π. Λαφαζάνης, σχετικά με θέματα προσωπικού, σας διαβιβάζουμε το σχετικό έγγραφο με αριθμ. Πρωτ. 423/1127053/20-9-01, του Εντεταλμένου Αντιπροέδρου του Οργανισμού Τηλεπικοινωνιών Ελλάδος.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
6. Στην με αριθμό 1255/4-9-01 ερώτηση δόθηκε με το υπ' αριθμ 21296/10-10-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1225/4-9-01 που κατέθεσαν στη Βουλή οι Βουλευτές κύριοι Π. Κρητικός, Κ. Σπυριούνης και Στ. Παπαθεμελής, σας γνωρίζουμε ότι με απόφαση των συναρμόδιων υπουργών έχει συσταθεί επιτροπή για την καθιέρωση νέου συστήματος αμοιβών με στόχο αφ΄ ενός την άμβλυνση υφιστάμενων ανισοτήτων μεταξύ υπαλλήλων των ίδιων προσόντων, αφ' ετέρου την επιβράβευση στελεχών με υψηλή απόδοση. Η πρόταση της συσταθείσης Επιτροπής αναμένεται ότι θα υποβληθεί τον Απρίλιο του 2002. Ενδιαμέσως και μέσω της διαδικασίας των συλλογικών διαπραγματεύσεων καταβλήθηκε σοβαρή προσπάθεια για την άμβλυνση των μισθολογικών ανισοτήτων με την αύξηση ή χορήγηση επιδομάτων.
Ο Υφυπουργός
ΛΕΩΝΙΔΑΣ ΤΖΑΝΗΣ"
7. Στην με αριθμό 1259/5-9-01 ερώτηση δόθηκε με το υπ' αριθμ. 21296/10-10-01 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1259/5-9-01 που κατέθεσε στη Βουλή ο Βουλευτής κ. Σπ. Σπηλιωτόπουλος, σχετικά με οικονομικά αιτήματα του Συλλόγου Υπαλλήλων της Περιφέρειας Δυτικής Ελλάδας, σας γνωρίζουμε ότι στα πλαίσια των συλλογικών διαπραγματεύσεων υπογράφηκε συλλογική συμφωνία με την Ομοσπονδία των Υπαλλήλων των Περιφερειών της χώρας και σύντομα θα προωθηθεί στη Βουλή για νομοθετική ρύθμιση.
Ο Υφυπουργός
ΛΕΩΝΙΔΑΣ ΤΖΑΝΗΣ"
8. Στην με αριθμό 1262/5-9-01 ερώτηση δόθηκε με το υπ' αριθμ. 1972/9-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1262/5-9-01 που κατέθεσε στη Βουλή η Βουλευτής κα Π. Φουντουκίδου, σας πληροφορούμε τα εξής:
Στα πλαίσια του Επιχειρησιακού Προγράμματος "Αγροτική Ανάπτυξη - Ανασυγκρότηση της Υπαίθρου 2000 - 2006" (ΕΠΑΑΑΥ 2000 - 2006) το οποίο έχει εγκριθεί με την αριθμ. Ε (2001) 845/6-4-01 της Ευρωπαϊκής Επιτροπής και ιδιαίτερα του μέτρου 1.2 "Ενίσχυση φορέων και θεσμών για τη χάραξη της αγροτικής πολιτικής", προβλέπεται με την ενέργεια Μητρώο Αγροτών, η δημιουργία ολοκληρωμένου ηλεκτρονικού αρχείου με τα διαρθρωτικά και λοιπά χαρακτηριστικά των γεωργικών εκμεταλλεύσεων και των κατόχων τους, συνεχής επικαιροποίησή του και στατιστική επεξεργασία.
Η έναρξη εφαρμογής του θ' ακολουθήσει τη διαδικασία που προβλέπεται στο ν. 2860/2000 (ΦΕΚ 251/Α) "περί διαχείρισης παρακολούθησης και ελέγχου του Κοινοτικού Πλαισίου Στήριξης και άλλες διατάξεις".
Σύμφωνα με την Κ.Υ.Α. Α9 οικ. 32508/2512/01 (ΦΕΚ 664/Β/01) Υπουργών Οικονομικών, Γεωργίας και Μεταφορών - Επικοινωνιών Άρθρο 3, οι ενδιαφερόμενοι που είναι εγγεγραμμένοι στο Μητρώο των Δ/νσεων Γεωργίας, μπορούν να ζητήσουν τη σχετική βεβαίωση για την απόκτηση της άδειας κυκλοφορίας αγροτικού αυτοκινήτου μέχρι 2,5 τον Μ.Β. ή 1.300 χιλ/μων ωφέλιμου ποσού.
Ο Υπουργός
Γ. ΑΝΩΜΕΡΙΤΗΣ"
9. Στην με αριθμό 1256/5.9.01 ερώτηση δόθηκε με το υπ' αριθμ. 21266/10.1001 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης με αριθμό 1256/5.9.2001, που κατέθεσε στη Βουλή ο κ. Σπήλιος Σπηλιωτόπουλος, σχετικά με την εφαρμογή των διατάξεων του άρθρου 17 του ν. 2839/2000 σε υπαλλήλους του ΥΠΠ, σας γνωρίζουμε τα εξής:
Το προσωπικό που έχει προσληφθεί, βάσει ειδικών διατάξεων, με σύμβαση εργασίας ιδιωτικού δικαίου ορισμένου χρόνου ή έργου, για την κατασκευή έργων με αυτεπιστασία, εμπίπτει στις εξαιρέσεις της παρ.10 του άρθρου 17 του ν. 2839/2000. Συνεπώς, δεν υπάρχει δυνατότητα κατάταξης των ανωτέρω εργαζομένων του ΥΠΠΟ σε οργανικές θέσεις με σύμβαση εργασίας ιδιωτικού δικαίου αορίστου χρόνου.
Όσον αφορά στο δεύτερο αίτημα με το οποίο ζητείται να μην ισχύσει η διακοπή ανάμεσα στις συμβάσεις εργασίας, που υπερβαίνει τους δύο (2) μήνες, σας πληροφορούμε ότι δεν αντιμετωπίζεται θέμα τροποποίησης των διατάξεων του άρθρου 17 του ν.2839/2000. 
Για τα λοιπά ερωτήματα, αρμόδιο να απαντήσει είναι το συνερωτώμενο Υπουργείο Πολιτισμού.
Ο Υφυπουργός
ΛΕΩΝΙΔΑΣ ΤΖΑΝΗΣ"
10. Στην με αριθμό 1331/7.9.01 ερώτηση δόθηκε με το υπ' αριθμ. 1336/8.10.01 έγγραφο Υφυπουργό Υγείας και Πρόνοιας η ακόλουθη απάντηση:
"Απαντώντας στην 1331/7.9.2001 ερώτηση που κατατέθηκε στη Βουλή από τους Βουλευτές κύριους Λ. Κανέλλη και Α. Σκυλλάκο σχετικά με την αντιμετώπιση των λαθρομεταναστών στη χώρα μας σας πληροφορούμε τα εξής:
Από τη στιγμή που ένας λαθρομετανάστης ζητήσει άσυλο στην Ελλάδα θεωρείται "αιτών άσυλο". Μέχρι να κριθεί το αίτημά του οριστικά θεωρείται ως "πρόσφυγας υπό αίρεση" και εφαρμόζεται η Συνθήκη της Γενεύης για τους Πρόσφυγες. 
Προνόμια/Περιορισμοί Απούντων Άσυλο:
Λαμβάνουν προσωρινή άδεια παραμονής
Έχουν δικαίωμα παραμονής σε Κέντρο Διαμονής
Τα παιδιά έχουν πρόσβαση στην εκπαίδευση
Από το 1998 απέκτησαν το δικαίωμα για άδεια εργασίας (ΠΔ 189/98) με την προϋπόθεση ότι ένας ημεδαπός ή πολίτης ΕΕ ή αναγνωρισμένος πρόσφυγας δεν έχει εκδηλώσει ενδιαφέρον για την ίδια δουλειά.
Κέντρα Υποδοχής και Φιλοξενίας που λειτουργούν:
Για τη διαμονή, σίτιση και κοινωνική υποστήριξη των αιτούντων άσυλο την περίοδο 2000-2001 διετέθησαν από το Υπουργείο Υγείας και Πρόνοιας συνολικά 1.500.000.000 δρχ. (περίπου).
Λειτουργούν τα ακόλουθα Κέντρου του Υπουργείου Υγείας και Πρόνοιας:
Κέντρο Προσφύγων Λαυρίου, δυναμικότητας 300 ατόμων που πέρασε από το Υπουργείο Δημόσιας Τάξης στο Υπουργείο Υγείας και Πρόνοιας στα μέσα του 1997. Χρηματοδοτείται πλήρως από το Υπουργείο μας και λειτουργεί από τον ελληνικό Ερυθρό Σταυρό και τη Διεθνή Κοινωνική Υπηρεσία.
Ετοιμάζεται ένα ακόμη Κέντρο Προσφύγων στην Αθήνα, δυναμικότητας 100 ατόμων. 
Έχει προωθηθεί το σχετικό Προεδρικό Διάταγμα. Το Κέντρο έχει ήδη ξεκινήσει την πρώτη φάση λειτουργία του, με τη συνεργασία των Γιατρών του Κόσμου. Θα λειτουργεί σαν Κέντρο Υποδοχής και Προσανατολισμού.
Κέντρο Ασυνόδευτων Παιδιών, ηλικίας 15-18 ετών στα Ανώγεια Κρήτης, δυναμικότητας 20 ατόμων. Ξεκίνησε το Νοέμβριο του 2000. Χρηματοδοτείται από το Υπουργείο Υγείας και Πρόνοιας και λειτουργεί από το Εθνικό Ίδρυμα Νεότητας.
Ετοιμάζεται ένα ακόμη Κέντρο Ασυνόδευτων Παιδιών, ηλικίας 15-18 ετών, στο Βόλο δυναμικότητας 20 ατόμων.
Τα ασυνόδευτα παιδιά (μέχρι 15 ετών) φιλοξενούνται σε προνοιακά ιδρύματα του Υπουργείου όπως η Αγία Βαρβάρα του ΕΟΚΦ.
Για την αντιμετώπιση έκτακτων στεγαστικών αναγκών το Υπουργείο χρηματοδοτεί το Ελληνικό Συμβούλιο για τους Πρόσφυγες, προκειμένου να εξασφαλίσει προσωρινή διαμονή σε ξενοδοχεία σε 130 άτομα.
Ακόμη το Υπουργείο διαθέτει 3 Κέντρα για περίπτωση μαζικής εισροής εκτοπισθέντων (βιαίως μετακινούμενων ατόμων), δυναμικότητας 800 ατόμων.
Το Υπουργείο Υγείας και Πρόνοιας είναι εθνική διαχειριστική αρχή του Ευρωπαϊκού Ταμείου Προσφύγων. Στα πλαίσια του Ταμείου, το διάστημα 2000-2001, με κοινοτική και εθνική χρηματοδότηση, λειτουργούν οι παρακάτω δομές:
Κέντρο Ελληνικού Ερυθρού Σταυρού στη Νέα Μάκρη, δυναμικότητας 100 ατόμων
Κέντρο του ΕΛΙΝΑΣ στον Ασπρόπυργο, δυναμικότητας 130 ατόμων
Ακόμη λειτουργούν από μη Κυβερνητικές Οργανώσεις:
Κέντρο Γιατρών του Κόσμου στην Πεντέλη, δυναμικότητας 200 ατόμων.
Κέντρο Κοινωνικής Αλληλεγγύης στη Θεσσαλονίκη δυναμικότητας 90 ατόμων.
Κέντρο Εθελοντικής Εργασίας Αθήνας, δυναμικότητας 40 ατόμων
Η συνολική δραστηριότητα των Κέντρων (Υπουργείου και ΜΚΟ) είναι για 1110 αιτούντες άσυλο συν 800 εκτοπισθέντες Η μέση διάρκεια παραμονής στα Κέντρα είναι 6 μήνες.
Το Υπουργείο Υγείας και Πρόνοιας έχει συντονιστικό ρόλο στην υποδοχή. Με τη συνεργασία της αρμόδιας Διεύθυνσης και του Υπουργείου Δημόσιας Τάξης, οι αιτούντες άσυλο κατευθύνονται στα Κέντρα Φιλοξενίας, ανάλογα με τις εκάστοτε κενές θέσεις. Με αυτόν τον τρόπο το διάστημα από 16 Ιουνίου μέχρι σήμερα εξυπηρετήθηκαν από το Υπουργείο μας 930 αιτούντες άσυλο.
Ο Υφυπουργός
Δ. ΘΑΝΟΣ"
11. Στην με αριθμό 1339/10-901 ερώτηση δόθηκε με το υπ΄αριθμ. 358/10-10-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του 1339/10-09-2001 εγγράφου σας, με το οποίο μας διαβιβάσατε ερώτηση του Βουλευτή κ. Παν. Ψωμιάδη που κατατέθηκε στη Βουλή των Ελλήνων, σας πληροφορούμε τα ακόλουθα:
α) Η αντιμετώπιση του φαινομένου της παράνομης εισόδου αλλοδαπών από τα θαλάσσια σύνορα της χώρας αποτελεί για το ΥΕΝ στόχο άμεσης προτεραιότητας και για την επιτυχία του έχουν δοθεί κατάλληλες οδηγίες στις Λιμενικές Αρχές της χώρας, οι οποίες έχουν ενισχυθεί σημαντικά τα τελευταία χρόνια με προσωπικό και σύγχρονα επιχειρησιακά μέσα προκειμένου να ανταποκριθούν κατά τον καλύτερο δυνατό τρόπο στις αυξημένες υποχρεώσεις τους. Παράλληλα προωθούνται οι απαραίτητες διαδικασίες για την προμήθεια νέων μεγάλων περιπολικών πλοίων ανοικτής θαλάσσης και αστυνομικών ελικοπτέρων, τα οποία θα επιχειρούν σε όλο τον Ελλαδικό θαλάσσιο χώρο συμβάλλοντας αποτρεπτικά και κατασταλτικά στη διάπραξη κάθε μορφής εγκλήματος.
β) Παρά το εξαιρετικά μεγάλο μήκος της ακτογραμμής της χώρας (15.021 χιλιόμετρα), οι Λιμενικές Αρχές μέχρι τώρα, αξιοποιώντας το προσωπικό και τα επιχειρησιακά μέσα που τους έχουν διατεθεί, προσπαθούν με βάση την υφιστάμενη εθνική σχεδίαση να περιορίσουν το πρόβλημα της λαθρομετανάστευσης και καταγράφουν ση μαντικές επιτυχίες στον τομέα αυτό.
γ) Επισυνάπτεται πίνακας στατιστικών στοιχείων που αφορούν τη δραστηριότητα των Λιμενικών Αρχών στον τομέα της αντιμετώπισης της λαθρομετανάστευσης από τα θαλάσσια σύνορα.
δ) Το θέμα της απέλασης των αλλοδαπών που έχουν εισέλθει χωρίς τις νόμιμες διατυπώσεις και βρίσκονται παράνομα στη χώρα εμπίπτει στην αρμοδιότητα του Υπουργείου Δημοσίας Τάξης.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
12. Στην με αριθμό 1374/10-9-01 ερώτηση δόθηκε με το υπ' αριθμ. 1642/8-10-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 1374/10-9-01 που κατέθεσε στη Βουλή των Ελλήνων η Βουλευτής κ. Μαρία Κόλλια - Τσαρουχά, σχετικά με τις δαπάνες που καταβάλουν οι ασφαλιστικοί οργανισμοί για εξωσωματικοί γονιμοποίηση, σας γνωρίζουμε τα ακόλουθα:
Η πολιτεία αναγνωρίζοντας το πρόβλημα της υπογεννητικότητας στη χώρας μας, ενέταξε στις παροχές περίθαλψης των ασφαλιστικών οργανισμών και τις δαπάνες για τον έλεγχο και τη θεραπεία της πρωτοπαθούς στείρωσης και των δύο φύλων (άρθρο 21 ν. 2079/92).
Στα παραπάνω πλαίσια οι ασφαλιστικοί οργανισμοί καλύπτουν τις δαπάνες για εξωσωματική γονιμοποίηση. Η ιατρική πράξη της "εξωσωματικής γονιμοποίησης" έχει κοστολογηθεί στις 120.000 δρχ. για κάθε προσπάθεια (π.δ/γμα 157/91) ανεξάρτητα αν η προσπάθεια αυτή πραγματοποιείται σε δημόσιο νοσοκομείο ή ιδιωτική κλινική. Επίσης χορηγούνται και τα φάρμακα τα οποία συνταγογραφούνται στο ατομικό συνταγολόγιο της ασφαλισμένης με συμμετοχή 25%.
Σε ορισμένους ασφαλιστικούς οργανισμούς, όπως ΙΚΑ και ΤΕΒΕ, έχουν τεθεί προϋποθέσεις στο ανώτατο όριο ηλικίας της ασφαλισμένης για πραγματοποίηση εξωσωματικής γονιμοποίησης και συγκεκριμένος αριθμός προσπαθειών, για λόγους προστασίας της υγείας της γυναίκας αλλά και κοινωνικούς. Παρόμοιοι περιορισμοί υπάρχουν σχεδόν σε όλες τις νομοθεσίες των χωρών της Ευρωπαϊκής Ένωσης.
Όσον αφορά τα αριθμητικά στοιχεία που ζητάτε, σας πληροφορούμε ότι οι ασφαλιστικοί οργανισμοί δεν διαθέτουν αναλυτικά στοιχεία για τις περιπτώσεις ασφαλισμένων του που έχουν υποβληθεί σε εξωσωματική γονιμοποίηση. Ενδεικτικά αναφέρουμε ότι το ΙΚΑ το έτος 1999 έδωσε έγκριση και κατέβαλε δαπάνες σε 432 ασφαλισμένες του, το έτος 2000 σε 462 και μέχρι 21/9/2001 έχει δώσει έγκριση σε 296 ασφαλισμένες του.
Ο Υφυπουργός
Ν. ΦΑΡΜΑΚΗΣ"
13. Στην με αριθμό 1439/14-9-01 ερώτηση δόθηκε με το υπ' αριθμ. 366/9-10-01 έγγραφο από την Υφυπουργό Aνάπτυξης η ακόλουθη απάντηση:
"Σε απάντηση της ερώτησης 1439/14-9-01 που κατέθεσε στη Βουλή των Ελλήνων ο Βουλευτής κ. Ν. Τσιαρτσιώνης, με θέμα "Οι αναπόδεικτοι υπαινιγμοί, σε βάρος ασφαλιστικών εταιρειών, της Υφυπουργού Ανάπτυξης", σας γνωρίζουμε τα εξής:
Σύμφωνα με το ν.δ. 400/70 όπως ισχύει σήμερα ο έλεγχος του σχηματισμού των τεχνικών αποθεμάτων και των περιουσιακών στοιχείων που απαρτίζουν την ασφαλιστική τοποθέτηση ολοκληρώνεται υποχρεωτικά την 31 Οκτωβρίου κάθε έτους.
Μέχρι την ημερομηνία αυτή επιβάλλεται να γίνουν όλες οι αναγκαίες προσαρμογές που υποδεικνύονται στην ασφαλιστική εταιρεία από την αρμόδια Υπηρεσία του Υπουργείου.
Σ' αυτό το πλαίσιο η αρμόδια Υπηρεσία του Υπουργείου Ανάπτυξης ολοκληρώνει τους απαραίτητους ελέγχους προκειμένου να χορηγηθούν τα προβλεπόμενα εκ του νόμου πιστοποιητικά σε όσες εταιρείες πληρούν τις προϋποθέσεις που θέτει ο νόμος για όσες δε, δεν τις πληρούν να ληφθούν τα απαραίτητα για την εξυγίανση της ασφαλιστικής αγοράς μέτρα.
Η Υφυπουργός
ΜΙΛΕΝΑ ΑΠΟΣΤΟΛΑΚΗ"
14. Στην με αριθμό 1479/18-9-01 ερώτηση δόθηκε με το υπ' αριθμ. 38658/9-10-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1479/18-9-01 του Βουλευτή κ. Δ. Πιπεργιά, σχετικά με την αξιοποίηση των ορεινών όγκων της Εύβοιας, και στα πλαίσια των αρμοδιοτήτων μας, σας πληροφορούμε ότι το Υπουργείο Γεωργίας εκπονεί Σχέδιο για την Ολοκληρωμένη Ανάπτυξη της υπαίθρου στην περιοχή της Δίρφης του Ν. Εύβοιας. Μετά την ολοκλήρωση του Σχεδίου θα προχωρήσει η χρηματοδότηση των προβλεπόμενων δράσεων που θα αφορούν και στο Περιφερειακό Επιχειρησιακό Πρόγραμμα Στερεάς Ελλάδας.
Ο Υφυπουργός
Κ. ΚΑΪΣΕΡΛΗΣ").
ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των 
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές - ερωτήσεις πρώτου κύκλου.
Πρώτη είναι η υπ' αριθμ. 2154/18.10.2001 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Εργασίας και Κοινωνικών Ασφαλίσεων σχετικώς με την υποχρεωτική κάλυψη της δαπάνης νοσηλείας σε περίπτωση φυσιολογικού τοκετού, για μητέρες ασφαλισμένες στο Ίδρυμα Κοινωνικών Ασφαλίσεων (ΙΚΑ).
Η ερώτηση του κ. Στρατάκη έχει ως εξής:
Το Εργατικό Κέντρο Ηρακλείου με πρόσφατη επιστολή του στο Διοικητή του ΙΚΑ, διαμαρτύρεται για την περικοπή από το ΙΚΑ των εξόδων νοσηλείας στα Δημόσια Νοσοκομεία, σε περιπτώσεις φυσιολογικών τοκετών.
Η καταγγελία πήρε ευρεία δημοσιότητα στα τοπικά μέσα επικοινωνίας και η κοινή γνώμη του Ηρακλείου δικαιολογημένα διαμαρτύρεται.
Στις μέρες μας που καμιά μέλλουσα μητέρα δεν διακινδυνεύει να τεκνοποιήσει χωρίς ιατρική παρακολούθηση, είναι αδιανόητο ο φυσιολογικός τοκετός να εξαιρείται από τις δαπάνες νοσηλείας που καλύπτει το ΙΚΑ ως ασφαλιστικός φορέας, στα δημόσια νοσοκομεία. 
Επειδή αυτή η αντιμετώπιση πέραν της πρόσθετης επιβάρυνσης που δημιουργεί κυρίως σε νέα ζευγάρια, επηρεάζει δυσμενώς και την αντιμετώπιση του δημογραφικού προβλήματος της χώρας στις ομάδες πληθυσμού που εργάζονται και οι οποίες αποτελούν τις πολυπληθέστερες στη χώρα μας, ερωτάται ο κύριος Υπουργός: 
Αν προτίθεται να παρέμβει στη διοίκηση του ΙΚΑ ώστε άμεσα να επανέλθει σε εφαρμογή το παλαιό καθεστώς και τουλάχιστον η κάλυψη των δαπανών νοσηλείας σε περίπτωση φυσιολογικών τοκετών να είναι υποχρέωση του ασφαλιστικού φορέα".
Ο Υφυπουργός Εργασίας και Κοινωνικών Ασφαλίσεων ο κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, στο τέλος της ερώτησής σας ζητάτε την παρέμβαση του Υπουργείου για να επανέλθει η αποζημίωση τοκετού στο παλαιό καθεστώς.
Εδώ πρέπει να δώσω μία διευκρίνιση. Σε σχέση με το περιστατικό που έχει εντοπισθεί στο Ηράκλειο, εκεί από λάθος της τοπικής υπηρεσίας του ΙΚΑ εφαρμοζόταν κάτι που δεν εφαρμοζόταν σε κανένα μέρος της Ελλάδος.
Θέλω να σας επισημάνω ότι με βάση την ισχύουσα νομοθεσία, τους κανονισμούς και το κανονιστικό πλαίσιο, το ύψος του βοηθήματος τοκετού ανέρχεται στις 220.000 δραχμές περίπου. Το βοήθημα τοκετού καλύπτει τη συνήθη περίθαλψη. Σε περίπτωση που έχουμε παθολογική εξέλιξη του τοκετού πέραν αυτών, καλύπτονται και οι πρόσθετες δαπάνες. Ακόμα και στην περίπτωση μη φυσιολογικού τοκετού, της καισαρικής, όπως λέγεται και τότε καλύπτεται η νοσοκομειακή περίθαλψη. Ποια είναι η πραγματικότητα;
Η πραγματικότητα και αυτό που ενδεχομένως ρωτάτε -αν, δηλαδή, θα πρέπει με παρέμβαση του Υπουργείου προς τη διοίκηση του ΙΚΑ οι 220.000 δραχμές ως επίδομα τοκετού να είναι ένα ξεχωριστό επίδομα και επιπλέον αυτών το ΙΚΑ να καλύπτει τη νοσοκομειακή περίθαλψη- είναι ένα μείζον θέμα όπου δεν αφορά μόνο το Ηράκλειο. 
Στο Ηράκλειο, λοιπόν, υπήρξε λάθος της τοπικής υπηρεσίας του ΙΚΑ. Μάλιστα για το θέμα αυτό έχει διαταχθεί και ΕΔΕ από τη διοίκηση του ΙΚΑ. Και αυτό διότι ερμήνευσε λάθος το σχετικό κανονιστικό πλαίσιο η τοπική υπηρεσία του ΙΚΑ. 
Το θέμα της αλλαγής ή της διεύρυνσης, αν θέλετε, των παροχών του ΙΚΑ προς τις εγκύους και ιδιαίτερα στη διαδικασία του τοκετού, είτε φυσιολογικού είτε με καισαρική, παραμένει ένα θέμα που δεν μπορεί να απαντηθεί περιστασιακά. Πάντως με την ευκαιρία της ερωτήσεώς σας λέω ότι υπάρχει επικοινωνία με το ΙΚΑ και θα δούμε τι οικονομικές δυνατότητες έχουμε. Το θέμα όμως αυτό είναι εντελώς ξεχωριστό. 
ΠΡΟΕΔΡΟΣ (Απόστολος Κακλαμάνης): Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Κατανοώ, κύριε Υπουργέ, την απάντηση που μου δώσατε. Όμως θα πρέπει να παρατηρήσω ότι εδώ δημιουργείται μια αδικία. Αν η μητέρα που γεννάει φυσιολογικά υποχρεούται από το επίδομα αυτό που παίρνει των 220.000 δραχμών -πρέπει να συνηθίσουμε να λέμε και τα ευρώ τώρα- να καλύψει όλες τις δαπάνες που εν πάση περιπτώσει έχει για τις ημέρες που θα μείνει στο όποιο νοσοκομείο ή στην όποια κλινική, καταλαβαίνετε ότι είναι σε υποδεέστερη μοίρα ή σε μια διαφορετική μοίρα από την άλλη μητέρα που τυχαίνει να γεννήσει κάτω από άλλες συνθήκες όχι εντελώς φυσιολογικές. 
Θα έλεγα, λοιπόν, αναγνωρίζοντας αυτό που λέτε και σεις για την παρατυπία που γινόταν, μέχρι πρότινος τουλάχιστον που διαμόρφωσε όμως μια κατάσταση, ότι θα πρέπει το Υπουργείο να δώσει την κατεύθυνση στους ασφαλιστικούς φορείς να δουν όλα αυτά τα επιδόματα που υπάρχουν και που ενισχύουν κατά κανόνα φτωχές οικογένειες και να υπάρξει μια αναπροσαρμογή. Όμως, αυτό δεν συμβαίνει μόνο με το επίδομα τοκετού. Συμβαίνει και με ένα σωρό άλλα επιδόματα όπως παραδείγματος χάρη με το επίδομα των αναπηρικών καροτσιών, για τα οποία δίνουν οι ασφαλιστικοί φορείς 500.000 δραχμές ενώ η αξία τους έχει φτάσει τα 2.000.000 δραχμές. 
Κύριε Υπουργέ, ίσως θα πρέπει να δώσετε μια κατεύθυνση στο Κεντρικό Συμβούλιο Υγείας που είναι αρμόδιο να κοστολογεί τέτοιες καταστάσεις, ώστε να υπάρξει μια συνολική αναπροσαρμογή όλων αυτών των επιδομάτων-παροχών διότι οι ασφαλισμένοι κατά κάποιο τρόπο υφίστανται τις ταλαιπωρίες και τις συνέπειες μιας λογικής αναπροσαρμογής που υπάρχει στην αγορά. Εν πάση περιπτώσει νομίζω ότι αυτό πρέπει να το καλύψουμε.
Ευχαριστώ για την απάντηση. Ίσως όμως από την πλευρά σας θα πρέπει να δοθεί μια ιδιαίτερη προσοχή για να μη δημιουργούνται τέτοιες αδικίες ή εν πάση περιπτώσει οι όποιες αδικίες υπάρχουν να διορθωθούν.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, θα δούμε το θέμα με τη διάσταση που το θέτετε. Βέβαια θέλω να σας πω ότι το θέμα της ενίσχυσης της μητρότητας είναι ένα θέμα με πιο μεγάλες διαστάσεις από το βοήθημα του τοκετού με δεδομένο ότι στη χώρα μας υπάρχει θέμα συνολικής αναμόρφωσης του θεσμικού πλαισίου που ενισχύει τη μητρότητα. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Στα πλαίσια, λοιπόν, των συζητήσεων που θα γίνουν με την έναρξη του διαλόγου για το ασφαλιστικό, θα συζητήσουμε και αυτό το θέμα. Είναι ένα από εκείνα τα θέματα που και το Υπουργείο θα θέσει στη διαδικασία του διαλόγου και έχει και απόψεις και προτάσεις που θα τεθούν τότε. 
Όσον αφορά όμως το Ηράκλειο, θα πρέπει να βοηθήσετε και σεις για να καταλάβει η τοπική κοινωνία ότι υπήρχε μια τυπική παράλειψη, ένα λάθος της αρμόδιας περιφερειακής υπηρεσίας του ΙΚΑ που έχει δημιουργήσει αυτό το πρόβλημα.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 3181/26.11.2001 ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Υγείας και Πρόνοιας, σχετικώς με την ύπαρξη κυκλώματος αλλοδαπών που διακινούν παράνομα νοσοκομειακά φάρμακα σε γειτονικές χώρες.
Η ερώτηση του κ. Τζαμτζή έχει ως εξής:
"Το φως της δημοσιότητας είδε η καταγγελία του Προέδρου Πανελληνίου Φαρμακευτικού Συλλόγου κ. Βαγιωνά η οποία αφορά τα κυκλώματα αλλοδαπών τα οποία λυμαίνονται πανάκριβα νοσοκομειακά φάρμακα -στήνοντας κομπίνες με τις συνταγές- και τα οποία στη συνέχεια τα διακινούν στις γειτονικές χώρες και κυρίως στην Αλβανία.
Ακόμη ο ΠΦΣ κατήγγειλε την ύπαρξη χιλιάδων βιβλιαρίων-μαϊμού και ασθενών του δημοσίου που έχουν αποβιώσει. Στη Θεσσαλονίκη βρέθηκαν έξι χιλιάδες βιβλιάρια του δημοσίου, ατόμων που είχαν αποβιώσει, ενώ έχουν καταγραφεί τουλάχιστον εκατόν πενήντα χιλιάδες βιβλιάρια απορίας-μαϊμού, χωρίς οι αρμόδιες υπηρεσίες να γνωρίζουν ποιοι πραγματικά είναι.
Καταγγέλθηκε ακόμη ότι δεν έχει γίνει εδώ και χρόνια κανένας έλεγχος και υπάρχει ασυδοσία, ενώ χορηγούνται πανάκριβα φάρμακα σε μη νοσηλευόμενους περιπατητικούς ασθενείς, οι οποίοι στη συνέχεια παίρνουν τα φάρμακα και φεύγουν στις γειτονικές μας χώρες.
Τέλος ο ΠΦΣ κατήγγειλε την έλλειψη ορισμένων φαρμάκων στη χώρα μας λόγω των εξαγωγών σε χώρες της Ε.Ε. επειδή η τιμή τους είναι τρεις - τέσσερις φορές χαμηλότερη.
Ερωτάσθε, κύριε Υπουργέ:
Α) Τι προτίθεσθε να πράξετε ώστε να σταματήσουν να "αιμορραγούν" τα νοσοκομεία μας και να κερδοσκοπούν ορισμένοι (αλλοδαποί ή μη) με τα νοσοκομειακά φάρμακα;
Β) Έχετε εντοπίσει βιβλιάρια απορίας ή ασθενών που έχουν αποβιώσει και πόσα;
Γ) Έχουν γίνει ανάλογοι έλεγχοι στα βιβλιάρια, πότε και ποια ήταν τα αποτελέσματα;
Δ) Πώς ελέγχεται ότι ένας μη νοσηλευόμενος περιπατητικός ασθενής κάνει χρήση ενός φαρμάκου και δεν το πουλάει ή το δίνει σε κάποιον άλλον;
Ε) Πόσα χρήματα χρωστούν τα ασφαλιστικά ταμεία στους φαρμακοποιούς;"
Κύριε Σπυρόπουλε, εσείς θα απαντήσετε.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Εγώ θα απαντήσω. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εργασίας και Κοινωνικών Ασφαλίσεων κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Σωστά αναρωτηθήκατε αν θα απαντήσω εγώ.
ΠΡΟΕΔΡΕΥΩΝ (Κωνσταντίνος Γείτονας): Ξέρω ότι υπάρχει συναρμοδιότητα.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θέλω να τονίσω ότι ο κύριος συνάδελφος ουσιαστικά υποβάλλει πέντε υποερωτήματα. Τα τέσσερα από τα πέντε έχουν απαντηθεί μέσα στα πλαίσια του χρονικού διαστήματος που προβλέπεται από το Υπουργείο Υγείας. Οι απαντήσεις μας κοινοποιήθηκαν και πρέπει να έχουν σταλεί και στον κύριο συνάδελφο. Εκτιμώ ότι ακριβώς επειδή διαδικαστικά δεν έγινε σωστή συνεργασία και δεν απαντήθηκε το πέμπτο ερώτημα που αφορά το Υπουργείο Κοινωνικών Ασφαλίσεων, γι' αυτό ήρθε η επίκαιρη στη διαδικασία αυτή. 
Άρα μπορώ να πληροφορήσω το συνάδελφο ότι η απάντηση από τα προηγούμενα ερωτήματα του έχει σταλεί και μάλιστα εγκαίρως μέσα στα πλαίσια που προσδιορίζονται από τον Κανονισμό από το Υπουργείο Υγείας και Πρόνοιας. Όσον αφορά το πέμπτο ερώτημα που αφορά το Υπουργείο Εργασίας και Κοινωνικών Ασφαλίσεων θέλω να του κάνω γνωστό ότι δεν υπάρχει καμία οφειλή των ταμείων -γιατί αυτό υπαινίσεσθε- προς τα φαρμακεία δεδομένου ότι εντός τριάντα ημερών υποχρεούμεθα να εξοφλούμε τους λογαριασμούς, έστω και αν δεν γίνει σ' αυτό το χρονικό διάστημα ο έλεγχος. Για να μην υπάρχει ασάφεια και καθυστέρηση, υπάρχει κανονιστική παρέμβαση και ήρθη ο χρόνος των τριάντα ημερών που μίλαγε για απαραίτητο έλεγχο προκειμένου να πληρωθεί η συνταγή. Δεν υπάρχει καμία οφειλή. Δεν μπορώ να σας απαντήσω για τα προηγούμενα ερωτήματα. Η απάντηση που σας έχει κοινοποιηθεί υπάρχει και σε μένα. Σε εμένα απευθύνεσθε για το πέμπτο ερώτημα όπου και σας απαντώ ευθέως ότι δεν υπάρχει οφειλή ασφαλιστικών ταμείων προς τους φαρμακοποιούς που να ξεπερνάει τις τριάντα ημέρες. Ούτε μια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, άκουσα τον κύριο Υφυπουργό να απαντά στο πέμπτο ερώτημα μιας ερωτήσεως που αναφέρεται στο Υπουργείο Υγείας. Πρέπει να σας πω ότι το Υπουργείο Υγείας σε άλλα ερωτήθηκε και σε άλλα απάντησε. 
Όσον αφορά όμως το θέμα που θίξατε, θα πρέπει να σας πω ότι το δημόσιο χρωστά για τους ασφαλισμένους του δημοσίου χρήματα στους φαρμακοποιούς εδώ και πέντε μήνες. Άρα αυτό που λέτε δεν ισχύει. Πέντε μήνες έχουν να πάρουν χρήματα οι φαρμακοποιοί, από οφειλές των ασφαλισμένων του δημοσίου που όπως λέτε είναι περίπου ένα εκατομμύριο τριακόσιες χιλιάδες άνθρωποι. Αυτά για την αποκατάσταση της αλήθειας. Δεν ισχύει ότι δεν χρωστάει κανένας ασφαλιστικός φορέας στους φαρμακοποιούς. Χρωστάει το δημόσιο.
Έρχομαι και στα προηγούμενα ερωτήματα όπου το θέμα ήταν σχετικά με τα βιβλιάρια μαϊμού και με τη μεγάλη κομπίνα που γίνεται με τα φάρμακα.
Τo Υπουργείο Υγείας αποφεύγει να απαντήσει σ' αυτό το θέμα. Από την εποχή του κ. Σκουλάκη, είχε γίνει έλεγχος και στη Θεσσαλονίκη βρέθηκαν εξήμισι χιλιάδες αζήτητα βιβλιάρια του δημοσίου. Επιπλέον βρέθηκαν εκατόν πενήντα χιλιάδες βιβλιάρια απορίας. Εσείς μάλιστα σαν Υπουργείο Υγείας την Τρίτη 25.7.2000 δημοσιεύσατε στις εφημερίδες εγκύκλιο του Υπουργείου Υγείας προς όλα τα νοσοκομεία η οποία λέει να γίνουν έλεγχοι διότι υπάρχουν βιβλιάρια μαϊμούδες. Παίρνουν κάποιοι "περιπατητικοί" νοσηλευόμενοι τα φάρμακα τα διοχετεύουν στην αγορά. Τα φάρμακα είναι πανάκριβα και φεύγουν στο εξωτερικό, στη Βουλγαρία, στην Αλβανία. Έτσι χάνονται τεράστια ποσά χρημάτων.
Φέτος με δικές σας δηλώσεις είχαμε 20% αύξηση των φαρμακευτικών δαπανών. Έτσι μπαίνει ένα μείζον θέμα. Κλείνω λέγοντας ότι θα πρέπει να μας απαντούν οι κύριοι Υπουργοί στα ερωτήματα που θέτουμε και όχι να υπεκφεύγουν και να λένε άλλα αντ' άλλων για να καλύπτουν το θέμα. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, δεν κατανοώ το ύφος σας υπό την έννοια ότι δεοντολογικά εγώ στάθηκα ακριβώς στο σκέλος της ερώτησης το οποίο αφορά το Υπουργείο Εργασίας και Κοινωνικών Ασφαλίσεων. 
Επίσης εσείς δεοντολογικά δεν σταθήκατε στην αναφορά σας σ' αυτό το ερώτημα και κρίνατε την έγγραφη απάντηση που έχετε πάρει από το Υπουργείο Υγείας και Πρόνοιας. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, το Προεδρείο παρακολουθεί την διαδικασία και δεν έχει διακόψει μέχρι τώρα για να μη χάνουμε χρόνο. Εσείς έχετε δίκιο. Ελάτε όμως στην ουσία.
Κύριε Τζαμτζή, είχατε πάρει απάντηση στα συγκεκριμένα ερωτήματα αρμοδιότητας Υπουργείου Υγείας. Δεν επανέρχονται αυτά για συζήτηση. 
ΙΟΡΔΑΝΗΣ ΤΖΑΜΤΖΗΣ: Έχω δικαίωμα να κρίνω την απάντηση.
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά σε άλλου είδους διαδικασία, σε επερώτηση ή σε άλλη ερώτηση. Όχι σε επαναφορά εμμέσως θεμάτων της ίδιας ερώτησης που απαντήθηκαν γραπτά. Πάντως δεν πειράζει. Σημασία έχει να δοθούν οι πληροφορίες. 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Έχω μελετήσει τη γραπτή απάντηση την οποία πήρατε από το Υπουργείο Υγείας. Πιστεύω ότι καλύπτει όλα τα ερωτήματά σας. Μπορεί να μη συμφωνείτε αλλά αυτό είναι άλλο θέμα. 
Όσον αφορά το πέμπτο ερώτημα ρωτάτε πόσα χρήματα χρωστούν τα ασφαλιστικά ταμεία στους φαρμακοποιούς. Αν μιλάτε για ασφαλιστικά ταμεία που εποπτεύονται από το Υπουργείο Εργασίας και Κοινωνικών Ασφαλίσεων σας απάντησα ακριβώς και πλήρως. Αν αναφέρεσθε σε καθυστερήσεις που ενδεχομένως υπάρχουν σε σχέση με το δημόσιο θα έπρεπε να θέσετε και αυτό το ερώτημα για να μπορέσουν να σας δώσουν την κατάλληλη απάντηση.
ΙΟΡΔΑΝΗΣ ΤΖΑΜΤΖΗΣ: Επί της ουσίας, θα δοθούν χρήματα;
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μη κάνετε δεύτερη παραβίαση του Κανονισμού. 
ΙΟΡΔΑΝΗΣ ΤΖΑΜΤΖΗΣ: Ποια ήταν η πρώτη παραβίαση;
ΠΡΟΕΔΡΕΥΩΝ (Κωνσταντίνος Γείτονας): Γνωρίζετε τον Κανονισμό. Επανήλθατε αναπτύσσοντας την ερώτησή σας σε ερωτήματα που είχαν απαντηθεί γραπτώς. Δεν έπρεπε να επανέλθετε και είναι σαφής ο Κανονισμός σ' αυτό. Δεν πειράζει. Άφησα τη συζήτηση να εξελιχθεί για να ακουσθούν οι απόψεις. 
Κύριοι συνάδελφοι, τη συνεδρίασή μας παρακολουθούν από τα βόρεια θεωρεία αφού προηγούμενως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση" φίλοι επισκέπτες και οι συνοδοί τους από το Κέντρο Ανοικτής Προστασίας Ηλικιωμένων του Δήμου Περιστερίου.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Αναφορές ερωτήσεις δευτέρου κύκλου.
Πρώτη είναι η με αριθμό 3704/13.12.2001 ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Υγείας και Πρόνοιας σχετικά με την έξαρση των κρουσμάτων φυματίωσης στη χώρα μας και τη λήψη μέτρων για τον περιορισμό της.
Η ερώτηση του κ. Γιακουμάτου έχει ως εξής:
"Στην Ελλάδα, σήμερα, υπάρχει αναστολή της πτωτικής πορείας της νόσου της φυματίωσης, που αποδίδεται από τους ειδικούς, αλλά και από τα στοιχεία που κατατέθηκαν στο 11ο Πανελλήνιο Συνέδριο Θώρακος, κατά κύριο λόγο στην αθρόα είσοδο στη χώρα μας μεταναστών, λαθρομεταναστών και προσφύγων και την αδυναμία των αρμόδιων φορέων να πάρουν τα κατάλληλα μέτρα.
Το υπάρχον σύστημα αντιφυματικού αγώνα στη χώρα μας δεν καλύπτει πλήρως τους μετανάστες. Η πρόσφατη διαδικασία χορήγησης κάρτας οδήγησε στην εκτέλεση ακτινογραφίας θώρακος, θεωρείται όμως ότι την κάρτα διεκδίκησαν κυρίως αυτοί που ζουν για πολλά χρόνια στην Ελλάδα.
Παράλληλα πρέπει να υπολογιστεί ότι στην Ελλάδα υπάρχουν περίπου τετρακόσιες χιλιάδες λαθρομετανάστες από χώρες με υψηλή επίπτωση φυματίωσης, οι οποίοι δεν έχουν ελεγχθεί και είναι άγνωστο κατά πόσο συμβάλλουν στην επίταση του προβλήματος στη χώρα μας.
Κατόπιν των ανωτέρω ερωτάται ο κύριος Υπουργός:
Σε τι ενέργειες πρόκειται να προβεί ώστε να περιορίσει την εξάπλωση της νόσου στη χώρα μας;
Ποια η πολιτική της Κυβέρνησης για τον αντιφυματικό αγώνα και ποια συγκεκριμένα μέτρα θα λάβει για τη χορήγηση του αντιφυματικού εμβολίου στους λαθρομετανάστες;"
Θα απαντήσει ο Υφυπουργός Υγείας και Πρόνοιας κ. Νασιώκας.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, ο αγαπητός συνάδελφος ρωτάει και επικαλείται τα στοιχεία του Πανελλήνιου Συνεδρίου Πνευμονολογίας. Υπάρχει μια επανάκαμψη και αναζωπύρωση της φυματίωσης σ' όλον τον κόσμο. Αυτό οφείλεται σε πάρα πολλούς λόγους, όπως ανθεκτικά στελέχη, μη καλή λειτουργία προ πολλών δεκαετιών που με τον τρόπο που αντιμετωπίζονταν τότε πάρα πολλά πράγματα, καινούρια φάρμακα και βεβαίως οι οικονομικοί μετανάστες ανά τον κόσμο, αποτελούν έναν εν δυνάμει κίνδυνο διασποράς και εξάπλωσης της φυματίωσης αλλά και πολλών άλλων λοιμωδών νοσημάτων, πολλά εξ αυτών είναι νέα και ίσως ακόμα δεν έχουν ελεγχθεί και καταγραφεί πλήρως.
Είναι καθήκον όλων των χωρών λοιπόν και η χώρα μας βρίσκεται γεωγραφικά σ' ένα σταυροδρόμι όπου περνά ένα κύμα μεταναστών και λαθρομεταναστών κυρίως από την Άπω και Μέση Ανατολή προς την Ευρώπη και τα σύνορά μας, όπως είναι διαμορφωμένα, δημιουργούν τέτοιες προϋποθέσεις και χρειάζεται να είμαστε σε επιφυλακή.
Εμείς έχουμε και τη γνώση και την νοσοκομειακή υποδομή νοσοκομειακή και το Κέντρο Ειδικών Λοιμώξεων και παρεμβαίνουμε όπου είναι οργανωμένοι τέτοιοι μετανάστες. Ξέρετε τι έγινε πριν λίγο καιρό στη Ζάκυνθο, την Κρήτη, την Μυτιλήνη και το Βόλο πρόσφατα, όπου κρατήσαμε όλους τους λαθρομετανάστες και τους εξετάσαμε με ειδικά κλιμάκια, με τους τοπικούς γιατρούς και τα νοσοκομεία, έναν προς έναν.
Παράλληλα, στην Ελλάδα ο αγώνας αυτός στηρίζεται σε καλή βάση. Το εμβόλιο BCG καλύπτει όλες τις νεαρές ηλικίες όπως χρειάζεται και τα νοσοκομεία μας μπορούν να αντιμετωπίζουν αυτές τις παθήσεις. Βεβαίως, γνωρίζετε αυτό που γίνεται τον τελευταίο καιρό για τη νομιμοποίηση όλων όσων έχουν τις προϋποθέσεις βεβαίως, των οικονομικών και άλλων μεταναστών στην πατρίδα μας μέσω της χορήγησης κάρτας και τη διαδικασία βάσει της οποίας γίνεται μια ακτινογραφία και ο κλινικός έλεγχος. Βεβαίως υποχρεωτικά οδηγούνται αυτοί οι άνθρωποι στα νοσοκομεία αν είναι ύποπτοι για ενεργό φυματίωση και μόνο εάν επιστρέψουν με τη βεβαίωση ότι δεν μεταδίδουν, τότε μόνο παίρνουν την ταυτότητα και την κάρτα που έχει κρατηθεί, για να πάψουν πλέον να δημιουργούν κινδύνους εστίας και διασποράς.
Πρέπει να δούμε και τις άλλες πλευρές ομάδων γιατρών στις πύλες εισόδου της χώρας, όταν αυτοί έρχονται οργανωμένοι. Πάντως πρέπει να καταπολεμήσουμε τη δυνατότητα διασποράς λοιμωδών νοσημάτων στις χώρες που συνορεύουμε με κρατικές συμφωνίες και με βοήθεια. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιακουμάτος έχει το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, η σημερινή μου ερώτηση έχει σημασία για να επιστήσω την προσοχή και να εκφράσω την αγωνία και το άγχος μου για τη δημόσια υγεία αυτού του λαού. Πράγματι, και είναι προς τιμήν σας δεχθήκατε ότι έχουμε μια έξαρση της φυματίωσης.
Έχουμε μία έξαρση φυματίωσης, η οποία πραγματικά, κύριε Υπουργέ, μας θέτει κάποια ερωτηματικά. Κοντεύουμε, δηλαδή, να γυρίσουμε εκατόν είκοσι χρόνια πίσω, σ' αυτούς τους δείκτες. Μάλιστα, η μελέτη λέει, κύριε Πρόεδρε, ότι το 2005 θα έχουμε περίπου δώδεκα εκατομμύρια νοσήσαντες από τη φυματίωση. Αυτό τι σημαίνει, κύριε Υπουργέ; Σημαίνει κοντολογίς ότι πρέπει να υπάρξει ένας εθνικός σχεδιασμός. 
Σήμερα κινδυνεύουν οι Έλληνες και οι οικονομικοί μετανάστες από αυτήν την κατάρα, το βάκιλο του Κωχ. Θα πρέπει, λοιπόν, κύριε Υπουργέ, παρά τις φιλότιμες προσπάθειες που καταβάλλει το Υπουργείο σας και παρά τη δυνατότητα, που έχετε, αντιμετώπισης της νόσου, και το αντιλαμβάνομαι, να υπάρχει ένας εθνικός σχεδιασμός. 
Θα παρακαλούσα, κύριε Υπουργέ, να έρθετε σε επαφή με το Νοσοκομείο Νοσημάτων Θώρακος, όπου πράγματι έχουν τρομακτική εμπειρία, κύριε Πρόεδρε, και εκεί να σχεδιάσουμε. Πρέπει να κάνουμε εμβολιασμό σ' αυτούς που κάνουν μόνο ακτινογραφία θώρακος, που όπως ξέρετε ως γιατρός, η ακτινογραφία θώρακος δεν ανιχνεύει τη φυματίωση ή πρέπει να κάνουμε κάτι άλλο;
Εν πάση περιπτώσει, αυτό που πρέπει όμως να γίνει σίγουρα, κύριε Υπουργέ -και η Νέα Δημοκρατία και εγώ προσωπικά ως γιατρός και ως πολιτικός είμαστε στη διάθεσή σας να συνεργαστούμε- είναι να σχεδιάσουμε και να αντιμετωπίσουμε αυτήν τη μεγάλη κατάρα. Διότι, κύριε Υπουργέ, εάν το αφήσουμε έτσι, δεν είναι μόνο η αντιμετώπιση και η θεραπεία στις οποίες οι γιατροί είναι πράγματι καλοί και τα κέντρα είναι καλά και μπορούν να αντιμετωπίσουν τη φυματίωση, αλλά είναι μια μακροχρόνια και πολυέξοδη θεραπεία. 
Κάτι παράλληλο υπάρχει και στην ηπατίτιδα C, όπου ναι μεν την ανακαλύπτουμε εδώ πέρα, αλλά θα σας πω, κύριε Πρόεδρε, ότι μόνο η θεραπεία στοιχίζει γύρω στα 5.000.000. Άρα, λοιπόν, είναι ένα δυσβάσταχτο κόστος για το κράτος και πρέπει να προλαμβάνουμε και όχι να θεραπεύουμε. Εκπέμπω, λοιπόν, SOS για την ελληνική κοινωνία. Πρέπει η Κυβέρνηση, η Αντιπολίτευση, όλα τα κόμματα να δράσουν σ' αυτήν την κατεύθυνση της αντιμετώπισης της νόσου, που είναι ένα αναγκαίο κακό, αν θέλετε, λόγω των οικονομικών προσφύγων και μεταναστών που έρχονται στη χώρα, που είναι σταυροδρόμι, όπως σωστά είπατε. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Όπως είπε και ο κύριος συνάδελφος, αλλά και από τα στοιχεία που ανέφερε για την επόμενη πενταετία, δεκαετία είναι σαφής, για όλον τον κόσμο βεβαίως, αυτή η έξαρση και αναζωπύρωση της νόσου. 
Πράγματι και σε επίπεδο Ευρώπης και σε επίπεδο Παγκόσμιου Οργανισμού Υγείας και βεβαίως σε εθνικό επίπεδο σχεδιάζουμε για να αντιμετωπίσουμε όλα τα λοιμώδη νοσήματα και ένα από αυτά τα λοιμώδη νοσήματα και ίσως το σημαντικότερο είναι και η φυματίωση.
Εδώ να πούμε κάποια πράγματα ακόμη, πέρα από το τι κάνουμε για τους Έλληνες και πέρα από το τι προγραμματισμό είχαμε ή έχουμε γι' αυτούς. Πρέπει να παρέμβουμε, και αυτό κάνουμε, και στις γειτονικές χώρες, οι οποίες δυστυχώς και υγειονομικά και λόγω και της άλλης εξαθλίωσης που έχουν, δεν βρίσκονται σε υψηλό επίπεδο. 
Είχαμε την τύχη πριν λίγες μέρες να συζητήσουμε εδώ με τον Υπουργό Υγείας των Σκοπίων και μέσα στο Μάρτιο θα επισκεφθούμε με κλιμάκιο ένα από τα σημαντικότερα εκ των οποίων θα είναι για τα λοιμώδη νοσήματα, τα Σκόπια για να τους δώσουμε τη γνώση και τη δυνατότητα να παρεμβαίνουν στα προβλήματα αυτά και να τους βοηθήσουμε έτσι ώστε να τα αντιμετωπίζουν. 
Ακριβώς στη συνέχεια και το μεγάλο πρόβλημα… 
ΓΕΡΑΣΙΜΟΣ ΓΙΑΚΟΥΜΑΤΟΣ: Είναι η Αλβανία.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): …-γιατί είναι η Αλβανία το μεγάλο πρόβλημα, κύριε Γιακουμάτο- την Παρασκευή 1 Φεβρουαρίου, θα είναι εδώ ο Υπουργός Υγείας της Αλβανίας και το πρώτο θέμα που θα συζητήσουμε είναι τα λοιμώδη -διασυνοριακά- και πώς θα τα αντιμετωπίσουμε. Και στις 18 Φεβρουαρίου, ο Υπουργός Υγείας, ο κ. Παπαδόπουλος, θα είναι στη Σόφια. Και σ' αυτήν την ατζέντα υπάρχουν τα λοιμώδη. 
Βεβαίως οι άνθρωποι χρειάζονται πρώτα γνώση και βοήθεια να οργανώσουν την ιατρική αλλά και τις καινούριες γνώσεις που είπα νωρίτερα, γιατί εμφανίζονται και καινούρια λοιμώδη, που πιθανόν δεν υπάρχει εμπειρία για να τα αντιμετωπίσουμε. 
Πάντως σε κάθε περίπτωση και αυτήν την ώρα και πέρα από τη "βιοτρομοκρατία" που κάποια λοιμώδη μπορούν να δημιουργήσουν, δεδομένου ότι είναι επικίνδυνα στις μέρες μας -άλλωστε έγινε τόση κουβέντα τις προηγούμενες μέρες και για τα λοιμώδη που αναπτύσσονται λόγω του σύγχρονου τρόπου διακίνησης των πληθυσμών και λόγω της οικονομικής εξαθλίωσης πολλών πληθυσμών- πρέπει όλοι οργανωμένα να τα αντιμετωπίσουμε και νομίζω ότι είμαστε σε θέση να το κάνουμε. 
Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
ΑΙΤΗΣΗ ΑΡΣΕΩΣ ΑΣΥΛΙΑΣ ΒΟΥΛΕΥΤΩΝ
Συζήτηση και λήψη απόφασης σύμφωνα με το άρθρο 62 του Συντάγματος, για τις αιτήσεις άρσεως της ασυλίας των Βουλευτών:
1. Λεωνίδα Γρηγοράκο.
2. Παναγιώτη Καμμένου.
3. Δημητρίου Κρεμαστινού.
4. Θεοδώρου Πάγκαλου.
5. Σταύρου Παπαδόπουλου.
6. Κωνσταντίνου Τασούλα.
7. Γεωργίου Τσούρνου.
Εισηγητής του ΠΑ.ΣΟ.Κ. είναι ο κ. Γεώργιος Παπαγεωργίου για όλες τις αιτήσεις και από πλευράς Νέας Δημοκρατίας υπάρχουν δύο εισηγητές: ο κ. Χρήστος Ζώης και η κα Μακρή. 
Το λόγο έχει ο εισηγητής του ΠΑ.ΣΟ.Κ κ. Παπαγεωργίου. 
ΓΕΩΡΓΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, με τις υπό κρίσιν αιτήσεις ασφαλώς τίθεται κατ' αρχήν το ζήτημα ότι σύμφωνα με το άρθρο 62 του Συντάγματος όσο διαρκεί η βουλευτική περίοδος απαγορεύεται να διώκεται ο Βουλευτής.
Βεβαίως αυτό έχει πολύ κατηγορηθεί και λοιδορηθεί το γεγονός ότι τάχα οι Βουλευτές αλληλοκαλύπτονται και επιδιώκουν την ασυλία τους. Ακούγονται πολλές φωνές ενάντια στην ασυλία. Από την άλλη όμως πλευρά πρέπει να πούμε ότι ο Βουλευτής δεν πρέπει να κατηγορείται με άδικες διώξεις, να αποπροσανατολίζεται από τα βουλευτικά του καθήκοντα και αντί να υπηρετεί το λαό που τον εξέλεξε, να ασχολείται πολλές φορές με άδικες διώξεις που είναι προϊόν εμπάθειας είτε αντιδίκων του είτε και απλών πολιτών, οι οποίοι αισθάνονται ξαφνικά ότι οι Βουλευτές ζουν σε ένα προνομιακό καθεστώς. Μέσα σε αυτό το πνεύμα θα εισηγηθώ μία προς μία τις περιπτώσεις.
Η περίπτωση του κ. Καμμένου, του Βουλευτή της Νέας Δημοκρατίας, αφορά την κατηγορία ότι τάχα αγόρασε δασικό ακίνητο κατά το μισό της έκτασης δύο περίπου στρεμμάτων, επί συνόλου τεσσάρων στρεμμάτων. Βεβαίως δεν μπορεί ο Βουλευτής και ο εισηγητής εν προκειμένω, αλλά και εν τέλει η Βουλή που αποφασίζει, να μεταβάλεται σε δικαστή και να αποφασίζει αν πράγματι στοιχειοθετείται ή όχι το αδίκημα σε κάθε περίπτωση. Ωστόσο όμως στην κρινόμενη περίπτωση θα μπω στον πειρασμό να πω ότι έχω την αίσθηση πως ούτε κατά την αντικειμενική του υπόσταση, δηλονότι ούτε κατά το γεγονός ότι το αγορασθέν ακίνητο πρόκειται περί δασικού ακινήτου προκύπτει από τα στοιχεία της δικογραφίας, αλλά πολύ περισσότερο φαντάζομαι ότι ούτε το υποκειμενικό στοιχείο, ή μάλλον είμαι πεπεισμένος ότι υφίσταται, δεδομένου ότι η πεποίθηση του κ. Καμμένου ήταν ότι αγόραζε ένα καθαρό ακίνητο, όπως και το αγόρασε. Θα έλεγε κανείς σ΄ αυτήν την περίπτωση ότι αν το δούμε πολιτικά, δεν θα πρέπει σ΄ αυτήν την υπόθεση να προχωρήσουμε στην άρση της ασυλίας μόνο και μόνο για την απλή περίπτωση ότι στις μέρες που ζούμε, και το ξαναλέω, υπό το κράτος της καταδίωξης των Βουλευτών, ένα τέτοιο θέμα, ότι τάχα ένας Βουλευτής αγοράζει δασικό ακίνητο, ενώ αυτό δεν συμβαίνει, θα ήταν ό,τι καλύτερο για να τρωθεί το κύρος και η αξιοπιστία των Βουλευτών. 
Δεν θέλω να αναφέρω το τίμημα. Είδα το συμβόλαιο. Είναι ένα πολύ αξιόλογο τίμημα για οποιοδήποτε βαλάντιο και αντιλαμβάνομαι ότι πολύ δύσκολα κανείς θα έδινε τόσα χρήματα για να πάρει ένα δασικό ακίνητο. Δεν θέλω να πω τις λεπτομέρειες της υπόθεσης, όπως για παράδειγμα ότι υπάρχει γνωμοδότηση του Νομικού Συμβουλίου, που λέει ότι δεν μπορεί να κηρύσσονται δασικές και αναδασωτέες οι εποικισμένες περιοχές, όπως είναι το συγκεκριμένο ακίνητο. Και θέλω να πω ότι εδώ λειτουργεί αρνητικά το γεγονός, αλλά δεν θα παρεκκλίνω να πω ότι πρέπει να συνεχιστεί αυτή η δίωξη, εκ του γεγονότος ότι όπως έχω μελετήσει από τη δικογραφία, άλλοι εμπλακέντες σ΄ αυτήν την υπόθεση έχουν αθωωθεί, αλλά εμείς πρέπει να μείνουμε σταθεροί ότι όσο διαρκεί η βουλευτική ασυλία, δεν πρέπει να χορηγείται η άρση. Γι΄ αυτό εισηγούμαι μ΄ αυτό το νομικό και περισσότερο πολιτικό σκεπτικό να μην αρθεί η ασυλία του κ. Καμμένου.
Όσον αφορά την περίπτωση του κ. Τσούρνου, του άλλοτε δημάρχου Ναυπλίου, κατηγορείται για το αδίκημα της συκοφαντικής δυσφήμισης, δηλαδή των άρθρων 362 και 363 του Ποινικού Κώδικα, επειδή όπως όφειλε και όπως ήταν το καθήκον του, και ύστερα από τις εισηγήσεις των αρμοδίων υπηρεσιών του μήνυσε κάποιο δημοτικό σύμβουλο, ο οποίος είχε ένα πρατήριο βενζίνης, εκ του οποίου κατά τις υπηρεσίες πάντοτε προς τις οποίες οπωσδήποτε οφείλει ο κάθε προϊστάμενος και εν προκειμένω ο δήμαρχος σεβασμό και να δέχεται τις σωστές εισηγήσεις της, μόλυνε το περιβάλλον. Νομίζω ότι ήταν χρέος του να τον μηνύσει και δεν με ενδιαφέρει η αλήθεια ή μη αυτής της περιπτώσεως. Εγώ θα σταθώ στο ότι έτσι όφειλε να κάνει και σε κάθε περίπτωση νομίζω ότι υπάρχει το άρθρο 367 του Ποιν. Κώδικα για τους μη νομικούς, που λέει ότι υπάρχει το δεδικαιολογημένο ενδιαφέρον και οφείλει κανείς, δηλαδή να κάνει αυτό που του επιβάλλει το καθήκον του. Πολλώ δε μάλλον σχετίζεται με τα καθήκοντά του και σαν δημάρχου, δηλονότι με την ευρεία έννοια περίπου είναι μια πολιτική δραστηριότητα, ή μάλλον είναι πολιτική δραστηριότητα η διαχείριση και η διοίκηση ενός δήμου. Με αυτό το σκεπτικό προτείνω να μη δοθεί και γι΄ αυτήν την υπόθεση άδεια, για να συνεχιστεί η ποινική δίωξη.
Όσον αφορά το αδίκημα του άλλοτε Υπουργού και συναδέλφου κ. Κρεμαστινού, φέρεται να αντιδικεί με το συνάδελφό του γιατρό ονόματι Κατρίτση στο Ωνάσειο Κέντρο, ο οποίος κατά τον κ. Κρεμαστινό δεν ασκούσε επιμελώς τα καθήκοντά του, με αποτέλεσμα να έχουμε και κρούσματα, όπως προκύπτει από ιατρικά συμβούλια, να μη γίνει καλή θεραπεία και να αποβιώσει ακόμη και ασθενής.
Θα επικαλεστώ πάλι το ίδιο άρθρο, δηλαδή το 367. Αλίμονο αν ένας πανεπιστημιακός δάσκαλος, ένας καθηγητής, ένας θεράπων της υγείας, ένας πρώην Υπουργός φεισθεί κάποιων εκφράσεων, όταν βλέπει ότι κάποιος γιατρός λειτουργεί πλημμελώς όσον αφορά την άσκηση του ιατρικού λειτουργήματός του! Αλίμονο δηλαδή αν δεν θα πει εκείνα που πρέπει προς τους αρμοδίους, όπως είναι εν προκειμένω το Διοικητικό Συμβούλιο του Ωνασείου, προς το οποίο απέστειλε κάποιες επιστολές, που περιείχαν δυσμενείς κρίσεις για το συνάδελφό του γιατρό! 
Αυτό που πρέπει να προτάξουμε, κατά τη γνώμη μου, είναι το "ορθώς υπηρετείν την υγεία και την ιατρική", αφού συνδέεται με τη ζωή των ασθενών. Γι' αυτό δεν νομίζω ότι είναι βάσιμη η μήνυση του κ. Κατρίτση, που κινείται με γνώμονα το ότι ο κύριος καθηγητής τον έθιξε κατά το κύρος του και την υπόστασή του. Επαναλαμβάνω ότι στόχος του κυρίου καθηγητού ήταν να πράξει το καθήκον του ως Διευθυντού της Κλινικής του Ωνασείου. Επομένως προτείνω να μην αρθεί και αυτή η ασυλία. 
Έρχομαι τώρα στην περίπτωση του συναδέλφου κ. Τασούλα, που κατηγορείται για απιστία επειδή εκμίσθωσε το γνωστό ακίνητο "Αλάσκα" στην περιοχή της Κηφισιάς αντί μισθώματος 1.350.000 δραχμών με αναπροσαρμογή 13% για τα επόμενα πέντε χρόνια. Αυτό με βάση πρόχειρους υπολογισμούς σημαίνει ότι στο τέλος θα ήταν 2.487.287 δραχμές. Νομίζω ότι και αυτός ενήργησε μέσα στα πλαίσια των καθηκόντων του και θα έλεγε κανείς ότι ενήργησε όχι απιστώντας σε βάρος του δήμου, αλλά υπηρετώντας τα συμφέροντα του Δήμου Κηφισιάς. Και τούτο γιατί, όπως η Βουλή γνωρίζει από προηγούμενη δικογραφία, αξιοποίησε αυτό το κτίριο και εν τέλει το κατέστησε τόσο αξιόπιστο από εμπορικής απόψεως, ούτως ώστε να το νοικιάσει με ένα αξιόλογο τίμημα. Σε αυτήν την περίπτωση πρέπει επίσης να λάβουμε υπόψη μας ότι στόχος δεν είναι το πόσο θα νοικιάσει κανείς ένα μίσθιο, αλλά και εάν υπάρχει προσδοκία σταθερής είσπραξης των μισθωμάτων, δεδομένου ότι σύμφωνα με όσα έχω δει στη δικογραφία από τους προηγούμενους μισθωτές δεν υπήρχε αυτή η φερεγγυότητα. 
Επιπλέον σε αυτήν την περίπτωση, την οποία θεωρώ σαφώς πολιτική δίωξη, μου προξενεί εντύπωση το γεγονός ότι κινούνται μονίμως σε βάρος του ποινικές διώξεις ύστερα από μηνύσεις πολιτικών του αντιπάλων. Μάλιστα αυτό έγινε σε χρόνο πολύ μεταγενέστερο από τη διάπραξη της πράξεως, όταν πλησίαζε να είναι υποψήφιος Βουλευτής. Γι' αυτό έχω την αίσθηση ότι είναι μια άδικη δίωξη. 
Πρέπει, βέβαια, να πω προς το Σώμα ότι είχε κινηθεί και άλλη ποινική δίωξη για τον ίδιο λόγο σε βάρος του ύστερα από μήνυση κάποιου δημοσιογράφου. Η υπόθεση, όμως, τέθηκε στο αρχείο. Συνεπώς παρ' όλο ότι δεν μας ενδιαφέρει η βασιμότητα ή μη της κάθε υποθέσεως, αλλά η πολιτική ή μη χροιά της, νομίζω και τολμώ να πω ότι και επί της ουσίας σε αυτήν την περίπτωση δεν υφίσταται κανένα αδίκημα. 
Προχωρώ στην περίπτωση του κ. Γρηγοράκου, που του αποδίδεται ότι, όταν ήταν πρόεδρος του Νοσοκομείου "ΕΛΕΝΑ ΒΕΝΙΖΕΛΟΥ", πλαστογράφησε ένα πρωτόκολλο παραλαβής έργου καθαριότητας. Κάποια κυρία ονόματι Αγγελική Γεωργάκη μαζί με το σύζυγό της Ευθύμιο Δρούλια είχε αναλάβει την καθαριότητα του νοσοκομείου και καθ' ομολογίαν όλων η καθαριότης του νοσοκομείου στον ευαίσθητο χώρο δηλαδή της υγείας ήταν απόλυτα πλημμελής. Μια από τις παραλαβούσες, που ήταν μέλος της επιτροπής, είχε κάνει αυτήν την παρατήρηση, ότι δηλαδή πρόκειται για πλημμελή καθαριότητα με αποτέλεσμα αυτή η παρατήρηση να γίνεται και σε επόμενα Πρακτικά. 
Κατά συνέπεια πλαστογραφία δεν έγινε, δεδομένου ότι ο πρόεδρος δεν συνδέεται με την παραλαβή του έργου της καθαριότητας, αλλά υπήρχε ειδική επιτροπή. Εν τέλει αυτή η παρατήρηση ήταν καθ' όλα ορθή. Εισηγούμαι, λοιπόν, να μη γίνει δεκτή ούτε αυτή η αίτηση. 
Η περίπτωση του κ. Πάγκαλου αφορά το ζήτημα που δημιουργήθηκε με το μεγάλο θόρυβο στη Μηχανιώνα για το αν έπρεπε ο Αλβανός μαθητής, ο Ντ. Τσενάι, να φέρει τη σημαία. Σύμφωνα με τη μήνυση που υπέβαλαν κάτοικοι της Μηχανιώνας αποδίδεται στον κύριο Υπουργό ότι ανέφερε γι' αυτούς στα Μέσα Μαζικής Ενημέρωσης ορισμένες φράσεις, που οπωσδήποτε έχουν μια αιχμηρότητα. Είπε για παράδειγμα ότι "οι έξαλλες, εξαγριωμένες φάτσες που είδε" δεν μπορούν να εκφράζουν το λαό της Νέας Μηχανιώνας. 
Ανεξάρτητα από το πώς κανείς προσεγγίζει το θέμα -αν θα έπρεπε δηλαδή ο μαθητής αυτός να φέρει ή όχι τη σημαία- και ανεξάρτητα από το αν έχουν ίσως μια υπερβολή κρίσεων αυτές οι εκφράσεις, νομίζω ότι βρισκόμαστε ακριβώς στο ζήτημα της πολιτικής έκφρασης του κάθε Βουλευτή. Αυτός επιλέγει τον τρόπο που θα εκφράζεται και για την έκφρασή του αυτή επιδοκιμάζεται ή αποδοκιμάζεται από τον ελληνικό λαό. Νομίζω ότι είναι καθαρά μία πράξη, η οποία κινείται και διαπνέεται από την πολιτική δραστηριότητα, τη βούληση και το φρόνημα του κάθε Βουλευτή. Με αυτό το σκεπτικό, ενώ πρόκειται καθαρά για πολιτική πράξη, ζητώ να μη γίνει δεκτή ούτε αυτή η άρση ασυλίας.
Με αυτές τις σκέψεις, θέλω να πω κλείνοντας ότι εμείς εδώ, εν πάση περιπτώσει, δεν δίνουμε άφεση αμαρτιών για κανένα αδίκημα κανενός Βουλευτή, όταν αποφασίζουμε να αναστέλλεται η ποινική του δίωξη. Και με δεδομένο ότι οι θιγόμενοι έχουν πολλές φορές πολλούς τρόπους και μέσω των αστικών δικαστηρίων να προσφεύγουν και να βρίσκουν το δίκιο τους και με γνώμονα -το τονίζω και πάλι- ότι οι Βουλευτές δεν θα πρέπει να ταλαιπωρούνται με άδικες διώξεις, με αυτό λοιπόν το πνεύμα και χωρίς να αποφασίζουμε εδώ σαν δικαστήριο, εισηγούμαι να μην γίνει εδώ δεκτή καμία από τις αιτήσεις.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι για τη σημερινή συζήτηση των αιτήσεων άρσης ασυλίας των Βουλευτών που αναφέραμε, σύμφωνα με το άρθρο 62 του Συντάγματος, ορίζεται ως Κοινοβουλευτικός Εκπρόσωπος της Νέας Δημοκρατίας ο Βουλευτής Β΄ Αθήνας κ. Βύρων Πολύδωρας.
Έχω επίσης την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 χρόνια από την Ελληνική Επανάσταση" μαθητές και καθηγητές από το 1ο Γυμνάσιο Δάφνης Αθηνών.
Η Βουλή τους καλωσορίζει.
(Χειροκροτήματα από όλες τις πτέρυγες)
Το λόγο έχει ο κ. Ζώης.
Παρακαλώ, κύριε Ζώη, να αναφέρετε για ποιες περιπτώσεις των αιτήσεων άρσης ασυλίας θα μιλήσετε.
ΧΡΗΣΤΟΣ ΖΩΗΣ: Κύριε Πρόεδρε, θα εισηγηθώ τις περιπτώσεις των κυρίων Τσούρνου, Κρεμαστινού και Καμμένου.
Εις ό,τι αφορά την υπόθεση του συναδέλφου κ. Τσούρνου, διώκεται διότι ως δήμαρχος είχε προβεί σε δηλώσεις που αφορούσαν στην κατόπιν σχετικής αναφοράς από τους αρμοδίους υπαλλήλους της Δημοτικής Επιχείρησης Ύδρευσης και Αποχέτευσης Ναυπλίου περίπτωση απορροής λυμάτων από το πρατήριο υγρών καυσίμων του μηνυτή του, ο οποίος ήταν δημοτικός σύμβουλος του Δήμου Ναυπλίου, προς το φρεάτιο που έπρεπε να δέχεται μόνο όμβρια ύδατα και από εκεί στη θάλασσα με περαιτέρω συνέπεια τη ρύπανση του Αργολικού Κόλπου. 
Ο κ. Τσούρνος προέβη, λοιπόν, στις απαραίτητες ενέργειες, στις οποίες ήταν υποχρεωμένος και εκ της θέσεώς του να προβεί, όταν οι αρμόδιοι υπάλληλοι της Δ.Ε.Υ.Α.Ν. προέβησαν στις προαναφερθείσες διαπιστώσεις. Ζήτησε δηλαδή το σφράγισμα των φρεατίων και κατέθεσε αναφορά προς τον Εισαγγελέα Πρωτοδικών Ναυπλίου. 
Απαντώντας ο κ. Τσούρνος σε σχετική ερώτηση προέβη σε δηλώσεις που κατά τον μηνυτή του ήταν δυσφημιστικές και συκοφαντικές. Από την ανάγνωση όμως των δηλώσεων του κ. Τσούρνου, μου δημιουργήθηκε η εντύπωση -και αυτό προκύπτει με σαφήνεια- ότι οι αναφορές τελούσαν πάντοτε υπό την επιφύλαξη σχετικών διαπιστώσεων των αρμοδίων υπαλλήλων της δημοτικής επιχείρησης. 
Είναι προφανές, λοιπόν, ότι εκτελώντας κατά τρόπο αυστηρό, αλλά προσήκοντα των καθηκόντων του, βρέθηκε μηνυόμενος για κάτι που τρίτοι διαπίστωσαν και μαρτυρούσαν και για το οποίο δεν είχε δόλο, καθώς ενήργησε με την πεποίθηση ότι τα διαπιστούμενα από τους αρμοδίους υπαλλήλους ήταν αληθή και όχι ψευδή.
Συνεπώς ζητούμε τη μη άρση της ασυλίας του κ. Τσούρνου.
Σε ό,τι αφορά την υπόθεση του κ. Κρεμαστινού, παρ' όλο που η δίωξη αφορά σε πράξεις που ουδόλως είχαν σχέση με την άσκηση της κοινοβουλευτικής δράσης του, όπως προκύπτει από την ανάγνωση των στοιχείων του φακέλου της δικογραφίας, ο κ. Κρεμαστινός με αλλεπάλληλες επιστολές προέβαινε σε επιστημονικές κρίσεις περί του συναδέλφου του γιατρού κ. Κατρίτση και μηνυτή του, κρίσεις που και ο ίδιος δέχεται ότι ήταν δυσμενείς.
Όμως, δεν συνιστούν επ' ουδενί τρόπο και λόγο αξιόποινη προσβολή της τιμής του κρινομένου, καθώς δεν διακρίνεται ούτε πρόθεση εξύβρισης ούτε σκοπός δυσφήμισής του. Ο κ. Κρεμαστινός απλώς ασκούσε το δικαίωμα της ελευθέρας έκφρασης γνώμης και δεν προκύπτει, κατά τη γνώμη μου, ότι είχε πρόθεση να θίξει την τιμή και την υπόληψη του μηνυτού του. Ενήργησε μάλιστα έχοντας ως μόνο κίνητρο το ενδεχόμενο κινδύνου για τη ζωή των ασθενών του και την εύρυθμη λειτουργία του τμήματος, του οποίου τη διεύθυνση ασκούσε. 
Συνεπώς, θα συμφωνήσω με τον εισηγητή της Πλειοψηφίας και ζητώ για τον κ. Κρεμαστινό να μην αρθεί η ασυλία του. 
Τέλος, όσον αφορά την υπόθεση του κ. Καμμένου, είχα το χρόνο, πέραν του σχετικού φακέλου να διαβάσω και τα έγγραφα, που ο κ. Καμμένος μας ενεχείρισε κατά τη διάρκεια της συνεδρίασης της αρμόδιας επιτροπής. Κατά του κ. Καμμένου έχει υποβληθεί μήνυση για αποδοχή μεταβίβασης δημοσίας, δασικής, αναδασωτέας έκτασης από το Δασαρχείο Πειραιώς. 
Από την ανάγνωση των στοιχείων του φακέλου της δικογραφίας, αλλά και από τις πληροφορίες που προκύπτουν από το υπόμνημα του κ. Καμμένου, σχηματίζεται η άποψη ότι η σχετική θέση του δασαρχείου οφείλεται σε απόφαση του Υπουργείου Γεωργίας το 1934, σύμφωνα με την οποία κηρύχθηκε αναδασωτέα η περιοχή του λεκανοπεδίου Αττικής με τις προαναφερόμενες εξαιρέσεις και περιορισμούς. 
Η απόφαση αυτή είχε ως συνέπεια το 1995, ο τότε Υπουργός Γεωργίας κ. Τζουμάκας να απευθυνθεί στο Νομικό Συμβούλιο του Κράτους και να ζητήσει τη γνωμοδότησή του επί της εγκυρότητας των παραχωρήσεων εποικιστικών εκτάσεων, που είχαν παραμείνει κοινόχρηστες μετά την υπουργική απόφαση του έτους 1934. Το Νομικό Συμβούλιο του Κράτους δέχθηκε ότι δεν ήταν δυνατή η κήρυξη ως αναδασωτέων των εποικιστικών εκτάσεων, μεταξύ των οποίων και του τεμαχίου -αγροκτήματος Βάρης, όπου βρίσκεται και το ακίνητο, που αγοράστηκε από τον κ. Καμμένο. 
Η γνωμοδότηση αυτή του Νομικού Συμβουλίου του Κράτους, σε σχέση πάντοτε με το γεγονός ότι η εν λόγω έκταση, όπου και η κατοικία του κ. Καμμένου, είχε απαλλοτριωθεί και παραχωρηθεί από το Υπουργείο Γεωργίας στους απώτερους δικαιοπαρόχους της το 1932 ως αγροτεμάχιο, παρείχε εκείνες τις εγγυήσεις στον κ. Καμμένο, ώστε να προβεί στην αγορά της εν λόγω έκτασης με συμβόλαιο την 30.12.1999. Όπως προκύπτει, ο κ. Καμμένος, όχι μόνο δεν τελούσε σε γνώση της εικονικότητας και ανυπαρξίας των δικαιωμάτων των δικαιοπαρόχων της εν λόγω έκτασης, τη μεταβίβαση των οποίων εξάλλου απεδέχθη, αλλά επιπλέον τελούσε σε ανυπόκριτη βεβαιότητα ότι η έκταση αυτή δεν υπήρξε δημόσια, δασική, ούτε βεβαίως αναδασωτέα. Συνεπώς θα ζητήσω και για τον κ. Καμμένο να μην αρθεί η ασυλία του.
Θέλω εντελώς συμπληρωματικά από τα στοιχεία του φακέλου που ο κ. Καμμένος μας μοίρασε στην αρμόδια επιτροπή να καταθέσω, εις επίρρωση των όσων υποστηρίζω, σχετικά έγγραφα από το Σώμα Ελεγκτών Δημόσιας Διοίκησης, από το Υπουργείο Γεωργίας, Διεύθυνση Πολιτικής Γης και δυο αποφάσεις του Διοικητικού Πρωτοδικείου Πειραιά το 1995 η πρώτη και το 2000 η δεύτερη, που προκύπτει ότι η εν λόγω έκταση δεν είναι αναδασωτέα.
(Στο σημείο αυτό ο Βουλευτής κ. Χρήστος Ζώης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
Ευχαριστώ, κύριε Πρόεδρε.
(Χειροκροτήματα)
ΠΡΟΕΔΡΕΥΩΝ (Κωνσταντίνος Γείτονας): Η κα Μακρή έχει το λόγο για να εισηγηθεί τις υπόλοιπες αιτήσεις. 
ΖΩΗ ΜΑΚΡΗ: Εγώ, κύριε Πρόεδρε, θα εισηγηθώ για τους συναδέλφους κυρίους Λεωνίδα Γρηγοράκο, Θεόδωρο Πάγκαλο, Σταύρο Παπαδόπουλο και Κωνσταντίνο Τασούλα.
Ο Εισαγγελέας Πρωτοδικών Αθηνών ζητεί με σχετικό του έγγραφο, που κοινοποιείται αρμόδια, την άρση της ασυλίας του συναδέλφου Λεωνίδα Γρηγοράκου, προκειμένου να διωχθεί για το αδίκημα της πλαστογραφίας μετά χρήσεως. Από την ανάγνωση της δικογραφίας, πέραν των ισχυρισμών της μηνύτριας, δεν προκύπτει από κανένα άλλο στοιχείο ότι ο συνάδελφος τέλεσε κάποια ποινικά κολάσιμη πράξη. Αντίθετα φαίνεται ότι ο κ. Γρηγοράκος με την ιδιότητα του προέδρου του διοικητικού συμβουλίου του Γενικού Νοσοκομείου "ΕΛΕΝΑ ΒΕΝΙΖΕΛΟΥ", τηρώντας όλες τις νόμιμες και επιβαλλόμενες διαδικασίες, ανέθεσε την καθαριότητά του στη μηνύτρια Αγγελική Γεωργάκη, υπογράφοντας και τη σχετική σύμβαση. Από τα προσκομιζόμενα έγγραφα αποδεικνύεται ότι η εκπλήρωση των υποχρεώσεων της μηνύτριας ήταν πλημμελής και υπήρχε σωρεία γραπτών και έντονων διαμαρτυριών από τους υπεύθυνους των τμημάτων, ακόμη και έγγραφη όχληση της διοικήσεως του νοσοκομείου προς την εργολάβο, με συνέπεια να της επιβληθούν και οικονομικές κυρώσεις. Αυτό φαίνεται ότι εξόργισε τη μηνύτρια και το σύζυγό της και αποφάσισαν να στραφούν δικαστικά κατά του συναδέλφου. 
Η πεποίθησή μου είναι ότι ο συνάδελφος δεν τέλεσε το αδίκημα για το οποίο κατηγορείται και ενισχύεται από σχετική κατάθεση από όπου προκύπτει ότι το επίμαχο έγγραφο ούτε συντάχθηκε, ουδέποτε κοινοποιήθηκε σε εκείνον, και συνεπώς δεν έλαβε γνώση.
Νομίζω ότι η οξεία αντιδικία, που δημιουργήθηκε από την μηνύτρια και το σύζυγό της, δεν δικαιολογεί σε καμία περίπτωση την άρση της ασυλίας του συναδέλφου και τη δυσκολία και τα προβλήματα στην άσκηση του λειτουργήματός του, που αυτή θα συνεπάγετο. 
Σε ό,τι αφορά τον πρώην Υπουργό, τον κ. Πάγκαλο, ο Εισαγγελέας Πρωτοδικών της Αθήνας ζητεί την άδεια της Βουλής για την άσκηση ποινικής δίωξης εναντίον του για συκοφαντική δυσφήμιση. Το αδίκημα, για το οποίο εγκαλείται ο πρώην Υπουργός, αφορά σε μια υπόθεση που απασχόλησε και δίχασε το πανελλήνιο, τη δυνατότητα δηλαδή να δοθεί η ελληνική σημαία σε αριστούχο μεν μαθητή, αλβανικής όμως καταγωγής και αλλόθρησκο. 
Στα Μαζικά Μέσα Ενημέρωσης, τόσο τα έντυπα όσο και τα ηλεκτρονικά, φιλοξενήθηκαν απόψεις αντικρουόμενες, που υποστηρίχθηκαν με το ίδιο πάθος και πολλές φορές με ανεξήγητη υπερβολή. Κανείς δεν διανοήθηκε να αφαιρέσει το δικαίωμα από κανέναν να εκφράσει δημόσια την άποψή του και να αναπτύξει ευθαρσώς τα επιχειρήματά του. Κανένας συνεπώς δεν διανοείται να αφαιρέσει το δικαίωμα αυτό και από έναν Υπουργό, που έχει εκλεγεί Βουλευτής και έχει τιμηθεί επανειλημμένα από τον ελληνικό λαό, ο οποίος είναι και ο μόνος αρμόδιος να κρίνει τους πολιτικούς και να επιβραβεύει ή να καταδικάζει τις πράξεις τους ή τις δημόσιες τοποθετήσεις τους. 
Θα μου επιτραπεί όμως εδώ να διατυπώσω -θέλω να πιστεύω με ευπρέπεια και με το σεβασμό που ο συνάδελφος Υπουργός δικαιούται και τον οποίο βεβαίως του τον αποδίδω- μια ένσταση που έχω. Θεωρώ ότι ο κύριος Υπουργός θα μπορούσε -και λόγω παιδείας, αλλά και λόγω του ήθους που τον διακρίνει- να χρησιμοποιήσει ηπιότερες εκφράσεις, που πιθανόν να ενοχλούσαν λιγότερο τους κατοίκους της Νέας Μηχανιώνας. 
Είμαι σίγουρη ότι για τη δημοσιοποίηση των απόψεών του και την υπεράσπιση των θέσεών του, ήταν απολύτως ικανός να χρησιμοποιήσει το ίδιο καυστικούς, αλλά λιγότερο ενοχλητικούς, χαρακτηρισμούς. Από όσο η δημόσια εικόνα του μου επιτρέπει να αντιληφθώ, είμαι σίγουρη ότι η αντίδραση των κατοίκων στις τοποθετήσεις του, δηλαδή η δικαστική δίωξη, δεν τον βρίσκει αντίθετο, αλλά την επικροτεί και τη θεωρεί υγιή δημοκρατική συμπεριφορά. 
Είναι πεποίθησή μου ότι ο τέως Υπουργός είναι γλαφυρός, παραστατικός και ορμητικός, αλλά και δίκαιος. Καταλήγοντας, πιστεύω ότι σε καμία περίπτωση δεν δικαιολογείται η άρση της ασυλίας του, γιατί η ενέργειά του και σχέση έχει με την άσκηση των βουλευτικών του καθηκόντων και κάθε δικαίωμα έχει να εκφράζει δημόσια τη γνώμη του ή τη συμπαράστασή του, καλυπτόμενος πλήρως από το ακαταδίωκτο του άρθρου 62 του Συντάγματος. 
Σε ό,τι αφορά το συνάδελφο κ. Παπαδόπουλο, η Εισαγγελία Πρωτοδικών Δράμας απέστειλε έγγραφο στον Πρόεδρο της Βουλής, ζητώντας τη χορήγηση αδείας για δίωξη του συναδέλφου για παράβαση του ν. 1646/86. Σε έναν αγώνα μεγάλης βαθμολογικής σημασίας μεταξύ των ομάδων Δόξας και Κασσάνδρας, που διεξήχθη πέρσι στο γήπεδο Αγίου Αθανασίου Δράμας, αναφέρεται στο οικείο φύλλο αγώνα ότι ο συνάδελφος εξύβρισε και απείλησε το διαιτητή και τους βοηθούς του. 
Από την προσεκτική όμως ανάγνωση της δικογραφίας, που σχηματίστηκε, δεν προκύπτει συμπεριφορά του συναδέλφου που να αξιολογείται ποινικά. Ουδείς καταθέτει ότι τον άκουσε να βρίζει ή να προπηλακίζει ή να απειλεί τους αθλητικούς παράγοντες. Αντίθετα υπάρχουν μαρτυρίες που εκτιμούν ότι τόσο ο ίδιος όσο και ο Δήμαρχος Δράμας, προσπαθούσαν να κατευνάσουν τα πνεύματα. 
Η δε παρότρυνσή του προς τους διαιτητές να παίξουν τίμια μόνο ως απειλή ή προσβολή δεν μπορεί να θεωρηθεί, δικαιολογείται δε απόλυτα από την ένταση και την αγάπη ενός φιλάθλου προς την ομάδα του, πολύ περισσότερο όταν ο τελούμενος αγώνας είναι βαθμολογικά κρίσιμος. Η ψύχραιμη απομάκρυνσή του από τα αποδυτήρια και η παντελής έλλειψη αντιδράσεως στην απότομη συμπεριφορά του διαιτητή συνηγορεί υπέρ της απόψεως ότι δεν επεδίωκε τίποτα περισσότερο από μία υπερβολική ίσως, αλλά φιλική συμβουλή. 
Με δεδομένη τη συμπεριφορά αυτή του συναδέλφου, θεωρώ ότι δεν είναι σκόπιμο να αρθεί η ασυλία του και να ταλαιπωρηθεί διωκόμενος ποινικά για πράξεις που δεν ετέλεσε. Αυτή είναι και η πρότασή μου.
Τέλος, για τον συνάδελφο κ. Κωνσταντίνο Τασούλα ζητείται η άρση της ασυλίας του για να διωχθεί για το αδίκημα της απιστίας σχετικά με την υπηρεσία. Από την ανάγνωση της δικογραφίας είναι, κατά την άποψή μου, φανερό ότι σκοπός της μηνύτριας είναι να βλάψει πολιτικά και να μειώσει ηθικά το συνάδελφο. Αυτό δεν συνάγεται μόνο από τη μεγάλη χρονική απόσταση μεταξύ της κατακυρώσεως της μισθώσεως, που έγινε το 1996, και της καταθέσεως της μηνυτήριας αναφοράς, που έγινε το 2001, αλλά και από την προηγηθείσα λεπτομερή προαναγγελία της σε μερίδα Τύπου των Ιωαννίνων, πράγμα που είχα πληροφορηθεί από το συνάδελφο σε ανύποπτο χρόνο. 
Η ίδια δε μηνύτρια έχει και άλλη φορά καταθέσει μηνυτήρια αναφορά κατά του συναδέλφου και του δημοτικού συμβουλίου για δήθεν τετραπλασιασμό του εμβαδού του αναψυκτηρίου αυτού, η οποία με απόφαση του Δικαστικού Συμβουλίου τέθηκε στο αρχείο. 
Παρόμοια μηνυτήρια αναφορά κατά του συναδέλφου για το ίδιο αδίκημα και με τα ίδια στοιχεία έχει ήδη τεθεί στο αρχείο ως προφανώς αβάσιμη. Από την ανάγνωση της δικογραφίας, νομίζω ότι το ασφαλές συμπέρασμα είναι -καίτοι δεν δικαιούμεθα να εξετάζουμε την ουσία των υποθέσεων- πως ο συνάδελφος ενεργών ως δήμαρχος τήρησε τις νόμιμες και απαιτούμενες διατυπώσεις για την νέα μίσθωση του αναψυκτηρίου και δεν έβλαψε τα συμφέροντα του Δήμου Κηφισιάς. Αντιθέτως τα κατοχύρωσε πλήρως και απολύτως. 
Το ίδιο ασφαλές όμως είναι και το συμπέρασμα ότι δεν υπάρχει κανείς απολύτως λόγος να αρθεί η ασυλία του κ. Τασούλα, δοθέντος ότι πρόκειται για κλασική περίπτωση οξείας, αλλά και αδικαιολόγητης πολιτικής αντιδικίας. 
Πιστεύω -και αυτές οι καταληκτικές μου σκέψεις ισχύουν και για τις προηγούμενες περιπτώσεις που σήμερα εξετάσαμε- ότι η πρόταση της Νέας Δημοκρατίας για μη άρση της ασυλίας των συναδέλφων δεν αγνοεί τις απαιτήσεις της κοινωνικής πραγματικότητας. Δεν θέλω να γίνω κουραστική επαναλαμβάνοντας ότι χάθηκε μια ευκαιρία για τον εκσυγχρονισμό του πολιτικού μας συστήματος με την απόρριψη της σχετικής προτάσεως της Νέας Δημοκρατίας κατά την Αναθεώρηση του Συντάγματος, θυμίζω όμως ότι η απόρριψη των σχετικών αιτήσεων άρσης της ασυλίας συναδέλφων οδηγεί σε αναστολή και μόνο της ποινικής διώξεως και όχι σε παραγραφή τυχόν διαπραχθέντων αδικημάτων.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι με την υπ' αριθμ. 436/350 από 29/1/2002 απόφαση του Προέδρου της Βουλής συγκροτήθηκε η Ειδική Επιτροπή επί του Απολογισμού και του Γενικού Ισολογισμού του Κράτους.
Η σχετική απόφαση θα καταχωρισθεί στα Πρακτικά και θα κοινοποιηθεί στα μέλη της επιτροπής αυτής.
(Στο σημείο αυτό ο Α΄ Αντιπρόεδρος της Βουλής κ. Κωνσταντίνος Γείτονας καταθέτει για τα Πρακτικά την προαναφερθείσα απόφαση, η οποία έχει ως εξής:
ΒΟΥΛΗ ΤΩΝ ΕΛΛΗΝΩΝ
ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
Αθήνα, 28 Ιανουαρίου 2002
Πρωτ: 436
Αριθμ.
Διεκπ: 350
ΑΠΟΦΑΣΗ
ΘΕΜΑ: Σύσταση και συγκρότηση της Ειδικής Επιτροπής επί του Απολογισμού και του Γενικού Ισολογισμού του Κράτους
Ο ΠΡΟΕΔΡΟΣ
ΤΗΣ ΒΟΥΛΗΣ ΤΩΝ ΕΛΛΗΝΩΝ
΄Εχοντας υπόψη:
1. Τις διατάξεις του άρθρου 31 Α, σε συνδυασμό με τις διατάξεις των άρθρων 29 παρ. 5 και 31 του Κανονισμού της Βουλής (Μέρος Κοινοβουλευτικό),
2. τις έγγραφες υποδείξεις των Κοινοβουλευτικών Ομάδων,
α π ο φ α σ ί ζ ο υ μ ε,
συνιστούμε την προβλεπόμενη από το άρθρο 31 Α του Κανονισμού της Βουλής Ειδική Επιτροπή επί του Απολογισμού και του Γενικού Ισολογισμού του Κράτους για τη Β΄ Σύνοδο της Ι΄ Βουλευτικής Περιόδου, που συγκροτείται ως ακολούθως:
1. Αρσένης Γεράσιμος
2. Διαμαντίδης Ιωάννης
3. Κουλούρης Κίμων
4. Κωνσταντίνου Φλώρος
5. Μακρυπίδης Ανδρέας
6. Μαντέλης Αναστάσιος
7. Σπηλιόπουλος Κωνσταντίνος
8. Κωστόπουλος Δημήτριος
9. Ρεγκούζας Αδάμ
10. Σκρέκας Θεόδωρος
11. Τσιπλάκος Αριστείδης
12. Τζέκης Άγγελος
13. Λαφαζάνης Παναγιώτης
Ο ΠΡΟΕΔΡΟΣ ΤΗΣ ΒΟΥΛΗΣ
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ
Κοινοποίηση:
-Γραφείο κ. Προέδρου Βουλής
-Γραφεία Κοινοβουλευτικών Ομάδων
-Αναφερόμενους κ.κ. Βουλευτές 
-Διεύθυνση Κοινοβουλευτικών Επιτροπών
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος.
ΑΝΤΩΝΗΣ ΣΚΥΛΛΑΚΟΣ: Η περίπτωση του κ. Πάγκαλου είναι καθαρή, διότι έχει σαφώς σχέση με την πολιτική του δραστηριότητα και το δικαίωμά του να λέει την άποψή του με τον τρόπο που αυτός νομίζει και να κάνει δημόσιες τοποθετήσεις, οπότε δεν μπορεί να γίνει καν συζήτηση, καμία συζήτηση για το αν θα αρθεί ή δεν αρθεί η ασυλία του. Δεν πρέπει να αρθεί η ασυλία του.
Οι περιπτώσεις δύο πρώην δημάρχων, του Γεωργίου Τσούρνου και του κ. Τασούλα κι αυτές πρέπει να απορριφθούν. Δεν μπορεί να αρθεί η ασυλία τους γιατί ήταν στα πλαίσια των καθηκόντων τους και σαφώς υποκρύπτεται, για όποιον διαβάσει το φάκελο, πολιτική αντιπαράθεση πίσω από τη διένεξη τη δικαστική.
Για τις περιπτώσεις του κ. Κρεμαστινού, ως διευθυντού κλινικής, και του κ. Γρηγοράκου, ως προέδρου νοσοκομείου, θα ήθελα να πω ότι και εκεί πρόκειται για ενέργειες και δικαιώματα που τα άσκησαν λόγω και της θέσης και είναι όχι μόνο δικαίωμά τους, αλλά και υποχρέωσή τους όταν κρίνουν ότι κάτι δεν πηγαίνει καλά να βρίσκουν τον τρόπο να διατυπώνεται προφορικώς ή εγγράφως. Δεν μπορεί αυτό να οδηγεί τέτοιες κρίσεις στα δικαστήρια. Πρέπει, λοιπόν, να μην αρθούν και αυτών οι ασυλίες.
Με κάποια ιδιαιτερότητα μπορούμε να δούμε τις υποθέσεις του κ. Καμμένου και του κ. Παπαδόπουλου με την έννοια ότι δεν κατείχαν τότε δημόσια εξουσία. Μπορεί να ήταν Βουλευτής, αλλά δεν ήταν στα πλαίσια καθαρά των λειτουργιών του ως Βουλευτού ή ως αξιωματούχου, δημάρχου κλπ.
Για τον κ. Καμμένο, πέραν των όσων που με προσοχή διαβάσαμε και τον ακούσαμε, ακόμη και να δεχθούμε ότι το Νομικό Συμβούλιο του Κράτους και άλλα στοιχεία που προσκομίζει ότι κάνει λάθος, σε καμία περίπτωση δεν μπορεί να φανεί ότι υπάρχει κακοπιστία από την πλευρά του. Σ' αυτές τις περιπτώσεις όπως και στην επόμενη του κ. Παπαδόπουλου δεν συνεκτιμάμε, τουλάχιστον εμείς, μόνο το αν είχε σχέση με τις πολιτικές του δραστηριότητες, αλλά πρέπει να βλέπουμε και αν από το σύνολο των στοιχείων του φακέλου της υπόθεσης μπορεί να οδηγηθεί η υπόθεση στο ακροατήριο και να διασυρθεί ο συνάδελφος, γι' αυτό πρέπει να είμαστε πολύ προσεκτικοί και να συνεκτιμούμε και αυτά τα στοιχεία. Θεωρούμε, λοιπόν, ότι δεν πρέπει να αρθεί η ασυλία του κ. Καμμένου.
Για την περίπτωση του κ. Παπαδόπουλου, υπάρχουν δύο παρατηρήσεις. Η μία είναι ότι δεν υπάρχουν μαρτυρικές καταθέσεις εναντίον του και δεύτερον, ότι πρόκειται περί ασημάντου υποθέσεως, που δεν αξίζει τον κόπο δηλαδή η υπόθεση όσο είναι Βουλευτής να πάει στο δικαστήριο. ΄Ετσι κι αλλιώς όταν παύσει εξ όλων αυτών κάποιος να είναι Βουλευτής, οι υποθέσεις αυτές θα πάνε στο δικαστήριο. Είμαστε, λοιπόν, σε όλες τις περιπτώσεις υπέρ του να μην αρθεί η ασυλία των συναδέλφων.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε και κύριοι συνάδελφοι, από θέση αρχής που είχαμε διατυπώσει και όταν συζητούσαμε την Αναθεώρηση του Συντάγματος θα ομιλήσω και σήμερα αναφορικά με τις συγκεκριμένες αιτήσεις άρσης της ασυλίας συναδέλφων. 
Σε ό,τι αφορά τον κ. Λεωνίδα Γρηγοράκο και τον κ. Δημήτρη Κρεμαστινό, υποστηρίζουμε ότι δεν πρέπει να αρθεί η βουλευτική ασυλία και να χορηγηθεί άδεια δίωξής τους, διότι οι κρινόμενες υποθέσεις αφορούν διαχείριση συλλογικών θεμάτων, συλλογικών συμφερόντων και όπως αυτά προσδιορίστηκαν από τους προλαλήσαντες συναδέλφους.
Σε ό,τι αφορά τον κ. Θεόδωρο Πάγκαλο είναι πρόδηλο, κύριε Πρόεδρε, ότι η πράξη για την οποία διώκεται και ζητείται η άρση της ασυλίας του είναι κατεξοχήν πολιτική. Ανάγεται στον πυρήνα, θα έλεγα, της πολιτικής του δραστηριότητας και γι' αυτό το λόγο υποστηρίζω ότι δεν πρέπει να αρθεί η βουλευτική του ασυλία.
Το ίδιο θα υποστηρίξω και για τους συναδέλφους Κωνσταντίνο Τασούλα και Γεώργιο Τσούρνο, διότι και οι δικές τους πράξεις αφορούν στη διαχείριση συλλογικών θεμάτων και μάλιστα από την εξαιρετικά διακριτή θέση του δημάρχου.
Κύριε Πρόεδρε, και πάλι με την επισήμανση ότι οι αναφορές μου είναι απροσωπόληπτες, θα υποστηρίξω ότι πρέπει να αρθεί η ασυλία του κ. Σταύρου Παπαδόπουλου, διότι το γεγονός για το οποίο ζητείται η άρση της ασυλίας του δεν έχει καμία σχέση με την πολιτική του δραστηριότητα. 
Έχουμε την εκτίμηση ότι εμείς δεν μπορούμε να κρισιολογούμε το περιεχόμενο της κάθε δικογραφίας. Εκείνο που πρέπει να κάνουμε είναι να κρίνουμε εάν η πράξη, για την οποία διώκεται, και η άρση της ασυλίας αναφέρονται στη σφαίρα της πολιτικής δράσης του Βουλευτή.
Έτσι, λοιπόν, υποστηρίζω ότι πρέπει να αρθεί η ασυλία του κ. Σταύρου Παπαδόπουλου, όπως πρέπει να αρθεί και για το συνάδελφο κ. Παναγιώτη Καμμένο -για τους λόγους που προανέφερα- παρά το γεγονός ότι ο κ. Καμμένος προσκομίζει και θέτει στη διάθεση των συναδέλφων πολύ ενδιαφέροντα έγγραφα, από τα οποία -κατά τη γνώμη μου- προκύπτει ότι η έκταση σε καμία περίπτωση δεν ήταν δασική.
Παρ' όλα αυτά, όμως, αν τούτο κρισιολογούσα ως το αποφασιστικό στοιχείο, θα ήμουν αντιφατικός προς όλα εκείνα που υπεστήριξα, ότι δηλαδή πρέπει να προστατεύεται με τη βουλευτική ασυλία ο Βουλευτής, όταν η δίωξη αναφέρεται σε ζητήματα που έχουν άμεση ή έστω και έμμεση σχέση με την πολιτική του δράση.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαμπρόπουλος έχει το λόγο.
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, μεταξύ των υποθέσεων για τις οποίες ζητείται η άρση ασυλίας είναι και αυτή που αφορά τον κ. Κρεμαστινό.
Ο κ. Κρεμαστινός το 1996 και το 1997 έστειλε κάποιες επιστολές στο διοικητικό συμβούλιο του "Ωνασείου" και στον Ιατρικό Σύλλογο, με τις οποίες απέδιδε στο γιατρό κ. Δημοσθένη Κατρίτση βαριές κατηγορίες.
Για την αποκατάσταση της αλήθειας, επειδή και σήμερα εδώ ακούστηκαν πολλά πράγματα, ο κ. Κατρίτσης είναι ένας γιατρός διεθνούς κύρους και φήμης. Έχει γράψει τα μεγαλύτερα καρδιολογικά συγγράμματα. Ήταν διευθυντής στο μεγαλύτερο νοσοκομείο του Λονδίνου, το Saint -Tomas. Έκανε τη στεφανιογραφία στον Ανδρέα Παπανδρέου, όταν αυτός πήγε στο Λονδίνο. 
Στην Ελλάδα τον έφερε το 1994 ο κ. Κρεμαστινός, στη κλινική του οποίου ο κ. Κατρίτσης εξετέλεσε χρέη διευθυντού. Μόλις ο κ. Κρεμαστινός επανήλθε στο "ΩΝΑΣΕΙΟ", άρχισαν οι διενέξεις. Οι ασθενείς του κ. Κατρίτση είχαν τη μικρότερη θνησιμότητα σε σχέση με ασθενείς άλλων γιατρών. 
Θα καταθέσω να υπάρχει στα Πρακτικά και αυτό το σημαντικό βιογραφικό σημείωμα, που αφορά αυτόν τον εξαίρετο επιστήμονα και Έλληνα, ο οποίος τιμά την Ελλάδα διεθνώς. 
Ακούστηκε στην επιτροπή και ακούστηκε σήμερα και εδώ από τον εισηγητή του ΠΑΣΟΚ -σε βάρος του κ. Κατρίτση- ότι ο γιατρός αυτός είχε προκαλέσει ακόμα και το θάνατο ασθενούς. Αυτό είναι αναληθές και δηλώθηκε ψευδώς. Και οφείλατε, κύριε εισηγητά του ΠΑΣΟΚ, να ενημερωθείτε, ειδικά για αυτήν τη βαριά κατηγορία που απευθύνατε. 
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Το θέμα αυτό έχει λήξει με βούλευμα και ο ασθενής αυτός πέθανε στο χειρουργείο και δεν είχε καμία σχέση με τον κ. Κατρίτση, γιατί ο κ. Κατρίτσης δεν ήταν ο χειρουργός.
Όταν το 1996 και το 1997 συντάχθηκαν οι επιστολές του κ. Κρεμαστινού προς το διοικητικό συμβούλιο του "ΩΝΑΣΕΙΟΥ", ο κ. Κρεμαστινός δεν ήταν τότε διευθυντής του κ. Κατρίτση. Διευθυντής του ήταν ο κ. Ράμος.
Το σημαντικότερο είναι ότι, όταν εστέλνοντο οι επιστολές που περιείχαν απαράδεκτες κατηγορίες εναντίον του Κατρίτση για έλλειψη προσόντων και για πολλά άλλα πράγματα, δεν ήταν καν Βουλευτής ο κ. Κρεμαστινός και δεν είχε καμία σχέση η ενέργειά του αυτή με την ενάσκηση πολιτικών καθηκόντων.
Θα περίμενα, λοιπόν, σήμερα εγώ ως Βουλευτής, αλλά και ο κάθε Βουλευτής, από τον κ. Κρεμαστινό, όταν έχει προκύψει ένα θέμα τέτοιας υψίστης σημασίας -που αφορούσε, αν θέλετε, τη λειτουργία του "ΩΝΑΣΕΙΟΥ" και είναι θέμα δεοντολογίας και ηθικής πλέον- να ζητήσει μόνος του την άρση της ασυλίας, για να μην αισθάνονται και οι πολίτες ότι αδικούνται ή ότι δεν είναι ίσοι.
(Στο σημείο αυτό ο Βουλευτής κ. Ιωάννης Λαμπρόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Βρεττός): Η κα Ελισάβετ Παπαδημητρίου έχει το λόγο. 
Ορίστε, κυρία Παπαδημητρίου.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, οφείλω να ομολογήσω ότι όταν εγένετο η συζήτηση για την ασυλία των Βουλευτών -πριν την Αναθεώρηση του Συντάγματος και, ιδιαίτερα, κατά τη συζήτηση για την Αναθεώρηση- είχα εκτεταμένη κουβέντα με τη συνείδησή μου. Νομίζω, μάλιστα, ότι όσα χρόνια είμαι Βουλευτής θα έχω πάντα προβληματισμό για το τι θα έπρεπε τελικά να προβλέπεται.
Παρ' όλα αυτά, σήμερα -και για πρώτη φορά σε τέτοια συζήτηση- ζήτησα το λόγο και για τον Κώστα Τασούλα, το συνάδελφό μας, για δύο λόγους. Ο πρώτος λόγος είναι ότι, επειδή μένω στην Κηφισιά είκοσι πέντε χρόνια και γνωρίζω πολύ καλά το θέμα της Αλάσκας -και επιπλέον ανήκα στην ομάδα των πολιτών που πολέμησαν την ανέγερσή της και που έψαξαν πάρα πολύ καλά το φάκελο- του οφείλω σ' αυτήν την Αίθουσα να πω ότι το δικό μου πόρισμα, το τεχνοκρατικό, το κοινωνικό ή και πολιτικό, αν θέλετε, είναι ότι κάκιστα και άδικα κατηγορήθηκε.
Αυτός που ανέφερα ήταν ο πρώτος λόγος. Ο δεύτερος λόγος και ο κυριότερος είναι ότι έχω προβληματισμό για το ποια τελικά πρωτοβουλία πρέπει να αναληφθεί από το Κοινοβούλιο και από τον Πρόεδρο της Βουλής για προστασία των Βουλευτών, για την προστασία μας. 
Εδώ έχουμε μία υπόθεση που έχει μπει αρχείο, με τον ίδιο "θίασο" εναντίον ενός τέως (τότε) δημάρχου -αλλά υποψηφίου Βουλευτή- που κατηγορείται (και μαθαίνει ότι κατηγορείται από τον τοπικό Τύπο της περιφερείας του κάθε φορά), για ένα ποινικό αδίκημα. Η υπόθεση μπαίνει αρχείο, όταν εκείνος είναι ακόμα πολίτης. Στη συνέχεια, γίνεται Βουλευτής -παρά τις προσπάθειες όσων φρόντιζαν να δημοσιοποιηθούν όσα συζητάμε και σήμερα- και εκείνοι επανέρχονται ακριβώς με τις ίδιες κατηγορίες και τις προαναγγέλλουν στον τοπικό Τύπο με τις ίδιες μεθοδεύσεις. Εκείνος πρέπει να αμύνεται, να κυκλοφορεί ως υπόδικος και τελικά έρχεται στη Βουλή και απλώς δεν αίρεται η ασυλία του.
Πιστεύω ότι πρέπει εμείς, κατ' επιταγήν του Συντάγματος, να προφυλάξουμε με κάποιο τρόπο αυτούς τους ανθρώπους. Μήπως θα έπρεπε η Βουλή να αποφασίσει ότι οι άνθρωποι που αδίκως μας ταλαιπωρούν, θα έχουν να αντιμετωπίσουν κάποιο νομικό διάβημα του ίδιου του Κοινοβουλίου, του Προέδρου της Βουλής ίσως; Είναι μία "καραμπινάτη" -επιτρέψτε μου την έκφραση- υπόθεση πολιτικής αντιπαράθεσης -σε εισαγωγικά, για να μην πω χειρότερη έκφραση- που αδικεί έναν άνθρωπο, αλλά και ολόκληρο το Σώμα των Βουλευτών.
Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Βρεττός): Έχει ζητήσει το λόγο ο κ. Κρεμαστινός.
Ορίστε, κύριε Κρεμαστινέ, έχετε το λόγο.
ΔΗΜΗΤΡΙΟΣ ΚΡΕΜΑΣΤΙΝΟΣ: Κύριε Πρόεδρε, κύριοι συνάδελφοι, δεν είχα πρόθεση να μιλήσω. 
Θα ήθελα, όμως, να ευχαριστήσω τους εισηγητές όλων των κομμάτων για τον τρόπο που είδαν το θέμα. Το θέμα πράγματι είναι αυτό, το κατά πόσο δηλαδή ο διευθυντής ενός τμήματος, όταν διαπιστώνει ότι η λειτουργία ενός γιατρού δεν είναι σωστή, θα πρέπει να το αναφέρει ή όχι.
Και το θέμα έχει ιδιαίτερη σημασία διότι ο διευθυντής του τμήματος είναι συνυπεύθυνος νομικά για οποιαδήποτε πράξη. Δεν καλύπτεται δηλαδή από το νόμο να πει, δεν θα αναφέρω και αν συμβεί κάτι να πει μετά, δεν έχω ευθύνη. Είναι συνυπεύθυνος ο διευθυντής του τμήματος. Δεν κάνει αναφορά γιατί πρέπει να κάνει αναφορά, αλλά υποχρεούται να κάνει αναφορά γιατί αν δεν κάνει την αναφορά, τότε δεν ασκεί ουσιαστικά τα καθήκοντά του. 
Εγώ, λοιπόν, δεν είχα απολύτως τίποτα με το γιατρό. Το πρόβλημα ήταν κατά πόσο λειτουργούσε σωστά το τμήμα. Και κατά πόσο λειτουργούσε σωστά το τμήμα, ήταν θέμα της διοικήσεως. Δεν αναφέρομαι και κατηγορώ τον γιατρό. Ποτέ. Αναφέρω, όμως, τον κακό τρόπο λειτουργίας του και ελέγχω κατά κάποιο τρόπο τη διοίκηση ή αποστασιοποιούμαι από τη διοίκηση. 
Κατά τη διάρκεια, λοιπόν, όπου η διοίκηση απεφάσισε να μεταφέρει το γιατρό από το καρδιολογικό τμήμα στο παιδοκαρδιολογικό, δηλαδή σ' ένα τμήμα που οι συνάδελφοι είναι μεν παιδίατροι (παιδοκαρδιολόγοι), αλλά δεν έχουν κάνει ειδικότητα καρδιολογίας, κατά συνέπεια δεν είναι εκπαιδευμένοι στην καρδιολογία ενηλίκων δημιουργείται ένα τεράστιο επεισόδιο, το οποίο καλό είναι να το ακούσουμε όπου εγκαλεί το γιατρό της ίδιας ή κόρης του ασθενούς. Και ενώ το γιατρό τον εγκαλεί ουσιαστικά η ασθενής το Δ.Σ., συγκροτεί επιτροπή η οποία εν συμπεράσματι καταλήγει: "Η Επιτροπή Ελέγχου Ποιότητος διαπιστώνει ότι η ασφάλεια και η αρτιμέλεια της ασθενούς Αναγνωστοπούλου ετέθη σε κίνδυνο, λόγω πλημμελούς φροντίδος για την οποία υπεύθυνο θεωρεί τον κ. Κατρίτση" κύριε συνάδελφε. "Ας υπενθυμίσουμε ότι σε προηγούμενη απόφαση του Δ.Σ. αναφέρεται ότι ο κ. Κατρίτσης παραμένει αποκλειστικά υπεύθυνος για την αντιμετώπιση των ασθενών του ενώ οι ασθενείς αυτοί νοσηλεύονταν στο δικό μου τμήμα όπου εγώ είχα την συνολική ευθύνη. Ταυτοχρόνως η επιτροπή διαπιστώνει ότι είναι ευτυχής, διότι η ασθενής ανένηψε χάρη στη συνολική φροντίδα των άλλων ιατρών του "ΩΝΑΣΕΙΟΥ". Μετά τιμής, Π.Α. Αλιβιζάτος, Πρόεδρος, Δ. Βλαχάκος, Ιατρός, Γ. Παυλίδης, Ιατρός, Γ. Τζελέπης, Ιατρός, Α. Χαλιάσος και Η. Ασημακοπούλου, Διευθύντρια του Υπουργείου Οικονομικών".
Όταν, λοιπόν, υπάρχει αυτό το πόρισμα όπου ουσιαστικά τίθεται σε κίνδυνο η ζωή της ασθενούς, τι πρέπει να κάνει ο διευθυντής του τμήματος; Να μην πει τίποτα; Να αφήσει τα γεγονότα να εξελιχθούν έτσι; 
Δεν μπορώ να καταλάβω πως ο κ. Λαμπρόπουλος -γιατί γι' αυτόν ομιλώ- πως έχει αυτά τα στοιχεία και από πού τα έχει. Δηλαδή μιλάει για τον τρόπο λειτουργίας του κ. Κατρίτση. Μα, εδώ υπάρχει μια διοικητική εξέταση, κύριε Λαμπρόπουλε, που την υπογράφει πάλι μία επιτροπή με επικεφαλής τον καθηγητή κ. Μηλονόπουλο για το πώς ο ιατρός αυτός εδοκίμασε ένα νέο φάρμακο θεραπευτικό σε ασθενείς. Και το λέει η επιτροπή: "Δεν κατατέθηκε το πλήρες πρωτόκολλο στην Επιτροπή Ηθικής και Δεοντολογίας. Δεν λήφθηκε η έγγραφη συγκατάθεση των ασθενών που έλαβαν το φάρμακο.
ΙΩΑΝΝΗΣ ΛΑΜΠΡΟΠΟΥΛΟΣ: Ζητείστε την άρση της ασυλίας σας. Γιατί δεν την ζητάτε; Εδώ δεν εξετάζουμε την ουσία. 
ΔΗΜΗΤΡΙΟΣ ΚΡΕΜΑΣΤΙΝΟΣ: Μη με διακόπτετε, εγώ δεν σας διέκοψα. Θα πρέπει να με ακούσετε.
Συνεχίζω: "Δεν λήφθηκε έγγραφη συγκατάθεση των ασθενών, αλλά μόνο προφορική". Δηλαδή χρησιμοποιήθηκαν ασθενείς χωρίς να υπογράφουν και να γνωρίζουν τους κινδύνους από τη χρήση του φαρμάκου. "Ουδέποτε κατετέθη ο προϋπολογισμός του προγράμματος ούτε και ανοίχθηκε ειδικός λογαριασμός από το "ΩΝΑΣΕΙΟ" για τη χρηματοδότησή του. Δεν παρακρατήθηκε υπέρ του "ΩΝΑΣΕΙΟΥ" το νόμιμο 15% υπέρ του "ΩΝΑΣΕΙΟΥ". Ο προϊστάμενος των Οικονομικών Υπηρεσιών του "ΩΝΑΣΕΙΟΥ" ουδέποτε αναμείχθηκε στη διαχείριση των οικονομικών του προγράμματος. Το φάρμακο το οποίο αποτελούσε αντικείμενο της έρευνας δεν διακινήθηκε μέσω του φαρμακείου του νοσοκομείου. Ο διευθυντής της Β΄ Καρδιολογικής Κλινικής" -εγώ δηλαδή- "είχε ελλιπή γνώση της πορείας της έρευνας σύμφωνα με όσα αναφέρονται στην παράγραφο 1". Ξέρετε εσείς κανένα διευθυντή να βλέπει να χρησιμοποιούνται έτσι οι άρρωστοί του και να μην αναφέρει τίποτα στο διοικητικό συμβούλιο; Αυτό εσείς το λέτε συκοφαντική δυσφήμιση ή εκτέλεση καθήκοντος;
Εγώ, λοιπόν, δεν έχω να πω τίποτα άλλο. Καταθέτω αυτά τα έγγραφα στη Βουλή και θα ήθελα και πάλι να ευχαριστήσω τους εισηγητές όλων των Κομμάτων, διότι εν πάση περιπτώσει, είναι δικαίωμα στη δημοκρατία να έχει κάποιος διαφορετική γνώμη, αλλά δεν είναι δυνατόν μέσα στη Βουλή να σηκώνεται Βουλευτής και να ζητάει να σταματήσει ο έλεγχος του διευθυντού προς τους υφισταμένους του!
(Χειροκροτήματα από την πτέρυγα του ΠΑΣΟΚ)
(Στο σημείο αυτό ο Βουλευτής κ. Δημήτριος Κρεμαστινός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Βρεττός): Ο κ. Γρηγοράκος έχει το λόγο. 
ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, θα ήθελα να ευχαριστήσω όλους τους εισηγητές για τα καλά τους λόγια και θα ήθελα να αναφερθώ μόνο στη λειτουργία του προέδρου ενός διοικητικού συμβουλίου. 
Νομίζω ότι είναι καθήκον ενός δημόσιου λειτουργού να προστατεύει την υγεία των νοσηλευομένων σε μεγάλα νοσηλευτήρια. Και αυτό έκανα σαν μέλος του διοικητικού συμβουλίου, όχι μόνος μου, αλλά σαν συλλογικό όργανο. Το διοικητικό συμβούλιο του νοσοκομείου, τηρώντας όλες τις νόμιμες διαδικασίες, κατέληξε σε μία απόφαση, ότι το νοσοκομείο με τις προϋποθέσεις που είχε βάλει για την καθαριότητά του, δεν ήταν αυτό που ήθελε. 
Πραγματικά, το νοσοκομείο εκείνο τον καιρό είχε προβλήματα καθαριότητας στα χειρουργεία, στα μικρά παιδιά. Υπήρξε μία επιτροπή με την οποία ο πρόεδρος και το διοικητικό συμβούλιο δεν είχαν καμία σχέση. Η επιτροπή αποφάσισε και ήρθε το θέμα στο διοικητικό συμβούλιο, δηλαδή ότι το νοσοκομείο δεν ήταν καθαρό. 
Όταν κάποιος παίρνει την εργολαβία καθαριότητας ενός νοσοκομείου, υπογράφει κάποια χαρτιά που λένε, ότι υπάρχουν συμβατικές υποχρεώσεις. Εμείς, εξετάζοντας αυτές τις συμβατικές υποχρεώσεις, διαπιστώσαμε μετά από πάρα πολύ καιρό -γιατί ακολουθείται μια νόμιμη διαδικασία- και αφού επανειλημμένα ηλέγχθη το νοσοκομείο, ότι το νοσοκομείο εκείνο τον καιρό δεν ήταν καθαρό. 
Και πράξαμε σύμφωνα με τους νόμους και με τη συνείδησή μας. Θέλαμε σαν διοικητικό συμβούλιο το νοσοκομείο ολόκληρο να είναι καθαρό. Και αυτό κάναμε, δηλαδή κάναμε τη δουλειά μας. Και βρισκόμαστε μετά από μία διαδικασία ειλικρινά πάρα πολλών χρόνων -γιατί μας έχει ταλαιπωρήσει όλους αυτή η διαδικασία, αφού πάνε πέντε χρόνια τώρα, εφόσον πρόεδρος ήμουν το 1995-1996 και τώρα έχουμε 2002- στο σημείο να ταλαιπωρείται ένα ολόκληρο νοσοκομείο, επειδή έκαναν και οι υπηρεσιακοί παράγοντες και το διοικητικό συμβούλιο, μετά από εισήγηση των υπηρεσιακών παραγόντων, τη δουλειά τους. 
Σας ευχαριστώ πολύ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Παπαγεωργίου έχει το λόγο για να δευτερολογήσει. 
ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, ο συνάδελφος κ. Λαμπρόπουλος αποχώρησε από την Αίθουσα, αλλά εγώ αισθάνομαι χρέος μου να πω δυο λόγια εν συντομία για το ότι, όπως είπε και ο εισηγητής του Συνασπισμού ο κ. Κουβέλης, εδώ τις υποθέσεις τις κρίνουμε απροσωπόληπτα. Δεν μπορούμε να αισθανθούμε ότι κάνοντας μία εισήγηση για ένα συνάδελφο, υπηρετούμε το συνάδελφο. Κατά συνέπεια, εξ αντιδιαστολής δεν είμαστε υποχρεωμένοι με την καλή ή με την κακή έννοια να υπηρετούμε -αν θέλετε- και το μηνυτή της κάθε περιπτώσεως. 
Άκουσα εδώ ότι οφείλαμε όχι μόνο εγώ, ως εισηγητής της Πλειοψηφίας, αλλά έμμεσα -φαντάζομαι- και οι άλλοι εισηγητές, να ανιχνεύσουμε το βιογραφικό και την επιστημονική επάρκεια ή μη του κ. Κατρίτση, του μηνυτή. Εγώ δε νομίζω ότι έχω υποχρέωση να το κάνω. Εγώ δεν αμφισβήτησα τις όποιες καλές ή κακές του ιατρικές γνώσεις, ούτε την επιστημονική του επάρκεια. 
Εγώ απλώς υποστήριξα το δικαίωμα και το δικαιολογημένο ενδιαφέρον που έχει ένας προϊστάμενος μέσα σ' ένα νοσοκομείο, ώστε, αν νομίζει ότι κάποιος δεν λειτουργεί με επάρκεια, να τον αναφέρει αρμοδίως, επικαλούμενος και τη διάταξη του άρθρου 367 του Ποινικού Κώδικα. 
Και όπως, κύριε Πρόεδρε, προσπάθησα με όλες τις περιπτώσεις να κάνω, έτσι προσπάθησα και σ' αυτήν να μην πάρω θέση στην υπόθεση, ποιος έχει δίκιο, ποιος έχει άδικο, εκτιμώντας με την πλατιά έννοια ότι σχετίζεται με μία κοινωνική και αν θέλετε πολιτική συμπεριφορά η ενέργεια του κ. Κρεμαστινού και επομένως νομίζω ότι λειτούργησα, όπως επιβάλλει ο Κανονισμός και το Σύνταγμα σ' αυτές τις περιπτώσεις. Δεν έχω κανένα λόγο να υποστηρίζω ή να μην υποστηρίζω με εμπάθεια και τέτοιο πάθος -όπως έκανε ο συνάδελφος- κανένα, είτε διωκόμενο είτε διώκτη. 
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, δεν υπάρχει άλλος εγγεγραμμένος να μιλήσει.
Κηρύσσεται περαιωμένη η συζήτηση επί των αιτήσεων άρσεως ασυλίας των Βουλευτών: 
1. Λεωνίδα Γρηγοράκου
2. Παναγιώτη Καμμένου
3. Δημητρίου Κρεμαστινού 
4. Θεόδωρου Πάγκαλου
5. Σταύρου Παπαδόπουλου
6. Κωνσταντίνου Τασούλα
7. Γεωργίου Τσούρνου
Η λήψη της απόφασης αναβάλλεται για άλλη συνεδρίαση, που θα καθοριστεί με ειδική ημερήσια διάταξη. 
Έχουν διανεμηθεί τα Πρακτικά της Παρασκευής 18 Ιανουαρίου 2002 και ερωτάται το Σώμα, αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Παρασκευής 18 Ιανουαρίου 2002 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 19.43' λύεται η συνεδρίαση για αύριο ημέρα Τετάρτη 30 Ιανουαρίου 2002 και ώρα 10.30', με αντικείμενο εργασιών του Σώματος νομοθετική εργασία α) ψήφιση στο σύνολο του σχεδίου νόμου του Υπουργείου Εθνικής Παιδείας και Θρησκευμάτων: "Οργάνωση των περιφερειακών υπηρεσιών της Πρωτοβάθμιας και Δευτεροβάθμιας Εκπαίδευσης, αξιολόγηση του εκπαιδευτικού έργου και των εκπαιδευτικών, επιμόρφωση των εκπαιδευτικών και άλλες διατάξεις" και β) συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: "Τροποποίηση των διατάξεων του ν. 959/1979 "Περί της Ναυτικής Εταιρείας" (Φ.Ε.Κ. 192 Α') και ρύθμιση άλλων θεμάτων αρμοδιότητας του Υπουργείου Εμπορικής Ναυτιλίας", σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ