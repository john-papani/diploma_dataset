
ΣΥΝΕΔΡΙΑΣΗ ΟΔ'
Πέμπτη, 24 Ιανουαρίου 2002
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 10ο Δημοτικό Σχολείο Ιλίου Αττικής, το 24ο Δημοτικό Σχολείο Κερατσινίου, το 13ο Δημοτικό Σχολείο Παλαιού Φαλήρου και το 82ο Δημοτικό Σχολείο Αθηνών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 25 Ιανουαρίου 2002, σελ.
4. Συζήτηση επικαίρων ερωτήσεων: α) Προς τον Υπουργό Εσωτερικών, Δημόσιας Διοίκησης και Αποκέντρωσης, ι) σχετικά με τον αποκλεισμό των πολυτέκνων από το διαγωνισμό για την πλήρωση θέσεων νοσηλευτικού και παραϊατρικού προσωπικού στα νοσοκομεία κ.λπ., σελ.
ιι) σχετικά με την αντιμετώπιση των ζημιών από τις πλημμύρες του περασμένου Δεκεμβρίου στο Δήμο Οροπεδίου Λασιθίου Κρήτης, σελ.
β) Προς τον Υπουργό Εθνικής 'Αμυνας, σχετικά με τις τουρκικές διεκδικήσεις στον εναέριο χώρο του Αιγαίου, σελ.
γ) Προς τον Υπουργό Γεωργίας ι) σχετικά με την εκχώρηση ποσοστών από τις επιδοτήσεις που δικαιούνται οι αγροκτηνοτρόφοι για την εξόφληση δανείων προς την ΑΤΕ, σελ.
ιι) σχετικά με τη λήψη των αναγκαίων μέτρων για τη βελτίωση της λειτουργίας της Κεντρικής Κρεαταγοράς, σελ.
γ) Προς τον Υπουργό Εθνικής Παιδείας και Θρησκευμάτων, σχετικά με την εφαρμογή του προγράμματος Ολυμπιακής Εκπαίδευσης στα σχολεία, σελ.
δ) Προς τον Υπουργό Εργασίας και Κοινωνικών Ασφαλίσεων σχετικά με τις προθέσεις της Κυβέρνησης για τη χορήγηση έκτακτης οικονομικής ενίσχυσης στους οικοδόμους, σελ.
Γ' ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής της πρότασης νόμου του Υπουργείου Δημόσιας Τάξης: "Για την αντιμετώπιση της παράνομης κατοχής, χρήσης και εμπορίας πυροβόλων όπλων και συναφών μηχανισμών και αντικειμένων", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΠΟΣΤΟΛΙΔΗΣ Λ., σελ.
ΚΑΛΑΝΤΖΑΚΟΥ Σ., σελ.
ΚΑΧΡΙΜΑΚΗΣ Μ., σελ.
ΚΟΥΡΚΟΥΛΑ Ε., σελ.
ΜΠΕΝΟΣ Σ., σελ.
ΞΗΡΟΤΥΡΗ Α., σελ.
ΠΑΠΑΔΗΜΑΣ Λ., σελ.
ΣΚΟΥΛΑΚΗΣ Ε., σελ.
ΣΠΗΛΙΩΤΟΠΟΥΛΟΣ Σ., σελ.
ΤΖΕΚΗΣ Α., σελ.
ΤΖΙΟΛΑΣ Ε., σελ.
ΤΣΙΟΓΚΑΣ Δ., σελ.
ΧΑΤΖΗΜΙΧΑΛΗΣ Ν., σελ.
Β. Επί της πρότασης νόμου του Υπουργείου Δημόσιας Τάξης:
ΓΑΡΟΥΦΑΛΙΑΣ Γ., σελ.
ΚΑΣΣΙΜΗΣ Θ., σελ.
ΚΟΝΤΟΜΑΡΗΣ Ε., σελ.
ΚΟΥΒΕΛΗΣ Φ., σελ.
ΛΥΚΟΥΡΕΖΟΣ Α., σελ.
ΜΑΛΕΣΙΟΣ Ε., σελ.
ΠΑΠΑΚΩΣΤΑ ΑΙΚ., σελ.
ΠΟΛΥΔΩΡΑΣ Β., σελ.
ΣΚΥΛΛΑΚΟΣ Α., σελ.
ΤΣΙΠΡΑΣ Β., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΟΔ΄
Πέμπτη, 24 Ιανουαρίου 2002

Αθήνα, σήμερα στις 24 Ιανουαρίου 2002, ημέρα Πέμπτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23/1/2002 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΟΓ΄ συνεδριάσεώς του, της Τετάρτης 23 Ιανουαρίου σε ό,τι αφορά στην ψήφιση στο σύνολο του σχεδίου νόμου: "Προσαρμογή των διατάξεων του Κώδικα Αναγκαστικών Απαλλοτριώσεων Ακινήτων στο Σύνταγμα")
Παρακαλείται ο κυρίος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τη Γραμματέα της Βουλής κα Σοφία Καλαντζάκου Βουλευτή Μεσσηνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία οι Δήμοι Φούρνων, Οινουσσών, Ψαρών και Αγίου Ευστρατίου ζητούν την κατασκευή έργων βασικής υποδομής, αναγκαίων για την αναβάθμιση της διαβίωσης των κατοίκων τους.
2) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η 'Ενωση Ξενοδόχων Θεσσαλονίκης ζητεί να στηριχθεί οικονομικά το πρόγραμμα διακίνησης αλλοδαπών τουριστών προς ελληνικούς προορισμούς, εκτός της καθιερωμένης τουριστικής περιόδου.
3) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η 'Ενωση Ξενοδόχων Θεσσαλονίκης ζητεί οι εργασίες ανάπλασης των συνεδριακών κέντρων της Θεσσαλονίκης να ξεκινήσουν τον Απρίλιο του 2002.
4) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Ομοσπονδία Εργαζομένων Οργανισμών Τοπικής Αυτοδιοίκησης ζητεί την εφαρμογή της διάταξης του άρθρου 17 του Ν. 2946/2001.
5) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος 'Υδρας Πειραιά επισημαίνει τη δυσχέρεια στην πρόσβαση των κατοίκων και τουριστών της 'Υδρας στο αεροδρόμιο "Ελευθέριος Βενιζέλος" και ζητεί τη διατήρηση του αεροδρομίου του "Ελληνικού".
6) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο κ. Στέφανος Κατσιγιάννης, κάτοικος Καρδίτσας, ζητεί τη διευθέτηση του καθεστώτος ιδιοκτησίας του στο δημοτικό οικόπεδο στη θέση "Λάκκα Μαντζιάρα" στην Καρδίτσα.
7) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας διαμαρτύρεται για την αθρόα εισαγωγή αμφιβόλου ποιότητας νωπών ψαριών στη Χώρα.
8) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Νομαρχιακή Αυτοδιοίκηση Θεσσαλονίκης υποβάλλει προτάσεις σχετικά με τη στήριξη των δομών προώθησης στην απασχόληση ευπαθών ομάδων του πληθυσμού σε σχέση με τις ομάδες στόχου της Κοινοτικής Πρωτοβουλίας EQUAL.
9) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Σύλλογος Τουριστικών Καταλυμάτων Στρυμωνικού Κόλπου Δήμου Αγίου Γεωργίου Νομού Θεσσαλονίκης "Ο Στρυμωνικός" ζητεί να διευθετηθεί η θεώρηση των βιβλίων των μελών του από τις αρμόδιες Δ.Ο.Υ. με την άρση της υποχρέωσης εγγραφής τους στο Επαγγελματικό Επιμελητήριο.
10) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Πανελλήνια 'Ενωση Αναπληρωτών Εκπαιδευτικών ζητεί τη θεσμοθέτηση αξιόπιστου συστήματος εκλογής εκπαιδευτικών όπου να προβλέπεται ο μόνιμος διορισμός των αναπληρωτών του ενιαίου πίνακα.
11) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Τροιζήνας Αττικής ζητεί την παραχώρηση δημόσιας έκτασης στο δήμο του για την ανέγερση κτιρίου για τη στέγαση του 2ου Νηπιαγωγείου Γαλατά Τροιζήνας.
12) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία το Εθνικό 'Ιδρυμα Αποκατάστασης Αναπήρων ζητεί την υπαγωγή του στον Τομέα Υγείας για την άμεση διακίνηση των ασθενών ειδικής νοσολογίας.
13) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Λάρισας ζητεί τη χορήγηση αποζημίωσης στους πληγέντες κατοίκους του από την πρόσφατη θεομηνία.
14) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία η Ομοσπονδία Αγροτικών Συλλόγων του Νομού Ηρακλείου ζητεί τη χορήγηση αποζημίωσης στους παραγωγούς της περιοχής της που επλήγησαν από ανεμοθύελλα.
15) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Συμβούλιο του 3ου Διαμερίσματος Δήμου Αθηναίων καταγγέλλει την κυκλοφοριακή συμφόρηση που προκάλεσαν τα έργα της εταιρείας ενοποίησης αρχαιολογικών χώρων στην περιοχή του.
16) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία οι Δήμαρχοι Λευκαδίων, Απολλωνίων, Ελλομένου, Σφακιωτών, Μεγανησίου και Καρυάς Λευκάδας ζητούν χρηματοδότηση για την επίλυση του προβλήματος ύδρευσης του Νομού Λευκάδας.
17) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Ελλομένου Λευκάδας ζητεί την ένταξή του στο πρόγραμμα του αποθεματικού 5% της ΣΑΤΑ 2001 για την προμήθεια απορριμματοφόρου οχήματος.
18) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε έγγραφο του Νομάρχη Λευκάδας με το οποίο ζητεί την καταβολή αποζημίωσης στους ελαιοπαραγωγούς του Νομού του.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας για την καθυστέρηση, προώθησης του Π.Δ. για τη λειτουργία ιδιωτικών αεροδρομίων στη χώρα και ειδικότερα του αεροδρομίου Λασιθίου.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας για την υποχρέωση των μικρομεσαίων επιχειρήσεων απόδοσης του φόρου προστιθέμενης αξίας της τελευταίας τριετίας και τον κίνδυνο συνεπώς του κλεισίματος των επιχειρήσεων.
21) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Πανελλήνιος Μουσικός Σύλλογος ζητεί την εξεύρεση λύσεων σε εργασιακά και θεσμικά αιτήματα των μελών του.
22) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η 'Ενωση Συντακτών Ημερησίων Εφημερίδων Μακεδονίας - Θράκης ζητεί τον επαναπατρισμό του αγάλματος της Νίκης της Σαμοθράκης.
23) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Κανέλλου Αγγέλα, ειδική δασκάλα σο Εθνικό 'Ιδρυμα Κωφών Αμπελοκήπων Αθήνας, ζητεί τη μετεγγραφή της από το Τμήμα Ειδικής Αγωγής του Διδασκαλείου Ρεθύμνου στο αντίστοιχο του Μαρασλείου Διδασκαλείου Αθηνών.
24) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Σωματείο Συμβασιούχων ΕΛ.ΤΑ. ζητεί να βρεθεί τρόπος που να μπορούν να μετέχουν στην προκήρυξη των 850 οργανικών θέσεων που θα προκηρυχθεί ή να ψηφισθεί νέα ρύθμιση που θα περιλαμβάνει την τακτοποίησή τους.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1508/19-9-01 ερώτηση δόθηκε με το υπ'αριθμ. 2968/4-10-01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης, με αριθμ. 1508/19-09-01 που κατέθεσε στη Βουλή ο Βουλευτής κ. Βασ. Μιχαλολιάκος, σχετικά με την αναπροσαρμογή των ταχυδρομικών τελών εξωτερικού, σας διαβιβάζουμε το σχετικό έγγραφο με αριθμ. πρωτ. 152/15886/162/28-09-1 ,του Δ/ντος Συμβούλου των Ελληνικών Ταχυδρομείων. 
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 1517/20-9-01 ερώτηση δόθηκε με το υπ'αριθμ. 2022/5-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1517/20-9-01 που κατέθεσε ο Βουλευτής κ. Π. Κρητικός σας πληροφορούμε τα εξής:
Με το αριθμ. 99778/3949/7.9.2000 έγγραφο του Υπ. Γεωργίας είχε εγκαίρως ζητηθεί από όλες τις Δασικές Αρχές της χώρας να μεριμνήσουν για την άμεση λήψη ή υλοποίηση μέτρων που αφορούν στην προστασία και αποκατάσταση της ισορροπίας των πληθυσμών της άγριας πανίδας, σε όλες εκείνες τις περιοχές που επλήγησαν από δασικές πυρκαγιές. Παράλληλα ζητήθηκε η διερεύνηση λήψης πρόσθετων μέτρων προστασίας της άγριας πανίδας και στις γειτνιάζουσες με τις καμένες εκτάσεις περιοχές, έτσι ώστε τα πουλιά, θηλαστικά κ.α. που μετακινήθηκαν εκεί, μετά τις πυρκαγιές, να μπορέσουν να επιβιώσουν χωρίς ιδιαίτερες δυσκολίες.
Κατόπιν αυτών, η Δ/νση Δασών Σάμου, μετά από μελέτη της παρούσας κατάστασης του φυσικού περιβάλλοντος στο νησί, αλλά ταυτόχρονα συνεκτιμώντας και άλλες παραμέτρους (κοινωνική αποδοχή, εφικτότητα υλοποίησης κ.α) εισηγήθηκε στον Γεν. Γραμματέα Περιφέρειας, ως αποκλειστικά αρμόδιο για το θέμα, την έκδοση απόφασης με την οποία ναι μεν να μην απαγορεύεται το κυνήγι σε ολόκληρο το νησί, αλλά να λαμβάνονται πρόσθετα μέτρα προστασίας της πανίδας. 
Πράγματι με την 1224/16.8.2001 απόφαση: 
Α.- Η έναρξη της κυνηγετικής περιόδου στο νησί μετατοπίσθηκε στις 15 Σεπτεμβρίου αντί της 20ης Αυγούστου. 
Β.- Οι ημέρες κυνηγίου περιορίστηκαν σε δύο μόνον την εβδομάδα (Τετάρτη και Κυριακή). 
Επί πλέον εντατικοποιήθηκε το ετήσιο πρόγραμμα εμπλουτισμού των καταφυγίων Αγρίας Ζωής με απελευθέρωση μεγαλύτερου αριθμού θηραμάτων από τον συνηθισμένο, ενώ επανασχεδιάσθηκε το συνολικό πρόγραμμα φύλαξης των βιοτόπων και ελέγχου της θήρας, με καλύτερη χωροκατανομή του αρμοδίου για τον σκοπό αυτό, προσωπικού.
Ο Υφυπουργός
ΦΩΤΗΣ ΧΑΤΖΗΜΙΧΑΛΗΣ"
3. Στην με αριθμό 1550/21-9-01 ερώτηση δόθηκε με το υπ'αριθμ. 647/5-10-01 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της ερώτησης 1550/21-09-01 της Βουλευτού κας Μ. Κόλλια-Τσαρουχά, σας γνωστοποιούμε τα ακόλουθα:
Ο προγραμματισμός και η ένταξη των έργων που σχετίζονται με τους υδατικούς πόρους, γίνεται από τον κατά χρήση, σύμφωνα με τον ν. 1739/87, αρμόδιο φορέα. 
Σε ό,τι αφορά τα θέματα που άπτονται των αρμοδιοτήτων του Υπ. Ανάπτυξης, στο αντικείμενο της διαχείρισης των υδατικών πόρων της Χώρας, σας πληροφορούμε ότι έχουν ενταχθεί, στο Πρόγραμμα Ανταγωνιστικότητας του ΥΠΑΝ στο πλαίσιο του Γ΄ ΚΠΣ, Μελέτες Διαχείρισης των Υδατικών Διαμερισμάτων (και του Υδατικού Διαμερίσματος Κεντρικής Μακεδονίας στο οποίο περιλαμβάνεται η περιοχή ενδιαφέροντός σας), με τη χρήση της πλέον σύγχρονης τεχνολογίας και μοντέλων προσομοίωσης. 
Με την ολοκλήρωσή των Μελετών, θα εντοπισθούν σε επίπεδο σχεδιασμού και προγραμματισμού, οι δυνατότητες εκμετάλλευσης του υδατικού δυναμικού των περιοχών ενδιαφέροντός σας, αλλά και τα κατάλληλα έργα για την εξοικονόμηση νερού και την ενίσχυση ελλειμματικών περιοχών.
Οι σχετικές με τη διαχείριση των υδατικών πόρων δράσεις αποτελούν προτεραιότητα του Υπ. Ανάπτυξης, οι διαδικασίες για την ανάθεση των μελετών έχουν ήδη δρομολογηθεί και η προκήρυξή τους αναμένεται σύντομα. 
Ο Υφυπουργός
ΑΛ. ΚΑΛΑΦΑΤΗΣ"
4. Στην με αριθμό 1527/20-9-2001 ερώτηση δόθηκε με το υπ' αριθμ. 959/10-10-2001 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1527/20-9-2001, την οποία κατέθεσαν οι Βουλευτές κύριοι Παναγιώτης Κοσιώνης και Σπύρος Στριφτάρης, σας γνωρίζουμε τα εξής:
Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 ΦΕΚ 932/98 τ.Β' Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών.
Με το π.δ. 161/2000 (ΦΕΚ 145 Α') η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
Σύμφωνα με τη διάταξη της παραγράφου 24 του άρθρου 2 του ν. 2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Ν.Α. για την αντιμετώπιση των δαπανών μεταφοράς μαθητών.
Στον προϋπολογισμό του ΥΠΕΠΘ δεν εγγράφονται πλέον πιστώσεις για μεταφορά μαθητών.
Το ΥΠ.Ε.Π.Θ. ωστόσο βρίσκεται σε συνεργασία με το Υπουργείο Οικονομικών (Γ.Λ.Κ.) για την αντιμετώπιση του θέματος. Συγκεκριμένα έχει ζητηθεί η διάθεση του 100% της εγκεκριμένης πίστωσης, ώστε να πληρωθούν οι οφειλές της προηγούμενης σχολικής χρονιάς, καθώς και η ενίσχυση του προϋπολογισμού των Περιφερειών προκειμένου να καλυφθούν οι υφιστάμενες οφειλές και οι νέες συμβατικές υποχρεώσεις των Νομαρχιακών Αυτοδιοικήσεων.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
5. Στην με αριθμό 1534/20-9-2001 ερώτηση δόθηκε με το υπ' αριθμ. 2027/5-10-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1534/20/9/01 που κατέθεσε ο Βουλευτής κ. Η. Δ. Καλλιώρας για τα θέματα της αρμοδιότητάς μας, σας πληροφορούμε τα εξής:
Με τις 11/1967, 17/1969, 18/1969 και 2/1977 Αποφάσεις της Επιτροπής Απαλλοτρίωσης Λαμίας, παραχωρήθηκε σε κατοίκους του Μαρτίνου Ν. Φθιώτιδας δημόσιας δασική έκταση εμβαδού 300,5 στρεμμάτων στη θέση "Ζέση" Μαρτίνου, για οικοπεδική χρήση.
Η παραχώρηση ήταν προσωρινή και για την έκδοση οριστικού τίτλου παραχώρησης, υπήρχε ως όρος ότι ο παραχωρησιούχος υποχρεούται εντός τριών ετών από τη σύνταξη του Πρωτ. Εγκατάστασης στην έκταση, να πραγματοποιήσει πλήρως την εκχέρσωση και την ανέγερση οικοδομής, να καλλιεργήσει την παραχωρημένη έκταση και να συμμορφωθεί πλήρως προς τους όρους του προσωρινού τίτλου, άλλως αποβάλλεται από αυτήν διοικητικώς και δεν δικαιούται αποζημίωση, τα έξοδα καλλιέργειας κλπ.
Με την Τ5317/12415/19/10/68 Απόφαση του Νομάρχη Φθιώτιδας (ΦΕΚ 33Δ 1969) εγκρίθηκε η επέκταση του ρυμοτομικού Σχεδίου Μαρτίνου, η οποία περιέλαβε και την έκταση των 300,5 στρεμ. κατατεμαχισθείσα σε 240 οικόπεδα και κοινόχρηστους χώρους.
Πολλοί παραχωρησιούχοι τήρησαν τους όρους της προσωρινής παραχώρησης και ορθώς εκδόθηκε ο οριστικός τίτλος παραχώρησης.
Αρκετοί παραχωρησιούχοι δεν τήρησαν τους όρους της προσωρ. παραχ. και εκδόθηκαν οριστικοί τίτλοι παραχώρησης.
Σε ορισμένες περιπτώσεις εκδόθηκαν οριστικοί τίτλοι παραχώρησης εσφαλμένα αφού οι προσωρινοί τίτλοι είχαν δοθεί μετά το 1975 σύμφωνα με την 240/80 γνωμοδότηση της ολομέλειας Ν.Σ.Κ.
Αρκετοί παραχωρησιούχοι τήρησαν εν μέρει τους όρους παραχώρησης με ημιτελείς κατασκευές (π.χ. υπερυψωμένη βάση οικίας, κατασκευή μικρής αποθήκης γεωργικής χρήσης) και παρόλα αυτά εκδόθηκαν οριστικοί τίτλοι. (Δεν είχαν κατασκευαστεί δηλ. πριν την έκδοση των οριστικών τίτλων ολοκληρωμένες κατασκευές κλπ. όπως προέβλεπαν τα προσωρινά παραχωρητήρια).
Κατόπιν των ανωτέρω αναφέρονται τα εξής:
Σύμφωνα με την Γνμδ. 240/1980 παρ. 8δ΄, για την αντιμετώπιση περιπτώσεων που σχετίζονται με την έκδοση ή μη οριστικών τίτλων, υποβάλλεται για κάθε περίπτωση αυτοτελές ερώτημα.
Με το 766/30/10/2000 έγγραφο του Γενικού Δντή Δασών και Φυσικού Περιβάλλοντος υπεβλήθη σχετικό ερώτημα στο Ν.Σ.Κ. για την επίλυση του εν λόγω ζητήματος. Το Ν.Σ.Κ. δεν έχει ακόμη γνωμοδοτήσει.
Ο Υφυπουργός
Φ.ΧΑΤΖΗΜΙΧΑΛΗΣ"
6. Στην με αριθμό 1550/21.9.01 ερώτηση δόθηκε με το υπ' αριθμ. 2032/5.10.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1550/21.9.2001 που κατέθεσε η Βουλευτής κα Μ. Κόλλια - Τσαρουχά για τα θέματα της αρμοδιότητάς μας, σας πληροφορούμε τα εξής:
Η Δ/νση Εγγείων Βελτιώσεων Σερρών κάθε χρόνο συντάσσει λεπτομερές διαχειριστικό σχέδιο, για την διαχείριση των νερών της λίμνης Κερκίνης. Η εφαρμογή του Προγράμματος αυτού γίνεται σε συνεργασία των αρμόδιων φορέων (ΔΕΚΕ, ΔΕΒ, ΟΕΒ). Δεν έχει τεθεί θέμα από κανέναν φορέα, για ανύψωση της στάθμης άρδευσης στη λίμνη Κερκίνη, πέραν της εγκεκριμένης από το έτος 1980. Τα τελευταία είκοσι χρόνια παρουσιάσθηκε θεαματική αύξηση και όχι μείωση του πληθυσμού των πτηνών και γενικότερα της πανίδας και της χλωρίδας στην λίμνη Κερκίνη.
Με την δημιουργία του Ενιαίου Φορέα Διαχείρισης των Υδατικών Πόρων (επισπεύδον Υπουργείο το ΥΠΕΧΩΔΕ και συναρμόδια Υπουργεία Ανάπτυξης και Γεωργίας) θα αντιμετωπίζονται όλα τα θέματα στα πλαίσια διαχείρισης των υδατικών πόρων και τα θέματα της λίμνης Κερκίνης θα αντιμετωπίζονται στα πλαίσια του Ενιαίου Φορέα Διαχείρισης και σε πλήρη εναρμόνιση με την Κοινοτική Νομοθεσία.
Με την αριθμ. 37375/2099/4.8.95 Απόφαση του Υπουργού ΠΕΧΩΔΕ προκηρύχθηκε μελέτη με θέμα "Πρόγραμμα αντιμετώπισης ειδικών περιβαλλοντικών προβλημάτων και συστήματος λειτουργίας και διαχείρισης της προστατευόμενης περιοχής της λίμνης Κερκίνης και της ευρύτερης περιοχής της.
Το Υ.ΠΕ.ΧΩ.ΔΕ, το οποίο είναι επισπεύδον Υπουργείο, προωθεί σχέδιο Προεδρικού Διατάγματος στο οποίο προβλέπεται Σύσταση Ειδικής Υπηρεσίας (Φορέας Διαχείρισης) για τη λειτουργία της εν λόγω προστατευόμενης περιοχής.
Η ανακατασκευή του 2ου αρδευτικού δικτύου είναι καταγραμμένη στις προτάσεις των Προγραμμάτων που έχει καταρτίσει το Υπουργείο Γεωργίας στα πλαίσια διαχείρισης των υδατικών πόρων και δράσης κατά της ερημοποίησης. Τα Προγράμματα θα έχουν διάφορες πηγές χρηματοδότησης (ΙΙΙ ΚΠΣ, Εθνικοί Πόροι, Ιδιοι Πόροι κ.λ.π.) και η προώθησή τους σε Προγράμματα κατασκευής θα γίνεται ανάλογα με την εξασφάλιση των οικονομικών πόρων.
Σημειώνεται ότι για το συγκεκριμένο έργο και για την ένταξή του στο ΙΙΙ ΚΠΣ (το οποίο δεν έχει οριστικοποιηθεί ακόμη) συντάχθηκαν Τεχνικά Δελτία ολοκλήρωσης Μελετών τα οποία και θα υποβληθούν όπως ορίζεται με τη νόμιμη διαδικασία στη Διαχειριστική Αρχή με στόχο την ένταξη του έργου στο Πρόγραμμα.
Το Υπουργείο Γεωργίας στα πλαίσια αντιμετώπισης της λειψυδρίας με άμεσες επεμβάσεις μέσω του Προγράμματος Δημοσίων Επενδύσεων και από το έργο με ΚΑ 898100 και τίτλο "Επείγοντα έργα αντιμετώπισης εκτάκτων αναγκών", διέθεσε για το Νομό Σερρών 20 εκατομμύρια στο έτος 2001 ως εξής:
7 εκατομμύρια δρχ. στο Δήμο Βισαλτίας για έργα συμπληρωματικής υδροδότησης από την διώρυγα 5 Κ.
7 εκατομμύρια δρχ. για αξιοποίηση παλαιάς γεώτρησης στο Δήμο Κερκίνης.
6 εκατομμύρια δρχ. στο Δήμο Κορμίτσας για έργα συμπληρωματικής υδροδότησης αρδευτικού δικτύου.
Επίσης μέσω του Κεντρικού Ταμείου Γεωργίας Κτηνοτροφίας και Δασών στο έτος 2001 θα διατεθούν 5 εκατομμύρια δρχ. στον ΓΕΟΒ Πεδιάδας Σερρών για αντιμετώπιση αναγκών από τη λειψυδρία.
Ο Υπουργός
Γ. ΑΝΩΜΕΡΙΤΗΣ"
7. Στην με αριθμό 1553/21-9-01 ερώτηση δόθηκε με το υπ' αριθμ. 17090/8-10-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 1553/21-9-2001 που κατέθεσε στην Βουλή ο Βουλευτής κ. Θεοφάνης Δημοσχάκης σας γνωρίζουμε ότι για το θέμα που θίγεται σε αυτή αρμόδιο να απαντήσει είναι το συνερωτώμενο Υπουργείο Εργασίας και Κοινωνικών Ασφαλίσεων.
Ο Υπουργός
Ν. ΧΡΙΣΤΟΔΟΥΛΑΚΗΣ"
8. Στην με αριθμό 1556/21-9-01 ερώτηση δόθηκε με το υπ' αριθμ. 2998/9-10-01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1556/21-9-01 που κατέθεσε στη Βουλή ο Βουλευτής κ. Αντ. Μπέζας σχετικά με τη λειτουργία του Ταχυδρομικού Γραφείου Γλυκής - Δήμου Αχέροντα Θεσπρωτίας, σας διαβιβάζουμε το αριθμ. 33/61247/025/5-10-01 σχετικό έγγραφο των Ελληνικών Ταχυδρομείων.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
9. Στην με αριθμό 1574/24-9-01 ερώτηση δόθηκε με το υπ' αριθμ. 8137/10-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1574/24-9-2001 ερώτηση που κατατέθηκε στη Βουλή από τον Βουλευτή κ. Σ. Μάνο σχετικά με την απαγόρευση διακίνησης του φαρμάκου Τ4 για τον θυροειδή, μετά από σχετική ενημέρωσή μας από τον Εθνικό Οργανισμό Φαρμάκων (ΕΟΦ), σας πληροφορούμε τα εξής:
Ο ΕΟΦ εξέδωσε σχετικό δελτίο τύπου στις 11-9-2001, το οποίο επισυνάπτεται και παρέχει πληροφορίες σε όλους τους ενδιαφερομένους πολίτες, γιατρούς και φαρμακοποιούς, τηλεφωνικά σε καθημερινή βάση. Τα στοιχεία που παρέχει ο ΕΟΦ είναι πλήρη (παρτίδες, λόγος απόσυρσης, συνεχιζόμενες κλινικές μελέτες). Επιπλέον οι παρτίδες που απεσύρθησαν με την απόφαση του ΕΟΦ 34286/20-9-2001, κοινοποιήθηκαν σε όλους τους αρμόδιους υγειονομικούς φορείς (υπεύθυνο κυκλοφορίας, φαρμακεία, φαρμακαποθήκες, ιατρούς κλπ), οι οποίοι είναι και υπεύθυνοι για την απόσυρση του προϊόντος.
Για τις περιεκτικότητες του Τ4 και των 50 mcg και 75 mcg δεν είχαν υποβληθεί σχετικές καταγγελίες στον ΕΟΦ μέχρι σήμερα.
Σύμφωνα με την ισχύουσα νομοθεσία (άρθρο 33, παρ. 1, εδ. 1 του ν. 1316/83, όπως αναπροσαρμόστηκε με την ΥΑ Υ6/11556/93/3-1-1994) προβλέπεται πρόστιμο μέχρι 5.000.000 δρχ. για τους παρασκευαστές που παραβιάζουν τους κανόνες καλής παραγωγής και διάθεσης.
Ο ΕΟΦ δεν έχει στοιχεία για τις τιμές των φαρμάκων στην Ευρωπαϊκή Ένωση. Αρμόδια είναι η αντίστοιχη υπηρεσία στο Υπουργείο Ανάπτυξης, στο οποίο διαβιβάζουμε με την ερώτηση. Η ισχύουσα λιανική τιμή για το προϊόν Τ4 στην περιεκτικότητα των 100 mcg είναι 329 δρχ. (ΒΤ Χ 60 tablets).
Στην ελληνική αγορά κυκλοφορούν τα όμοια προϊόντα (ίδια δραστική ουσία Levothyroxine Sodium) THYRORMONE της NI/THE (δίσκια 100mcg και 200 mcg) και THYRO-4 της FARAN (δίσκια 100 mcg και 200 mcg).
Η Υφυπουργός
ΧΡΙΣΤΙΝΑ ΣΠΥΡΑΚΗ
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
10. Στην με αριθμό 1575/24-9-01 ερώτηση δόθηκε με το υπ' αριθμ. 8139/10-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1575/24-9-2001 ερώτηση που κατατέθηκε στη Βουλή από τον Βουλευτή κ. Α. Παπαληγούρα σχετικά με τα μέτρα που λαμβάνονται για την αντιμετώπιση της "νόσου" των τρελών αγελάδων" και του αφθώδους πυρετού, σας πληροφορούμε ότι καταρχήν αρμόδιο να σας απαντήσει είναι το συνερωτώμενο Υπουργείο Γεωργίας.
Όσον αφορά την επιτήρηση στην Ελλάδα της Σπογγώδους Εγκεφαλοπάθειας από βοοειδή (Variant CJD), το Υπουργείο Υγείας και Πρόνοιας ακολουθεί τις εξής δράσεις:
Με υγειονομική διάταξη από το 1996 δηλώνεται κάθε ύποπτο περιστατικό βραδείας εγκεφαλοπάθειας στη Διεύθυνση Δημόσιας Υγιεινής του Υπουργείου Υγείας και Πρόνοιας.
Λειτουργούν από το 1996 δύο Κέντρα Αναφοράς για την κλινική και εργαστηριακή διάγνωση της νόσου στην Ιατρική Σχολή του Πανεπιστημίου Αθηνών. Τα κέντρα αυτά είναι αναγνωρισμένα από την Ευρωπαϊκή Ένωση και είναι σε στενή συνεργασία με την αντίστοιχη επιτροπή της.
Στο Κέντρο Ελέγχου Ειδικών Λοιμώξεων λειτουργεί από το 1996 ειδική επιτροπή εμπειρογνωμόνων που παρακολουθεί στενά το θέμα και ευρίσκεται σε συνεχή επικοινωνία με τις αντίστοιχες υπηρεσίες της Ευρωπαϊκής Ένωσης.
Η Υφυπουργός
ΧΡΙΣΤΙΝΑ ΣΠΥΡΑΚΗ"
11. Στην με αριθμό 157/924-9-01 ερώτηση δόθηκε με το υπ' αριθμ. 2037/5-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1579/24-9-2001 που κατέθεσε ο Βουλευτής κ. Ν. Λέγκας, για τα θέματα της αρμοδιότητάς μας, σας πληροφορούμε τα εξής:
Στα πλαίσια του Γ΄ ΚΠΣ από την αρχή του 2000 έως σήμερα, συνεχίζεται να πληρώνονται υποχρεώσεις που αφορούν (π.χ. επενδύσεις στις γεωργικές εκμεταλλεύσεις, Νέου Αγρότες ,αποκατάσταση ζημιών από θεομηνίες κ.λπ).
Το Επιχειρησιακό Πρόγραμμα (Ε.Π.) "Αγροτική Ανάπτυξη - Ανασυγκρότηση της Υπαίθρου 2000-2006" εγκρίθηκε με την αριθμ. Ε (2001) 845/6-4-2001 Απόφαση της Ευρωπαϊκής Επιτροπής σε συνολικό κόστος 1.03 τρις δραχμές (3 δις ΕΥΡΩ) για την προγραμματική περίοδο 2000-2006.
Στα πλαίσια εφαρμογής του Ε.Π. "Αγροτική Ανάπτυξη - Ανασυγκρότηση της Υπαίθρου 2000-2006" απαιτείται η έκδοση τριυπουργικών αποφάσεων και φακέλων υποψηφιότητας για τα επιμέρους μέτρα και δράσεις του Προγράμματος. Ήδη έχουν εκδοθεί οι τριυπουργικές αποφάσεις και οι φάκελοι υποψηφιότητας για τους Νέους Γεωργούς, τις Επενδύσεις στις Γεωργικές Εκμεταλλεύσεις και τη Μεταποίηση και Εμπορία των Γεωργικών Προϊόντων.
Στα πλαίσια της δημοσιότητας του Ε.Π. "Αγροτική Ανάπτυξη - Ανασυγκρότηση της Υπαίθρου 2000 - 2006" η οποία επιβάλλεται και είναι απαραίτητη για την εφαρμογή όλων των προγραμμάτων του Γ' ΚΠΣ, έχουν ξεκινήσει ήδη σχετικές ενημερώσεις στις οποίες:
- Αναπτύσσονται οι στρατηγικοί και αναπτυξιακοί στόχοι της Γ' Προγραμματικής Περιόδου για τον Αγροτικό Τομέα και ιδιαίτερα σε ότι αφορά το Ε.Π. "Αγροτική Ανάπτυξη - Ανασυγκρότηση της Υπαίθρου 2000 - 2006".
- Αναλύονται και επεξηγούνται οι όροι και οι διαδικασίες υλοποίησης εφαρμογής των σχετικών δράσεων για τους νέους γεωργούς, τις επενδύσεις στις γεωργικές εκμεταλλεύσεις και τη μεταποίηση και εμπορία γεωργικών προϊόντων. Επίσης αναλύονται εκτενώς και λεπτομερώς οι λεπτομέρειες συμπλήρωσης των εντύπων υποβολής, ο τρόπος αξιολόγησης, η διαδικασία ένταξης των εν δυνάμει δικαιούχων, η παρακολούθηση της πορείας υλοποίησής τους, καθώς και οι υποχρεώσεις που απορρέουν από την Εθνική και Κοινοτική Νομοθεσία που διέπει την εφαρμογή των προγραμμάτων και δράσεων του Γ' ΚΠΣ.
Οι ενημερωτικές αυτές συγκεντρώσεις πραγματοποιούνται σε είκοσι πόλεις και αφορούν τις υπηρεσίες των Γ.Γ. Περιφερειών, των Νομαρχιακών Αυτοδιοικήσεων, των Αναπτυξιακών Εταιρειών και κάθε ενδιαφερόμενο.
Για τις ανωτέρω ενημερώσεις έχουν γίνει σχετικές καταχωρήσεις στον ημερήσιο τύπο και κάθε φορά υπάρχει επιμέρους ενημέρωση για τον ακριβή τρόπο και χρόνο που λαμβάνει χώρα μία τέτοια συνάντηση με ανάλοση ΠΡΟΣΚΛΗΣΗ η οποία αποστέλλεται σε όλες τις αρμόδιες υπηρεσίες και φορείς και καταχωρείται επίσης στον ημερήσιο τύπο καθώς και σε τοπικά μέσα ενημέρωσης.
Στις ενημερώσεις συμμετέχουν στελέχη της Διεύθυνσης Προγραμματισμού και Γ.Δ. του Υπουργείου Γεωργίας καθώς και της Υπηρεσίας Διαχείρισης του Ε.Π. "Αγροτική Ανάπτυξη - Ανασυγκρότηση της Υπαίθρου 2000 - 2006".
Πέραν των ανωτέρω στην ηλεκτρονική Διεύθυνση του Υπουργείου Γεωργίας www.minagric.gr υπάρχουν όλες οι πληροφορίες για τα προγράμματα του Υπουργείου Γεωργίας και καταχωρείται οτιδήποτε νεότερο προκύπτει.
Ο Υπουργός
Γ. ΑΝΩΜΕΡΙΤΗΣ"
12. Στην με αριθμό 1607/25-9-01 ερώτηση δόθηκε με το υπ' αριθμ. 2977/4-10-01 έγγραφο από τον Υφυπουργό Mεταφορών και Επικοινωνιών η ακόλουθη απάντηση:
"Σε απάντηση της ερώτησης 1607/25-9-01 που κατέθεσε στη Βουλή ο Βουλευτής κ. Ι. Τζαμτζής, σχετικά με την κατάχρηση των εισφορών των ασφαλισμένων του Ο.Γ.Α. στο Δήμο Σκύδρας, από υπάλληλο των ΕΛ.ΤΑ., σας διαβιβάζουμε το σχετικό έγγραφο με αριθμ. 2223/58583/025/1-10-01 των Ελληνικών Ταχυδρομείων.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 25 Ιανουαρίου 2002.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 306/22-1-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μόσχου Γικόνογλου προς τον Υπουργό Εργασίας και Κοινωνικών Ασφαλίσεων, σχετικώς με τη δυνατότητα μεταφοράς των ασφαλίστρων που κατέβαλαν αγρότες στο Ίδρυμα Κοινωνικών Ασφαλίσεων για την αύξηση της αγροτικής τους σύνταξης κλπ.
2. Η με αριθμό 309/22-1-2002 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τον Υπουργό Εθνικής Παιδείας και Θρησκευμάτων, σχετικώς με τη λειτουργία των πανεπιστημιακών κλινικών στα νοσοκομεία κλπ.
3. Η με αριθμό 310/22-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση των λειτουργικών προβλημάτων του Τεχνικού Επαγγελματικού Εκπαιδευτηρίου της Κω.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 314/22-1-2002 επίκαιρη ερώτηση του Βουλευτή της Νέας Δημοκρατίας κ. Θεοφάνη Δημοσχάκη προς τον Υπουργό Γεωργίας, σχετικώς με την καταβολή στους βαμβακοπαραγωγούς του Νομού 'Έβρου της τιμής του προϊόντος κατά τη συγκομιδή κλπ.
2. Η με αριθμό 311/22-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις της Κυβέρνησης για την καταβολή οικονομικής ενίσχυσης στους ανέργους του Νομού Λάρισας.
3. Η με αριθμό 315/22-1-2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Οικονομίας και Οικονομικών, σχετικώς με τις προθέσεις της Κυβέρνησης για τον έλεγχο των OFF SHORE Εταιρειών κλπ."
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση 
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 292/21-1-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τον αποκλεισμό των πολυτέκνων από το διαγωνισμό για την πλήρωση θέσεων νοσηλευτικού και παραϊατρικού προσωπικού στα νοσοκομεία κλπ.
Η επίκαιρη ερώτηση του κ. Σκουλάκη έχει ως εξής:
"Τις τελευταίες μέρες, μετά από ενημέρωση που είχα από υποψηφίους του πανελλήνιου διαγωνισμού του Ανωτάτου Συμβουλίου Επιλογής Προσωπικού για πλήρωση θέσεων νοσηλευτικού και παραϊατρικού προσωπικού σε νοσοκομεία της χώρας, διαπίστωσα ότι υπάρχει δικαιολογημένη αμφισβήτηση των τελικών πινάκων της κατηγορίας των πολυτέκνων. 
Συγκεκριμένα, πολύτεκνοι, οι οποίοι ανακοινώθηκαν ως διοριστέοι στους προσωρινούς πίνακες αποτελεσμάτων στην κατηγορία των πολυτέκνων, βρέθηκαν εκτός τελικών πινάκων αντικατασταθέντες από μη πολυτέκνους, χωρίς να εξαντληθούν οι επικουρικοί πίνακες των πολυτέκνων, μετά από αυτεπάγγελτο έλεγχο του Ανωτάτου Συμβουλίου Επιλογής Προσωπικού και την ερμηνεία πως τα πρόσθετα προσόντα (κομπιούτερ και αγγλικά), υπερτερούν της πολυτεκνικής ιδιότητας.
Κύριε Υπουργέ,
Επειδή καμία ερμηνεία δεν είναι πάνω από το νόμο των πολυτέκνων,
Επειδή οι οριστικοί πίνακες έχουν τυπωθεί, έχουν πάρει ΦΕΚ και επίκειται ο διορισμός των ανακοινωθέντων ως επιτυχόντων,
Επειδή οι αποκλεισθέντες πολύτεκνοι υποψήφιοι προσφεύγουν στη δικαιοσύνη, από την οποία μάλλον θα δικαιωθούν με ό,τι αυτό συνεπάγεται,
Ερωτάστε, κύριε Υπουργέ:
Προτίθεστε να παρέμβετε σε συνεννόηση με το Υπουργείο Υγείας, ώστε να παγώσουν οι διορισμοί μέχρις ότου επανεξεταστεί το σοβαρότατο αυτό πρόβλημα, το οποίο θα δημιουργήσει κοινωνική αναστάτωση και απογοήτευση στην τάξη των πολυτέκνων;"
Ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπένος έχει το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μας απασχόλησε στο Υπουργείο πάρα πολύ η ερώτηση του καλού μας συναδέλφου, του κ. Σκουλάκη, γιατί είναι ένα θέμα που μας αγγίζει κι εμάς. Στην ουσία πρόκειται για στάθμιση δύο σημαντικών δημοσίων συμφερόντων, να το πούμε έτσι: Από τη μια πλευρά είναι η προτεραιότητα και τα κίνητρα που θέλουμε να δώσουμε στους πολύτεκνους, εξαιτίας βεβαίως και του μεγάλου δημογραφικού προβλήματος της χώρας και της δεδομένης ευαισθησίας όλου του πολιτικού συστήματος για τις πολύτεκνες οικογένειες. Αυτό είναι το ένα, η μία αξία που πρέπει να σταθμίσουμε. 
Η άλλη αξία που πρέπει να σταθμίσουμε είναι όταν γίνεται μία προκήρυξη από μία υπηρεσία του δημοσίου, από μία οργανική μονάδα, και ζητάει κάποια συγκεκριμένα προσόντα. Έχουμε ένα νόμο για τους πολύτεκνους που λέει για 20%, αλλά έχουμε και το προσοντολόγιο του δημοσίου -είναι ένα προεδρικό διάταγμα που πρόσφατα ψηφίστηκε και μάλιστα πέρασε και από τη βάσανο του Συμβουλίου της Επικρατείας- που λέει ότι δεν επιτρέπεται, αν δεν εξαντλείται ο πίνακας με τα κανονικά προσόντα, να πηγαίνουμε σε άλλες κατηγορίες. 
Σας βεβαιώνω, αγαπητέ συνάδελφε, ότι επικοινώνησα προσωπικά με το ΑΣΕΠ, επικοινώνησα με νομικούς, προκειμένου να δούμε κι εμείς ως ηγεσία -γιατί πάρα πολύ μας απασχόλησε η ερώτησή σας- αν υπάρχει ένας τρόπος να χειριστούμε το θέμα. Οι απαντήσεις ήταν κατηγορηματικές: Ότι χάρη του δημοσίου συμφέροντος, όταν γίνεται μία προκήρυξη και ζητάει ορισμένα τυπικά προσόντα, δεν μπορούμε να προσλάβουμε πολύτεκνους που δεν τα έχουν. Και μόνο αν δεν καλύπτεται ο πίνακας απ' αυτά τα τυπικά προσόντα, στους επικουρικούς πίνακες, στα παιδιά, δηλαδή, που δεν έχουν όλα τα προσόντα, πάλι προηγούνται οι πολύτεκνοι. 
Αυτή η αταξία, που ορθώς επισημαίνεται, έγινε για τον εξής λόγο: Η προκήρυξη έγινε από τις περιφέρειες. Οι περιφέρειες έδωσαν την προτεραιότητα στο νόμο των πολυτέκνων. Το ΑΣΕΠ όμως, που έχει την ευθύνη για τον έλεγχο όλων των προκηρύξεων, είδε τους πίνακες διοριστέων που αναφέρετε στην ερώτησή σας και τους ανασχεδίασε. Και ορθά έπραξε. Αυτή είναι η αρχή που κάνει την επίβλεψη, την έχουμε τιμήσει αυτήν την αρχή -το ΑΣΕΠ- νομίζω όλες οι πτέρυγες και γι' αυτό φαίνεται αυτή η αταξία. Δηλαδή ότι αρχικά υπήρχε ένας πίνακας διοριστέων από τις περιφέρειες, που όμως επανήλθε στη νομιμότητα μετά από την επέμβαση του ΑΣΕΠ.
Κλείνοντας, αγαπητέ συνάδελφε, θα ήθελα να σας πω πάλι ότι πάρα πολύ μας απασχόλησε το θέμα της ερώτησής σας, αλλά νομικά δεν φαίνεται να υπάρχει διέξοδος στο θέμα που τίθεται από το ερώτημά σας.
Σας ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ως πολύτεκνος πατέρας και ως ένας κοινοβουλευτικός που έχω προσπαθήσει μαζί με πολλούς από σας να αμβλύνουμε τα προβλήματα των πολυτέκνων για να αντιμετωπιστεί το μεγάλο δημογραφικό πρόβλημα της πατρίδας, δεν έμεινα ικανοποιημένος από την απάντηση του Υπουργού, παρά το ότι συμφωνώ απόλυτα μ' αυτά που είπε γιατί κι εγώ πριν καταθέσω την ερώτηση προβληματίστηκα πάρα πολύ και επικοινώνησα με όλους τους αρμοδίους του ΑΣΕΠ, τους οποίους ειλικρινά σέβομαι γιατί κάνουν πολύ καλά τη δουλειά τους. Και θέλω να πω ότι αυτή η απάντηση και αυτή η λύση που δόθηκε είναι σύμφωνη με το γράμμα, αλλά δεν είναι σύμφωνη με το πνεύμα του νόμου των πολυτέκνων.
Τι λέει ο νόμος; Λέει ότι το 20% από τον αριθμό των προσληφθέντων θα είναι πολύτεκνοι. Στα Χανιά οι θέσεις ήταν πενήντα τέσσερις. Πόσοι είναι οι πολύτεκνοι; Έντεκα. Πόσους πολύτεκνους πήραν; Έναν. Οι άλλοι δέκα είναι μη πολύτεκνοι. 
Τι λέει όμως η προκήρυξη; Εδώ ακριβώς είναι το λεπτό σημείο, το οποίο θα μου επιτρέψετε να διαβάσω. "Για όλες τις θέσεις των Τ.Ε. απαιτείται γνώση χειρισμού Η/Υ, πολύ καλή γνώση μίας εκ των γλωσσών αγγλικής, γαλλικής, κλπ. 
Σε περίπτωση που δεν καθίσταται δυνατή η πλήρωση των θέσεων μετά τα προαναφερθέντα πρόσθετα προσόντα, επιτρέπεται ο διορισμός με προσόν μόνο τη γνώση χειρισμού ηλεκτρονικού υπολογιστή. 
Σε περίπτωση που δεν καθίσταται η πλήρωση των θέσεων από υποψηφίους με το προαναφερόμενο πρόσθετο προσόν, επιτρέπεται ο διορισμός με προσόν μόνο την πολύ καλή γνώση μιας εκ των γλωσσών αγγλικής, γαλλικής κλπ. 
Σε περίπτωση που δεν καθίσταται δυνατή η πλήρωση των θέσεων με τα προαναφερόμενα πρόσθετα προσόντα, επιτρέπεται ο διορισμός υποψηφίων και χωρίς τα προσόντα αυτά".
Και γεννάται το ερώτημα: Αυτά τα άτομα της τελευταίας παραγράφου δεν πρέπει να είναι από τους επικουρικούς πίνακες των πολυτέκνων για να εκπληρώνουμε και το κοινωνικό αίτημα του νόμου, που μιλάει για το 20% από τους πολύτεκνους; Δεν προχώρησαν στους επικουρικούς πίνακες των πολυτέκνων, αλλά προχώρησαν στους πίνακες των μη πολυτέκνων, που έχουν τα τρία προσόντα. Ε, δεν είναι δα και τυπικό προσόν η γνώση χειρισμού υπολογιστή για ένα νοσηλευτή που έχει το πτυχίο των Τ.Ε.Ι.
Κύριε Πρόεδρε, θέτω το θέμα στο Κοινοβούλιο για να το ξαναδούμε, διότι καταλαβαίνετε τι μήνυμα θα στείλουμε στους πολύτεκνους μ΄ αυτήν την ερμηνεία. Όπως είδατε, στα Χανιά πήραν μόνο έναν. Αύριο μπορεί να υπάρξει προκήρυξη με δέκα θέσεις και να μην προσληφθεί κανένας πολύτεκνος. 
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ θα προσπαθήσω να μεταφέρω στην Αίθουσα τον προβληματισμό του συναδέλφου. Ο αγαπητός συνάδελφος είπε ότι έχουμε κάνει ένα διαγωνισμό, όπως ο συγκεκριμένος, που λέει ότι θέλουμε νοσηλευτές με γνώση αγγλικής γλώσσας και υπολογιστών και ταυτόχρονα έχουμε το νόμο των πολυτέκνων. Φανταστείτε να έχουμε παιδιά που έχουν αυτά τα τυπικά προσόντα που ορίζει ο διαγωνισμός, αλλά να μην τα λάβουμε υπόψη μας και να εξαντλήσουμε το 20% των πολυτέκνων. 
Φοβάμαι ότι η αγάπη μας και η διάθεσή μας να εξυπηρετήσουμε τους πολύτεκνους, αγαπητέ συνάδελφε, μας οδηγεί να καταστρατηγήσουμε μία άλλη σημαντική προτεραιότητα της χώρας, που είναι να στελεχωθεί το δημόσιο με άτομα υψηλών προσόντων. 
Εγώ επειδή ανησύχησα πολύ με την ερώτησή σας, έκανα μία εκτεταμένη έρευνα. Σας βεβαιώνω ότι δεν πλήττονται οι πολύτεκνοι απ΄ αυτά τα μέτρα, διότι και τα παιδιά των πολυτέκνων συνήθως σε πολύ μεγάλα ποσοστά έχουν αυτά τα προσόντα. Επομένως, δεν θα έχουμε συνέπειες εις βάρος των πολυτέκνων. 
Μάλιστα, για να σας πω και τούτο, σε συνεργασία με το ΑΣΕΠ έχουμε προχωρήσει σε μία σειρά ευνοϊκών ερμηνειών της νομοθεσίας. Για παράδειγμα, όταν γίνεται η προκήρυξη σε νομαρχίες και πρέπει να πάρουμε το ποσοστό των πολυτέκνων, εάν πάμε σε μία, μία νομαρχία, δεν βγαίνει το 20%. Τι κάνουμε, λοιπόν; Παίρνουμε για όλες τις νομαρχίες, προκειμένου να βγαίνει αυτούσιο το ποσοστό του 20%. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Θέλω να σας πω ότι όποια δυνατότητα έχουμε να εξαντλήσουμε υπέρ των πολυτέκνων θα την εξαντλήσουμε. Όμως, φοβούμαι ότι πέραν της νομικής πλευράς, επί της πολιτικής πλευράς, δεν θα ήταν ορθό να κάμπτεται το δημόσιο συμφέρον, δηλαδή στελέχη υψηλών προσόντων, υπέρ της πρόθεσης και της καλής διάθεσης όλων μας για να τηρείται η ποσόστωση του 20%. 
Σας ευχαριστώ.
ΕΜΜΑΝΟΥΗΛ ΣΚΟΥΛΑΚΗΣ: Νομικά και πολιτικά πρέπει να το ξαναδούμε το θέμα, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 298/21-1-2002 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τον Υπουργό Εθνικής Άμυνας, σχετικώς με τις τουρκικές διεκδικήσεις στον εναέριο χώρο του Αιγαίου.
Η επίκαιρη ερώτηση του κ. Σπηλιωτόπουλου έχει ως εξής:
"Την 4η Απριλίου 2001 το Γενικό Επιτελείο της Τουρκικής Αεροπορίας με σήμα προς τον Ναυτικό και Αεροπορικό Διοικητή της Νότιας Πτέρυγας του ΝΑΤΟ και με κοινοποίησή του στις Ελληνικές, Τουρκικές και Νατοϊκές Στρατιωτικές Αρχές, με θέμα "Παραβίαση ελληνικού Ρ-3Β (Αεροσκάφος Ναυτικής Συνεργασίας) στο Αιγαίο" αναφέρεται θρασύτατα στα εξής:
§ Αναφορικά με τα δρομολόγια εκπαιδευτικών πτήσεων επιτήρησης των ελληνικών Στρατιωτικών Αεροσκαφών Ναυτικής Συνεργασίας, αλλά και των άλλων τύπων, πάνω από τα Ελληνικά Νησιά του Ανατολικού Αιγαίου, "παραβιάζεται ο εναέριος χώρος των αποστρατιωτικοποιημένων νήσων του Αιγαίου".
§ Υπενθυμίζονται σχετικές διεθνείς συμφωνίες για την, κατά τη δική τους άποψη, αποστρατιωτικοποίηση των νήσων οι οποίες απαγορεύουν όλες τις στρατιωτικές δραστηριότητες "συμπεριλαμβανομένων και των στρατιωτικών πτήσεων".
§ Ζητά από όλα τα κράτη να σέβονται τις διεθνείς συμφωνίες, οι δε νατοϊκές υπηρεσίες να μην αποστέλλουν παρόμοια σήματα.
Επειδή με τη συμπεριφορά της αυτή, αλλά και με άλλες πρόσφατες τακτικές κινήσεις, η Τουρκία τους τελευταίους μήνες στοχεύει απροκάλυπτα πλέον στην αλλαγή του status quo στο Αιγαίο.
Ερωτάται ο κύριος Υπουργός:
Γιατί δεν υπήρξε έγκαιρά μια επίσημη, δημόσια και κάθετη αντίδραση της Κυβέρνησης, από τον Απρίλιο 2001 μέχρι σήμερα, σε μία πάγια μονομερή τουρκική διεκδίκηση, επιδεικνύοντας έτσι μία άκρως επιζήμια ανοχή, εκπέμποντας παράλληλα μηνύματα συμβιβασμού σε αδιαπραγμάτευτες εθνικές θέσεις, τροφοδοτώντας με τον τρόπο αυτό την κλιμακούμενη αδιαλλαξία και την επιθετικότητα της Τουρκίας."
Ο κ. Αποστολίδης, Υφυπουργός Εθνικής Άμυνας έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, αγαπητοί συνάδελφοι, είναι γνωστό ότι τα εθνικά μας θέματα τα επόμενα δύο χρόνια περνάνε σε μία κρίσιμη φάση. 
Έχουμε κρίσιμους σταθμούς μπροστά μας, την ένταξη της Κύπρου στην ευρωπαϊκή οικογένεια και άλλα χρονικά ορόσημα, τα οποία σηματοδοτούν μία ευαίσθητη περίοδο σε ό,τι αφορά και τις σχέσεις μας με την Τουρκία, την επιχειρησιακή ικανότητα του ευρωστρατού μέχρι το 2003 και οι σχέσεις με το ΝΑΤΟ. Αυτά είναι ασφαλώς ζητήματα πρώτης εθνικής προτεραιότητας. 
Τώρα στο τι μηνύματα εκπέμπει η Κυβέρνηση, αν είναι μηνύματα ανοχής και συμβιβασμού ο κ. Σπηλιωτόπουλος που δεν συνηθίζει να κάνει τέτοια πράγματα, το λέει -κατά την άποψή μου- λαθεμένα, παντελώς ψηφοθηρικά και κομματικοποιώντας ζητήματα εθνικής εμβέλειας.
Θέλω να τον διαβεβαιώσω -αυτή είναι η πραγματικότητα- ότι η ελληνική Κυβέρνηση, πρώτον, εκπέμπει μηνύματα σταθερότητας και αποφασιστικότητας στις θέσεις μας για την προάσπιση των εθνικών μας συμφερόντων. Δεύτερον, εκπέμπει ψυχραιμία, μέτρο, σύνεση και δεν παρασύρεται από τις προκλήσεις, από τη δημιουργία τεχνητού κλίματος που επιδιώκουν οι Τούρκοι σ΄ αυτήν τη συγκυρία. Τρίτον, η ετοιμότητα, η αξιοπιστία, το υψηλό φρόνημα και το αξιόμαχο των Ενόπλων Δυνάμεων είναι ένας σημαντικός, καθοριστικός παράγοντας και, τέταρτον, ο δρόμος μας, η πολιτική μας, η καθημερινή πρακτική μας στοχεύει στο να είμαστε αποτελεσματικοί στους επιδιωκόμενους εθνικούς στόχους. 
Αναμοχλεύεται, κύριοι συνάδελφοι, ένα θέμα το οποίο έχει λήξει προ καιρού, από τον Απρίλιο. Έχει λήξει και το γνωρίζετε αυτό κατηγορηματικά. Το Τουρκικό ΓΕΑ στις 4 Απριλίου 2001 έστειλε σήμα προς τον Νατοϊκό Διοικητή των Ναυτικών Αεροπορικών Δυνάμεων του ΝΑΤΟ με κοινοποίηση προς το ΓΕΝ, με την οποία διαμαρτυρόταν για τις πτήσεις των ελληνικών αεροσκαφών Ρ-3Β (Αεροσκάφος Ναυτικής Συνεργασίας). Οι Τουρκικές Ένοπλες Δυνάμεις θεωρούν ότι οι πτήσεις αυτές παραβιάζουν το καθεστώς των αποστρατιωτικοποιημένων νήσων του Αιγαίου.
Σε απάντηση του τουρκικού σήματος - έγινε τον Απρίλιο και φέρνετε την ερώτηση σήμερα, μετά από ένα χρόνο- ο ΚΟΜΕΡΣΑΟΥΘ απέστειλε σήμα προς το Τουρκικό ΓΕΑ και κοινοποίηση προς το Ελληνικό ΓΕΝ και προς το ΓΕΕΘΑ, με την οποία υπενθυμίζει τέσσερα πράγματα πάρα πολύ καθαρά και αποφασιστικά. Νομίζω ότι αυτά όχι μόνο θα πρέπει να σας ικανοποιούν, αλλά δεν θα έπρεπε καν να συζητήσετε αυτό το θέμα. 
Πρώτον, ο σκοπός των πτήσεων των αεροσκαφών Ρ-3Β είναι η επιτήρηση επ΄ ωφελεία του ΝΑΤΟ για αύξηση της ασφάλειας πτήσεων σε όλη την περιοχή ευθύνης του AIR FORCE SOUTH.
Δεύτερον, για το λόγο αυτό γίνεται συντονισμός και έγκριση των εν λόγω πτήσεων από το αρμόδιο νατοϊκό στρατηγείο σε καθημερινή βάση με έκδοση σχετικών σημάτων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Παρακαλώ, δώστε μου έστω ένα λεπτό από τη δευτερολογία μου.
Τρίτον, σε περίπτωση μη πτήσης των εν λόγω αεροσκαφών θα εστερείτο το ΝΑΤΟ πολύτιμων πληροφοριών σε θέματα ασφάλειας πτήσεων και ναυτικής επιτήρησης από αυτό, δηλαδή το ΝΑΤΟ, σε εγκεκριμένες περιοχές- διαδρομές επιτήρησης.
Τέταρτον, ενημερώνει το Τουρκικό ΓΕΑ ότι το NAVY SOUTH δεν προτίθεται αν αρνηθεί από κράτη-μέλη του ΝΑΤΟ τις πληροφορίες που παρέχουν τα εν λόγω αεροσκάφη, διότι θεωρούνται σημαντικές για το ΝΑΤΟ και θα συνεχίσει να τις αποδέχεται.
Το ΓΕΕΘΑ εκτίμησε ότι η απάντηση μας καλύπτει πλήρως και τυχόν εμπλοκή μας, παρέμβασή μας θα μετέτρεπε το θέμα σε ελληνοτουρκικό με αποτέλεσμα την αποστασιοποίηση των νατοϊκών αρχών.
Εσείς δεν ξέρω για ποιο λόγο αναμοχλεύετε αυτήν τη διαδικασία. Αυτό που θέλω, όμως, να σας πω, αγαπητέ συνάδελφε, είναι ότι η θέση της Ελλάδας είναι σταθερή. Είμαστε αποφασιστικοί στις θέσεις μας και δεν πρόκειται να εκπέμψουμε τα μηνύματα που εσείς θέλετε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιωτόπουλος έχει το λόγο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, παρ' ότι έχουμε το δίκιο με το μέρος μας οι αντιδράσεις της Κυβέρνησης είναι υποτονικές χωρίς κάθετη αποτελεσματική διεκδίκηση έναντι των αυθαίρετων και αδιάλλακτων τουρκικών ενεργειών με στόχο τη διχοτόμηση του Αιγαίου.
Η Τουρκία είναι σίγουρο και είναι γνωστό τοις πάσι ότι επιχειρεί αλλαγή του νομικού καθεστώτος του Αιγαίου με πολιτικό διάλογο και η Κυβέρνηση αρκείται σε τεχνικές απαντήσεις, όπως αυτή που ακούσαμε, χωρίς να φέρει ως μείζον αυτό το θέμα των αποστρατικοποιημένων νήσων στα κέντρα του ΝΑΤΟ και της Ευρωπαϊκής Ένωσης.
Κύριε Υπουργέ, είναι αποστρατικοποιημένα όλα τα νησιά του ανατολικού Αιγαίου. Αυτή είναι η ουσία του θέματος και όχι η τεχνική απάντηση σε όσα η Τουρκία ισχυρίζεται. 
Πριν το Ελσίνκι στα ελληνοτουρκικά επικαλούμασταν τις αρχές του Διεθνούς Δικαίου, των Διεθνών Συνθηκών, το σεβασμό των συνόρων ως βάση του διαλόγου. Στο Ελσίνκι όμως η Κυβέρνηση υπέγραψε για τη διευθέτηση μέχρι το 2004 συνοριακών διαφορών. Ποιων άραγε; Βάσει των αρχών του ΟΗΕ. Δηλαδή με διαπραγμάτευση. Πάγια πλέον τακτική της Τουρκίας βεβαίως είναι η μετατροπή των μονομερών διοικήσεών της σε διμερείς διαφορές με την Ελλάδα μ' αυτό το σύστημα. Η Κυβέρνηση πρέπει έστω και αργά να ορθώσει το ανάστημά της. Από τα Ίμια και μετά συρόμαστε σχεδόν αδιαμαρτύρητα σε μια επιζήμια πολιτική εκπτώσεων επί πάγιων αμετακίνητων και αδιαπραγμάτευτων εθνικών θέσεων κάτω από ασφυκτική πίεση προς διευκόλυνση της Τουρκίας. 
Η πρόσφατη απόφαση του Εθνικού Συμβουλίου, κύριε Υπουργέ, να ξεκινήσει αναβαθμισμένος πολιτικά διάλογος και για θέματα που η Ελλάδα δεν θεωρούσε ως "διαφορές" με την Τουρκία, είναι αποτέλεσμα πιέσεων που ασκήθηκαν στον Πρωθυπουργό κατά την επίσκεψη στις ΗΠΑ. Η κατακόρυφη αύξηση των παραβιάσεων του εθνικού εναέριου χώρου από τουρκικά μαχητικά τους τελευταίους μήνες και τα προκλητικά τουρκικά διαβήματα συμπληρώνουν την πίεση αυτή. 
Καταθέτω μια σειρά διαβημάτων για τα Πρακτικά.
(Στο σημείο αυτό ο Βουλευτής κ. Σ. Σπηλιωτόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Έτσι οδηγείται η Ελλάδα σε υπονόμευση των κυριαρχικών της δικαιωμάτων με τον προαναγγελθέντα από τον Ετσεβίτ πολιτικό συμβιβασμό για τον επιχειρησιακό έλεγχο του Αιγαίου. Η προκλητική δραστηριότητα, κύριε Υπουργέ, της τουρκικής αεροπορίας κατά τη διάρκεια της παρουσίας του ΥΕΘΑ στη Λήμνο επιβεβαιώνει την τραγική αποτυχία της υποχωρητικής μας πολιτικής στα ελληνοτουρκικά. 
Κύριε Πρόεδρε, καλούμε την Κυβέρνηση να εγκαταλείψει την αποδεδειγμένα πλέον επιζήμια πολιτική του κατευνασμού της Τουρκίας και υπό το φως των νέων δεδομένων -που είναι η μεγάλη μας ευκαιρία τώρα- να εφαρμόσει πολιτική αποτροπής, προς διασφάλιση των κυριαρχικών μας δικαιωμάτων με ασφαλή βάση τους κανόνες του Διεθνούς Δικαίου και όχι με πολιτικό διάλογο. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Σπηλιωτόπουλε, κατ' αρχήν εσείς ως κόμμα τη συνθήκη του Ελσίνκι τη θεωρείτε ως ένα κείμενο το οποίο προασπίζει τα εθνικά μας συμφέροντα.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Ως προς το Κυπριακό μόνο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Αυτή είναι η επίσημη θέση της Νέας Δημοκρατίας. Τώρα αν κάθε φορά και σε κάθε ευκαιρία μιας επίκαιρης ερώτησης θέλετε να δημιουργείτε κάποιο θόρυβο, είναι δικαίωμά σας. Αλλά κάποτε θα πρέπει στο λαό μας να λέτε την αλήθεια και η αλήθεια είναι αυτή. Ανατρέξτε στις ανακοινώσεις και στις θέσεις του κόμματός σας και μετά να έρχεστε να λέτε αυτά που λέτε εδώ. Γιατί γνωρίζετε πολύ καλά ότι στη Συνθήκη όποιες ενδεχόμενες διαφορές έχει η Τουρκία στο μυαλό της, υπάρχει το Διεθνές Δικαστήριο της Χάγης. Αυτό το γνωρίζετε πολύ καλά. Γι' αυτό αντί να αναφέρεστε σ' αυτό για το τι λέει η συνθήκη του Ελσίνκι, εσείς προσπαθείτε να δημιουργήσετε θορύβους χωρίς λόγο. 
Σε σχέση με τη διαπραγμάτευση και το μοίρασμα του Αιγαίου κλπ., νομίζω, κύριε Σπηλιωτόπουλε, ότι η παράταξή σας δεν είναι αυτή που μπορεί να μονοπωλήσει τον πατριωτισμό. Όλοι οι Έλληνες μηδενός εξαιρουμένου ενδιαφέρονται το ίδιο για τα εθνικά συμφέροντα σ' αυτόν τον τόπο. Νομίζω ότι είναι λάθος, για να μην πω τίποτε άλλο, να μιλάτε για διαπραγματεύσεις διμερείς, για μοίρασμα του Αιγαίου και να αναφέρετε όλες αυτές τις ηχηρές κουβέντες οι οποίες δεν ανταποκρίνονται στην πραγματικότητα. 
Γνωρίζετε πάρα πολύ καλά ότι αυτή η Κυβέρνηση με ευθύνη μέσα στα επόμενα δυο χρόνια -και αυτό σας το τόνισα στην αρχή- παλεύει, όπως όλοι ως έθνος, να λύσουμε το μείζον εθνικό μας θέμα, το Κυπριακό.
Και αντί να επικεντρώσετε τη στήριξη, τις πρωτοβουλίες, τις ενέργειες προς αυτήν την κατεύθυνση, δυστυχώς προσπαθείτε να κάνετε αντιπολίτευση χωρίς λόγο.
Όσον αφορά για την απεμπόληση κυριαρχικών δικαιωμάτων κλπ., αυτά δεν ταιριάζουν σε μία παράταξη όπως το ΠΑΣΟΚ, που όλα αυτά τα χρόνια που κυβερνάει τον τόπο έχει δείξει ότι κατά τον καλύτερο και αποτελεσματικότερο τρόπο προωθεί τα εθνικά μας συμφέροντα.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Όπως στα 'Ιμια, κύριε Υπουργέ;
ΠΡΟΕΔΡΕΥΩΝ (Κωνσταντίνος Γείτονας): Επέτρεψα να επεκταθεί η συζήτηση και πέραν των αναφορών του κειμένου της ερώτησης, για να μη θεωρηθεί ότι το Προεδρείο επεμβαίνει στο διάλογο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Αλλά η θέση μας στο Ελσίνκι δεν ήταν αυτή.
ΠΡΟΕΔΡΕΥΩΝ (Κωνσταντίνος Γείτονας): Μην πάτε και παραπέρα, αφού έληξε και ο χρόνος.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Μα, δεν είναι η θέση της Νέας Δημοκρατίας αυτή για το Ελσίνκι. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 303/21.1.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Γεωργίας σχετικά με την εκχώρηση ποσοστών από τις επιδοτήσεις που δικαιούνται οι αγροτοκτηνοτρόφοι, για την εξόφληση δανείων προς την ΑΤΕ, κλπ.
Η επίκαιρη ερώτηση έχει ως εξής: 
"Σαν να μην έφθαναν οι βιβλικές καταστροφές που προκάλεσαν τα αντίξοα καιρικά φαινόμενα στην αγροτική παραγωγή και στο αγροτικό κεφάλαιο η Αγροτική Τράπεζα της Ελλάδας (ΑΤΕ) δέσμια της τοκογλυφικής της πολιτικής εκβιάζει τους αγροτοκτηνοτρόφους με δηλώσεις τους να της εκχωρήσουν μεγάλα ποσοστά από τις επιδοτήσεις που δικαιούνται για να εξοφλήσουν τα δάνειά τους, με αποτέλεσμα οι περισσότεροι αγροτοκτηνοτρόφοι και οι οικογένειές τους να αντιμετωπίζουν άμεσα προβλήματα επιβίωσης.
Για τον εκβιασμό αυτό η ΑΤΕ εκμεταλλεύεται την αλλαγή του τρόπου πληρωμής των επιδοτήσεων των αγροτοκτηνοτρόφων που επέβαλε το Υπουργείο Γεωργίας με ατομικό λογαριασμό που υποχρεώνονται να ανοίξουν στην ΑΤΕ όλοι οι δικαιούχοι αγροτοκτηνοτρόφοι.
Ερωτάται ο κύριος Υπουργός, τι ενέργειες θα κάνει για να σταματήσει τους απαράδεκτους εκβιασμούς της ΑΤΕ προς τους αγροτοκτηνοτρόφους και να μην αποτελεί προϋπόθεση καταβολής των επιδοτήσεων η υπογραφή της επαίσχυντης εξουσιοδότησης των αγροτοκτηνοτρόφων προς την ΑΤΕ;
Ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, η ερώτησή σας έχει μία μεγάλη αντίφαση και δεύτερον μία πολύ μεγαλύτερη ανακρίβεια. Η μεγάλη αντίφαση είναι η εξής: Ένα από τα βασικά, κυρίαρχα αιτήματα των κινητοποιήσεων στον αγροτικό τομέα, είναι η υπεράσπιση του δημόσιου χαρακτήρα της ΑΤΕ και του ρόλου που παίζει όλο αυτό το διάστημα για τη στήριξη της παραγωγής και των Ελλήνων αγροτών. 
Όταν αυτό το αίτημα υπάρχει, πως συμβιβάζεται με εκφράσεις όπως "η ΑΤΕ δέσμια της τοκογλυφικής της πολιτικής εκβιάζει τους αγρότες", "απαράδεκτη πολιτική υποχρεώνει τους αγρότες", "επαίσχυντη εξουσιοδότηση"; Αυτοί οι χαρακτηρισμοί νομίζω ότι πρώτον δεν συνδυάζονται με ένα από τα κυρίαρχα αιτήματα των κινητοποιήσεων που προβάλλονται το τελευταίο διάστημα για το χαρακτήρα της ΑΤΕ και δεύτερον δεν έχει σχέση με την πραγματικότητα. Αυτό, λοιπόν, είναι η μεγάλη αντίφαση.
Η ανακρίβεια που είναι πολύ μεγαλύτερη και επικίνδυνη, είναι το περιεχόμενο της ερώτησης. Δεν υπάρχει ούτε εκβιασμός ούτε υποχρέωση κανενός Έλληνα παραγωγού να υπογράψει οποιαδήποτε σύμβαση ή να εκχωρήσει οποιοδήποτε δικαίωμα έχει στις ενισχύσεις που παίρνει. Είναι δεδομένο, πλήρως κατοχυρωμένο και το έχουμε διακηρύξει με όλους τους τόνους με κάθε τρόπο. Μόνο εσείς δεν το έχετε αντιληφθεί και κάποιοι άλλοι ακόμα, ότι κανένας δεν δικαιούται να παρακρατήσει ούτε ένα ευρώ από την ενίσχυση που παίρνει ο Έλληνας παραγωγός είτε είναι αγρότης είτε κτηνοτρόφος, εκτός και αν συμφωνήσει ο ίδιος. Αυτό εναπόκειται στην ελεύθερη βούληση του ίδιου. Οι ενισχύσεις δίνονται για την διευκόλυνση των παραγωγών γι' αυτό άλλαξε και το σύστημα καταβολής των ενισχύσεων των επιδοτήσεων, για να μπορεί ο Έλληνας αγρότης να παίρνει απευθείας χωρίς κανέναν ενδιάμεσο ό,τι δικαιούται από τις επιδοτήσεις. Όσο πιο γρήγορα κινείται η διαδικασία μέσω των ενώσεων και των Νομαρχιακών Αυτοδιοικήσεων, όσο πιο γρήγορα έρχονται οι καταστάσεις πληρωμών στο Υπουργείο Γεωργίας, τόσο πιο γρήγορα οι Έλληνες παραγωγοί παίρνουν τις ενισχύσεις.
Και τις παίρνουν χωρίς κανέναν ενδιάμεσο, δηλαδή, την Αγροτική Τράπεζα ή τις ενώσεις που και αυτές πολλές φορές παρακρατούν. Παρακαλώ, λοιπόν, αντί να κάνετε τέτοιες ερωτήσεις που απλώς δημιουργούν εντυπωσιασμό να προσπαθήσετε μαζί με εμάς να ενημερώσετε όλους τους παραγωγούς ώστε να μην πέφτουν θύματα της άγνοιάς τους από την εκμετάλλευση κάποιων. Δεν δικαιούται κανείς να κρατήσει ούτε ένα ευρώ από τις ενισχύσεις των Ελλήνων παραγωγών.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Μια παροιμία λέει ότι στο σπίτι του κρεμασμένου δεν μιλάνε για σχοινί. Δεν υπάρχει πιο επικίνδυνη πολιτική από την πολιτική της Κυβέρνησης απέναντι στους αγρότες. Θα έλεγα ότι είναι και ύποπτη η πολιτική. Μη χρησιμοποιείτε, λοιπόν, φιλαγροτικά λόγια για να καλύψετε την πολιτική σας η οποία έχει ξεσηκώσει τους αγρότες από τον Έβρο μέχρι την Κρήτη.
Πρόκειται για ένα απαράδεκτο φαινόμενο. Ο κανονισμός 1259/99 της Ευρωπαϊκής Ένωσης στο άρθρο 2 λέει ότι κανείς δεν μπορεί να παρακρατεί. Έρχεται όμως η Τράπεζα μ΄ αυτόν τον ατομικό λογαριασμό και λέει στον αγρότη ότι εάν θέλει να πάρει καλλιεργητικό δάνειο θα υπογράψει πάγια εντολή-εξουσιοδότηση. Δηλαδή, εφ΄ όρου ζωής θα δέχεται παρακράτηση από την Τράπεζα από τις επιδοτήσεις που δικαιούται να πάρει. Και βέβαια, ποιες επιδοτήσεις; Εδώ περνούν οι μήνες και δεν δίδονται οι επιδοτήσεις. Και όταν δίδονται, δίδονται εντόκως; Όχι. Όμως, η Τράπεζα απαιτεί και την παραμικρή δραχμή από την τοκογλυφική της πολιτική.
Και δεν φθάνει μόνο που η ΑΤΕ παρακρατεί από τις επιδοτήσεις. Έρχεται η ΠΑΣΕΓΕΣ -δεν έχει σημασία που είναι συνεταιριστές- και παρακρατεί και άλλο από τις επιδοτήσεις για χρέη των αγροτών έναντι των ενώσεων. Έτσι, παρακρατούν από επιδότηση για παράδειγμα ενός εκατομμυρίου από έναν αγρότη ή από έναν κτηνοτρόφο το 50% έως 80% η Τράπεζα και η ΠΑΣΕΓΕΣ.
Μπορεί να δοθεί λύση; Ναι, μπορεί. Να μη γίνεται καμία παρακράτηση. Να μην υπάρχει απαίτηση προς τον αγρότη να υπογράφει αυτήν την απαράδεκτη πάγια εντολή-εξουσιοδότηση. Η επιδότηση να γίνεται απευθείας στον αγρότη. Αν η Κυβέρνηση θέλει να εγκύψει στα προβλήματα του αγροτικού κόσμου, θα πρέπει να ακολουθήσει άλλη πολιτική. Όπως δείχνει πάγια καλή θέληση για να ρυθμίζει χρέη βιομηχάνων και εφοπλιστών, ας το κάνει επιτέλους και για τους αγρότες.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, τη συνεδρίασή μας παρακολουθούν από τα θεωρεία των δημοσίων υπαλλήλων αφού προηγούμενα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", μαθητές, μαθήτριες και συνοδοί δάσκαλοι από το 10ο Δημοτικό Σχολείο Ιλίου Νομού Αττικής.
(Χειροκροτήματα απ΄ όλες τις πτέρυγες)
Επίσης, από τα δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση" μαθητές, μαθήτριες και συνοδοί δάσκαλοι από τα 18ο και 24ο Δημοτικά Σχολεία Κερατσινίου.
(Χειροκροτήματα από όλες τις πτέρυγες)
Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, εάν νομίζετε ότι μ' αυτόν τον τρόπο μπορείτε να παραπλανήσετε τους Έλληνες παραγωγούς, κάνετε πολύ μεγάλο λάθος.
ΑΓΓΕΛΟΣ ΤΖΕΚΗΣ: Δεν παραπλανώνται, είναι πανέξυπνοι.
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, μη διακόπτετε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, σας άκουσα με μεγάλη προσοχή. Είπατε όχι μόνον ανακρίβειες, αλλά κάνατε και σκόπιμη διαστρέβλωση της πραγματικότητας. Ζητήσατε να ενισχύουμε απευθείας τους Έλληνες παραγωγούς. Αυτό κάνουμε. Δεν δικαιούται να παρακρατήσει κανένας ούτε μία δραχμή από τους Έλληνες παραγωγούς.
Αναφερθήκατε στις ενισχύσεις. 
ΑΓΓΕΛΟΣ ΤΖΕΚΗΣ: Κύριε Υπουργέ…
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, σας παρακαλώ. Δεν σας διέκοψε ο κύριος Υπουργός και σεις δεν πρέπει να τον διακόψετε. Είπατε το λόγο σας, ακούστε τώρα τον αντίλογο. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφερθήκατε στην έντοκη απόδοση των ενισχύσεων. Οφείλατε να γνωρίζετε, κύριε Τζέκη κι εσείς και το κόμμα σας ότι οι ενισχύσεις δίνονται, σύμφωνα με το έτος FEOGA, από 16 Οκτωβρίου του τρέχοντος έτους, έως 15 Οκτωβρίου του επομένου έτους. 
Στο πρώτο τρίμηνο φέτος από τα 950 δισεκατομμύρια των ενισχύσεων έχει δοθεί ήδη το 50%. Όπου υπάρχουν καθυστερήσεις είναι γιατί δεν έχουν συμπληρωθεί σωστά οι αιτήσεις μέσω των Ενώσεων και της Νομαρχιακής Αυτοδιοίκησης. 
ΓΕΩΡΓΙΟΣ ΓΑΡΟΥΦΑΛΙΑΣ: Κάνετε μεγάλο λάθος, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Στο νομό σας, κύριε συνάδελφε, έχουν πληρωθεί όλες οι ενισχύσεις, αλλά δεν έχετε ενημερωθεί. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Αφήστε τον κύριο Υπουργό να απαντήσει. Έχει δικαίωμα να ομιλεί από το Σύνταγμα και τον κανονισμό χωρίς διακοπές
Παρακαλώ να μη γράφεται καμία διακοπή στα Πρακτικά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, έχει ιδιαίτερη σημασία να είναι σωστά ενημερωμένοι οι Έλληνες παραγωγοί. Να γνωρίζουν ότι κανένας δεν δικαιούται να παρακρατήσει ούτε μία δραχμή από την επιδότησή τους. Και όταν επιμένετε μ΄ αυτόν τον τρόπο, παραπλανάτε σκόπιμα τους παραγωγούς, προσπαθώντας να διαμορφώσετε ένα μέτωπο που θα καλύπτει κινητοποιήσεις που έχουν πολιτικές σκοπιμότητες από κάτω και χρονικό ορίζοντα τις δημοτικές εκλογές. Δεν σας αρέσει αυτό, κύριε συνάδελφε, αλλά το βλέπουμε καθημερινά μπροστά μας. Φαίνεται και απ' αυτά που αναφέρατε. Το μέτωπο αυτό θα έχει απαντήσεις και τις έχει καθημερινά. 
Πρέπει να καταλάβουν όλοι ότι η πολιτική της Κυβέρνησης είναι μία και συγκεκριμένη. Θα είναι στο πλευρό των Ελλήνων αγροτών κι όχι στο πλευρό εκείνων που βαφτίζουν τη μαρμαρόσκονη βαμβάκι. Θα είμαστε ενάντια σ' αυτά τα φαινόμενα. Θα είμαστε ενάντια σε αυτούς που δηλώνουν ότι έσπειραν στάρι και καλλιέργησαν βαμβάκι. Σε αυτά τα φαινόμενα θα μας βρείτε αντιμέτωπους. Και αν θέλετε να είστε στο πλευρό αυτών που οδηγούν σε απάτες και εκμετάλλευση των Ελλήνων παραγωγών, εμείς θα είμαστε απέναντί σας. Θα είμαστε στο πλευρό των υγιών, των Ελλήνων παραγωγών που μοχθούν για να επιβιώσουν.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 301/21.1.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τους Υπουργούς Γεωργίας, Ανάπτυξης, σχετικά με τη λήψη των αναγκαίων μέτρων για τη βελτίωση της λειτουργίας της Κεντρικής Κρεαταγοράς.
Η επίκαιρη ερώτηση της κυρίας συναδέλφου έχει ως εξής:
"Τα αποτελέσματα της πρόσφατης αυτοψίας που διενεργήθηκε από τους επιθεωρητές της Ευρωπαϊκής Επιτροπής είναι αποκαλυπτικά για την κατάσταση που επικρατεί στην Κεντρική Κρεαταγορά και αποδεικνύουν ότι δε διασφαλίζονται οι προϋποθέσεις για την προστασία της δημόσιας υγείας. Εκτός του ότι η ίδια η Κρεαταγορά -ως εγκατάσταση- είναι αυθαίρετη πολεοδομικά και κανένα κατάστημα δεν έχει άδεια λειτουργίας, επιπλέον λειτουργεί ουσιαστικά εκτός του υπάρχοντος νομοθετικού πλαισίου για τη διακίνηση και επεξεργασία των κρεάτων και για την υγιεινή των χώρων φύλαξης των κρεάτων, που καθορίζεται όχι μόνον από την απόφαση της Επιτροπής της Ευρωπαϊκής Ένωσης 658/96, αλλά και από τα σχετικά με την υγιεινή του κρέατος νομοθετήματα.
Όσον αφορά τους ελέγχους, και στην περίπτωση της Κεντρικής Κρεαταγοράς δεν υπάρχει αρμόδια αρχή και μηχανισμός για τη διενέργειά τους. Η κοινοτική απόφαση ορίζει τη Διεύθυνση Δημόσιας Υγείας της Γενικής Διεύθυνσης Κτηνιατρικής του Υπουργείου Γεωργίας και τις Διευθύνσεις των Νομαρχιών. Με την ίδρυση του ΕΦΕΤ η αρμοδιότητα ανατέθηκε σε αυτόν και στο Υπουργείο Ανάπτυξης όπου υπάγεται. Παράλληλα, ο Οργανισμός της Κρεαταγοράς (ΟΚΑΑ) εποπτεύεται από το Υπουργείο Γεωργίας. Όμως το Υπουργείο Γεωργίας αποποιείται των ευθυνών του και ο ΕΦΕΤ δηλώνει αναρμόδιος, αν και ισχυρίζεται ότι διενήργησε επαρκείς ελέγχους. Τελικά κανείς από τους αρμόδιους κρατικούς φορείς δεν έχει την ευθύνη.
Ερωτώνται οι κύριοι Υπουργοί:
Με ποια άμεσα μέτρα προτίθεται η Κυβέρνηση να βελτιώσει τη λειτουργία της Κεντρικής Κρεαταγοράς και με ποιο συγκεκριμένο νομοθετικό πλαίσιο.
Ποια δημόσια αρχή έχει αναλάβει το ρόλο της εποπτείας και των ελέγχων στη διακίνηση του κρέατος και με ποια μέτρα θα ενισχυθεί η συνολική οργάνωση της αγοράς του κρέατος και των προϊόντων του."
Ο κύριος Υπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κυρία συνάδελφε, κατ' αρχήν θέλω να συμφωνήσω μαζί σας. Υπάρχει ένα πρόβλημα στην Κρεαταγορά Αθηνών και Πειραιώς, κυρίως όμως στην Αθηνών. 
Θεωρώ ότι είναι λογικό και νομίζω ότι το αντιλαμβάνεται κάθε καλόπιστος παρατηρητής ότι μία αγορά, η οποία λειτουργεί από τη δεκαετία του ΄60, χωρίς σημαντικές παρεμβάσεις και όπως τονίζεται και στην ερώτησή σας και με σημαντικά πολεοδομικά προβλήματα και προβλήματα άλλων ρυθμίσεων, είναι λογικό να έχει προβλήματα. Προβλήματα που έχουν να κάνουν, θα έλεγα, κυρίως με τις υποδομές και όχι τόσο με τη δημόσια υγεία. 
Υπάρχουν όμως και εκεί, και οφείλουμε και αυτό να το αναγνωρίσουμε, σημαντικά προβλήματα. Γνωρίζετε ότι αναφέρεστε στα αποτελέσματα της πρόσφατης αυτοψίας. Πρέπει να πω ότι δεν πρέπει να προσπαθούμε να προλάβουμε αυτά τα αποτελέσματα. Καλό είναι να τα αναμένουμε. Έχουμε μια εκτίμηση για το τι θα περιέχουν οι εκθέσεις. Δεν έχουμε την πλήρη έκθεση, στην οποία όμως πλήρη έκθεση των Ελεγκτών της Ευρωπαϊκής Ένωσης, θα δώσουμε τις δικές μας απαντήσεις. 
Υπάρχουν, λοιπόν, προβλήματα στις υποδομές που πρέπει να διορθωθούν και υπάρχουν και προβλήματα που δεν αντιμετωπίζονται, παρά μόνο με ένα μόνο τρόπο. Θεωρούμε, το Υπουργείο Γεωργίας, αλλά και το σύνολο της Κυβέρνησης, ότι τα προβλήματα αυτά θα αντιμετωπιστούν μόνο με τη δημιουργία της νέας αγοράς και γνωρίζετε πολύ καλά ότι πολύ πριν την επίσκεψη των Ελεγκτών της Ευρωπαϊκής Ένωσης, υπάρχει απόφαση της ελληνικής Κυβέρνησης και υπάρχει πρόβλεψη για τη δημιουργία της νέας αγοράς. Ολοκληρώνεται τώρα η προμελέτη και στο δεύτερο εξάμηνο του τρέχοντος έτους θα αρχίσει -και αυτό είναι και δέσμευσή μας- η κατασκευή της νέας αγοράς. Ως τότε πρέπει να υπάρξουν συγκεκριμένα μέτρα και παίρνονται μέτρα. 
Τα βελτιωτικά μέτρα της αγοράς είναι διαρκή και οι προσπάθειες είναι διαρκείς. Βελτιωτικά μέτρα που μπορούν να εξαντλήσουν όμως, επαναλαμβάνω, κάποια όρια. Ό,τι μέτρο παίρνουμε είναι προς την κατεύθυνση της περαιτέρω διασφάλισης της δημόσιας υγείας. Θεωρούμε όμως ότι ιδιαίτερος κίνδυνος για τη δημόσια υγεία από τη λειτουργία της αγοράς δεν υπάρχει και δεν υπάρχει, γιατί γίνονται διαρκείς έλεγχοι στην αγορά. Δεν είναι αλήθεια αυτό που λέτε ότι δεν ελέγχει κανείς και ότι το Υπουργείο Γεωργίας ή και άλλοι οργανισμοί ή φορείς ή Υπουργεία αποποιούνται τις ευθύνες τους. 
Στην αγορά υπάρχει έλεγχος και ο έλεγχος αυτός γίνεται και από συνεργεία του ΕΦΕΤ. Τα συνεργεία αυτά αποτελούνται από τους αστυκτηνιάτρους, οι οποίοι εδώ και πάρα πολλά χρόνια όντας υπό την εποπτεία, την καθοδήγηση και την ευθύνη του Υπουργείου Δημόσιας Τάξης, διενεργούσαν ελέγχους. Αυτοί οι αστυκτηνίατροι αποσπάστηκαν από το Υπουργείο Δημόσιας Τάξης στον ΕΦΕΤ και τώρα διενεργούν ελέγχους για τον ΕΦΕΤ και παράλληλα την αγορά ελέγχει και η κτηνιατρική υπηρεσία της Νομαρχιακής Αυτοδιοίκησης Πειραιά. 
Επομένως, έλεγχοι αστυκτηνιατρικοί γίνονται. Πρόβλημα για τη δημόσια υγεία δεν υπάρχει και πρόβλημα στις υποδομές, αλλά και στους όρους και τις προϋποθέσεις με τις οποίες θα έπρεπε να λειτουργεί μία σύγχρονη αγορά υπάρχουν και θα αντιμετωπιστούν με το συγκεκριμένο τρόπο: το Γ΄ Κοινοτικό Πλαίσιο Στήριξης και τη δημιουργία της νέας αγοράς. 
ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία τα υπόλοιπα. 
Η κα Ασημίνα Ξηροτύρη - Αικατερινάρη έχει το λόγο. 
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
Κύριε Υπουργέ, πραγματικά το ότι υπάρχει πρόβλημα, το είχαμε επισημάνει και με παλαιότερες ερωτήσεις γενικότερα για τα σφαγεία της χώρας και για την υγιεινή στους χώρους διαχείρισης των κρεάτων. Για τους χώρους, για την υγιεινή και για τους εργαζόμενους σ' αυτούς τους χώρους. 
Ήσασταν αισιόδοξος γενικά. Βέβαια, με τα σφαγεία, από πολλές ερωτήσεις που είχαμε κάνει και εμείς, είχατε και εσείς διατυπώσει τις ανησυχίες σας για τη μεγάλη καθυστέρηση που παρατηρείται πραγματικά στην εξασφάλιση χώρων υγιεινής κρέατος, όπως προβλέπονται και από τις κοινοτικές αποφάσεις, αλλά και από την ελληνική νομοθεσία. 
Το πρόβλημα, λοιπόν, της κεντρικής κρεαταγοράς ήρθε στην επικαιρότητα με τους ελέγχους της Ευρωπαϊκής Ένωσης, ενώ έπρεπε να έρθει στην επικαιρότητα και να λυθούν πιο γρήγορα τα προβλήματα με τους ελέγχους του ελληνικού κράτους. Εδώ, λοιπόν, διαπιστώνεται, όπως το έχουμε διαπιστώσει εδώ και τρία χρόνια που ξεκίνησε η λειτουργία του ΕΦΕΤ, ότι ο ΕΦΕΤ δεν έχει ακόμη την κατάλληλη υποδομή, αλλά και το νομοθετικό υπόβαθρο αλλά και τις αρμοδιότητες για να καλύψει όλους αυτούς τους ελέγχους που αυτήν τη στιγμή περιφέρονται από το Υπουργείο Γεωργίας προς το Υπουργείο Ανάπτυξης κ.ο.κ. και δεν έχουν τον αποδέκτη και δεν έχουν τελικά τον υπεύθυνο.
Αυτό το νόημα έχει η παρατήρησή μου στην ερώτηση, ότι δηλαδή δεν υπάρχει υπεύθυνη αρχή ελέγχου. Αυτό διαπιστώνεται και από τις δηλώσεις της Προέδρου του ΕΦΕΤ, ότι επισήμως δεν έχει όλες τις σχετικές αρμοδιότητες. Αυτό διαπιστώνεται ακόμα και από τη σχετική τοποθέτησή σας αλλά και από το Δελτίο Τύπου, το οποίο έχει εκδώσει το Υπουργείο Ανάπτυξης μετά τη σύσκεψη που είχε για το θέμα που συζητάμε. 
Εγώ θέλω να επικεντρώσω σε τρία ζητήματα το πρόβλημα που υπάρχει στην Κεντρική Λαχαναγορά: Κατ' αρχάς το πρόβλημα έγκειται στις υποδομές, που, όπως είπατε, δημιουργούν και τις συνθήκες ασφάλειας και υγιεινής. Διότι, αν υπάρχουν οι κατάλληλες υποδομές, θα υπάρχουν και όλα τα μέσα που εξασφαλίζουν την υγιεινή των χωρών. 
Εκείνο στο οποίο δεν μου απαντήσατε είναι για το νομοθετικό πλαίσιο της χώρας μας. Όπως και σε διάφορα άλλα θέματα, η χώρα μας δεν έχει εκσυγχρονίσει, δεν έχει καταστήσει ενιαίο το νομοθετικό της πλαίσιο, λαμβάνοντας υπόψη της και τις κοινοτικές οδηγίες. Στα θέματα υγιεινής των τροφίμων υπάρχει μεγάλη καθυστέρηση. 
Αυτή η ενιαιοποίηση του νομοθετικού πλαισίου θα φέρει τελικά και την ενιαιοποίηση και τη συνεργασία των Κέντρων Ελέγχου της χώρας. Πέρυσι είχαμε συζητήσει πάρα πολλά γι' αυτά τα θέματα της λειτουργίας των ΕΦΕΤ και των άλλων οργάνων που κάνουν τον έλεγχο των τροφίμων στη χώρα μας. Νομίζω ότι εδώ είναι το πρόβλημα και ότι θα πρέπει να το δείτε. Εμείς πιστεύουμε ότι το Υπουργείο Γεωργίας έχει πολύ μεγάλο μερίδιο ευθύνης και ότι θα πρέπει τελικά να αποφασίσετε για τις αρμοδιότητες και την ολοκλήρωση του Νομοθετικού πλαισίου. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πρέπει να πω ότι δεν κάνουμε πολιτική με βάση το πότε ένα θέμα έρχεται στην επιφάνεια από τα Μ.Μ.Ε.. Και αυτό το λέγω, επειδή θεωρώ ότι δεν πρέπει να ελεεινολογούμε διαρκώς τη χώρα μας για το σύστημα ελέγχου των τροφίμων. Δεν αναφέρομαι, βέβαια, σε εσάς. 
Μπορώ να αναφέρω πολλά παραδείγματα. Όπως ξέρετε, όλες οι διατροφικές κρίσεις στη χώρα μας είναι εισαγόμενες. Καμία δεν ξεκίνησε από την Ελλάδα. Αυτές τις μέρες συζητάμε για το πρόβλημα των γαρίδων και της χλωραμφελυκόλης. Πριν από δύο-τρεις μήνες το Υπουργείο Γεωργίας κατέσχεσε συγκεκριμένες ποσότητες γαρίδων προέλευσης Κίνας, που ήταν μολυσμένες με αυτό το αντιβιοτικό. Κανένας θόρυβος, όμως, δεν έγινε στα Μ.Μ.Ε.. Πουθενά δεν το ανακοίνωσαν. Κάνουμε τη δουλειά μας συστηματικά, χωρίς να δημιουργούμε κρίσεις, χωρίς να προβάλλουμε αυτό το πράγμα στα Μ.Μ.Ε., γιατί θεωρούμε ότι ο ρόλος ο δικός μας είναι διαφορετικός από αυτόν των Μ.Μ.Ε.. Το ίδιο γίνεται και με τη συγκεκριμένη αγορά και με κάθε διαδικασία ελέγχου. 
Ως προς τα θέματα των αρμοδιοτήτων του ΕΦΕΤ πρέπει να πω ότι εκκρεμούν κάποιες υπουργικές αποφάσεις, οι οποίες ετοιμάζονται. Αυτό, όμως, δεν σημαίνει ότι ο ΕΦΕΤ δεν κάνει ελέγχους. Ο ΕΦΕΤ έχει τους αστυκτηνιάτρους μέσα στην κρεαταγορά. Έχει κάνει συγκεκριμένους ελέγχους, έχει επιβάλει συγκεκριμένες ποινές, έχει παραπέμψει στη δικαιοσύνη παρανομίες που γίνονται στο χώρο της αγοράς. Όλα αυτά έχουν δημοσιοποιηθεί. Αυτό σημαίνει ότι έλεγχοι γίνονται. 
Επαναλαμβάνω ότι θα συμφωνήσω απόλυτα μαζί σας στο ότι χρειάζονται ακόμη περισσότερα μέτρα. Αυτά τα μέτρα χρειάζονται όχι επειδή στη χώρα μας υπάρχει καθυστέρηση, αλλά επειδή διαρκώς οι ανάγκες για την προστασία της δημόσιας υγείας, λόγω του τρόπου ανάπτυξης στο χώρο της Ευρωπαϊκής Ένωσης και όχι μόνο, δημιουργούν πολύ μεγαλύτερες απαιτήσεις. Οι ραγδαίες εξελίξεις απαιτούν πιο αυστηρές προδιαγραφές και όλες οι χώρες τρέχουν να τις προλάβουν. Αυτό είναι γεγονός, αλλά είναι διαφορετικό από το αν υπάρχουν ή όχι έλεγχοι στη χώρα μας και αν υπάρχει κίνδυνος για τη δημόσια υγεία. Πιστεύω ότι κίνδυνος δεν υπάρχει, γιατί καταβάλλουμε πολλές προσπάθειες σύνθετες και επίπονες, για να προστατεύσουμε και τους παραγωγούς και το εισόδημά τους, αλλά ιδιαίτερα τους καταναλωτές και την υγεία τους. 
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των επικαίρων ερωτήσεων δεύτερου κύκλου.
Πρώτη είναι η με αριθμό 299/21-1-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αντιμετώπιση των ζημιών από τις πλημμύρες του περασμένου Δεκεμβρίου στο Δήμο Οροπεδίου Λασιθίου Κρήτης. 
Η ερώτηση του κ. Καρχιμάκη έχει ως εξής:
"Το Οροπέδιο Λασιθίου Κρήτης, όπως ξέρετε είναι μία απομονωμένη, δυσπρόσιτη και καθαρά ορεινή περιοχή που βρίσκεται σε υψόμετρο οκτακοσίων πενήντα μέτρων, με έντονο το γεωργοκτηνοτροφικό χαρακτήρα και για πολλοστή φορά δοκιμάστηκε από τη μανία των καιρικών φαινομένων. 
Η πρόσφατη παρατεταμένη σε χρόνο και πρωτόγνωρη καταστροφική βροχοθύελλα του Δεκεμβρίου άφησε πίσω της μια εικόνα βιβλικής καταστροφής.
Τα πλημμυρικά αυτά νερά μετέτρεψαν τη λεκάνη του Οροπεδίου σε μία απέραντη λίμνη και προκάλεσαν ασυνήθιστες και καθολικές καταστροφές στη γεωργική παραγωγή, στο επαρχιακό κεντρικό οδικό δίκτυο, όπως και στο αγροτικό και δασικό δίκτυο, πηγάδια βούλιαξαν, παλαιές οικίες κατέρρευσαν, αντλιοστάσια, αποθήκες και οικίες πλημμύρισαν, φυσικές πηγές υδροδότησης των κατοικιών κατεστράφησαν λόγω κατολισθήσεων κλπ.
Με βάση τα παραπάνω ο Δήμος Λασιθίου εζήτησε από το Υπουργείο σας τα παρακάτω προκειμένου σε πρώτη φάση να αντιμετωπισθούν οι ζημιές. 
Την έκτακτη χρηματοδότηση του Δήμου με 80.000.000 δρχ. για την αποκατάσταση των ζημιών που προκλήθηκαν στο αγροτοδασικό οδικό δίκτυο. 
Την έκτακτη χρηματοδότηση του Δήμου με 100.000.000 δρχ. για την αποκατάσταση των καταστροφών που υπέστησαν τα τεχνικά του αποστραγγιστικού δικτύου του Οροπεδίου τα οποία είτε έσπασαν είτε βούλωσαν είτε καταπλακώθηκαν από φερτές ύλες.
Την εντολή του προς την αρμόδια για την αντιμετώπιση εκτάκτων ζημιών υπηρεσία, για την αντιμετώπιση των οποίων ζημιών δεν καλύπτονται από τον ΕΛΓΑ.
Ερωτάσθαι κύριε Υπουργέ¨: 
Αν προτίθεστε να καλύψετε τα παραπάνω αιτήματα του Δήμου Οροπεδίου, όπως και σε άλλες παρόμοιες περιπτώσεις στην υπόλοιπη Ελλάδα".
Ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας έχει το λόγο. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, ο ερωτών συνάδελφος έχει απόλυτο δίκιο, γιατί πραγματικά η θεομηνία που έπληξε το Οροπέδιο Λασιθίου στις αρχές του Δεκέμβρη δημιούργησε τεράστιες καταστροφές και στις υποδομές, αλλά και στις εγκαταστάσεις και στο φυτικό και στο ζωικό κεφάλαιο. 
Το Υπουργείο Εσωτερικών, σε συνεργασία με την περιφέρεια Κρήτης, φρόντισε να καλύψει με χρηματοδοτήσεις όλες τις ανάγκες αποκατάστασης των δικτύων ύδρευσης, των αποστραγγιστικών έργων. Συγκεκριμένα το Υπουργείο Εσωτερικών διέθεσε στο Δήμο Οροπεδίου 59.000 ευρώ, περίπου 20.000.000 δραχμές, ενώ η περιφέρεια Κρήτης ενέταξε δύο έργα: τα τεχνικά αποστραγγιστικά έργα αγροτικής και δημοτικής οδοποιίας με έναν προϋπολογισμό 130.000.000 δραχμών και την αποκατάσταση των έργων ύδρευσης του Δήμου Οροπεδίου Λασιθίου με προϋπολογισμό 20.000.000 δραχμών. 
Όσον αφορά τώρα τις ζημιές που έγιναν στους αγρότες του Οροπεδίου, η Κυβέρνηση ανακοίνωσε μέτρα αντιμετώπισης των προβλημάτων αυτών. Πρώτα πρώτα για όσες χρειάζονταν καταγραφή από τον ΕΛΓΑ, ξεκίνησε η διαδικασία της καταγραφής και θα δοθούν προκαταβολές, για να καλύψουν το 50% των ζημιών, μόλις καταγραφούν ποιες είναι αυτές οι ζημιές. Πήρε όμως και μέτρα για να μπορέσουν να αποκατασταθούν και το φυτικό και το ζωικό κεφάλαιο, οι γεωργοκτηνοτροφικές εγκαταστάσεις, να αποζημιωθούν οι καταστροφές που έγιναν σε αποθηκευμένα προϊόντα και ζωοτροφές και βέβαια να μπορέσουν να υπάρξουν και πιστωτικές διευκολύνσεις σε όλους τους πληγέντες αγρότες, οι οποίοι είχαν ληξιπρόθεσμα δάνεια μέσα στο πρώτο εξάμηνο του 2002. 
Παράλληλα έχει προσφύγει η ελληνική Κυβέρνηση στην Κοινοτική αλληλεγγύη και στην απαραίτητη έγκριση, για να μπορέσει να αποζημιώσει αυτά που δεν περιλαμβάνονται μέσα στο φάσμα των αποζημιώσεων του ΕΛΓΑ και πιστεύουμε ότι θα έχουμε γρήγορη ανταπόκριση από την Ευρωπαϊκή Ένωση και σ' υτό το θέμα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρχιμάκης έχει το λόγο. 
ΜΙΧΑΗΛ ΚΑΡΧΙΜΑΚΗΣ: Εγώ οφείλω να επαναλάβω ότι η συγκεκριμένη περιοχή είναι η πιο απομακρυσμένη και η πιο δυσπρόσιτη στο νομό, έχει γεωργοκτηνοτροφικό χαρακτήρα. Αν είχατε τη δυνατότητα να τη δείτε το τελευταίο διάστημα, μετά τις τελευταίες χιονοπτώσεις, οι οποίες επακολούθησαν των πλημμυρών, θα διαπιστώνατε ότι πρόκειται για ένα βομβαρδισμένο τοπίο στην κυριολεξία σε όλα τα επίπεδα και στο οδικό δίκτυο και στο αγροτοδασικό δίκτυο και στα δίκτυα ύδρευσης και στα αποχετευτικά δίκτυα. Δεν υπάρχει τίποτε όρθιο. Θεωρώ ότι το ποσό της έκτακτης χρηματοδότησης που δίνει το Υπουργείο Εσωτερικών δεν είναι επαρκές και θα ήθελα να σας παρακαλέσω αν μπορούσε να διευρυνθεί ή να επεκταθεί αυτό το ποσό, γιατί έχουμε και το θέμα του χιονιού που προκάλεσε νέες ζημιές και δημιούργησε μεγάλα προβλήματα. Δηλαδή η απογραφή των ζημιών μέσα από τις κρατικές υπηρεσίες είναι περίπου γύρω στα 800.000.000 δραχμές. 
Θεωρώ, λοιπόν, ότι το ποσόν της παροχής από το Υπουργείο Εθνικής Οικονομίας, που είναι περίπου στα 150 εκατομμύρια συν 20 εκατομμύρια, δεν φτάνουν σε καμία περίπτωση έτσι ώστε να καλυφθούν οι ζημιές σε μία περιοχή, η οποία πραγματικά το έχει ανάγκη.
Και θέλω να πω ότι για τη συγκεκριμένη περιοχή και τις ανάγκες τις οποίες έχει, σε σχέση με την προσφορά της και τη συμβολή της, το ποσό το οποίο δίδεται είναι δυσανάλογο, γιατί όπως γνωρίζουμε το Οροπέδιο Λασιθίου είναι ο βασικός τροφοδότης του φράγματος Αποσελέμη, το οποίο είναι υπό κατασκευή και το οποίο θα δώσει τη λύση στην ύδρευση της πόλεως του Ηρακλείου και όχι μόνο. 
Καταλαβαίνετε, λοιπόν, ότι χρειάζεται μια πρόσθετη φροντίδα, μια πρόσθετη συμπαράσταση σ' αυτόν τον τόπο, για να μην αισθάνεται ότι είναι εγκαταλελειμένος και περιθωριοποιημένος. Θα παρακαλούσα, λοιπόν, για άλλη μια φορά τη δική σας κατάθεση, τη δική σας συμπαράσταση, έτσι ώστε το ποσό των 20 εκατομμυρίων να μη μείνει εκεί, αλλά να προστεθεί και άλλο ποσό. Πιστεύω ότι μπορείτε να το κάνετε, όπως έχει γίνει και σε άλλες περιοχές της χώρας που επλήγησαν. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, στην επίκαιρη ερώτηση ζητείται από το συνάδελφο ένα ποσό 180 εκατομμυρίων για να μπορέσουν να αντιμετωπιστούν οι συγκεκριμένες καταστροφές, οι οποίες περιγράφονται. Είναι καταστροφές σε οδικά δίκτυα, επαρχιακά και αγροτικά, είναι καταστροφές σε δίκτυα ύδρευσης και σε υδρομαστεύσεις. Είναι ζημιές οι οποίες έχουν γίνει και σε οδικά δίκτυα μέσα στο εσωτερικό οδικό δίκτυο των δήμων. 
Σε αυτό το αίτημα των 180 εκατομμυρίων ανταποκρινόμαστε δίνοντας 170 εκατομμύρια και κάτι. Αν δεν καλύπτεται το σύνολο των αναγκών, το Υπουργείο Εσωτερικών είναι πάντοτε δίπλα στους δημάρχους για να μπορέσει να βοηθήσει την προσπάθειά τους αυτή και σε επίπεδο πρόληψης, αλλά και σε επίπεδο αποκατάστασης των ζημιών, όταν υπάρχουν. Θα σταθούμε κοντά στο Δήμο Οροπεδίου, αν χρειαστεί να υπάρξει μια πρόσθετη ενίσχυση. 
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 305 επίκαιρη ερώτηση της Βουλευτού της Νέας Δημοκρατίας κας Σοφίας Καλαντζάκου, προς τον Υπουργό Εθνικής Παιδείας και Θρησκευμάτων, σχετικώς με την εφαρμογή του προγράμματος Ολυμπιακής Εκπαίδευσης στα σχολεία, κ.λ.π. 
Η επίκαιρη ερώτηση της κας. Καλαντζάκου έχει ως εξής: 
" Η εφαρμογή του προγράμματος Ολυμπιακής Εκπαίδευσης οδηγείται με βεβαιότητα σε ολική αποτυχία, εφόσον δεν έχουν εξασφαλιστεί η έγκαιρη και συστηματική επιμόρφωση των προσλαμβανομένων αναπληρωτών εκπαιδευτικών, η αναγκαία υλικοτεχνική υποδομή των σχολείων και ένα αξιόπιστο σύστημα αξιολόγησης της εκτέλεσης του προγράμματος. 
Γι' αυτό ερωτάται ο Υπουργός Εθνικής Παιδείας και Θρησκευμάτων τι πρόκειται να πράξει ώστε:
1. Οι εκπαιδευτικοί, που καλούνται να εφαρμόσουν το πρόγραμμα, να μην περιπλανώνται από σχολείο σε σχολείο και να λαμβάνουν εγκαίρως την κατάλληλη συστηματική επιμόρφωση και το αναγκαίο εκπαιδευτικό υλικό και 
2. Να εξασφαλιστεί σε όλα τα σχολεία η απαιτούμενη υλικοτεχνική υποδομή. Να εισαχθεί ένα αξιόπιστο σύστημα συνεχούς παρακολούθησης και αντικειμενικής αξιολόγησης της πορείας του προγράμματος."
Θα απαντήσει η Υφυπουργός Εθνικής Παιδείας και Θρησκευμάτων, η κ. Κούρκουλα. Έχετε το λόγο. 
ΕΛΕΝΗ ΚΟΥΡΚΟΥΛΑ (Υφυπουργός Εθνικής Παιδείας & Θρησκευμάτων): Ευχαριστώ, κύριε Πρόεδρε. 
Κυρία συνάδελφε, θα ήθελα να συμφωνήσουμε εδώ ότι δεν είναι δεδομένη η πλήρης αποτυχία του προγράμματος Ολυμπιακής Παιδείας. Επίσης θα ήθελα να συμφωνήσουμε -χαίρομαι πολύ που κάνετε την ερώτηση αυτή- ότι η Ολυμπιακή Παιδεία πρέπει να είναι υπόθεση όλων μας, υμών και ημών, και να αποφασίσουμε εδώ για τη σίγουρη επιτυχία της, για την οποία το Υπουργείο Παιδείας δουλεύει. 
Κατ' αρχάς η εκπαίδευση των δύο χιλιάδων γυμναστών, των δύο χιλιάδων εκπαιδευτικών της φυσικής αγωγής, έχει γίνει με πολύωρα σεμινάρια. Το τελευταίο έγινε πριν από δεκαπέντε μέρες στο Στάδιο Ειρήνης και Φιλίας, όπου εκεί εκπαίδευσαν τους εκπαιδευτικούς, καθηγητές πανεπιστημίου, προσωπικότητες του Ολυμπισμού, άνθρωποι του "Αθήνα 2004". Συγχρόνως έγινε και βιωματική διδασκαλία. Οι εκπαιδευτικοί αυτοί είχαν χωριστεί κατά ομάδες είκοσι-εικοσιπέντε ανθρώπων, όπου έκαναν και βιωματική διδασκαλία των προγραμμάτων της Ολυμπιακής Παιδείας. 
Παράλληλα έχουν εκδοθεί οκτώ βιβλία και μια βιντεοκασέτα, η οποία είναι παραγωγή του "Αθήνα 2004" και του Υπουργείου Παιδείας, που έχουν μοιραστεί σε αυτούς τους δύο χιλιάδες εκπαιδευτικούς εδώ και πολύ καιρό. Αυτήν τη στιγμή βρίσκονται στο στάδιο της αποστολής τους σε κάθε σχολική μονάδα. Δηλαδή δέκα χιλιάδες σχολεία θα παραλάβουν μέσα στο επόμενο διάστημα αυτό το έντυπο υλικό.
Τώρα, για την τοποθέτηση των εκπαιδευτικών της ολυμπιακής παιδείας, θα έλεγα πως ό,τι ισχύει και για τους άλλους εκπαιδευτικούς. Είναι αρμοδιότητα των ΠΥΣΔΕ, που είναι τα υπηρεσιακά συμβούλια, στα οποία συμμετέχουν και εκπαιδευτικοί εκλεγμένοι, δηλαδή εκπρόσωποι του κλάδου. Τα περιφερειακά αυτά συμβούλια προσπαθούν και να τοποθετήσουν τους καθηγητές με γνώμονα το όφελός τους, αλλά βεβαίως να καλύψουν και τις κενές θέσεις.
Θα ήθελα να δούμε την Ολυμπιακή Παιδεία -γιατί έτσι είναι- σαν ένα πρωτοποριακό εγχείρημα, που έχει σαν στόχο το ανοιχτό σχολείο. Η ερώτησή σας για την υλικοτεχνική υποδομή θα έλεγα ότι έχει απαντηθεί μεν με την απάντησή που σας έδωσα για το έντυπο υλικό, απ' την άλλη θα σας έλεγα ότι η Ολυμπιακή Παιδεία είναι μια υπόθεση ανοιχτού σχολείου στην τοπική κοινωνία. Άρα ως χώρους και υλικοτεχνική υποδομή για τους καθηγητές και για τα παιδιά, οφείλουμε να θεωρήσουμε όλη την υλικοτεχνική υποδομή μιας τοπικής κοινωνίας, δηλαδή τα γήπεδα, τους χώρους Τοπικής Αυτοδιοίκησης. Δεν βλέπουμε -ούτε οι εκπαιδευτικοί μας το βλέπουν αυτό- την υπόθεση της Ολυμπιακής Παιδείας σαν μια κλειστή υπόθεση της αυλής ενός σχολείου.
Όσο για την αξιολόγηση του προγράμματος, αυτό το πρόγραμμα έχει αξιολογηθεί ήδη από το Παιδαγωγικό Ινστιτούτο την πρώτη του χρονιά. Επίσης έχουμε μια αξιολόγηση από το Πανεπιστήμιο Θεσσαλίας -που το κρίνει ως απολύτως θετικό- με ερωτηματολόγιο που είχε απευθυνθεί και σε καθηγητές και σε μαθητές. Αυτήν τη στιγμή η Διεύθυνση Φυσικής Αγωγής του Υπουργείου Παιδείας ετοιμάζει σχετικό ερωτηματολόγιο, που θα δοθεί σε όλη την εκπαιδευτική κοινότητα, για να βγάλουμε τα συμπεράσματά μας. Τα συμπεράσματα των μέχρι τώρα αξιολογήσεων είναι πλήρως θετικά.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κα Καλαντζάκου έχει το λόγο.
ΣΟΦΙΑ ΚΑΛΑΝΤΖΑΚΟΥ: Κύριοι συνάδελφοι, νομίζω πως όλοι πιστεύουμε ότι είναι πάρα πολύ σημαντικό να πετύχουν και οι Ολυμπιακοί Αγώνες και να υπάρξει ένα άνοιγμα του σχολείου και να αποκτήσουν οι μαθητές προσλαμβάνουσες παραστάσεις.
Όμως, αυτό δεν αποτελεί λόγο να καλύψουμε μία πραγματικότητα, η οποία υφίσταται. Αναρωτιέμαι αν η ΔΟΕ και ο "Αθήνα 2004", που ξέρω με τι κόπο εκπόνησε το υλικό, έχουν γνώση για το πώς αυτό εφαρμόζεται και ότι αυτό αποτελεί πραγματικά σήμερα το σήμα κατατεθέν της έλλειψης οργάνωσης, της πρόχειρης υλοποίησης και της αποδοχής ενός πολύ χαμηλού πήχη, που σίγουρα στους Ολυμπιακούς δεν θα μας έδινε μετάλλιο.
Η κατάσταση σε γενικές γραμμές έχει ως εξής: Οι αναπληρωτές καθηγητές φυσικής αγωγής που προσλήφθηκαν τον Οκτώβριο, άρχισαν να επιμορφώνονται μόλις πριν από τα Χριστούγεννα και αμέσως μετά στο σεμινάριο που αναφέρατε, ένα σεμινάριο που έγινε μέσα σε χιονοθύελλα, με τον Υπουργό αποκλεισμένο να μην μπορεί να παραστεί. Όχι μόνο συνέβη αυτό, αλλά η πρώτη μέρα αναβλήθηκε, πολλοί εισηγητές δεν ήλθαν ούτε τη δεύτερη μέρα και η αντίληψη που καλλιεργήθηκε ήταν ότι το μέλλον του προγράμματος εξαρτάται από τις επιδόσεις των εκπαιδευτικών.
Δεύτερον, το επιμορφωτικό υλικό, και αυτό ανεπαρκές, χορηγείται στους εκπαιδευτικούς τις παραμονές των Χριστουγέννων. Αυτό μου το δηλώνετε εσείς σε ερώτηση που σας είχα κάνει, που δεν ήταν επίκαιρη. Σημειωτέον ότι οι μαθητές δεν έχουν καν υλικό τον Ιανουάριο -χαίρομαι που μου λέτε ότι θα το στείλουν το υλικό αυτό- βασίζονται σε φωτοτυπίες αυτήν τη στιγμή, οι οποίες μπορούν να δοθούν μόνο εάν το σχολείο επιτρέψει το επιπρόσθετο κόστος.
Τρίτον, η αξιολόγηση της εφαρμογής του προγράμματος εξαντλείται στην καταγραφή των απόψεων των μαθητών. Ξέρω ότι ζητάτε και τις απόψεις των καθηγητών, ξέρω ότι τους ζητάτε και μία δραστηριότητα ανά μήνα και θα επανέλθω σε αυτό. Όμως, με τόσα πολλά σχολεία που πρέπει να καλύψουν, δεν μπορώ να φανταστώ πώς θα καλύψουν αυτές τις δραστηριότητες.
Τέταρτον, η υλικοτεχνική υποδομή των περισσοτέρων σχολείων παραμένει τελείως ανεπαρκής. Πού είναι τα οπτικοακουστικά συστήματα, το Ίντερνετ; Ζητάτε να διδάξουν οι εκπαιδευτικοί νέα αθλήματα, όπως το μπάντινγκτον, αλλά αυτό το κάνουν με ρακέτες θαλάσσης. Οι εκπαιδευτικοί περιπλανώνται από σχολείο σε σχολείο. Ένας εκπαιδευτικός μπορεί να καλύπτει και επτά σχολεία. Αυτό βοηθάει το έργο τους;
Πιστεύω πως τα πράγματα, όπως έχουν διαμορφωθεί σήμερα στο δημοτικό, είναι μία προσπάθεια να υλοποιήσετε το ολοήμερο σχολείο. Στη δευτεροβάθμια εκπαίδευση…
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Κύριε Πρόεδρε, δώστε μου λίγο χρόνο, παρακαλώ.
ΠΡΟΕΔΡΕΥΩΝ (Κωνσταντίνος Γείτονας): Κυρία συνάδελφε, πήρατε επιπλέον χρόνο, τελειώνετε σας παρακαλώ.
ΣΟΦΙΑ ΚΑΛΑΝΤΖΑΚΟΥ: …έχετε δώσει μία ώρα την εβδομάδα και πρέπει οι εκπαιδευτικοί να κλέψουν χρόνο από τη φυσική, τη γεωγραφία, τα μαθηματικά.
Και ζητάτε επίσης να γίνουν όλες αυτές οι δραστηριότητες, να έρθουν οι εκπαιδευτικοί σε επαφή με την κοινωνία, αλλά δεν τους έχετε πει με τι ευθύνη θα μπορούν να μεταφέρουν τα παιδιά από ένα χώρο σε άλλο ούτε και πώς θα αποζημιωθούν γι'αυτές τις δραστηριότητες.
Νομίζω ότι πρόκειται για μια ισοπέδωση μιας καταπληκτικής ιδέας. Πιστεύω ότι από το σχολείο ξεκινούν όλα, στηρίζουμε αυτήν την προσπάθεια, αλλά θέλουμε τη σοβαρή υλοποίηση της.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο.
ΕΛΕΝΗ ΚΟΥΡΚΟΥΛΑ (Υφυπουργός Εθνικής Παιδείας και Θρησκευμάτων): Κυρία συνάδελφε, θα ήθελα απέναντι σε μια μαύρη πραγματικότητα που παρουσιάζετε, να παρουσιάσω την άσπρη εκδοχή της και όχι επειδή χιόνιζε, γιατί μέσα στη χιονοθύελλα εγώ ήμουν στο Στάδιο Ειρήνης και Φιλίας που ήταν κατάμεστο, ήταν χίλιοι εκπαιδευτικοί μέσα με τους οποίους έκανα διάλογο και δεν διατύπωσαν τίποτε από αυτά που μου λέτε σήμερα εδώ εσείς, ίσα-ίσα διατύπωσαν την πρόθεσή τους να πάμε μπροστά.
Θεωρώ ότι δεν πρέπει να βλέπουμε το θέμα της Ολυμπιακής Παιδείας με μία αντιπολιτευτική λογική. Απόδειξη όλων αυτών που σας λέω και της επιτυχίας του προγράμματος -και δυστυχώς, δεν μπορούσα να τα μεταφέρω όλα εδώ- είναι αν θα μπορούσατε να είχατε την ευκαιρία και είναι στη διάθεσή σας να δείτε πάνω από εξακόσιες βιντεοκασέτες που έχουν στείλει όλα τα σχολεία της χώρας, ερασιτεχνικά τραβηγμένες από τους εκπαιδευτικούς και από τα παιδιά με την εμπειρία τους και τις εκδηλώσεις τους, στα πλαίσια της Ολυμπιακής Παιδείας, όπως επίσης και τεράστιες κούτες με τις εργασίες τους πάνω στο ίδιο θέμα. Αυτό σημαίνει ζωντάνια, ότι το πρόγραμμα προχωράει εις πείσμα όσων λέτε εσείς. 
Συγχρόνως θέλω να σας πω ότι δεν είναι υπόθεση του Υπουργείου Παιδείας να πουν στους καθηγητές πώς θα μεταφέρουν τα παιδιά. Υπάρχουν εδώ και χρόνια και το ξέρετε, όπως και εγώ, γιατί κάναμε στο σχολείο, εθελοντές καθηγητές οι οποίοι παίρνουν τα παιδιά με δική τους ευθύνη και τα πηγαίνουν να δουν θέατρο, την άλλη να δουν έναν αρχαιολογικό τόπο χωρίς να τους το λέει το Υπουργείο Παιδείας. Πόσω μάλλον τώρα που στα πλαίσια της Ολυμπιακής Παιδείας οι καθηγητές καλούνται να κάνουν μιαν άλλην προσπάθεια, η οποία μπορεί να μην έχει σχέση με αποφάσεις του Υπουργείου Παιδείας…
ΣΟΦΙΑ ΚΑΛΑΝΤΖΑΚΟΥ: Είναι σε ένα σχολείο…
ΠΡΟΕΔΡΕΥΩΝ (Κωνσταντίνος Γείτονας): Κυρία Καλαντζάκου, δεν σας διέκοψε η κυρία Υπουργός. Εσείς γιατί το κάνετε;
ΕΛΕΝΗ ΚΟΥΡΚΟΥΛΑ (Υφυπουργός Εθνικής Παιδείας και Θρησκευμάτων): Θα ήθελα ολοκληρώνοντας να πω ότι όπως και τους Ολυμπιακούς Αγώνες ας δούμε και την Ολυμπιακή Παιδεία σαν μεγάλη ευκαιρία λόγω των Ολυμπιακών Αγώνων για μια άλλη γνώση, για μια άλλη συμπεριφορά και εκ μέρους των μαθητών και εκ μέρους των καθηγητών. Μια υπέρβαση θα έλεγα με στόχο την άλλη παιδεία, την άλλη γνώση και με εθελοντική διάθεση. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 304/21-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις της Κυβέρνησης για τη χορήγηση έκτακτης οικονομικής ενίσχυσης στους οικοδόμους.
Η επίκαιρη ερώτηση έχει ως εξής:
"Η έντονη και παρατεταμένη κακοκαιρία σε συνδυασμό με τον παγετό που έπληξε πολλούς νομούς της χώρας εκτός των άλλων δημιούργησε σοβαρά προβλήματα και στους οικοδόμους, αφού λόγω των καιρικών συνθηκών δεν εργάζονται για μεγάλο χρονικό διάστημα.
Η κατάσταση αυτή σε συνδυασμό και τα γενικότερα προβλήματα που αντιμετωπίζει ο κλάδος οδήγησε σε οικονομικό αδιέξοδο χιλιάδες οικοδόμους και τις οικογένειές τους. Για το λόγο αυτό οι εργαζόμενοι στον κλάδο και οι συνδικαλιστικές τους οργανώσεις ζητούν την καταβολή έκτακτης οικονομικής ενίσχυσης ύψους διακοσίων χιλιάδων δραχμών στους οικοδόμους αυτών των περιοχών, ώστε να μπορέσουν να ανταπεξέλθουν.
Ερωτάται ο κύριος Υπουργός εάν προτίθεται η Κυβέρνηση να προχωρήσει άμεσα στην καταβολή έκτακτης οικονομικής ενίσχυσης στους οικοδόμους των περιοχών που επλήγησαν."
Ο κύριος Υφυπουργός έχει το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Απαντώντας στο συνάδελφο, κ. Τσιόγκα, θα ήθελα να ενημερώσω και το Σώμα για ένα θέμα, το οποίο έχει πάρει και δημοσιότητα. Το θέμα που τίθεται με την επίκαιρη ερώτηση του συναδέλφου.
Είναι γνωστό ότι οι οικοδόμοι λαμβάνουν κάθε χρόνο σύμφωνα με το άρθρο 22 του ν.1836/89 το ειδικό εποχιακό επίδομα. Για το έτος 2001 το ύψος αυτού του ειδικού εποχιακού βοηθήματος ανήλθε στις 187.000 δραχμές ή για να μιλάμε με σύγχρονους πλέον όρους στα 550 ευρώ. 
Επίσης οι οικοδόμοι δύνανται να επιδοτηθούν λόγω ανεργίας με τις ευνοϊκές ρυθμίσεις των διατάξεων του άρθρου 28 του ν.2434/96, στο οποίο άρθρο, αυτού του νόμου, προβλέπονται, ειδικά, ευνοϊκά για τον κλάδο των οικοδόμων εκατό ημερομίσθια κατά το τελευταίο δεκατετράμηνο για την επιδότηση των ανέργων οικοδόμων.
Τα στοιχεία αυτά του εποχιακού επιδόματος και της επιδότησης ανεργίας είναι καθαρά δείγματα μιας πολιτικής στήριξης του κλάδου των οικοδόμων και εκδήλωση της ευαισθησίας μας απέναντι σε μια κατηγορία εργαζομένων, που εργάζονται πράγματι σε πλαίσια σκληρών συνθηκών. 
Γενικότερα, θα ήθελα να πω ότι οι οικονομικές ενισχύσεις χορηγούνται σε ανέργους, οι οποίοι δεν έχουν προϋποθέσεις τακτικής επιδότησης. Οι οικονομικές αυτές ενισχύσεις χορηγούνται υπό ορισμένες προϋποθέσεις, όπως η πραγματοποίηση ενός ορισμένου αριθμού ημερομισθίων, από τα οποία θα προκύπτει η μειωμένη απασχόλησή τους και το ύψος του οικογενειακού τους εισοδήματος, που θα πρέπει να είναι χαμηλό.
Η πολιτική του ΟΑΕΔ είναι, μέσα από τις οικονομικές δυνατότητες που του παρέχει ο προϋπολογισμός του, να προσφέρει οικονομικές ενισχύσεις σε κατηγορίες εργαζομένων, που περιήλθαν σε κατάσταση ανεργίας, όπως είναι άνεργοι από κλείσιμο επιχειρήσεων, όπως είναι άνεργοι λόγω μειωμένης απασχόλησης κλπ. Να προσφέρει, λοιπόν, αυτές τις ενισχύσεις με ορισμένες προϋποθέσεις, οι οποίες θα κινούνται πάντα στα πλαίσια του προϋπολογισμού του ΟΑΕΔ. 
Όσον αφορά, λοιπόν, με βάση όλα τα παραπάνω, την καταβολή έκτακτης οικονομικής ενίσχυσης στους οικοδόμους όλης της χώρας, πέραν του εποχιακού βοηθήματος και του επιδόματος ανεργίας, όπως αναπτύχθηκαν, δεν είναι δυνατόν να παρασχεθεί αυτή η πρόσθετη έκτακτη οικονομική ενίσχυση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, θα ήθελα να κάνω μία επισήμανση για την τελευταία φράση του κυρίου Υπουργού, που είπε "για όλη την Ελλάδα".
Εμείς μιλάμε για τις περιοχές που επλήγησαν από την κακοκαιρία και βέβαια με συνέπειες σοβαρές για τους οικοδόμους.
Εσείς όμως, κύριε Υφυπουργέ, γνωρίζετε πολύ καλά, μια και είσθε από μια περιοχή που μαστίζεται από την ανεργία, όπως ο Νομός Γρεβενών, αλλά και από το πλήγμα που δέχθηκαν και οι οικοδόμοι από τα ακραία καιρικά φαινόμενα αυτήν την περίοδο. Εμείς μιλάμε για περιοχές όπως η Θεσσαλία, η Μακεδονία, η Θράκη, η Βοιωτία, η Λήμνος, περιοχές που απασχόλησαν και τα ίδια τα συνδικάτα. Δηλαδή τα ίδια τα συνδικάτα συζήτησαν, συγκεντρώθηκαν, πραγματοποίησαν συνελεύσεις, είδαν το πρόβλημα και με δικά τους υπομνήματα εμείς καταθέσαμε αυτήν την επίκαιρη ερώτηση.
Είναι γνωστό ότι το κύμα κακοκαιρίας άρχισε στο πρώτο δεκαήμερο του Δεκεμβρίου, όπως επίσης είναι γνωστό ότι όλο αυτό το διάστημα σ΄ αυτές τις περιοχές οι οικοδόμοι δεν έχουν σταυρώσει μεροκάματο. Εκτός από τις άλλες ζημιές που προκάλεσε η κακοκαιρία, πρέπει να πούμε ότι οι εργαζόμενοι στις οικοδομές, σε υπαίθρια τεχνικά έργα, αλλά και σε επιχειρήσεις τσιμεντοκολώνων, τσιμεντοσωλήνων κλπ. Δεν δούλεψαν, με αποτέλεσμα να χάσουν πολλά μεροκάματα, αλλά και τα ένσημά τους, αφού σ΄ αυτές τις περιοχές είχαμε και θερμοκρασίες μέχρι και μείον 28 βαθμούς.
Για τους λόγους αυτούς, θεωρούμε δίκαιο και απόλυτα επιβεβλημένο, με βάση και το αίτημα των συνδικάτων, να ενισχυθούν αυτές οι περιοχές που επλήγησαν από την κακοκαιρία με την έκτακτη οικονομική ενίσχυση των 200.000 δραχμών για να μπορέσουν να βουλώσουν καμιά τρύπα και από το βαρύ χειμώνα και από την αισχροκέρδεια που παρατηρείται στην αγορά στα είδη πλατιάς λαϊκής κατανάλωσης , αλλά και από την αυξημένη χρήση θέρμανσης. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΛΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η ευαισθησία των συναδέλφων και όλων μας, νομίζω, ότι είναι δεδομένη για το θέμα αυτό. Πρέπει, όμως να πω ότι το εποχιακό βοήθημα, το οποίο διατίθεται προς τους οικοδόμους και προς τα συναφή επαγγέλματα αυτού του κλάδου δίδεται ακριβώς επειδή έχουν ληφθεί υπόψη οι συνθήκες, στις οποίες ο κλάδος αυτός καλείται να εργαστεί. Κι επειδή δεν μπορεί να εργαστεί λόγω καιρικών συνθηκών, όπως και τα πρόσφατα ακραία καιρικά φαινόμενα τα οποία συνέβησαν και στη δική μου ιδιαίτερη πατρίδα αλλά και σε άλλες περιοχές της χώρας, γι΄ αυτό έχει προβλεφθεί αυτό το εποχιακό βοήθημα.
Δεύτερον - η απάντησή μου είναι για όλη τη χώρα και όχι για τμήματα της χώρας- πρέπει να πω ότι η τελευταία κακοκαιρία, αν είναι να δώσουμε μια ουσιαστική απάντηση, αφορά περίπου όλη τη χώρα. Αν δηλαδή κανείς δεχόταν να απαντήσει σε ένα τμήμα κάποιων συνδικάτων και να αφήσει ένα υπόλοιπο τμήμα εκτός της κάλυψης, θα ήταν άδικος. Άρα πράγματι μιλάμε για όλη τη χώρα. Αλλά για όλη τη χώρα έχει προβλεφθεί αυτό που ονόμασα εποχιακό βοήθημα.
Και ένα τελευταίο σημείο που θα ήθελα να υπογραμμίσω είναι το εξής: Σχετικά με την οικοδομή και τα συναφή επαγγέλματα η μεγάλη προσπάθεια, η οποία γίνεται δεν αφορά πλέον παθητικές πολιτικές, πολιτικές δηλαδή με τις οποίες στηρίζουμε το εισόδημα μέσω επιδομάτων ανεργίας και μέσω βοηθημάτων προς τους εργαζόμενους σ' αυτόν τον κλάδο. Αφορά, πλέον, ενεργητικές πολιτικές, οι οποίες έχουν σχέση με μεγάλα κατασκευαστικά προγράμματα που αναπτύσσονται στη χώρα, όπως είναι τα μεγάλα κατασκευαστικά προγράμματα των δημοσίων έργων στα πλαίσια του Β΄ Κοινοτικού Πλαισίου Στήριξης και τώρα του Γ΄ Κοινοτικού Πλαισίου Στήριξης και βεβαίως τα κατασκευαστικά προγράμματα, που αφορούν τις υποδομές των Ολυμπιακών Αγώνων. Έχουμε δηλαδή μια στροφή από τις παθητικές πολιτικές επιδότησης της ανεργίας, σε ενεργητικές πολιτικές ανάπτυξης της απασχόλησης και δημιουργίας πρόσθετου εισοδήματος.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερησία διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Δημοσίας Τάξης: "Για την αντιμετώπιση της παράνομης κατοχής, χρήσης και εμπορίας πυροβόλων όπλων και συναφών μηχανισμών και αντικειμένων".
Από τη Νέα Δημοκρατία ορίζεται Κοινοβουλευτικός Εκπρόσωπος για τη συζήτηση της πρότασης νόμου ο Βουλευτής Β΄ Αθηνών κ. Βύρων Πολύδωρας. 
Επίσης, έχω την τιμή να ανακοινώσω στο Σώμα ότι με επιστολή προς τον Πρόεδρο της Βουλής κ. Απόστολο Κακλαμάνη ο Πρόεδρος της Νέας Δημοκρατίας κ. Κώστας Καραμανλής γνωρίζει ότι ορίζεται αναπληρωτής Κοινοβουλευτικός Εκπρόσωπος ο Βουλευτής Κορινθίας κ. Αναστάσιος Παπαληγούρας.
Το λόγο έχει ο κ. Κασσίμης.
ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, η έξαρση της εγκληματικότητας μέσα στη δεκαετία του 1990 συνοδεύτηκε και από την εκρηκτική αύξηση χρήσης πυροβόλων όπλων με όλες τις επιπτώσεις που μπορεί να είχε κάτι τέτοιο. 
Θέλω να επισημάνω ότι είναι χαρακτηριστικό ότι από τις σαράντα τρεις χιλιάδες ληστείες και διαρρήξεις, που είχαμε το 1991, μέσα στη δεκαετία φθάσαμε το χρόνο τις εβδομήντα χιλιάδες και από δυόμισι χιλιάδες υποθέσεις ναρκωτικών, που αφορούσαν τρεισήμισι χιλιάδες άτομα, φθάσαμε στις οκτώ χιλιάδες με ανάμειξη δώδεκα χιλιάδων πεντακοσίων ανθρώπων. Οι δε ανθρωποκτονίες αυξήθηκαν κατά 30%.
Είναι γεγονός ότι την τελευταία διετία, το 2000 και το 2001, είχαμε πράγματι μια μείωση της εγκληματικότητος, η οποία οφείλεται σε βελτίωση της αστυνόμευσης και, αν θέλετε, και σε κάποιο ποσοστό στο ότι αρχίσαμε να αποδεχόμεθα την κοινωνική αποστολή των Σωμάτων Ασφαλείας. Παρ' ότι εδώ πιστεύω ότι πρέπει να γίνουν κι άλλα για την ενίσχυση σε προσωπικό και να συνεχιστεί αυτή η προσπάθεια να απαλλαγούν οι αστυνομικοί από μη αστυνομικά καθήκοντα, που είναι πάρα πολύ σημαντικό.
Παρ' όλα αυτά, η χρήση όπλων από τα κακοποιά στοιχεία είναι καθημερινή. Και είναι πολύ επικίνδυνο ότι δεν οπλοφορούν πλέον οι μεγάλοι σεσημασμένοι κακοποιοί, όπως παλιά, αλλά το κάθε κλεφτρόνι θεωρεί υποχρέωσή του να έχει στην πίσω τσέπη ένα πιστόλι χωρίς να ξέρει καν να το χρησιμοποιεί. Aποτέλεσμα: Μπαίνει για μια ληστεία, ακούει ένα μπουμ σε μια πόρτα που κλείνει και αρχίζει να πυροβολεί με αποτέλεσμα να έχουμε τραυματισμούς και θύματα.
Έχουμε φθάσει δε σε τέτοιο σημείο, ώστε θυμάστε προ ολίγου καιρού όταν αστυνομικός ζήτησε άδεια και δίπλωμα από έναν οδηγό, ο οδηγός του απήντησε με τέσσερις σφαίρες. Προχθές είχαμε ληστεία σε μία τράπεζα, όπου ενεφανίσθησαν δύο τύποι, ο ένας με πιστόλι και ο άλλος με χειροβομβίδα. Το τρομακτικό είναι ότι αυτό μπήκε μονόστηλο στις εφημερίδες, διότι το συνηθίσαμε πια. Για να γίνει θέμα και να μας συγκινήσει θα πρέπει να έρθουν με μπαζούκας πια να κάνουν ληστεία. Σήμερα το πρωί δε, στο Νέο Ηράκλειο πήγαν τρεις τύποι και έκλεψαν 300.000 πυροβολώντας το δυστυχή…
ΕΥΤΥΧΗΣ ΚΟΝΤΟΜΑΡΗΣ: Ευρώ;
ΘΕΟΔΩΡΟΣ ΚΑΣΣΙΜΗΣ: Δραχμούλες.
…καταστηματάρχη, ο οποίος είναι στο νοσοκομείο, ευτυχώς όχι σε κρίσιμη κατάσταση. Για εκατό χιλιάρικα δηλαδή ο καθένας παραλίγο να του αφαιρούσαν τη ζωή.
Εδώ θέλω να επισημάνω κάτι. Η πρόταση νόμου δεν έχει κατασταλτικό χαρακτήρα. Έχει αποτρεπτικό χαρακτήρα. Εάν προχώρησα στην πρωτοβουλία αυτή είναι γιατί θεώρησα ότι η μεγάλη αύξηση αυτής της μορφής του εγκλήματος οφείλεται στο ότι με πολύ μεγάλη ευκολία αποκτάς σήμερα ένα όπλο -και ξέρουμε ότι έχουν μπει εκατοντάδες χιλιάδες παράνομα όπλα και πυρομαχικά στη χώρα- αλλά ιδίως διότι δεν σε απασχολεί τι θα πάθεις αν σε πιάσουν να οπλοφορείς. Θα "φας" έξι μήνες. Και αυτό μπορεί με αναστολή. Ακόμη και αν χρησιμοποιήσεις όπλο και αυτό δεν θεωρείται ότι είναι κάτι πάρα πολύ σημαντικό. Ακόμη δε και να τραυματίσεις κάποιον με όπλο ούτε αυτό είναι πάρα πολύ σημαντικό.
Εδώ θέλω να πω κάτι. Πρέπει να ξεχωρίσουμε αυτόν που χρησιμοποιεί το όπλο εν γνώσει του για να ληστέψει ή για να απαγάγει. Και όταν λέω να απαγάγει, εννοώ για να στερήσει την ελευθερία από έναν πολίτη, το οποίο θεωρώ τεραστία προσβολή της προσωπικότητας του ατόμου. 
Ξέρετε, μέχρι σήμερα η παράνομη οπλοκατοχή έχει ποινή φυλακίσεως τουλάχιστον έξι μηνών και 200.000 δραχμές πρόστιμο, ενώ η οπλοφορία τιμωρείται με φυλάκιση το πολύ μέχρι δύο χρόνια. Τις περισσότερες φορές δε, αυτές οι ποινές δεν ξεπερνούν τους τέσσερις ή πέντε μήνες. Η χρησιμοποίηση δε, του πυροβόλου όπλου για διάπραξη εγκληματικής πράξης, τιμωρείται πέραν της άλλης ποινής και με έξι μήνες φυλακή επιπλέον. Δηλαδή εάν τραυματίσω κάποιον, εάν σκοτώσω κάποιον επειδή το έκανα με πυροβόλο όπλο θα "φάω" άλλους έξι μήνες. Αυτό είναι όλο. 
Με αυτό θέλω να καταδείξω ότι ο νόμος δεν είναι αποτρεπτικός της κατοχής και έχει κάνει πολύ εύκολη και ανέξοδη την κατοχή και κατ' επέκταση τη χρήση όπλου. Γι' αυτό η πρότασή μας λέει ότι η παράνομη οπλοκατοχή πρέπει να τιμωρείται τουλάχιστον με δύο χρόνια. Και επιμένουμε σε αυτό.
Θέλω να πω κάτι, γιατί ακούστηκε στην Επιτροπή ότι η εγκληματικότητα οφείλεται σε κοινωνικά φαινόμενα. Καμία αντίρρηση. Συμφωνώ απόλυτα. Η οπλοκατοχή και η οπλοχρησία, όμως, δεν οφείλεται σε κάποιο κοινωνικό φαινόμενο. Αφού, λοιπόν, δεν μπορούμε να καταπολεμήσουμε ακόμη τα κοινωνικά φαινόμενα που οδηγούν στην εγκληματικότητα, ας καταπολεμήσουμε εκείνα τα οποία οδηγούν στην αφαίρεση ζωής. Εκεί δεν πιστεύω να έχουμε καμία αντίρρηση.
Η παράνομη οπλοφορία, το να κουβαλάς μαζί σου ένα όπλο, πρέπει να θεωρείται κακούργημα και να τιμωρείται με πρόσκαιρη κάθειρξη. Ακόμα και η απόπειρα ληστείας ή και η ληστεία χωρίς τη χρήση του πυροβόλου όπλου, αλλά με την ύπαρξη πυροβόλου όπλου, πρέπει και αυτή να τιμωρείται με πρόσκαιρη κάθειρξη.
Ο τραυματισμός κατά τη διάπραξη ληστείας ή απαγωγής, εκεί που χρησιμοποιείται το όπλο εν γνώσει σου για να αποκομίσεις ένα συγκεκριμένο οικονομικό όφελος, πρέπει να τιμωρείται τουλάχιστον με ποινή καθείρξεως δέκα ετών.
Εδώ θέλω να πω και κάτι άλλο: Όποιος καταδικαστεί για αφαίρεση ζωής ατόμου κατά τη διάπραξη ληστείας ή απαγωγής ή για την αφαίρεση ζωής αστυνομικού, δεν πρέπει να έχει την ευχέρεια να τυχαίνει των όποιων ευεργετημάτων του νόμου για τη μείωση της ποινής. Δεν σκότωσε κάποιος εν βρασμώ ψυχής, δεν σκότωσε σε καβγά, δεν σκότωσε κατά λάθος. Σκότωσε κάποιος εν γνώσει του, με τη θέλησή του για να εισπράξει οικονομικό όφελος. Πρέπει κάποτε να σεβαστούμε την ανθρώπινη ζωή.
Μου είπαν ότι είναι πάρα πολύ αυστηρές αυτές οι ποινές και δεν είναι σωστό. Εγώ πιστεύω ότι δεν μπορεί ο κίνδυνος για αφαίρεση ανθρώπινης ζωής, που είναι η οπλοκατοχή, να τιμωρείται με διακόσια χιλιάρικα και έξι μήνες αναστολή. Αυτό δεν μας συγκινεί καθόλου; Και θα σας πω και κάτι άλλο: Γιατί όλη αυτή η ευκολία πια; Γιατί να κυκλοφορούνε όπλα; Όλοι μιλάμε για ειρήνη, όλοι μιλάμε για χίλια δυο πράγματα, αλλά όταν φτάνουμε στο σημείο, μιλάμε για δικαιώματα. Τι δικαιώματα; 
Εδώ θέλω να επισημάνω κάτι άλλο προς την Κυβέρνηση: Ακόμα και η επίσημη οπλοκατοχή δεν ελέγχεται από πουθενά. Θα σας πω ένα απλό παράδειγμα: Σήμερα τις άδειες τις δίνουν τα αστυνομικά τμήματα. Δυστυχώς, απ' ό,τι γνωρίζω δεν υπάρχει κεντρικός έλεγχος. Κάποτε συνέβη κάποιος πολίτης που είχε πάρει άδεια από ένα τμήμα να αλλάξει κατοικία, ανανέωσε την άδειά του στο άλλο τμήμα και μετά από δύο χρόνια τον πήραν τηλέφωνο από το προηγούμενο για να του πουν: "Έχει λήξει η άδειά σας, δεν θα την ανανεώσετε;". 
Οι μεν έκαναν δύο χρόνια να θυμηθούν ότι είχε λήξει η άδειά του, από την άλλη μεριά κανείς δεν ήξερε ότι την είχε ανανεώσει σε κάποιο άλλο αστυνομικό τμήμα. Δεν λέω να περάσουμε στη Γενική Ασφάλεια, αλλά σήμερα με την ηλεκτρονική υποστήριξη που έχουμε ας υπάρχει κάποιο κεντρικό όργανο να γνωρίζει ποιοι κατέχουν νόμιμα άδεια και ιδίως για εκείνους, των οποίων έχει λήξει η άδεια, τι έγινε. Διότι εδώ είναι και μία άλλη ιστορία: Δεν είμαι βέβαιος ότι από εκείνους που λήγει η άδειά τους ενδιαφέρεται κανένας να καταθέσει τα όπλα που έχει στην αρμόδια αστυνομική αρχή.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μιας και κάνατε μια μικρή παύση, μου επιτρέπετε να κάνω μια ανακοίνωση για να μην καθυστερούμε τα παιδιά; 
ΘΕΟΔΩΡΟΣ ΚΑΣΣΙΜΗΣ: Παρακαλώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 χρόνια από την Ελληνική Επανάσταση", εξήντα τρεις μαθητές και μαθήτριες και τρεις συνοδοί-δάσκαλοι από το 13ο Δημοτικό Σχολείο Παλαιού Φαλήρου.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Και ως Βουλευτής της περιοχής θα είχατε αυτό το ενδιαφέρον.
Συγγνώμη για τη διακοπή, αλλά να μην τους καθυστερούμε στο πρόγραμμά τους, γιατί έχουν κι άλλο πρόγραμμα να ακολουθήσουν. 
Συνεχίστε, παρακαλώ.
ΘΕΟΔΩΡΟΣ ΚΑΣΣΙΜΗΣ: Ευχαριστώ πολύ, κύριε Πρόεδρε.
Θέλω να επισημάνω ότι στην αρμόδια επιτροπή στις 5 Ιουλίου, όπου συζητήθηκε το θέμα, η Κυβέρνηση και ο Υπουργός Δημόσιας Τάξης, ο κ. Χρυσοχοίδης, έδειξε πράγματι μία πολύ καλή διάθεση. Συμφώνησε με τη λογική της προτάσεως νόμου, που καταθέσαμε από τη Νέα Δημοκρατία, αλλά επεσήμανε ότι υπάρχουν κι άλλα πράγματα που πρέπει να αλλάξουν, όσον αφορά στα πυρομαχικά, τα όπλα, την κατοχή και τη χρήση, να προσαρμοστούμε και με την Ευρωπαϊκή Ένωση και ότι ετοιμάζει το Υπουργείο μία ολοκληρωμένη πρόταση.
Επειδή εμείς στη Νέα Δημοκρατία θέλουμε να έχουμε πολιτική παρέμβαση και όχι αντιπολιτευτική, δεχθήκαμε τότε να μην προχωρήσει η συζήτηση της προτάσεως νόμου και δώσαμε την ευχέρεια στην Κυβέρνηση μέχρι το τέλος του χρόνου, για έξι μήνες, να φέρει το δικό της ολοκληρωμένο και πλήρες νομοσχέδιο.
Δυστυχώς πέρασαν επτά μήνες και ακόμα αυτό δεν εμφανίστηκε. Γι' αυτό το λόγο θεωρήσαμε υποχρέωσή μας να συζητήσουμε αυτήν την πρόταση, την οποία κάνουμε και να ακούσουμε και στην Ολομέλεια τις απόψεις όλων. Εμείς θα θέλαμε να ψηφιστεί. Είμαστε έτοιμοι να δεχθούμε οποιεσδήποτε διαφοροποιήσεις, διότι η βάσανος φέρνει καλό αποτέλεσμα, αρκεί να υπήρξε βάσανος αυτούς τους επτά μήνες και να μη συζητήσουμε ξανά τα ίδια, τα οποία είπαμε και στην Επιτροπή.
Δεν αντιλέγω ότι έχει καλή πρόθεση η Κυβέρνηση, αλλά κάθε μέρα κάποιοι σκοτώνονται. Κάθε μέρα κάποιοι χρησιμοποιούν πυροβόλα όπλα, γνωρίζοντας ότι πολύ λίγο θα τιμωρηθούν και δεν μπορούν να περιμένουν, εκτός εάν πείσει η Κυβέρνηση όλα αυτά τα κακοποιά στοιχεία να αναστείλουν τη δράση τους μέχρι να φέρει το νόμο στη Βουλή.
Ευχαριστώ πολύ, κύριοι συνάδελφοι.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κοντομάρης, εισηγητής του ΠΑΣΟΚ.
ΕΥΤΥΧΗΣ ΚΟΝΤΟΜΑΡΗΣ: Κυρίες και κύριοι συνάδελφοι, είναι αλήθεια ότι η παράνομη κατοχή, χρήση και εμπορία πυροβόλων όπλων και συναφών μηχανισμών και αντικειμένων, όπως περιγράφεται στην πρόταση νόμου, πρέπει να αντιμετωπιστεί. Είναι ένα θέμα που απασχολεί σοβαρά την ελληνική κοινωνία και υπό αυτήν την έννοια θεωρώ ότι είναι θετικές η πρόταση, το σκεπτικό και η πρόθεση από την πλευρά της Αξιωματικής Αντιπολίτευσης.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ).
Είχαμε πει και στην επιτροπή τον Ιούλιο ότι υπάρχει τα τελευταία χρόνια, ειδικά την τελευταία δεκαετία, μια εντυπωσιακή αύξηση της χρήσης των πυροβόλων όπλων και ότι πραγματικά οι ποινές που προβλέπονται δεν είναι αποτρεπτικές. 
Βεβαίως είχε αναφερθεί τότε και το ξαναθυμίζω ότι υπάρχει ο ν. 2168/93, όπου ορίζεται τι είναι όπλο και τι πυρομαχικό και ότι οι αποτυπώσεις που έχει είναι ξεπερασμένες από την πραγματικότητα. Είναι αλήθεια ότι είχε γίνει μια μεγάλη συζήτηση από όλους μας και εκτιμήθηκε ότι θα πρέπει να γίνει ο συνολικότερος ανακαθορισμός της έννοιας του όπλου, δηλαδή το τι είναι όπλο, τι είναι πυρομαχικό, τι είναι το χημικό σπρέι και πολλά άλλα, τα οποία χρησιμοποιούνται.
Θα θυμίσω ότι υπάρχουν δύο θέματα, τα οποία είναι σε εξέλιξη και έχω την εντύπωση ότι ο κύριος Υπουργός θα μας δώσει περισσότερες λεπτομέρειες. 
Το ένα είναι ότι βρίσκεται σε επεξεργασία και υπογραφή η σύνταξη πρωτοκόλλου από την πλευρά της Γενικής Συνέλευσης του Οργανισμού Ηνωμένων Εθνών και το δεύτερο είναι μια σχετική οδηγία της Ευρωπαϊκής Ένωσης, που αφορά στη χρήση των όπλων.
Είχαμε κάνει μία συζήτηση πάνω σε αυτά τα δύο ζητήματα και είχαμε όλοι συμφωνήσει ότι στο βαθμό που τα δύο αυτά θέματα είναι σε εξέλιξη, είναι λογικό να τα παρακολουθήσουμε και από εκεί και πέρα να νομοθετήσουμε, εναρμονιζόμενοι τόσο με τον ΟΗΕ όσο και με την Ευρωπαϊκή Ένωση. Θεωρώ ότι αυτό είναι ένα σημαντικό γεγονός, που δεν πρέπει να διαφύγει από τη σημερινή μας συζήτηση.
Είναι αλήθεια και πρέπει να το τονίσουμε σήμερα ότι υπάρχουν κοινωνικά προβλήματα, που έχουν σχέση με την ανεργία, τα ναρκωτικά, τη φτώχια και πάρα πολλά άλλα θέματα. Νομίζω ότι η ελληνική πολιτεία έχει πάρει πρωτοβουλίες, αλλά πρέπει να πάρει περισσότερες για να αντιμετωπιστούν αυτά τα θέματα.
Διότι, όταν μια κοινωνία αφήνεται ελεύθερη να δημιουργήσει ή να αφήσει μέσα από τη δράση της και τις γενικότερες παρεμβάσεις της πολιτείας, σε μια τέτοια διαδικασία στην οποία εμφανίζονται τέτοια φαινόμενα, είναι φανερό ότι εκατό χρόνια φυλακή να βάλουμε, θανάτους να νομοθετήσουμε, είναι πολύ πιθανόν, εάν -επαναλαμβάνω- συνολικά η πολιτεία και συνολικά η κοινωνία δεν είναι εξοπλισμένη, ώστε να αποτρέπει αυτά τα φαινόμενα, να μην κάνουμε τίποτε. 
Με αυτήν την έννοια τα επιμέρους άρθρα που αναφέρονται σε κατασταλτικές διατάξεις, βεβαίως έχουν μία αίσθηση και μία λογική να είναι αποτρεπτικά -το δέχομαι αυτό, κύριε συνάδελφε- όμως δεν μπαίνουν στο βάθος της ουσίας των κοινωνικών προβλημάτων και αυτών των φαινομένων. 
Θα έλεγα ότι πρόσφατα είχαμε ληστεία σε ένα ταχυδρομείο στη Λευκίμη. Ήταν, κυρίες και κύριοι συνάδελφοι, από ναρκομανείς Έλληνες που βεβαίως θέλουν βοήθεια. Κουβεντιάσαμε γι' αυτό το θέμα και στην αντίστοιχη επιτροπή, πρέπει να το δούμε και στην Ολομέλεια ως αντιπρόσωποι του έθνους σε αυτόν τον κορυφαίο θεσμό, που λέγεται Βουλή των Ελλήνων. Είναι ένα ζήτημα για το οποίο πρέπει να πάρουμε τις αποφάσεις μας σε σχέση με τα ναρκωτικά και σε σχέση με το πώς βοηθάμε αυτούς τους ανθρώπους για να αντιμετωπίζουν το πρόβλημα. 
Το λέω ακριβώς γιατί το ζήτημα δεν είναι να του πεις ότι αντί για δύο χρόνια πρέπει να τιμωρηθεί τέσσερα ή αντί τέσσερα οκτώ, αλλά το πρόβλημα είναι ουσιαστικό και πρέπει να το αντιμετωπίσουμε επί τον τύπον των ήλων. 
Θα έλεγα επίσης ότι είναι αλήθεια ότι έχουμε θανάτους πραγματικά και πολιτών και βεβαίως και αστυνομικών. Και έχει μία ιδιαίτερη σημασία γιατί βασικά οι αστυνομικοί έχουν καθήκον, έχουν ευθύνη να παρακολουθούν και τη νομιμότητα και βεβαίως να επεμβαίνουν όταν γίνονται τέτοιες ενέργειες. 
Εκεί είχαμε πει ότι πάνω από όλα χρειάζεται η εκπαίδευση των αστυνομικών, η οποία πρέπει να είναι πολύ πιο ουσιαστική, πολύ σε βάθος, να αντιμετωπίζει τέτοιες καταστάσεις και τέτοια φαινόμενα που υπάρχουν καθημερινά, ώστε από τη μία πλευρά να μπορούν να προασπίσουν τη ζωή τους, τον εαυτό τους οι ίδιοι οι αστυνομικοί και από την άλλη να μπορούν να αντιμετωπίσουν τους παρανομούντας, αυτούς, οι οποίοι φθάνουν στο σημείο όχι μόνο της οπλοφορίας, αλλά δυστυχώς και της οπλοχρησίας. 
Είναι ένα ζήτημα για το οποίο δεν ξέρω ποια ακριβώς βήματα έχει κάνει το Υπουργείο το τελευταίο χρονικό διάστημα. Θεωρώ βεβαίως ότι γίνεται η εκπαίδευση, ότι οι αστυνομικοί μας είναι σε μια καλύτερη κατάσταση. Άλλωστε και το προεδρικό διάταγμα που πρόσφατα πέρασε αναφέρεται και στο χρόνο της εκπαίδευσης και στο χρόνο της εργασίας τους, ο οποίος σαφώς μειώνεται, αλλά και στις δνατότητες που έχουν όχι μόνο οικονομικά, αλλά και σε επίπεδο επιμόρφωσης, ώστε να μπορούν να κάνουν τη δουλειά τους καλύτερα. 
Θεωρώ όμως ότι υπάρχουν ακόμα μεγαλύτερα περιθώρια γι' αυτήν τη βελτίωση των αστυνομικών μας, που είναι ένας κρίκος σε αυτήν τη διαδικασία και πρέπει να το δούμε πολύ σοβαρά.
Ακόμα απαιτείται να διαμορφωθεί ένα νομοθετικό πλαίσιο που θα αποτρέπει και θα καταστέλλει σε περίπτωση μη συμμόρφωσης. Παρ' όλες τις προσπάθειες που κάνουμε και τις κοινωνικές και της εκπαίδευσης και της αντιμετώπισης, είναι αλήθεια ότι για την ασφάλεια του πολίτη και της χώρας απαιτείται να διαμορφωθεί ένα νομοθετικό πλαίσιο, που θα αποτρέπει και θα καταστέλλει σε περίπτωση μη συμμόρφωσης.
Πάνω σε αυτό το θέμα πρέπει να κουβεντιάσουμε περισσότερο και σε βάθος είτε σε επίπεδο μιας διακομματικής επιτροπής -με την ευθύνη και την εμπειρία του Υπουργείου Δημόσιας Τάξης και των υπηρεσιών του- είτε με τη συμμετοχή και κοινωνικών φορέων. 
Είπε και στην επιτροπή ο κ. Χρυσοχοΐδης -αλλά εκτιμώ ότι και ο παρόν Υφυπουργός κ. Μαλέσιος θα έχει μια τέτοια λογική- να αξιοποιήσουμε όλες τις εμπειρίες, όλες τις δυνατότητες και όλες τις παρατηρήσεις, που κάναμε και στην επιτροπή και που κάνουμε και σήμερα, για να φέρει δεσμευτικά πλέον ένα νομοσχέδιο. Πραγματικά είναι επείγον το θέμα όπως είπε ο κ. Κασσίμης. Μέσα σε ένα διάστημα φαντάζομαι μέχρι το Μάιο, Ιούνιο που διαρκεί η Ολομέλεια, με την έννοια του κατεπείγοντος πρέπει να έρθει ένα νομοσχέδιο, ώστε αξιοποιώντας και το πρωτόκολλο, σε σχέση με τον ΟΗΕ και την οδηγία σε σχέση με την Ευρωπαϊκή Ένωση, αλλά και με τις δικές μας εμπειρίες εδώ στην πατρίδα μας, να αντιμετωπίσουμε το συγκεκριμένο θέμα.
Θεωρώ ότι δεν μπορούμε τώρα να προχωρήσουμε στην άμεση παραδοχή και στην ψήφιση της πρότασης νόμου της Νέας Δημοκρατίας, όχι γιατί δεν είναι σωστή, αλλά γιατί θα πρέπει να εμπλουτίσουμε τα άρθρα και να δούμε και άλλες διαδικασίες και άλλα κενά που υπάρχουν σε αυτήν την πρόταση.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Βεβαίως και η εγκληματικότητα τα τελευταία χρόνια έχει αυξηθεί. Ίσως οι ερμηνείες είναι διαφορετικές. Σε πολλά σημεία συμπίπτουμε, αλλά υπάρχουν και ορισμένες πλευρές που υπάρχουν διαφορετικές απόψεις. Βεβαίως χρειάζεται να αντιμετωπιστεί το πρόβλημα. Υπάρχει όμως ανάγκη συνολικής αντιμετώπισης.
Κατά την άποψή μας οι συνολικές πολιτικές που εφαρμόζονται στην οικονομική και κοινωνική πολιτική, δημιουργούν εκείνο το κλίμα για να αυξηθεί ακόμα παραπέρα η εγκληματικότητα. Επεκτείνεται η φτώχεια, επεκτείνεται η ανεργία. Ειπώθηκαν και από τον συνάδελφο πριν από λίγο οι κοινωνικοί λόγοι, που οδηγούν στην αύξηση της εγκληματικότητας. Εγώ θα προσθέσω και ορισμένες άλλες πλευρές. Υπάρχει αύξηση της εγκληματικότητας και από το πολιτικό και ηθικό κλίμα που καλλιεργούμε στην κοινωνία και σαν κόμματα και σαν Μέσα Μαζικής Ενημέρωσης. Η λογική του ατομικισμού "κοίταξε το συμφέρον σου" και η λογική "ο ισχυρός μπορεί να πατάει επί πτωμάτων για να κυριαρχεί είτε σε διεθνές επίπεδο είτε στο εσωτερικό της χώρας", δημιουργούν περισσότερες προϋποθέσεις για να αυξηθεί η εγκληματικότητα.
Αυτή είναι η πρώτη παρατήρηση. Η δεύτερη έχει σχέση με τη καταστολή. Με τη διαρκή αύξηση της καταστολής θα αντιμετωπιστεί το ζήτημα; Ήδη είμαστε μία χώρα με τα περισσότερα αστυνομικά όργανα σε σχέση με τον πληθυσμό σε όλη την Ευρώπη. Έχουμε προσλήψεις στην ΕΛ.ΑΣ., συνοριοφύλακες, δημοτική αστυνομία, ιδιωτικές αστυνομίες, οι οποίες υπερβαίνουν και των ορίων, που τους δίνει ο νόμος και κακώς τους δίνονται και αρμοδιότητες. Θα έπρεπε να έχει δημόσια εξουσία. Αντιμετωπίζεται, λοιπόν το πρόβλημα με την αύξηση της καταστολής; Δεν είναι εκεί το πρόβλημα. Το ζήτημα είναι ποιοτικό. Και το πρώτο ποιοτικό ζήτημα σε σχέση με την καταστολή είναι να υπάρξει σημαντικός αναπροσανατολισμός. Θεωρούμε ότι ένα μέρος της προσοχής στρέφεται προς την κατεύθυνση της παρακολούθησης των κοινωνικών οργανώσεων, των συνδικάτων. Έχουμε κρούσματα κάθε τόσο. Ενισχύονται τα ΜΑΤ, ανησυχούν για τις εκδηλώσεις, αντιδημοκρατική υστερία παγκοσμίως επηρεάζει και την Ελλάδα.
Υπάρχει και το δεύτερο πρόβλημα, το πώς οργανώνονται και αν θα έχουμε αποτελέσματα από την καλύτερη οργάνωση των δυνάμεων καταστολής. Υπάρχει πρόβλημα με την εκπαίδευση, με τα μέσα, πρόβλημα με κρούσματα διαφθοράς ή ανοχής ορισμένων κυκλωμάτων. 
Στα πλαίσια αυτής της καταστολής είναι και οι διατάξεις, οι όποιες διατάξεις, όχι μόνο αυτές που έρχονται στο νομοσχέδιο, του Ποινικού Κώδικα, που βασικά ανήκουν στον τομέα της καταστολής και λειτουργούν όμως και αποτρεπτικά. Δεν είναι απόλυτο το κατασταλτικό τους στοιχείο. 
Πρόκειται εδώ για μία πρόταση, η οποία αφορά ένα πολύ μικρό κομμάτι του τομέα της καταστολής. Αυτός είναι ένας βασικός λόγος που δεν στηρίζουμε αυτό το νομοσχέδιο, επειδή κινούμαστε στη λογική "όχι περισσότερη καταστολή", αλλά και γιατί είναι αποσπασματικό, αφορά ένα πολύ μικρό τμήμα της καταστολής. Γενικώς πιστεύουμε ότι δεν χρειάζεται αύξηση της καταστολής στους διάφορους τομείς. Απαιτείται καλύτερη οργάνωση και προσανατολισμός. 
Θα κάνω δύο ειδικές παρατηρήσεις. Υπάρχει η εξής πρακτική που οι νομικοί τη γνωρίζουν. Κάτω από την επιθυμία μας να είναι πιο αποτελεσματική ή αποτρεπτική η νομοθεσία μας, αυξάνουμε υπέρογκα τις ποινές. Αλλά έτσι θα υπάρξει πρακτικό ζήτημα όταν θα έρθει ο δικαστής να δικάσει, γιατί όταν θα διαπιστώσει ότι υπάρχει υπερβολή δεν τολμά να καταδικάσει για να μην αδικήσει. Υπάρχει και αυτή η πλευρά.
Δεύτερον, δε νομίζω ότι έχει μεγαλύτερη αξία η ζωή του αστυνομικού από τη ζωή των υπολοίπων πολιτών. Εξάλλου σωστά είχε πει ο συνάδελφος στην επιτροπή ότι μια τέτοια ανισότιμη μεταχείριση από άποψη ποινών του θανάτου του ενός ή του άλλου, ίσως να ελέγχεται και συνταγματικά. Καλή η σκέψη. Εκφράζει την αγωνία του κυρίου συναδέλφου να αντιμετωπιστεί το πρόβλημα της εγκληματικότητας. Όμως, έχουμε άλλη οπτική γωνία στην αντιμετώπιση του προβλήματος. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κουβέλης έχει το λόγο. 
ΦΩΤΗΣ ΚΟΥΒΕΛΗΣ: Κύριε Πρόεδρε, είχα πει και στη Διαρκή Επιτροπή ότι θεωρώ δικαιολογημένες τις ανησυχίες του προτείνοντος συναδέλφου κ. Κασσίμη αλλά και την αγωνία του και τη διεκδίκησή του να ρυθμιστεί ένα ζήτημα που αφορά στην κατοχή ή στη χρήση και στην εμπορία των πυροβόλων όπλων. Τότε είχαμε ακούσει από τον αρμόδιο Υπουργό Δημόσιας Τάξης να μας λέει αυτά που ακούσαμε και από το συνάδελφο της Συμπολίτευσης τον κ. Κοντομάρη, ότι θα ρυθμίσει το θέμα. 
Και είπαμε ότι στο βαθμό που χρειάζεται μια ενιαία και συστηματική αντιμετώπιση της εννοίας του πυροβόλου όπλου και του όπλου συνολικότερα και μια εναρμόνιση με συνολικότερα ζητήματα της ποινικής νομοθεσίας ας αναμείνουμε την εκδήλωση συγκεκριμένης νομοθετικής πρωτοβουλίας. 
Έχει περάσει ένα έτος και πλέον από την ημέρα που ο κύριος συνάδελφος κατέθεσε την πρόταση νόμου και πάνω από επτά μήνες από την ημέρα που ο Υπουργός διαβεβαίωνε ότι θα ρυθμιστεί συνολικότερα το συγκεκριμένο ζήτημα. Σήμερα ακούμε τον κ. Κοντομάρη να λέει ότι βρισκόμαστε εν αναμονή της σχετικής συνθήκης από τον Οργανισμό Ηνωμένων Εθνών ή ακόμη και εν αναμονή της σχετικής κοινοτικής οδηγίας, η οποία αναμένεται να εκδοθεί. 
Δηλαδή και αυτό είναι ζήτημα του παραπέμπεται στις καλένδες. Αλλά κι αν ακόμη τα πράγματα έχουν όπως τα λέτε, κύριε Υφυπουργέ, σε τίποτα δεν βλάπτει να υπάρξει μια νομοθετική ρύθμιση, η οποία σε περίπτωση που έρχεται σε αντίθεση με τη σχετική συνθήκη από τον Οργανισμό Ηνωμένων Εθνών ή με τη σχετική κοινοτική οδηγία, μπορεί στη συνέχεια να εναρμονιστεί προς αυτά τα δύο νομοθετήματα. Άρα δεν αποτελεί πειστική δικαιολογία όσα επικαλέστηκε ο εισηγητής του ΠΑΣΟΚ για να δικαιολογηθεί η καθυστέρηση και η αβελτηρία, όσον αφορά την αντιμετώπιση αυτού του καίριου ζητήματος, που αφορά στην εμπορία, χρήση και κατοχή όπλων. 
Η πρόταση νόμου αναδεικνύει μια σειρά από ενδιαφέροντα ζητήματα. Χρειάζεται μια συνολική αντεγκληματική πολιτική; Αναμφισβήτητα ναι. Αλλά έως ότου προωθηθεί δεν εμποδίζεται σε τίποτα το Κοινοβούλιο να αντιμετωπίσει επιμέρους ζητήματα όπως το θέμα της κατοχής, χρήσης και εμπορίας των όπλων, διότι όλα τα άλλα, που έχουν σχέση με την αναζήτηση και την αντιμετώπιση των αιτίων που γεννούν την εγκληματικότητα εάν τα προτάξουμε φοβάμαι ότι θα λειτουργήσουμε με ένα μεταφυσικό τρόπο αναμένοντας συνολικότερες ρυθμίσεις οι οποίες πολεμούν τις επιμέρους χρήσιμες ρυθμίσεις, οι οποίες βεβαίως μπορεί να μην λύνουν το συνολικό πρόβλημα, αλλά είναι αναγκαία βήματα που πρέπει να γίνουν.
Υπάρχει τεράστιο ζήτημα σε σχέση με τη λειτουργία και δράση των αστυνομικών. Εργάζονται κάτω από σκληρές συνθήκες χωρίς τις αντίστοιχες προς το έργο τους αποδοχές, πάρα πολλές φορές ανεκπαίδευτοι. Βεβαίως έχουμε πάρα πολλούς αστυνομικούς, αλλά από την ώρα που δεν είναι οργανωμένη η δράση τους όσο και αν τους αυξήσουμε δεν θα έχουν την απαιτούμενη αποτελεσματικότητα για την αντιμετώπιση της εγκληματικότητας. 
Δράττομαι της ευκαιρίας να φέρω για άλλη μια φορά στην Αίθουσα το ζήτημα της απασχόλησης των αστυνομικών σε καθήκοντα ξένα προς το αντικείμενό τους. Δηλαδή, επιδόσεις εγγράφων, κλήσεων, δικογράφων και απουσία από τους χώρους που χρειάζονται αστυνόμευση. Πριν από δύο χρόνια πήραμε την υπόσχεση ότι δεν θα βραδύνουμε να διώξουμε από τους αστυνομικούς εκείνα τα καθήκοντα που τους εμποδίζουν να ασχοληθούν με το κύριο αντικείμενό τους. Λάβαμε την απάντηση ότι ναι για μια σειρά αρμοδιότητες των αστυνομικών, που έχουν σχέση με προανακριτικά καθήκοντα, με επιδόσεις κλήσεων και δικογράφων θα ιδρυθεί δικαστική αστυνομία, έτσι ώστε να αφαιρεθεί φόρτος από τους αστυνομικούς, ώστε περαιτέρω να γίνουν αποτελεσματικοί για να ασχοληθούν με το κυρίως έργο τους, που είναι η προστασία της ζωής και της περιουσίας των Ελλήνων πολιτών.
Σε εκκρεμότητα, το θέμα, κύριε Υφυπουργέ και βεβαίως, δεν βαρύνει εσάς αυτή η καθυστέρηση, διότι νέος είστε στα καθήκοντά σας, αλλά βαρύνει συνολικότερα την Κυβέρνηση, η οποία βρίσκεται στην εξουσία επί σειρά ετών και δεν παίρνει συγκεκριμένα μέτρα για ένα ζήτημα πάρα πολύ σημαντικό, θα έλεγα, ζωτικής σημασίας, γιατί ζωτικής σημασίας είναι η προστασία της ζωής και της περιουσίας των Ελλήνων πολιτών. 
Συναφώς, κύριε Πρόεδρε, ετέθη στη Διαρκή Επιτροπή το ζήτημα της λειτουργίας των ιδιωτικών εταιρειών παροχής υπηρεσιών ασφάλειας, κατά το νεολογισμό security. Και ευθέως ερώτησα τον κύριο Υπουργό: έχετε συνταγματική εξουσιοδότηση για να επιτρέπετε να λειτουργούν αυτές οι ιδιωτικές εταιρείες παροχής υπηρεσιών ασφαλείας, όταν τα ζητήματα της αστυνόμευσης και της παροχής ασφάλειας είναι θέματα εκ του Συντάγματος ρυθμιζόμενα και αναγόμενα μόνο στις αρμοδιότητες του κράτους. Και αν κάποιος μπορεί να έχει αντίθετη άποψη στη σφαίρα του Συντάγματος, πάλι υπάρχει η εκκρεμότητα, κύριε Υφυπουργέ, εάν ασκείτε επιτέλους συγκεκριμένο έλεγχο και εποπτεία στη λειτουργία και στη δραστηριότητα αυτών των ιδιωτικών εταιρειών παροχής υπηρεσιών ασφάλειας.
Και πάλι, κύριε Πρόεδρε, ο κύριος Υπουργός μας είχε πει: Έχετε δίκιο, κύριε Κουβέλη, θα το δω το θέμα, είναι στα ενδιαφέροντα του Υπουργείου, θα ασχοληθούμε με αυτό και μην ανησυχείτε θα το ρυθμίσουμε, γιατί και εμείς διαπιστώνουμε ότι υπάρχουν ζητήματα. Και μάλιστα, τότε είχα θίξει και το ζήτημα -και όχι μόνο εγώ αλλά και άλλοι συνάδελφοι: με ποιο δικαίωμα λειτουργούν στο αεροδρόμιο "Ελευθέριος Βενιζέλος" ιδιωτικές εταιρείες παροχής υπηρεσιών ασφάλειας και ελέγχουν τους πολίτες, πραγματοποιούν σωματικές έρευνες και μάλιστα χωρίς την ειδικότερη εποπτεία από το Υπουργείο Δημόσιας Τάξης. Και εκεί είχαμε πάρει απάντηση στο σχετικό ερώτημα ότι κι αυτό θα το ρυθμίσετε. Τι ρυθμίσατε όμως; Τίποτε δεν ρυθμίσατε και είστε και εκτεθειμένοι από συνταγματικής απόψεως. 
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κας ΑΝΝΑ ΜΠΕΝΑΚΗ-ΨΑΡΟΥΔΑ ) 
Κύριοι συνάδελφοι, αναφέρθηκα σε όλα αυτά, διότι εκ των πραγμάτων αναδεικνύονται ως σημαντικά όταν συζητάμε μια πρόταση νόμου που αφορά στη χρήση, στην κατοχή, στην εμπορία των όπλων. Και είναι σωστή η διαπίστωση ότι με μεγάλη ευκολία κάποιοι οπλοφορούν, με μεγάλη ευκολία σκοτώνουν, με μεγάλη ευκολία έχει υποχωρήσει και η ευαισθησία της κοινωνίας απέναντι σε τέτοια φαινόμενα.
Κάποτε μιλούσαμε για "Μιθριδατισμό" σε ό,τι αφορά την κοινωνική αντίδραση για τέτοια εγκλήματα βαρύτατα, σήμερα μπορούμε να μιλάμε και το λέω μετά λόγου γνώσεως, ακόμα και για κοινωνική αφασία σε σχέση με τις αντιδράσεις που όφειλε να έχει η κοινωνία για τέτοια θέματα και δεν τις έχει. 
Σε ό,τι αφορά την πρόταση νόμου, οφείλω μία συγκεκριμένη επισήμανση να κάνω. Δεν είναι άδικο να προβλέπεται αυστηρότερη ποινή, δεν είναι αντισυνταγματικό για εκείνον, ο οποίος αφαιρεί τη ζωή αστυνομικού. Και η βαρύτερη ποινική μεταχείριση για εκείνον που αφαιρεί τη ζωή αστυνομικού δικαιολογείται από το γεγονός πως ο αστυνομικός είναι διαρκώς εκτεθειμένος σε τέτοιους κινδύνους, δικαιολογείται επίσης από το γεγονός ότι ο αστυνομικός πρέπει λόγω της αρμοδιότητας και του καθήκοντος που έχει να προστατεύεται και με αυτόν τον τρόπο, δηλαδή με την απειλή βαρυτάτης ποινής για όποιον αφαιρεί τη ζωή αστυνομικού. Θα προσέθετα, κύριε Κασσίμη, και για όποιον τραυματίζει αστυνομικό και για όποιον προκαλεί σωματική βλάβη σε αστυνομικό και κατά τούτο θα ήταν χρήσιμο να διορθωθεί η διάταξη του άρθρου 6. 
Θα διαφωνήσω, όμως, μαζί σας, σε ό,τι αφορά την πρόβλεψη που κάνετε με τη συγκεκριμένη διάταξη, ότι "αυτός ο οποίος αφήρεσε ζωή αστυνομικού από πρόθεση ή ζωή συνανθρώπου μας κατά τη διάρκεια τελέσεως του αδικήματος της ληστείας με χρήση πυροβόλου όπλου ή της απαγωγής, δεν απολαμβάνει των όποιων ευεργετημάτων που προβλέπονται", ορθό μέχρι εδώ "ή θα προβλέπονται στο μέλλον για μείωση της ποινής".
Αυτή η πρόβλεψη για το μέλλον -η κυρία Πρόεδρος, βλέπω ότι δια του μορφασμού συμφωνεί με την επισήμανση που κάνω- δεν είναι συνταγματικά επιτρεπτή.
Σε ό,τι αφορά τις άλλες ρυθμίσεις: έχουν ένα αποσπασματικό χαρακτήρα. Κυρίως εκείνο που με απασχολεί, κύριε συνάδελφε, που είχατε την πρωτοβουλία να υποβάλεται αυτήν την πρόταση νόμου, είναι ότι δεν είναι εναρμονισμένες οι διατάξεις σας με την αναγκαία σαφήνεια στο πλέγμα των διατάξεων του Ποινικού Δικαίου. Και εδώ χρειάζεται μία μεγαλύτερη και καλύτερη επεξεργασία. 
Συμφωνώ, όμως, μαζί σας και νομίζω ότι αυτό πρέπει να δεσμεύει τον ομιλούντα και με δεσμεύει, όπως δεσμεύει και το Συνασπισμό, ότι είναι σωστή η πρότασή σας σε ό,τι αφορά την αύξηση των προβλεπόμενων ορίων επιβολής ποινών, για όλους εκείνους που φέρουν και χρησιμοποιούν όπλα και για όλους εκείνους που με όπλα διαπράττουν το έγκλημα της απαγωγής ή της ληστείας. Είναι ορθή η πρόβλεψη, η οποία γίνεται με την πρόταση νόμου που καταθέσατε και είναι αναγκαία η θεσμοθέτηση τέτοιων αυξημένων ποινών για όλους αυτούς που διαπράττουν τα εν λόγω αδικήματα. 
Δεν θα την ψηφίσω την πρόταση νόμου και θέλω να σας διαβεβαιώσω ότι δεν θα την ψηφίσω όχι γιατί διαφωνώ επί της αρχής, αλλά γιατί έχω τις επιφυλάξεις μου, έως και αντιρρήσεις, σε ό,τι αφορά την εναρμόνιση των διατάξεων της πρότασης νόμου με το πλέγμα των άρθρων του Ποινικού μας Κώδικα, αλλά και των άλλων ποινικών νόμων. Πολύ δε περισσότερο, αγαπητέ κύριε συνάδελφε, που προτείνατε αυτόν το συγκεκριμένο νόμο, όταν εκκρεμεί -αναγκαία εκκρεμεί- ο ανακαθορισμός της έννοιας του όπλου, που βεβαίως σε τίποτε δεν εμποδίζεται να γίνει αυτός ο ανακαθορισμός, κύριε Υφυπουργέ, ανεξάρτητα από το πότε και πώς θα έρθει η Συνθήκη του Οργανισμού Ηνωμένων Εθνών ή η σχετική οδηγία της Ευρωπαϊκής Ένωσης. 
Κατά συνέπεια, η αρνητική μου ψήφος στη συγκεκριμένη πρόταση νόμου του κυρίου συναδέλφου, αυτήν την έννοια έχει και όχι την άρνησή μου να συνομολογήσω όλα εκείνα που αναδεικνύονται με τις διατάξεις της πρότασης νόμου και που έχουν σχέση με την πάταξη όλων εκείνων, που με περισσή άνεση οπλοφορούν, κατέχουν όπλα, απειλούν ή και αφαιρούν τις ζωές των συμπολιτών μας. 
Ευχαριστώ, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γαρουφαλιάς. 
ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κυρία Πρόεδρε. 
Η Κυβέρνηση, κύριε Υπουργέ και κυρία Πρόεδρε, έχει αποτύχει παταγωδώς στον τομέα της δημόσιας τάξης και δημόσιας ασφάλειας για πολλά χρόνια τώρα, παρά τις φιλότιμες προσπάθειες, που τώρα τελευταία φαίνεται ότι κάνει το αρμόδιο Υπουργείο Δημόσιας Τάξης. 
Σήμερα, η Ελλάδα, όπως όλοι γνωρίζουμε πια, κατέχει τη δεύτερη θέση στην Ευρώπη, αναφορικά με τους ρυθμούς αύξησης της εγκληματικότητας και όλα δείχνουν ότι σύντομα θα πιάσουμε μια ακόμα θλιβερή πρωτιά, μαζί με άλλες θλιβερές πρωτιές. Κύριε Υπουργέ, γιατρός είστε και ξέρετε. 
Η αύξηση της εγκληματικότητας υπήρξε δραματική κατά τη διάρκεια της τελευταίας δεκαετίας. Πιο συγκεκριμένα το 1980, από τα επίσημα στοιχεία που και το Υπουργείο σας έχει στη διάθεσή του, αλλά και το αρμόδιο Υπουργείο Δικαιοσύνης, είχαν τελεστεί χίλια σαράντα δύο κακουργήματα. Το 1995 τα κακουργήματα ξεπέρασαν τις οκτώ χιλιάδες. Σήμερα δε, η κατάσταση μετεξελίσσεται εκθετικά προς τα πάνω. Δεν θα πρέπει κάποτε να μας ανησυχήσει; 
Ραγδαία υπήρξε και η αύξηση της εγκληματικότητας των ανηλίκων.
Πιο συγκεκριμένα, κύριε Υπουργέ, στη δεκαετία 1988-1998 αυξήθηκε η εγκληματικότητα των εφήβων σε ηλικίες από δεκατρία-δεκαεπτά χρονών κατά 124%, ενώ η εγκληματικότητα των παιδιών από επτά-δώδεκα χρονών κατά 164%. Οι θάνατοι από χρήση ναρκωτικών ουσιών αυξάνονται κάθε χρόνο και περισσότερο. Αρκεί να αναφερθεί ότι το 1988 χάθηκαν 71 άτομα μόνο, ενώ το 1998 έφθασαν στα διακόσια πενήντα πέντε και το 2000 στα διακόσιες εβδομήντα οκτώ άτομα. Σημειώστε τους αριθμούς των ερευνών που έχουν κάνει τα διάφορα πανεπιστήμια ανά την Ελλάδα και θα δείτε ότι είναι πολύ χρήσιμοι. 
Η ηρωίνη αναδεικνύεται τώρα τελευταία ως το πλέον θανατηφόρο ναρκωτικό. Από τη χρήση της το 1998 έχασαν τη ζωή τους διακόσια σαράντα μία άτομα. Είστε γιατρός και θα πρέπει να τα προσέχετε ιδιαίτερα. Το τραγικό της υπόθεσης είναι ότι οι περισσότεροι από αυτούς τους θανάτους, εκατόν σαράντα τέσσερα στον αριθμό, αφορούσαν νέους ανθρώπους ηλικίας μέχρι τριάντα χρονών. 
Η ανασφάλεια των πολιτών ποτέ δεν έχει φθάσει τους σημερινούς ανησυχητικούς δείκτες, όπως απεικονίζονται σε δημοσκοπήσεις που πρόσφατα είδαν το φως της δημοσιότητας σχεδόν σε όλα τα μέσα ενημέρωσης και του έγγραφου και του ηλεκτρονικού τύπου. Η επικίνδυνη αύξηση φαινομένων, όπως η ξενοφοβία και ο ρατσισμός, ποτέ στο παρελθόν δεν είχαν πάρει τέτοιες διαστάσεις. 
Βασικά αίτια αυτής της πρωτόγνωρης αύξησης της εγκληματικότητας και της ριζικής αλλαγής των ποσοτικών και ποιοτικών μεταβλητών του χάρτη του εγκλήματος στην ελληνική επικράτεια, κατά τη γνώμη μου, είναι τα εξής: 
Πρώτον, η παρατεινόμενη οικονομική δυσχέρεια των Ελλήνων πολιτών. Δεύτερον και πολύ σημαντικό, τα μεγάλα ποσοστά ανεργίας, κυρίως των νέων ανθρώπων ιδιαίτερα στην κοινωνία των γυναικών και των επιστημόνων. Τρίτον, το ότι μεγάλο ποσοστό από τα ελληνικά νοικοκυριά, ζουν, όπως φανερώνουν όλοι οι ευρωπαϊκοί δείκτες και όλες οι μελέτες, κάτω από τα όρια της φτώχειας, ιδιαίτερα στην επαρχία. Επίσης, για την εγκληματικότητα ευθύνονται η αποξένωση και ο ατομικισμός, που κυριαρχούν στη σύγχρονη ελληνική κοινωνία, κυρίως στις μεγάλες πόλεις. 
Άλλη αιτία είναι η ανεξέλεγκτη αθρόα είσοδος λαθρομεταναστών στη χώρα μας και από τα βόρεια σύνορά μας, που τώρα τελευταία ελαφρώς περιορίζεται, αλλά ιδιαίτερα από τα ανατολικά και δυτικά θαλάσσια σύνορά μας, που είναι άκρως ανεξέλεγκτη και εκρηκτικά αυξανόμενη το τελευταίο διάστημα, όπως καθημερινά παρατηρείτε. Σας πληροφορώ ότι σήμερα μεταφέρθηκαν στο Νομό μου, στο Νομό Λάρισας, από το Βόλο, όπου φιλοξενούνταν το τελευταίο διάστημα εκατόν τριάντα επτά λαθρομετανάστες που ήρθαν από τα παράλια της Τουρκίας, για να φιλοξενηθούν μέχρι να δούμε ποιος θα είναι ο δρόμος τους από εκεί και πέρα. 
Επίσης το διεθνοποιημένο έγκλημα είναι πραγματικά μία από τις ποιοτικές μεταβλητές του χάρτη του εγκλήματος στην ελληνική επικράτεια και η έλλειψη πολιτικής βούλησης για τη σχεδίαση μίας μακρόπνοης και ορθολογικής αντιεγκληματικής πολιτικής. 
Άλλες αιτίες είναι ο αποσυντονισμός στη λειτουργία των Σωμάτων Δημόσιας Τάξης και Ασφάλειας της χώρας και ο αναχρονισμός, που επικρατεί στο σωφρονιστικό μας σύστημα. Η λειτουργία των υπηρεσιών και του Υπουργείου Δικαιοσύνης και της Δημόσιας Τάξης είναι απαρχαιωμένη. Στην κοινωνία της πληροφορίας είναι αναγκαία η άμεση αναπροσαρμογή ιδιαίτερα του Υπουργείου Δημόσιας Τάξης στον τομέα αυτό. 
Τι θα γίνει, κύριε Υπουργέ, με το σύστημα ΤΕΤΡΑ; Στην ιστοσελίδα του δικού σας Υπουργείου από τον περασμένο Σεπτέμβρη κάθε μέρα το διαφημίζετε ως το πρώτο θέμα, ως το θέμα του αιώνα. Σίγουρα είναι σημαντικό θέμα. Προχωρήστε το επιτέλους, για να βοηθήσετε και την Αστυνομία και τους αστυνομικούς και τις προοπτικές για μια ασφαλέστερη κοινωνία εν όψει και των Ολυμπιακών Αγώνων του 2004. Απαντήστε μας, σας παρακαλώ. Τι επιτέλους θα γίνει γι' αυτό; Γιατί κωλυσιεργείτε; Τι περιμένετε; Κάτι ξέρουν παραπάνω γύρω από το θέμα όλα τα κράτη που το εφήρμοσαν, και δη τα ευρωπαϊκά, αλλά και η Αμερική. 
Η έλλειψη εμπιστοσύνης των πολιτών απέναντι στο κράτος είναι ένα άλλο μεγάλο θέμα, που έχει σχέση με τις ποσοτικές και ποιοτικές μεταβολές του χάρτη του εγκλήματος στον ελληνικό χώρο. Εξάλλου, ο άκρατος κομματισμός που οδηγεί στο περιθώριο τους άξιους και τους ικανούς και χωρίζει τους Έλληνες σε δύο στρατόπεδα είναι μια άλλη αιτία.
Ο πολίτης κάθε μέρα αισθάνεται απροστάτευτος και η περιουσία του μερικές φορές βρίσκεται στο έλεος διαθέσεων συμμοριών που δρουν κυριολεκτικά ασύδοτα και στηρίζονται στο οργανωμένο έγκλημα, το οποίο τώρα τελευταία έχει κορυφαία αναβαθμιστεί.
Στην Ελλάδα, όπως γνωρίζετε, ζουν ένα εκατομμύριο λαθρομετανάστες και απ' αυτούς μόνο οι τριακόσιοι χιλιάδες εργάζονται είτε νόμιμα είτε παράνομα. Έτσι, λοιπόν, η Ελλάδα δείχνει ότι είναι μια εντελώς ανοχύρωτη χώρα. 
Ο νομικός πολιτισμός της χώρας μας, κύριε Υπουργέ, είναι ιδιαίτερα πλούσιος, όπως αποδεικνύεται καθημερινά στην πράξη. Αυτό που άμεσα θα χρειαστεί στο μέλλον, θα είναι μια ποιοτική κωδικοποίηση της νομοθεσίας και μια ουσιαστική αναπροσαρμογή στις σύγχρονες απαιτήσεις της κοινωνίας του 21ου αιώνα. Το οργανωμένο έγκλημα στη χώρα μας, κατά τα διεθνή πρότυπα, κάθε μέρα λαμβάνει ανησυχητικές διαστάσεις. Η χρησιμοποίηση δε της νέας τεχνολογίας σε μηχανισμούς παρέμβασής στην κοινωνία, απαιτούν σε πολλές περιπτώσεις αναμόρφωση των νομοθετικών μας δομών, όπως και στο ν. 2168/93, που αναφέρει ο φίλος και συνάδελφος κ. Κασσίμης. Εδώ θέλω να τονίσω ότι ήταν ένας νόμος, που έφερε η Νέα Δημοκρατία το Σεπτέμβρη του 1993 στην ελληνική κοινωνία, που λειτούργησε πάρα πολύ αποτελεσματικά και ουσιαστικά τόσα χρόνια, αλλά λόγω του ότι από το 1993 μέχρι σήμερα τα τελευταία χρόνια καμία πρωτοβουλία από τη δική σας τη μεριά δεν προχώρησε, είναι απαραίτητο κάποτε, παρά τις δεσμεύσεις σας να προχωρήσει. Ίσως ήλθε η ώρα να προσπαθήσουμε, μετά από ουσιαστική και εμπεριστατωμένη μελέτη, να αναπροσαρμόσουμε τα προβλεπόμενα όρια των ποινών και των χρηματικών προστίμων σε αυστηρότερα πλαίσια, μια που η αποτροπή μιας εγκληματικής πράξης είναι πολύ ουσιαστικότερη από την καταστολή. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 χρόνια από την Εθνική Επανάσταση", σαράντα τρεις μαθητές και μαθήτριες και τέσσερις συνοδοί-δάσκαλοι από το 82ο Δημοτικό Σχολείο Αθηνών.
Η Βουλή τους καλωσορίζει.
( Χειροκροτήματα απ' όλες τις πτέρυγες )
Εξηγούμε ότι συζητείται πρόταση νόμου ενός Βουλευτή της Νέας Δημοκρατίας, του κ. Κασσίμη, που απευθύνεται προς το Υπουργείο Δημόσιας Τάξης και παρίστανται στην Αίθουσα οι Βουλευτές που υποστηρίζουν την πρόταση και απαντά ο κύριος Υπουργός.
Η κα Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κύριοι συνάδελφοι, συζητούμε σήμερα ένα σχέδιο νόμου, το οποίο κυρίως και πρωτίστως αφορά τη λαθρεμπορία όπλων, την παράνομη κατοχή και χρήση, ένα ζήτημα το οποίο εντάσσεται στη γενικότερη έλλειψη μιας εθνικής αντεγκληματικής πολιτικής, η οποία βεβαίως ελλείπει από την πατρίδα μας με ευθύνη καθαρά της Κυβέρνησης, η οποία είτε αδιαφορεί είτε κωφεύει είτε, εν πάση περιπτώσει, επαναπαύεται κάθε φορά σε ρυθμίσεις τις οποίες θα φέρει υπό αίρεση παραπέμποντας το θέμα στις καλένδες.
Θεωρώ ότι το ζήτημα είναι εξόχως σημαντικό, υπό την έννοια ότι συναρτάται αμέσως με το οργανωμένο έγκλημα και συγκεκριμένα με εγκληματικές δραστηριότητες, όπως είναι παραδείγματος χάριν το λαθρεμπόριο όπλων -εκεί θα πρέπει να δούμε λίγο και τα ζητήματα των πυρηνικών και άλλων επικίνδυνων υλικών- την τρομοκρατία, η οποία συναρτάται ευθέως και αμέσως με τη διακίνηση των λαθρομεταναστών και τη διαδικασία μέσα από την οποία -την διακίνηση των λαθρομεταναστών- διακινούνται και τα όπλα. Και βεβαίως να πούμε ότι ο ν. 2168/93 ήταν ένας νόμος ο οποίος υπήρξε πρωτοποριακός και ο οποίος ουσιαστικά αντικατέστησε το ν. 495/76. Και βεβαίως, κυρία Πρόεδρε και κύριοι συνάδελφοι, κυριότερες διατάξεις αυτού του νόμου, ήταν ο προσδιορισμός της έννοιας των όπλων, των πυρομαχικών, των εκρηκτικών υλών, η κατάταξη των κυνηγητικών όπλων σε δύο κατηγορίες, πράγματα τα οποία δεν συνέβαιναν μέχρι τότε. Και μάλιστα θεωρήθηκε πρωτοποριακός και για έναν επιπρόσθετο λόγο. Διότι τότε, ελήφθησαν υπόψη, για να μπορέσει να θεσμοθετηθεί αυτό το συγκεκριμένο νομοσχέδιο και συνέχεια νόμος του κράτους, οι απόψεις όλων των εμπλεκομένων φορέων.
Θα σας αναφέρω ενδεικτικά τις Ομοσπονδίες των Εμπόρων, τους Κυνηγετικούς και Σκοπευτικούς συλλόγους. Στη συνέχεια ψηφίστηκε και έγινε νόμος της Βουλής. 
Καθορίστηκαν λοιπόν οι προϋποθέσεις για την εισαγωγή από το εξωτερικό, για την εξαγωγή, την επανεξαγωγή, τη διαμετακόμιση, την κατασκευή στο εσωτερικό, την εμπορία, τη διάθεση, την κατοχή όπλων σε πλοία και αεροσκάφη, την οπλοχρησία. Βεβαίως, αν θέλετε, εξειδικεύτηκαν και ορισμένες διακεκριμένες περιπτώσεις με αυξημένες ποινές, όπως παραδείγματος χάρη με κατάσχεση, με δήμευση. 
Ασχολήθηκε και ασχολείται ο νόμος αυτός, γιατί είναι σε ισχύ, με την χορήγηση και την ανάκληση αδειών, τις υποχρεώσεις των εισαγωγέων, κατασκευαστών κλπ. Ταυτόχρονα εναρμονίστηκαν και οι διατάξεις με την οδηγία 91/477 της Ευρωπαϊκής Ένωσης, κυρία Πρόεδρε και κυρίες και κύριοι συνάδελφοι, σχετικά με τον έλεγχο της απόκτησης και κατοχής όπλων. Τέλος, προστέθηκαν και οι διατάξεις στο ν. 456/76 περί φωτοβολίδων και κροτίδων. 
Θέλω να σας πω, επειδή άκουσα τον εισηγητή της Κυβέρνησης, ότι τα ζητήματα αυτά βεβαίως και δεν αντιμετωπίζονται αποσπασματικά. Προϋποθέτουν την τεχνική και πρακτική αντιμετώπιση του ζητήματος, η οποία στην ουσία θα πρέπει να παρέχει ένα δίκτυο πληροφόρησης, το οποίο στη χώρα μας είναι υποτυπώδες έως ανύπαρκτο. Βεβαίως αυτό το πράγμα εξαρτάται και από τους χρήστες. 
Τα δυσμενή επακόλουθα, κύρια Πρόεδρε, από τη διάπραξη σχετικών αδικημάτων, σαν αυτά που συζητούμε στο σημερινό σχέδιο νόμου, και η σχέση των όπλων και των εκρηκτικών με το οργανωμένο έγκλημα και την τρομοκρατία, φαντάζομαι ότι είναι πασιφανή και πασίδηλα. 
Η αύξηση του λαθρεμπορίου και η αδυναμία αντιμετώπισης του προβλήματος της λαθρομετανάστευσης είναι ένα ζήτημα, το οποίο ακριβώς εντάσσεται στη συζήτηση την οποία κάνουμε. Η αδιαφορία των Υπουργείων της Δημόσιας Τάξης, Οικονομικών και Εμπορικής Ναυτιλίας να μπορέσουν να δημιουργήσουν εξειδικευμένο προσωπικό, το οποίο να λειτουργεί με πλήρη επαγγελματισμό, τόσο κεντρικά όσο και ιδίως περιφερειακά - που μας ενδιαφέρει- και να στελεχώσει με ικανό αριθμό ανθρώπων και μέσων τις υπηρεσίες, πράγματι καθιστά το πρόβλημα ακόμα εντονότερο. 
Προηγουμένως ελέγχθη και συζητήθηκε το θέμα της αστυνόμευσης και της εκπαίδευσης των αστυνομικών. Ασφαλέστατα, κύρια Πρόεδρε και κύριοι συνάδελφοι, η δημόσια ασφάλεια προϋποθέτει δημόσια τάξη. Η δημόσια τάξη προϋποθέτει καλή αστυνόμευση. Η καλή αστυνόμευση στη συνέχεια προϋποθέτει σύγχρονη και αποτελεσματική αστυνομία. Η καλή αστυνομία προϋποθέτει καλά εκπαιδευμένους αστυνομικούς, οι οποίοι αμείβονται τουλάχιστον αξιοπρεπώς. Η οργάνωση, η δομή και η λειτουργία της Ελληνικής Αστυνομίας είναι ακόμη ζητούμενο, κύριε Υπουργέ. 
Εκείνο το οποίο θα ήθελα να πω είναι το εξής: Είναι χαρακτηριστικό του πόσο σοβαρά παίρνει υπόψη της η Κυβέρνηση το ζήτημα, το οποίο συζητούμε σήμερα, το εξής γεγονός. Η κεντρική υπηρεσία, η οποία υπάρχει στη Διεύθυνση Ασφαλείας Αττικής, δηλαδή το Τμήμα Όπλων και Εκρηκτικών, και το οποίο ασχολείται με το θέμα, έχει αυτήν την ώρα είκοσι άτομα ως προσωπικό και δύο αυτοκίνητα. 
Ακούστε με τι ζητήματα ασχολείται: Με την έκδοση αδειών οπλοφορίας, με την κατοχή όπλων ως κειμηλίων, με την κατοχή όπλων σκοποβολής, εμπορίας, εισαγωγής, μεταφορές όπλων, εκρηκτικών, κατοχής όπλων από ιδιωτικές επιχειρήσεις, ΔΕΚΟ, τράπεζες, νοσοκομεία, οπλοφορίες με ιδιωτικά όπλα αστυνομικών και χίλια δύο ζητήματα. 
Παράλληλα, ενώ έχει όλο αυτόν το φόρτο εργασίας, είναι υποχρεωμένα αυτά τα μόλις είκοσι άτομα με τα δύο αυτοκίνητα -γιατί μιλούσαμε για το προσωπικό και την υποδομή και την υποστήριξη, την οποία παρέχει το Υπουργείο Δημόσιας Τάξης- να διατάσσονται καθημερινά, διατεταγμένη δηλαδή υπηρεσία, σε εξωτερικές και εσωτερικές υπηρεσίες, περιπολίες κλπ. Ως εκ τούτου η βεβαίωση των παραβάσεων περιορίστηκε στο ελάχιστο. 
Χαρακτηριστικά θα σας αναφέρω ότι το 2001 βεβαιώθηκαν τρεις παραβάσεις σε σκοπευτήρια, δύο για φωτοβολίδες, έξι σε καταστήματα εμπορίας όπλων και μία για εμπορία φυσιγγίων. Αυτά είναι από ανήκουστα έως γελοία, έως γραφικά, ας μου επιτραπεί η έκφραση. Ακούω κάποιους συναδέλφους, οι οποίοι έχουν αντιρρήσεις, τα στοιχεία όμως είναι καθοριστικά και καταλυτικά. 
Θέλω να σας πω ότι η χορήγηση των αδειών οπλοφορίας έχει εξελιχθεί, κύρια Πρόεδρε και κύριοι συνάδελφοι, σε ένα ζήτημα κομματικής συναλλαγής, αφού υπάρχει ένας μεγάλος αριθμός περιπτώσεων που ανακαλούνται άδειες με δύο και τρεις ανανεώσεις ανά τριετία, χωρίς να έχουν μεταβληθεί οι όροι που χορηγήθηκαν, προκειμένου να ικανοποιούνται ανεξέλεγκτα αιτήματα ατόμων, με μόνο μέσο συναλλαγής και όχημα τον κομματικό μηχανισμό. 
Δεν υπάρχει -και εδώ είναι το ζήτημα, κύρια Πρόεδρε, και πρέπει πράγματι να ψέξουμε την Κυβέρνηση- συνεργασία με Διεθνείς Οργανισμούς και ιδιαίτερα με την Ιντερπόλ. Δεν υπάρχει ενεργή συμμετοχή στο ισχύον, από το 1994, σύστημα ανίχνευσης όπλων και εκρηκτικών, το περίφημο Interpol Weapons and explosives system. Αυτό νομίζω ότι είναι ένα ζήτημα το οποίο πραγματικά μας απασχολεί, μας ανησυχεί και ίσως δεν έχουμε ασχοληθεί όσο έπρεπε. 
Κυρία Πρόεδρε, μιας και έχουμε αυτήν τη συγκεκριμένη πρόταση, θέλω τώρα να πω το εξής: Επειδή γενική αρχή του δικαίου είναι ότι το δημόσιο συμφέρον είναι υπέρτερο του ιδιωτικού, οι διατάξεις για τα όπλα-ιστορικά κειμήλια θα πρέπει να ενταχθούν στο συγκεκριμένο σχέδιο νόμου και να το δούμε στην κατ' άρθρο συζήτηση, όπου θα πρέπει να ισχύσει κι εδώ ό,τι ισχύει στη Γαλλία ή στη Γερμανία, ας πούμε, όπου τα ιστορικά κειμήλια θα καθίστανται ανενεργά και θα πιστοποιούνται από την αρχή για το λόγο αυτό.
Τελειώνοντας θέλω να σας πω το εξής, κυρία Πρόεδρε, για να μη νομισθεί ότι γίνεται στείρα αντιπολίτευση. Θα σας αναφέρω ένα άρθρο της "Ελευθεροτυπίας" της Τρίτης, 29 Αυγούστου 2000, με τίτλο "Αρματωμένος ένας στους δέκα Έλληνες". "Λαθρεμπόριο όπλων" είναι ο υπότιτλος. "Σε ένα εκατομμύριο υπολογίζονται οι ένοπλοι συμπολίτες μας, όταν οι νόμιμες άδειες που έχουν χορηγηθεί αριθμούν μόλις τέσσερις χιλιάδες".
Κυρία Πρόεδρε, τελειώνοντας θέλω να πω στον κύριο Υπουργό: "Πίνακας κατασχεθέντων 2000-2001: Αυτόματα 49 το 2001". "Εξιχνιάστηκαν", λέει, "1.250 περιπτώσεις". Είναι τα στοιχεία του Υπουργείου Δημόσιας Τάξης. "87% επιτυχία", λέει. 
Θέλω να κάνω μία επισήμανση, για να γραφεί στα Πρακτικά. Κυρία Πρόεδρε, είναι παραπλανητικό το ποσοστό. Περιλαμβάνει περιπτώσεις όπως είναι, παραδείγματος χάρη, η παράνομη κατοχή κυνηγετικών όπλων. Να μας πει το Υπουργείο, ο καθ' ύλην αρμόδιος Υπουργός, πόσες περιπτώσεις εξιχνιάστηκαν με άγνωστους δράστες και βεβαίως να μας πει επίσης σε ποιες περιπτώσεις διεπιστώθη η πηγή προέλευσης του πυροβόλου όπλου, με το οποίο διεπράχθη το αδίκημα. Οι αρμόδιες υπηρεσίες δεν γνωρίζουν ότι υπάρχει αριθμός σε κάθε όπλο; Ακόμα και αν κλαπεί, με βάση αυτόν τον αριθμό μπορεί να διαπιστωθεί πού πήγε, πώς διακινήθηκε, ποιος το έχει στα χέρια του;
Σας ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Κυρία Πρόεδρε, θέλω κατ' αρχήν να συγχαρώ το συνάδελφό μας κ. Κασσίμη για τη νομοθετική αυτή πρωτοβουλία. Μια πρωτοβουλία που αποτυπώνει αφ' ενός μεν την αγωνία του και την αγωνία της Νέας Δημοκρατίας για τη δραματική, τραγική, θα έλεγα, αύξηση της εγκληματικότητας και ιδιαίτερα της εγκληματικότητας που στρέφεται κατά του εννόμου αγαθού της ανθρώπινης ζωής και αφ' ετέρου αποτυπώνει την ανησυχία του για την αναποτελεσματική μέχρι σήμερα αντιμετώπιση αυτού του φαινομένου από πλευράς Κυβέρνησης και αρμοδίων οργάνων. 
Η πρόταση αυτή αναδεικνύει το πρόβλημα σε όλες του τις διαστάσεις, καταδεικνύει επίσης την ανεπίτρεπτη και αδικαιολόγητη αδράνεια της Κυβέρνησης όσον αφορά στην αντιμετώπιση αυτού του φαινομένου, γενικότερα της εγκληματικότητας και της συγκεκριμένης μορφής, η οποία πραγματώνεται με τη χρήση όπλων, πυρομαχικών και εκρηκτικών. Ταυτόχρονα αναδεικνύει αυτήν ακριβώς την έλλειψη των μέτρων, την αδικαιολόγητη καθυστέρηση, παρά τις εκάστοτε υποσχέσεις των αρμοδίων πολιτικών φορέων και του αρμοδίου Υπουργού. 
Αναμφισβήτητα, αυτή η μεγάλη αύξηση, τα τελευταία χρόνια, της παράνομης εισαγωγής, κυκλοφορίας και χρήσης όπλων κάθε μορφής, επισημαίνει ένα τραγικό γεγονός. Έχουμε διαβάσει και ξέρουμε ότι τα τελευταία χρόνια, ιδίως μετά από τα γεγονότα της Αλβανίας, η Ελλάδα έχει κατακλυσθεί από καλάσνικοφ, τα οποία αγοράζεις εύκολα σε διάφορες περιοχές της Ελλάδας. Στην Ομόνοια μπορείς ανετότατα το βράδυ να προμηθευτείς ένα περίστροφο αντί είκοσι και τριάντα χιλιάδων δραχμών. Τα όπλα βρίσκονται στα χέρια και οργανωμένων και μη οργανωμένων κακοποιών και ταυτόχρονα, όπως επισημάνθηκε, υπάρχει μεγάλη αδυναμία ελέγχου πού δίδονται οι άδειες. Διότι είναι πραγματικά μεγάλος ο αριθμός των ανθρώπων που φέρουν άδεια χωρίς να δικαιούνται. Είναι αποτέλεσμα συναλλαγής ή, αν θέλετε, ελλιπούς ελέγχου και αξιολόγησης των δικαιολογητικών. 
Όλα αυτά συνθέτουν το πρόβλημα που αναδεικνύει και καταγράφει αυτή η νομοθετική πρωτοβουλία. Προσωπικά όμως θα ήθελα να επισημάνω ότι με προβληματίζει η αποσπασματική προσέγγιση.
Πιστεύω ότι πρέπει να αναθεωρηθεί ο 2168/93. Κατ' αρχήν πρέπει να επαναπροσδιοριστεί η έννοια του όπλου. Τι είναι όπλο. 
Δεύτερον, πρέπει επίσης να αυξηθούν οι προβλεπόμενες ποινές σε ορισμένα από τα προβλεπόμενα αδικήματα αυτά και να εναρμονιστεί η τροποποίηση αυτού του νομοθετήματος με τις ειδικές διατάξεις του Ποινικού Κώδικα, τις σχετικές με ληστεία, αρπαγή και άλλα αδικήματα ενδεχομένως. Αλλά πιστεύω πως αυτό πρέπει να γίνει συνολικά. Επίσης είναι αναγκαίο αυτό που επισημαίνει εύστοχα ο συνάδελφός μας, ότι πρέπει να υπάρξει μια διαφοροποίηση στην ποινική μεταχείριση εκείνων που στρέφονται κατά της ζωής αστυνομικού οργάνου. Και είναι απόλυτα επιτρεπτό. Ίσως διαφωνήσω όταν μπούμε στα θέματα επί των άρθρων στην εξαίρεση όσον αφορά τα ευεργετήματα. Εκεί, νομίζω, υπάρχει πρόβλημα συνταγματικότητος. Αλλά η αρχή να τιμωρείται αυστηρότερα κάποιος εγκληματίας ο οποίος στρέφεται κατά τη διάρκεια της εγκληματικής του συμπεριφοράς και θανατώνει ή τραυματίζει όργανο της Αστυνομίας, είναι απόλυτα νόμιμη και επιβεβλημένη, προσθέτω.
Συνεπώς αυτό το τεράστιο πραγματικά σε μέγεθος και σε κοινωνική σημασία πρόβλημα που αναδεικνύει η πρωτοβουλία του αγαπητού συναδέλφου μας, για να αντιμετωπισθεί αποτελεσματικά, όπως όλοι επιθυμούμε, νομίζω θα πρέπει να ενταχθεί σε μια συνολικότερη και πιο εναρμονισμένη τροποποίηση του νόμου και των σχετικών διατάξεων του Ποινικού Κώδικα. Είναι ένας θαυμάσιος οδηγός, επισημαίνει τα προβλήματα, επισημαίνει τα κενά, επισημαίνει αυτά που πρέπει να βελτιωθούν. Και η Κυβέρνηση βεβαίως, παρά τις υποσχέσεις, όπως τόνισε και ο ίδιος ο προτείνων Βουλευτής, καθυστερεί κατά τρόπο απαράδεκτο και επικίνδυνο. Καθυστερεί πολλά, αν θέλετε, θέματα. Πρώτα απ' όλα, πώς είναι δυνατόν να αντιμετωπισθεί αποτελεσματικά το πρόβλημα της αυξημένης εγκληματικότητος όταν καθυστερεί το νομοσχέδιο για την εκπαίδευση των αστυνομικών, τον εκσυγχρονισμό της εκπαίδευσης και της υποδομής, τον εκσυγχρονισμό του οπλισμού των και ταυτόχρονα την ουσιαστική και νομική θωράκισή τους όσον αφορά τις προϋποθέσεις χρήσης όπλου. Το ζητούν οι αστυνομικοί χρόνια και δεν τους το δίνουν ενώ ταυτόχρονα τους καλούμε να επιτελέσουν ένα χρέος σκληρό, δύσκολο. Το καθήκον τους είναι γεμάτο κινδύνους και κινδυνεύουν καθημερινά. Απαιτούμε απ' αυτούς συνεχώς και δεν δίνουμε αντιστοίχως. Και ταυτόχρονα εμφανίζει η Κυβέρνηση αυτήν την αδικαιολόγητη αδράνεια και ακινησία όσον αφορά την προώθηση των μέτρων που θα θωρακίσουν τα όργανα από τα οποία ζητάμε την προστασία της ζωής και της περιουσίας μας. Συνεπώς πιστεύω ότι είναι μια εξαιρετική πρωτοβουλία. Αφορμή δίδει -και αφετηρία για έναν ευρύτερο προβληματισμό- και για να επιταχύνει η Κυβέρνηση τα μέτρα που πρέπει να λάβει. Για να φθάσουμε λοιπόν σε μια αποτελεσματική αντιμετώπιση του φαινομένου που επισημαίνει ο προτείνων βουλευτής θα πρέπει να δούμε εναρμονισμένη αυτήν την πρωτοβουλία με την τροποποίηση του ν. 2168/93 και των αντιστοίχων διατάξεων του ειδικού μέρους του Ποινικού Κώδικα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Τσίπρας.
ΒΑΣΙΛΗΣ ΤΣΙΠΡΑΣ: Εντύπωση μου έκαναν, κυρία Πρόεδρε, δύο πράγματα, στα οποία θα εστιάσω τις παρατηρήσεις μου. 
Η θαυμαστή πράγματι πρωτοβουλία του συναδέλφου, η οποία υιοθετήθηκε και από το κόμμα, η οποία αναδεικνύει στο κορυφαίο του έργο το Κοινοβούλιο, σκοπός του οποίου είναι το νομοθετικό έργο. Είναι μια ευκαιρία μέσα από την ίδια τη Βουλή, από πρωτοβουλία της ίδιας της Βουλής να ασχοληθεί με το νομοθετικό της έργο. 
Αυτή όμως η πράγματι θαυμαστή πρωτοβουλία αντιμετωπίστηκε με τρόπο αρνητικό εκ μέρους όλων των πτερύγων του Κοινοβουλίου πλην της Νέας Δημοκρατίας. 
Ακούστηκε απ' όλες τις πτέρυγες ότι το πρόβλημα είναι υπαρκτό, είναι σοβαρό, ότι το πρόβλημα πρέπει να αντιμετωπιστεί. 'Oμως θα αντιμετωπιστεί συνολικά και εν καιρώ. 'Ακουσα μάλιστα προδιαγεγραμμένες αναβολές, οι οποίες οδηγούν στο ποτέ. Δεν χρειάζεται ασφαλώς να ασχοληθεί κανείς και να πει ότι το πρόβλημα των όπλων είναι κάτι το πολύ σοβαρό, ότι τα εγκλήματα που γίνονται τον τελευταίο καιρό είναι και πολυάριθμα και σοβαρά. Δεν το αρνείται κανείς αυτό.
Πιστεύω ότι μπορώ να μιλήσω στη συγκεκριμένη περίπτωση με υπεκφυγή διά της υπεκφυγής. 'Οτι χρήζει συνολικής αντιμετώπισης το πρόβλημα, ότι αναμένουμε τα πορίσματα του ΟΗΕ, ότι αναμένουμε τις οδηγίες της Ευρωπαϊκής 'Ενωσης, δεν είναι ικανά να αναχαιτίσουν αυτό το οποίο σήμερα ήρθε στη Βουλή. Και θα σας πω το γιατί. 
Πρώτον, η αντεγκληματική πολιτική κάθε κράτους δεν εξαρτάται μόνο από τη φωνή του κυρίου τους. Είπαμε παγκοσμιοποίηση, αλλά όχι μέχρι του σημείου να περιμένουμε τι οδηγίες θα μας δώσουν, πώς θα αντιμετωπίσουμε τα του οίκου μας, πώς θα αντιμετωπίσουμε τα θύματα τα οποία καθημερινώς διαβάζουμε στις εφημερίδες.
Χρόνια δικηγορώ, χρόνια ασχολούμαι με το ποινικό δίκαιο και θυμάμαι ότι υποθέσεις φόνου της δεκαετίας του 1970-1980 συγκλόνιζαν το πανελλήνιο. Οι δημοσιογράφοι έσπευδαν να συναντήσουν τον συνήγορο υπερασπίσεως. Και σήμερα κατέστη μια πραγματικότητα καθημερινή. 'Εγκλημα, φόνος δεν σημαίνει τίποτα πλέον. Εναρμονιστήκαμε με αυτό το φαινόμενο σαν να πρόκειται περί καθημερινού συμβάντος. Και είναι ό,τι χειρότερο το να προσαρμοστεί και να εναρμονιστεί ένας λαός με το κακό. 
Θα ήθελα να επισημάνω και κάτι άλλο στο θέμα αυτό που συζητούμε σήμερα. Δεν αρκεί για την πολιτεία να αντιμετωπίζει το αποτέλεσμα, το έγκλημα, το φόνο, αλλά να αφήνει ατιμώρητη ή να χαϊδεύει την αιτία του θανάτου. Τα όργανα του φόνου, τα όργανα των εγκλημάτων κατά της ζωής και της περιουσίας και της περιουσίας στρεφόμενα εμμέσως ή αμέσως, είναι τα όπλα για τα οποία συζητούμε σήμερα. 
Θα μου πείτε βέβαια η αύξηση των ποινών είναι ικανή να αποτρέψει τους κακοποιούς από τα εγκλήματα αυτά; Είναι ένα θέμα αυτό. Και εκεί έχουμε μια διολίσθηση των αντιλεγόντων. Δεν είναι όμως μόνο τα όπλα, είναι τα ναρκωτικά και τόσα άλλα εγκλήματα που έχουν πληθύνει. Και αν μέσα από αυτά τα πολλαπλά εγκλήματα που έχουν πολλαπλασιαστεί ξεχωρίσουμε ένα το οποίο βλέπουμε σήμερα ότι κατέστη αρκετά σοβαρό, αυτό είναι αντίθετο με την αντεγκληματική πολιτική και δεν πρέπει να επιβληθεί. 
Είναι γεγονός βέβαια ότι η ποινή καθεαυτή αποτελεί το καταφύγιο της πολιτείας. Η ίδια η πολιτεία αμύνεται κατά του εγκλήματος όταν συνθέτει παραβάσεις και απειλεί κυρώσεις.
Γιατί οι άνθρωποι δεν γεννήθηκαν όλοι άνευ ελαττωμάτων. Ανθρώπινα πάθη και ανθρώπινες αδυναμίες, αντιξοότητες της ζωής επίκτητη ή και εκ γενετής διαστροφή του χαρακτήρα, προσήλωση ακόμα σε ορισμένες αντιλήψεις, ηθικές, πολιτικές και θρησκευτικές, αναγκάζουν τα κοινωνικά άτομα να εκτραπούν και τότε αναφύεται η υποχρέωση της πολιτείας να τα αντιμετωπίσει. 'Αμυνα κατά του αδίκου είναι αυτό το οποίο η πολιτεία θεσπίζει εναντίον των παραβατών. 
'Οπως γνωρίζουμε από την πλατωνική ρήση "εξ ανάγκης ο νομοθέτης αν νομοθετεί βουλόμενος μηδέποτε χρείαν γενέσθαι αυτών τα οποία νομοθετεί". Αυτός είναι ο σκοπός του νόμου.
Κατά συνέπεια η προσπάθεια διαφυγής για το λόγο ότι δεν είναι ακόμα ώριμες, γιατί δεν ήρθε ακόμα το πόρισμα της Ευρωπαϊκής 'Ενωσης ή του ΟΗΕ, διότι νομίζω ότι βρίσκεται εκτός της κοινωνικής πραγματικότητας, εκτός της αντεγκληματικής πολιτικής και δεν θα πρέπει να πούμε ότι των οικιών ημών εμπιπραμένων ημείς αναμένουμε να δούμε τι θα μας πει ο ΟΗΕ, τι θα μας πει η φωνή του κυρίου.
Από εκεί και πέρα υπάρχει βέβαια και το θέμα της Αστυνομίας. Ακούστηκε ασφαλώς για την οργάνωση της Αστυνομίας ότι έχουμε μια βελτίωση, ακούστηκε για τους ιδιωτικούς αστυνομικούς- σεκιούριτι και εκείνη τη μεγάλη κατηγορία των ανθρώπων που βγαίνουν και γνωμοδοτούν και αναλύουν εγκληματολογικές περιπτώσεις θανάτων, των ιδιωτικών ντετέκτιβ. Υπάρχει οργάνωση, υπάρχει παρακολούθηση της πολιτείας; Και η δημόσια ασφάλεια και η αντιεγκληματική πολιτική είναι κατ' εξοχήν δημόσιες εξουσίες τις οποίες δεν μπορεί και δεν δύναται συνταγματικά να εκχωρήσει ο οποιοσδήποτε Υπουργός, η ίδια η πολιτεία σε ιδιώτες. 
Γιατί η κατάληξη το να είναι αυτεπάγγελτη η δίωξη, η κατάληξη το κράτος να έχει την κύρια ευθύνη αυτών είναι το κορυφαίο επίτευγμα στην ανέλιξη της αντιεγκληματικής πολιτικής. Φύγαμε από τις θεοκρατικές αντιλήψεις και από τις συμβατικές αντιλήψεις και φθάσαμε στο σημείο να πούμε ότι η πολιτεία είναι υπεύθυνη ότι αυτή θα πρέπει να ρυθμίζει και να διασφαλίζει τόσο την ασφάλεια όσο και τη ζωή των πολιτών. 
Και τελειώνω επιλέγοντας τούτο, το κορυφαίο των ανθρωπίνων αγαθών, την ανθρώπινη ζωή, η οποία προκαλεί ευαισθησία, γιατί η αδυναμία του ανθρωπίνου λόγου να διεισδύσει στις συναρτήσεις της δημιουργίας και να αποκαταστήσει αυτό τούτο το αγαθό προκαλεί την ιδιαίτερη συγκίνηση, το μεταφυσικό άγνωστο. Είναι αυτό που προκαλεί την ιδιαίτερη συγκίνηση στους ανθρώπους. Αλλά και αυτό ισοπεδώθηκε σήμερα με τη σημερινή πολιτική. 
Κατά συνέπεια λέω ναι στην πρόταση νόμου και δεν βρίσκω δικαιολογία ότι αυτή έχει ανάγκη περισσοτέρου εναρμονισμού, γιατί διέρχεται από τη Διαρκή Επιτροπή, γιατί γίνεται η συζήτηση στην Ολομέλεια. Να προσφέρουμε δημιουργικές παρατηρήσεις και θα είχα και εγώ να προσφέρω παραλείψεις ή προσθήκες, αν επρόκειτο να προχωρήσει. Αυτό έπρεπε να πράξει η Βουλή και όχι να προβάλει στείρα άρνηση και τίποτα περισσότερο. Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξηντλήθη ο κατάλογος των εγγεγραμμένων Βουλευτών.
Κύριε Υπουργέ, έχετε το λόγο.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Ευχαριστώ, κυρία Πρόεδρε. Κύριοι συνάδελφοι, μια και η κυρία συνάδελφος που εξαπέστειλε μύδρους απεχώρησε, δεν θα έχω την ευκαιρία να απαντήσω διεξοδικότερα σε κάποια πράγματα. 
Οφείλουμε με τη σειρά μας να αναγνωρίσουμε ότι βρισκόμαστε μπροστά σε μια πρόταση η οποία, πρώτον, τιμά τη λειτουργία του Κοινοβουλίου, τα κοινοβουλευτικά ήθη και, δεύτερον, συμβάλλει θετικά στο να λειτουργήσει ακόμα καλύτερα η Ελληνική Αστυνομία, στο να κάνει αποδοτικότερο και αποτελεσματικότερο το έργο της. 
Από την άποψη αυτή ο κ. Κασίμης ανέδειξε για μια ακόμα φορά ότι πάντα υπάρχουν περιθώρια, πέρα από τις όποιες κάποιες φορές ακραίες αντιπολιτευτικές στιγμές και αντιπαραθέσεις, ενός σωστού κοινοβουλευτικού έργου, όπου ο ρόλος της Αντιπολίτευσης και της Συμπολίτευσης αναδεικνύεται σε μια συνεργασία που προάγει το κοινοβουλευτικό έργο και το αποτέλεσμα δίχως κανείς να απαλλοτριώνει το ρόλο και την αποστολή του. 
Ταυτόχρονα, με τη σημερινή πρόταση ο κύριος συνάδελφος μας έδωσε την ευκαιρία να συνομολογήσουμε ότι εδώ και καιρό η Κυβέρνηση τις δυσλειτουργίες και τα ελλείμματα από την εφαρμογή του ν. 2168/93. Επίσης, η όποια προσέγγιση επιχείρησε προς την κατεύθυνση αυτή δεν μπορούσε να παραβλέψει το γεγονός ότι στην Ευρωπαϊκή Ένωση εκείνη την περίοδο και άλλες χώρες είχαν αρχίσει να εντείνουν τον προβληματισμό γύρω από την ανάγκη επανεξέτασης της οδηγίας 91477/91 στα πλαίσια της οποίας είχε γίνει ο ν. 2168/93.
Η Ελλάδα ήταν από τις επισπεύδουσες χώρες αυτής της τροποποίησης της ευρωπαϊκής οδηγίας. Και περιμέναμε πράγματι να προχωρήσει η τροποποίησή της. 'Ήταν, με βάση αυτές τις εκτιμήσεις, όταν δεσμεύτηκε ο κύριος Υπουργός Δημόσιας Τάξης στη Βουλή τον Ιούλιο, ότι πράγματι σύντομα -πιστεύουμε- θα φέρουμε την αλλαγή του θεσμικού πλαισίου του ν. 2168/1993.
Επιχειρώ να δώσω μία εξήγηση της καθυστέρησης, γιατί καθυστέρηση υπάρχει. Νομίζω, όμως, πως και εσείς θα κρίνετε ότι είναι αρκετά δικαιολογημένη.
Αυτή η προσπάθεια να υπάρξει αναθεώρηση της ευρωπαϊκής οδηγίας ξεκίνησε στην Ευρώπη βλέποντας ότι υπάρχει καθυστέρηση στη σύνταξη του Πρωτοκόλλου του Ο.Η.Ε.. Εκτιμώντας έτσι τα πράγματα οι Ευρωπαίοι αποφάσισαν από μόνοι τους να αλλάξουν την οδηγία. Και εμείς ήμασταν έτοιμοι -επισπεύδοντες και εμείς- να εναρμονίσουμε τις κινήσεις μας με αυτήν την αναθεώρηση. Τους τελευταίους μήνες όμως -και πρέπει να σας ενημερώσω- προχώρησε πιο γρήγορα ο Ο.Η.Ε. στη σύνταξη του Πρωτοκόλλου. Το Πρωτόκολλο αυτό κυρώθηκε και ήδη τον τελευταίο καιρό κάποιες χώρες άρχισαν να το υπογράφουν. 'Ηδη κάποιες -λίγες- ευρωπαϊκές χώρες αποδέχθηκαν το Πρωτόκολλο του Ο.Η.Ε.. Τους επόμενους μήνες και άλλες ευρωπαϊκές χώρες -η εκτίμησή μας είναι ότι μέσα σε αυτές τις χώρες θα είμαστε και εμείς- θα κυρώσουν το Πρωτόκολλο του Ο.Η.Ε. και με βάση αυτήν την κύρωση άμεσα προχωρούν στην έκδοση νέας ευρωπαϊκής οδηγίας γύρω από το επίμαχο θέμα.
Τα είπα όλα αυτά για να δείξω ότι υπάρχει και εκ μέρους μας η ευαισθησία και η αναγνώριση των προβλημάτων που έχει η εφαρμογή του υπάρχοντος νομοθετικού πλαισίου. Δεν μπορούμε παρά να αναγνωρίσουμε ότι χρειάζεται επανακαθορισμός της έννοιας του πυροβόλου όπλου και διαφόρων άλλων υλικών, τα οποία κανένας δεν μπορεί να ξεχωρίσει πια αν είναι όπλο ή αν είναι κάτι άλλο. Ξέρετε πολύ καλά ότι η τεχνολογία προχώρησε τόσο πολύ, που ακόμα και κάποια στυλό, κάποιοι αναπτήρες, μπορεί να είναι όπλα. Ο ορισμός του όπλου πλέον ασφαλώς και πρέπει να επανακαθορισθεί. Και θα επανακαθορισθεί.
Επίσης, δεν θα διαφωνήσουμε στην ανάγκη του να γίνουν αυστηρότερες οι ποινές. Θα προχωρήσουμε, όμως, με έναν ολοκληρωμένο τρόπο σεβόμενοι και λαμβάνοντας υπόψη και συντονίζοντας το βηματισμό μας με το βηματισμό των άλλων ευρωπαϊκών χωρών, προκειμένου να έχουμε ένα σωστά επεξεργασμένο νομοθετικό πλαίσιο το οποίο να μην έχει κενά, να βρίσκεται σε αρμονία με την Ποινική Δικονομία και ταυτόχρονα να μην εμφανίζονται προβλήματα συνταγματικής τάξης.
Θα αναγνωρίζετε και εσείς ότι ως έχει η πρόταση νόμου -και εκ μέρους Βουλευτών της Νέας Δημοκρατίας που γνωρίζουν καλύτερα τους νομικούς κανόνες και τα συνταγματικά ισχύοντα- δεν μπορεί να ψηφισθεί αυτή τη στιγμή. Προβλήματα εναρμόνισης με το Ποινικό Δίκαιο υπάρχουν, προβλήματα συνταγματικότητας φαίνεται ότι και εκεί υπάρχουν. Και αυτά ήδη προσεγγίζονται και συστήνεται επιτροπή από έγκριτους νομικούς στην Ελλάδα με υπηρεσιακούς παράγοντες του Υπουργείου Δημόσιας Τάξης που προσεγγίζει ακριβώς αυτά τα θέματα.
Θα ήθελα επίσης να σας ενημερώσω ότι τις ημέρες αυτές ολοκληρώνεται η όλη πορεία της επεξεργασίας του νομοθετικού πλαισίου που θα αφορά την κατοχή και χρήση όπλων από τους 'Ελληνες αστυνομικούς. Τις ημέρες αυτές ολοκληρώνεται αυτή η διαδικασία. Χρειάστηκε στο διάστημα αυτό τις όποιες προτάσεις μας να τις κάνουμε γνωστές στους έγκριτους 'Ελληνες ποινικολόγους, σε καθηγητές του πανεπιστημίου, στους εισαγγελείς, προκειμένου να μας πουν τις απόψεις τους. Αυτές οι απόψεις ήρθαν και τις επεξεργάστηκε μία επιτροπή η οποία αποτελείτο από καθηγητές εγκληματολόγους. Και ολοκληρώνεται το έργο.
Πιστεύουμε, επίσης, κύριοι συνάδελφοι, ότι συντομότατα θα έρθει και στη Βουλή, όπου μαζί με τη χρήση όπλων από τους Έλληνες αστυνομικούς έρχονται και τα άρθρα, εκείνα τα οποία αφορούν στην εκπαίδευση της χρήσης όπλων των Ελλήνων αστυνομικών. Και σ' αυτό και η δική σας αγωνία έχει συμβάλει θετικά. 
Και σ' αυτό έχει συμβάλει θετικά συνάδελφε, κύριε Γαρουφαλιά, και η δική σας αγωνία. Και στο σημείο αυτό έρχομαι να πω ότι η ίδια υπεύθυνη στάση εμάς θα μας βοηθούσε, εάν τη διατηρούσατε ως το τέλος.
Πρέπει να αποφύγουμε τις ισοπεδωτικές αναφορές και απόψεις ότι τίποτα δεν πήγε καλά στον τομέα της δημόσιας τάξης, ότι η Ελλάδα είναι η χειρότερη χώρα στον τομέα της ασφάλειας, ότι τα στοιχεία που έχουμε είναι ψεύτικα και ότι παρουσιάζονται στη Βουλή άλλα στοιχεία. Και η συνάδελφος κα Παπακώστα παρουσίασε προηγουμένως λαθεμένα στοιχεία στη Βουλή. Κι εδώ έρχομαι να πω ότι κάποια ώρα πρέπει κι εσείς ως υπεύθυνοι Βουλευτές ενός μεγάλου κόμματος να δεχθείτε ότι τα στοιχεία, τα οποία σας δίνει το Αρχηγείο της Ελληνικής Αστυνομίας, είναι τα αληθή στοιχεία γύρω από τους δείκτες της εγκληματικότητας.
Δεν είναι δυνατόν στη Βουλή να μιλάτε για διπλά βιβλία, όπως είπε τις προάλλες ο εκλεκτός κατά τα άλλα συνάδελφος κ. Μαρκογιαννάκης. Δεν είναι δυνατόν να έρχονται λαθεμένα στοιχεία -για να μην τα χαρακτηρίσω αλλιώς- από την κα Παπακώστα, που να απαξιώνουν το έργο της Ελληνικής Αστυνομίας. Τα στοιχεία που αφορούν σ' αυτούς τους τομείς τα έχω μόλις από το Αρχηγείο της Ελληνικής Αστυνομίας και τους προϊσταμένους. Και παρακαλώ να κατατεθούν στα Πρακτικά και είναι εντελώς διαφορετικά και θετικά, ασφαλώς, στοιχεία για το έργο της Ελληνικής Αστυνομίας.
(Στο σημείο αυτό ο Υφυπουργός Δημόσιας Τάξης κ. Ευάγγελος Μαλέσιος καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Δράττομαι όμως της ευκαιρίας να πω ότι επιτέλους πρέπει να αποφασίσουμε από ποια πηγή θα παίρνουμε τα έγκυρα στοιχεία. Και πρέπει κι εσείς να δεχθείτε τελεσίδικα και να απορρίψετε την άποψη, την οποία φέρατε και στη Βουλή ότι κρατούνται στην Ελληνική Αστυνομία διπλά βιβλία. Είναι ολέθριο σφάλμα να επιχειρείτε την εμπέδωση μιας τέτοιας εντύπωσης και μάλιστα από το Βήμα του ελληνικού Κοινοβουλίου. Αυτό απαξιώνει το έργο που επιχειρούν κάθε μέρα και προσφέρουν όλοι οι Έλληνες αστυνομικοί.
Απαξιώνει πρώτα-πρώτα την όποια θετική πλευρά αυτού του έργου. Γιατί υπάρχουν ώρες-ώρες και καθυστερήσεις και ελλείψεις και αρνητικές πλευρές, όμως καθημερινά κερδίζονται μάχες. Και πιστεύουμε ότι κάποια στιγμή θα μπορέσουμε να κερδίσουμε και τον πόλεμο κατά της εγκληματικότητας.
Κάθε μέρα, κάθε ώρα, η Ελληνική Αστυνομία ενεργεί, αποδίδει. Και τα στοιχεία αυτά είναι μετρήσιμα. Και θέλουμε κάποια ώρα να τα παραδεχθείτε, γιατί προέρχονται από το Αρχηγείο της Ελληνικής Αστυνομίας. Τα υπογράφουν οι προϊστάμενοι του Αρχηγείου της Ελληνικής Αστυνομίας. Και δεν μπορείτε να μιλάτε και να εξακολουθείτε να μιλάτε στη Βουλή για πλαστά και δεύτερα βιβλία. Δεν είναι η Ελληνική Αστυνομία κάποια ιδιωτική επιχείρηση που προκειμένου να αυξήσει τα κέρδη της κρατάει δεύτερα πλαστά βιβλία. Γιατί τα κέρδη του έργου της Ελληνικής Αστυνομίας αφορούν σε όλη την κοινωνία και όχι σε κάποιον ιδιώτη επιχειρηματία.
Και κάποιοι από σας σήμερα έξω από το πνεύμα του εισηγητή -ο οποίος την ώρα που μας έκρινε και μας κατέκρινε για τις όποιες καθυστερήσεις μας, ανέδειξε και τις θετικές πλευρές που έχει σήμερα το έργο που επιχειρεί το Υπουργείο Δημόσιας Τάξης και υλοποιεί το Αρχηγείο της Ελληνικής Αστυνομίας- υπήρξαν εντελώς ισοπεδωτικοί. Και αυτό πραγματικά είναι άδικο για όλους τους άνδρες της Ελληνικής Αστυνομίας που κάθε μέρα υλοποιούν ένα γιγάντιο έργο.
Δεν είναι δυνατόν σήμερα να δεχθούμε ότι η Ελλάδα, κύριε συνάδελφε, είναι η ανασφαλέστερη χώρα της Ευρώπης. Μόλις προχθές στην προ ημερησίας διατάξεως συζήτηση που είχαμε στη Βουλή -και νομίζω ο Κοινοβουλευτικός Εκπρόσωπος, ο κ. Πολύδωρας, μετείχε στη συζήτηση αυτή αποφασιστικά- δεχθήκαμε ότι εν όψει των Ολυμπιακών Αγώνων η Ελλάδα είναι η ασφαλέστερη ευρωπαϊκή χώρα. Και το δεχθήκαμε εδώ στο Κοινοβούλιο αυτό. Θα πρέπει να μετέχετε και να παρακολουθείτε τις εργασίες του ελληνικού Κοινοβουλίου. Η άποψή σας ήταν εξόχως, θα έλεγα, ισοπεδωτική και άδικη για το έργο το οποίο επιτελούμε σήμερα.
Είναι αλήθεια ότι έχουμε να αντιμετωπίσουμε πολλά προβλήματα ακόμα. Βήμα-βήμα, σταθερά, καλυτερεύουμε την κατάσταση. Και αυτό το έργο το αντιλαμβάνεται η ελληνική κοινωνία και το επιβραβεύει καθημερινά. 
Ασφαλώς και υπάρχουν προβλήματα στο συντονισμό των υπηρεσιών. Ασφαλώς δίκιο έχετε, όταν λέτε ότι κάποια υπηρεσία δεν ενημέρωσε το κέντρο, ότι κάποιος ιδιώτης που είχε βγάλει άδεια όπλου, την είχε και πάλι κατοχυρώσει και δεν το γνώριζαν. 
Αυτά τα προβλήματα θα λυθούν οριστικά και με άριστο τρόπο με την ολοκλήρωση του μεγάλου προγράμματος της κοινωνίας της πληροφορίας, του "POLICE ON LINE". Όμως και τώρα έχουν αντιμετωπιστεί και υπάρχει πολύ καλός συντονισμός του κέντρου με την περιφέρεια, πολλές φορές με τον παλιό χειροκίνητο τρόπο. Έχει αναπτυχθεί σε σημαντικό βαθμό και σήμερα ακόμα η πληροφορική μέσα στην Ελληνική Αστυνομία. Η μηχανοργάνωση έχει προχωρήσει ολοκληρωτικά και με άριστο τρόπο θα λυθεί στα πλαίσια της ανάπτυξης του προγράμματος "POLICE ON LINE", του οποίου την έγκριση περιμένουμε από το μεγάλο ευρωπαϊκό πρόγραμμα, "την κοινωνία της ελευθερίας".
Ως τότε θα υπάρχουν αδυναμίες και ελλείψεις. Μην τις γενικεύσουμε, όμως, και θεωρήσουμε ότι παντού και σε κάθε περίπτωση αυτές οι αδυναμίες δεν αποτελούν την εξαίρεση ενός κανόνα που λέει ότι καθημερινά έχουμε ένα έργο του οποίου οι θετικές πλευρές πρέπει να αναγνωρίζονται και οι οποίες αδυναμίες πρέπει να κρίνονται.
Έτσι, λοιπόν, κύριοι συνάδελφοι, αναγνωρίζουμε ότι έχει αλήθεια και βάση η άποψη την οποία εξέφρασε ο κ. Σκυλλάκος ότι τα κοινωνικά άτυπα, οι κοινωνικές αδυναμίες, οι ελλείψεις, τα προβλήματα, ασφαλώς όλη η κοινωνική συνθήκη που διανύουν όλες οι ευρωπαϊκές χώρες και η χώρα μας τα τελευταία χρόνια, δεν μπορεί παρά να παίζουν το ρόλο τους στο φαινόμενο που ονομάζεται αύξηση της εγκληματικότητας.
Αυτό, όμως, δεν σημαίνει καθόλου ότι η Ελληνική Αστυνομία θα υποστείλει τις δραστηριότητές της, προκειμένου, έως ότου να αντιμετωπιστούν αυτά τα κοινωνικά προβλήματα, να μην παίρνει μέτρα, να μη νομοθετούμε για να προλάβουμε, αλλά και να καταστείλουμε, όπου δεν υπάρχει συμμόρφωση, το έγκλημα. Θα μοιάζαμε σαν το γεωργό, ο οποίος ζήτησε για τις αποθήκες του από τον ιερέα να του κάνει ευχέλαιο για τα ποντίκια. Όταν έγινε το ευχέλαιο, τον ρώτησε: "Θα πάμε καλά, πάτερ μου;". Τότε ο ιερέας του απάντησε: "Βέβαια καλά θα πάμε, αλλά κράτα και καμιά γάτα".
Έως ότου, λοιπόν, μπορέσουμε να καλυτερεύσουμε τις κοινωνικές συνθήκες και να αντιμετωπίσουμε τα όποια κοινωνικά προβλήματα, είναι αναγκαίο στον τομέα και της πρόληψης και της καταστολής να δραστηριοποιηθούμε αποφασιστικά.
Πιστεύουμε ότι το θεσμικό πλαίσιο του ν.2517/97 έδειξε ότι η Ελλάδα, μέσα στο πλαίσιο των ευρωπαϊκών χωρών αντιμετώπισε το ζήτημα των security αποφασιστικότερα και καλύτερα από άλλες ευρωπαϊκές χώρες. Θα γνωρίζετε βέβαια ότι κάποιες ευρωπαϊκές χώρες δεν έχουν καν θεσμικό πλαίσιο στον τομέα των ιδιωτικών αστυνομιών, των security.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Δεν θεωρούμε ότι υπάρχουν πλευρές αντισυνταγματικές στο νόμο αυτό. Ασφαλώς ο τρόπος με τον οποίο έγιναν κάποιες εργασίες της ιδιωτικής αστυνομίας στο αεροδρόμιο δεν ήταν νόμιμος, αλλά το φαινόμενο αυτό αντιμετωπίστηκε. Δίπλα από τους security που υπάρχουν στο αεροδρόμιο, σε όλους τους χώρους ελέγχου υπάρχουν αστυνομικοί, οι οποίοι οποιαδήποτε στιγμή κριθεί αναγκαίος ο σωματικός έλεγχος κάποιου πολίτη, σπεύδουν. Εάν κάποιος αρνηθεί τον πρόχειρο έλεγχο των security που παρίστανται, γιατί είναι κατοχυρωμένη η παρουσία τους όσον αφορά στον έλεγχο των αποσκευών, είναι δίπλα ο αστυνομικός. 
Αυτό το γνωρίζουμε, ενώ ταυτόχρονα γνωρίζουμε ότι κάποιες αεροπορικές εταιρείες έχουν αποφασίσει να μη δέχονται πελάτες, εάν αυτοί δεν δεχθούν κάποιον έλεγχο.
Την παρουσία και τη διεξαγωγή αυτού του ελέγχου εμείς πλέον την προστατεύουμε, προκειμένου να είναι θεσμικά σύννομη με την παρουσία Ελλήνων αστυνομικών σε κάθε σημείο, οι οποίοι ασφαλώς προστρέχουν εάν χρειαστεί αν υπάρξει και αυτός ο έλεγχος. 
Κύριοι συνάδελφοι, κλείνοντας θέλω και πάλι να εκφράσω την ικανοποίηση και τα συγχαρητήρια στον συνάδελφο της Αξιωματικής Αντιπολίτευσης, τον κ. Κασσίμη, που είχε την πρωτοβουλία αυτή. Πιστεύουμε ότι και αυτός έχει πειστεί ότι δεν είναι ώριμο αυτήν τη στιγμή -σήμερα- να ψηφιστεί αυτή η νομοθετική πρόταση όπως έρχεται. 
Ταυτόχρονα όμως να γνωρίζετε ότι έχετε βοηθήσει σημαντικά με την πρόταση αυτή, έτσι ώστε και να αναδειχθεί αυτός ο πλούσιος προβληματισμός αυτήν την περίοδο. Να είστε σίγουροι ότι με βάση αυτόν τον προβληματισμό και με βάση την εναρμόνιση των προσπαθειών μας και του νομοθετικού πλαισίου με την οδηγία της Ευρωπαϊκής Ένωσης στα πλαίσια της κύρωσης του πρωτοκόλλου του ΟΗΕ στο επόμενο διάστημα, όσο γίνεται πιο σύντομα, θα προχωρήσουμε στην οριστική νομοθετική ρύθμιση του επίμαχου θέματος.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι την Πέμπτη 31 Ιανουαρίου 2002 θα συζητηθεί η πρόταση της Νέας Δημοκρατίας για σύσταση Εξεταστικής Επιτροπής για τις ελληνοποιήσεις, γι' αυτό παρακαλώ να συμφωνήσει το Σώμα ώστε η συνεδρίαση της νομοθετικής εργασίας της Πέμπτης να μετατεθεί σε άλλη ημερομηνία, σε άλλη συνεδρίαση. Συναινεί το Σώμα.
Το λόγο έχει ο κ. Πολύδωρας για δεκαπέντε λεπτά.
ΒΥΡΩΝ ΠΟΛΥΔΩΡΑΣ: Κυρία και κύριοι συνάδελφοι, πρώτον, συγχαίρω τον κ. Κασσίμη για την πρωτοβουλία του να υποβάλει αυτήν την πρόταση νόμου. Η πράξη έχει τεράστιο ενδιαφέρον για δύο λόγους. Ο πρώτος λόγος είναι ότι ο ίδιος ο συνάδελφος επέδειξε κατά τον πιο θεσμικό τρόπο την ευαισθησία του επί υπαρκτών πολιτικών, κοινωνικών και νομικών ζητημάτων. Και αυτό -ελέχθη και από όλους τους λαβόντες το λόγο- είναι άξιο επαίνου. 
Η πράξη έχει ακόμη μια αφανή περίπου αξία και αρετή, επιτρέψτε μου να πω. Το κόμμα της Νέας Δημοκρατίας -κατά την κοινοβουλευτική τάξη- την ελεύθερη πρόταση νόμου του Βουλευτού την υιοθετεί και την προάγει προς συζήτηση χωρίς να είναι προϊόν -αυτό βέβαια είναι και interna corporis των κομμάτων, αλλά ζητώ να το εννοήσετε- από τα αυστηρώς συντεταγμένα κομματικά όργανα, είναι η εκδήλωση του σεβασμού προς το Βουλευτή και ταυτόχρονα η ενθάρρυνση των ευχερειών και ευκαιριών που μπορεί ο Βουλευτής να έχει και να προωθήσει για την κοινοβουλευτική διαδικασία. 
Εγώ το επισημαίνω για τα Πρακτικά -που λέει ο λόγος- διότι βρίσκω ότι είναι πολύ ωραίο να μην κινείται αυτό το Σώμα των Αντιπροσώπων που λειτουργούν σύμφωνα με το άρθρο 60 του Συντάγματος "με την ελευθερία της γνώμης, της ψήφου" σε μια αυστηρή τυποποίηση που πολλές φορές αδικεί και τον Βουλευτή και το Σώμα. 
Όμως, κύριε Πρόεδρε, κύριοι συνάδελφοι, κατά τη συζήτηση ανεδείχθησαν και πολλές άλλες κοινοβουλευτικές αρετές κοινοβουλευτικού χαρακτήρα ότι είδαμε το θέμα από πλευράς Βουλής όλων των πτερύγων και από πλευράς Κυβερνήσεως και καταλήξαμε σε μια πολύ σημαντική συμφωνία. Δεν έχει σημασία η υπερψήφιση της αρχής ή των άρθρων -αυτή έρχεται δεύτερη- αλλά το κεκτημένο αυτής της συζητήσεως. Μπορώ συνεπώς να μην επαινέσω, παραδείγματος χάρη, όλους τους λαβόντας το λόγο, τον εισηγητή του Συνασπισμού τον κ. Κουβέλη, τον κ. Σκυλλάκο, τους συναδέλφους της Νέας Δημοκρατίας, τον κ. Λυκουρέζο, τον κ. Γαρουφαλιά, τον κ. Τσίπρα, την κα Παπακώστα, τον εισηγητή της Πλειοψηφίας τον κ. Κοντομάρη;
Ονομαστικά κάνω αυτήν την αναφορά γιατί το τελικό προϊόν που παρήχθη από τη συζήτηση, κατά την ταπεινή μου γνώμη, είναι πρότυπο κοινοβουλευτικής διαδικασίας, πηγαίνει σ' αυτό το επίπεδο και επίσης είναι πολύτιμη πρώτη ύλη, ακαδημαϊκά, νομικά, πολιτικά, κοινωνιολογικά, που πολλές φορές την έχει παράσχει η Βουλή για ένα ουσιαστικό νομοθετικό αποτέλεσμα, να παραχθεί νόμος δηλαδή. Αυτά συνήγαγα εγώ.
Αισθάνθηκα περήφανος για την ποιότητα της συζητήσεως και για το πώς εδώ μπορεί να γίνει ανταλλαγή των απόψεων, να εκτιμηθούν οι διαφωνίες και προπαντός να συναντηθούμε στις συμφωνίες.
Τα ζητήματα της στατιστικής είναι πολύ καλά. Νομίζω ότι ο ευπρεπέστατος κ. Μαλέσιος κακώς φώτισε την ασυμφωνία επί των δεδομένων της στατιστικής, ούτε κανένας από τους συναδέλφους είχε πρόθεση να θίξει τα στατιστικά δεδομένα που παρέχει το Αρχηγείο κλπ. Πολλές φορές, όμως, η στατιστική ή τα στατιστικά δεδομένα αυτοκλονίζονται. Παραδείγματος χάρη, άλλο παραβατικότητα -σας το έχω πει χίλιες φορές- και άλλο εγκληματικότητα. Και όταν κάποιος μου χρησιμοποιεί τη στατιστική επί της παραβατικότητας για να αναφερθεί στην εγκληματικότητα, κάνει νοθεία του στατιστικού υλικού και αυτό φυσικά χωρίς να το θέλει.
Είχα διαβάσει ένα βιβλίο -και μου αρέσει να αναφέρομαι σ' αυτό- με τίτλο "How to lie with statistics" δηλαδή πώς να ψεύδεσαι με τη στατιστική. Ή το άλλο, υπεκφεύγουν, δηλαδή ξεφεύγει τα ειδικού ενδιαφέροντος έγκλημα. Σας το λέω όλες τις φορές για να μην πάμε σε κατηγορίες και τι εννοούμε.
Επίσης επαινώ την Αστυνομία -όπως αναφέρεται στους πίνακες που μας δώσατε- ότι από το 1997 μέχρι το 2001 έπιασε εξακόσια έντεκα "Καλάσνικοφ". Αυτό είναι πολύ σημαντικό και πρέπει να το επαινέσω. Μάλιστα για να ολοκληρώσω το παιχνίδι με τη στατιστική, μπορεί να πει κανείς ότι επί των "Καλάσνικοφ" έχω μια επίδοση στη σύλληψή τους σε σχέση με το 1990, δέκα χρόνια πριν, 600%. Είναι ασύλληπτα πράγματα αυτά. Δεν υπήρχαν "Καλάσνικοφ" το 1985 ή το 1990 οπότε το συγκριτικό στοιχείο και όλο το στατιστικό επιχείρημα είναι τελείως αβάσιμο. Δεν σας άρεσε η επίκληση της στατιστικής ως τεχνάσματος; Παρά ταύτα εγώ επαινώ ότι έγινε σύλληψη εξακοσίων Καλάσνικοφ. Και αυτό που επαινώ το λέω γενναιόδωρα. Γιατί; Γιατί αν είναι αυτό το "εξακόσια έντεκα" μπροστά σε ένα βουνό από χιλιάδες "Καλάσνικοφ"; Διακόπτω λοιπόν εδώ. Όταν επικαλούμεθα κανένα στατιστικό δεν είναι και το απόλυτο επιχείρημα, ούτε και θα αποτελέσει βάση σφοδρής αντιδικίας.
ΦΩΤΗΣ ΚΟΥΒΕΛΗΣ: Τα αυτόματα "Τοκάρεφ" είναι λίγα.
ΒΥΡΩΝ ΠΟΛΥΔΩΡΑΣ: Βεβαίως.
Θέλω να αναγνωρίσουμε ότι και ο ν. 2168/93 ήταν ένας καλός νόμος. Εξήντλησε τα περιθώριά του και τα όριά του. Σας τιμά το γεγονός ότι επισημαίνετε ότι είμαστε από τους σκαπανείς του '93 που πηγαίναμε για την ευρωπαϊκή εναρμόνιση να συλλάβουμε το καινούριο αντικείμενο επί της κατοχής, επί της οπλοφορίας, επί της χρήσεως των όπλων, όπως θίγει η σημερινή πρόταση του κ. Κασσίμη. Αλλά η έννομη τάξη πηγαίνει πάντοτε πίσω και λαχανιασμένη από τον εγκληματία, από τον κακοποιό και προπαντός από τον κακοποιό του οργανωμένου εγκλήματος.
Τώρα, θέλω να σημειώσω ότι τρεις λογαριασμοί κινούν τον πλανήτη. Ένας νόμιμος το πετρέλαιο και άλλοι δύο που είναι στην απόλυτη χυδαία παρανομία που προσβάλλει τον παγκόσμιο κοινωνικό ρυθμό. Δηλαδή είναι το πετρέλαιο, τα όπλα και τα ναρκωτικά. Η αυστηροποίηση για τα όπλα και τα ναρκωτικά πρέπει να είναι κοινή επιδίωξη όλων μας. Μιλώ για αυστηροποίηση, όσον αφορά την πρόβλεψη των ποινών και όσον αφορά την πλευρά της εφαρμογής των ποινών. Έγιναν και οργίλες διατυπώσεις για τον έμπορο ναρκωτικών να προβλέπεται ακόμη και η ποινή του θανάτου. 
Πάντες συμφωνούν στην υπόθεση της αυστηροποίησης των ποινών. Μάλιστα τώρα προστίθεται -δεν ξέρω αν φθάνει στους λογαριασμούς που είναι πολύ σοβαροί- και με συγχωρείτε για το χυδαίο, η παιδική πορνεία. Πάντως από τη συζήτησή μας προέκυψε μια πολύτιμη συμφωνία. Ασφαλώς θα εξεταστούν και τα ζητήματα της συνταγματικής υφής που προκύπτουν από την ειδικότερη προβληματική που έθεσε ο κ. Κασσίμης, δηλαδή να μην υπάρχουν τα εκ του νόμου ελαφρυντικά, γιατί θα είναι ανατροπή του όλου δικαιακού συστήματος, στη συνταγματική τάξη και στο ενιαίο της ποινικής σύλληψης των ποινικών εννοιών, όπως αυτές διατυπώνονται στις διατάξεις, διότι οι διατάξεις και του ειδικού μέρους, αλλά και του γενικού προέρχονται από σοβαρότατες αρχές και από συζητήσεις φιλοσοφικού χαρακτήρα επί αρχών. 
Για παράδειγμα τα πάντα εκκινούν από την κλασική αρχή nullum crimen nulla poena sine lege. Από κει ξεκινά όλη η οργάνωση του ποινικού δικαιακού συστήματος. 
Από τη συζήτηση δε έχουμε εκκρεμότητα επί του ζητήματος του ορισμού. Και επί του ορισμού σας ζητώ να έχουμε το δεύτερο λόγο ως Βουλή. Η Βουλή θα εκφράσει το αίσθημα, θα μεταφέρει την άποψη του λαού, όλη την κοινωνική αύρα. Όμως το θέμα θα κριθεί σε καθαρά επιστημονική βάση. Επί του ορισμού απαιτείται μια εκτεταμένη συζήτηση. Δεν θέλω να διαφωνήσουμε ποτέ εδώ στη Βουλή για επιστημονικά θέματα. Προχθές κάναμε αντιδικία που δεν τιμά το Σώμα για την αξία ή όχι της προδικαστικής απόφασης. Μα, θέλω να κριθεί αυτό από την επιστημονική συζήτηση. Πρέπει να μετατρέπεται σε βάση καυγά το πώς αισθάνεται κάποιος; Ας καταλήξουμε στην ακαδημαϊκή κοινότητα, στη νομική επιστήμη και μετά ας έλθει εδώ να το εκτιμήσουμε. Προκύπτει θέμα ορισμών. Πώς να το κάνουμε; 
Και μάλιστα η επιστημονική συζήτηση δεν έχει όρια. Ασφαλώς και αναγόμεθα στην ευρωπαϊκή συζήτηση και στην υπόθεση του Συμβουλίου της Ευρώπης και των Ηνωμένων Εθνών. Όμως αυτό δεν πρέπει να αποτελεί άλλοθι. Υπάρχουν θέματα ορισμού, θέματα ύψους ποινών -όχι επιμέτρησης που είναι δουλειά του δικαστή- όπως προσεγγίζει το θέμα ο κ. Κασσίμης. Και για το ύψος των ποινών που το συμπλέκω με την υπόθεση της αυστηροποίησης, να θυμόμαστε το ρωμαϊκό δόγμα sumum jus suma injuria. Δηλαδή ο απόλυτος νόμος εξισούται με την απόλυτη αδικία. Έτσι, αυτά τα πολύ βατά πράγματα για τη νομική επιστήμη γίνονται ζητήματα κοινοβουλευτικής συζήτησης και ζύμωσης, έτσι ώστε και το ζήτημα του ύψους των ποινών να το λύσουμε μέσω της προμήθειας από την επιστήμη και από την επιστημονική συζήτηση πολύ εύκολα με τελική απόφαση εδώ στη Βουλή. 
Ασφαλώς, προκύπτει ζήτημα για την ευρωπαϊκή εναρμόνιση στα πλαίσια της συντάξεως. Συντάσσεται αυτό. Και εμείς οι μικροί, που λέει ο λόγος -και χωρίς "που λέει ο λόγος"- κατά το μέγεθος του εμβαδού ή του πληθυσμού κλπ., μπορούμε να είμαστε επισπεύδοντες στην υπόθεση της συντάξεως, συγκροτήσεως του ενιαίου δικαιϊκού χώρου και όχι μόνο από αστυνομικής απόψεως. Όσα περισσότερα μπορούμε να καταφέρουμε θεσμικά μέσα στο ευρωπαϊκό γίγνεσθαι με τις δικές μας πρωτοβουλίες ή παρακολουθώντας επιστημονικά τις συζητήσεις στο ευρωπαϊκό επίπεδο, τόσο καλύτερα οργανώνεται η έννοια του ευρωπαίου πολίτη, δηλαδή με τη συνειδητοποίηση του ευρωπαϊκού status του Έλληνα πολίτη, του Ιρλανδού, του Ιταλού κλπ. Με αυτήν την προσέγγιση, ζητώ να είμαστε σκαπανείς στα ζητήματα της συντάξεως του Eυρωπαϊκού δικαιϊκού συστήματος, όχι μόνο για την υπόθεση του εντάλματος, όχι μόνο για την υπόθεση της ελεύθερης κίνησης προσώπων, αλλά κυρίως για να συμπέσουμε στο ίδιο σύστημα αναφοράς και προπαντός επί των νομικών εννοιών. 
Καταλήγω λέγοντας ότι απαιτείται ειδική πολιτική και επιστημονική συζήτηση στο μεγαλύτερο δυνατό εύρος και στο μεγαλύτερο δυνατό βάθος. Είπαν όλοι οι συνάδελφοι, θα το πω και εγώ με τη δική μου φραστική παραλλαγή: "αλτ ή πυροβολώ". Και αυτό το λέω μέσα από τις εικόνες και εκφράσεις του αστυνόμου που πράττει το καθήκον του. Αυτό το εννοούμε ως αυτονόητο. 'Oμως είναι νομικά ανεπεξέργαστο. Αυτό το αυτονόητο, που ένα μωρό θα το θεωρεί ως πολύ φυσική κατάσταση και στιγμιότυπο, σας πληροφορώ μετά λύπης μου -και χαίρομαι που επενέβη ο κ. Κουβέλης- ότι είναι νομικά ανεπεξέργαστο. Να το λύσουμε. Και δεν έχω την ψευδαίσθηση ότι θα θεσπίσει ποτέ κανένα νομοθετικό σώμα τη λέξη "χτύπα". Και εγώ δεν θα ψήφιζα ποτέ μια τέτοια διάταξη. Πρέπει, όμως, να οριοθετηθεί μια τέτοια διάταξη που να προσλάβει το αναγκαίο ουσιαστικό νομικό περιεχόμενο, που θα τακτοποιεί και τα ζητήματα συμπεριφοράς, ώστε να μην έχουμε "αμήχανο στρατιώτη" και "αμήχανο αστυνόμο". 
Είναι ωραία η προσέγγιση που κάνει ο κ. Κασσίμης δηλαδή όταν ο κακοποιός χτυπά και όταν ο κακοποιός έχει μια ελευθεριότητα έναντι του αστυνόμου, καλό είναι με τη γενική πρόληψη να τον εξουδετερώσουμε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τώρα, θα σας πω μια λέξη για την γενική πρόληψη που είναι το ύψος των ποινών. Όποιος συμμετέχει σε φάσεις ασύμμετρου πολέμου -γιατί είναι ασύμμετρος πόλεμος ο λαθρέμπορος και ο δουλέμπορος, είναι ασύμμετρος πόλεμος ο έμπορος των ναρκωτικών και των όπλων- δεν ανακόπτεται, κύριοι συνάδελφοι, από τη γενική πρόληψη. Γιατί; Γιατί αυτός ξέρει ότι "εγώ κήρυξα τον πόλεμο, εγώ μετέχω σε πόλεμο και δεν πρόκειται να φοβηθώ το ύψος της ποινής". 
ΠΡΟΕΔΡΕΥΩΝ (Παναγιώτης Σγουρίδης): Είναι ωραία αυτά που λέτε, αλλά ο χρόνος είναι αμείλικτος. 
ΒΥΡΩΝ ΠΟΛΥΔΩΡΑΣ: Με συγχωρείτε, κύριε Πρόεδρε, τελειώνω. 
Η πρόταση νόμου ήταν πολύτιμη έτσι όπως την αξιοποίησαν οι συνάδελφοι όλων των πτερύγων και η Κυβέρνηση. 
Σας ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 
ΦΩΤΗΣ ΚΟΥΒΕΛΗΣ: Κύριε Πρόεδρε, δεν θα μακρηγορήσω. Άκουσα με πάρα πολύ μεγάλη προσοχή τον κύριο Υφυπουργό και θα κρατήσω τη δέσμευση ότι θα προωθηθούν τα σχετικά νομοθετήματα και θα συμφωνήσω και εγώ με την παρατήρηση-επισήμανση του κ. Πολύδωρα ότι η πρόταση νόμου του συναδέλφου κ. Κασσίμη, μας έδωσε τη δυνατότητα να ασχοληθούμε με ένα πάρα πολύ σημαντικό ζήτημα, που αναφέρεται στην εγκληματικότητα και πάντοτε σε συνάφεια με την κατοχή, τη χρήση και την εμπορία των πυροβόλων όπλων. 
Βεβαίως ετέθησαν πάρα πολλά ζητήματα για τα οποία δεν υπήρξε απάντηση εκ μέρους του κυρίου Υφυπουργού, όπως για παράδειγμα, και δεν σας καλώ να πείτε οτιδήποτε, απλώς υποθέτω γιατί το θεωρώ σημαντικό για το ζήτημα της απελευθέρωσης του αστυνομικού από καθήκοντα αλλότρια, ξένα προς το κύριο έργο του. 
Εδώ βεβαίως εκκρεμεί μια μεγάλη συζήτηση που πρέπει να κάνετε σε συνεργασία με το συναρμόδιο Υπουργείο, με το Υπουργείο Δικαιοσύνης, για την ίδρυση της δικαστικής αστυνομίας, η οποία θα επιφορτιστεί με όλα εκείνα τα καθήκοντα που σήμερα έχει η Αστυνομία αναφορικά με την απονεμόμενη δικαιοσύνη και με τον τρόπο αυτό να πιστέψετε αυτό που σας λέω: θα ελευθερωθούν δυνάμεις αστυνομικών για να υπηρετήσουν το σκοπούμενο που είναι η προστασία της ζωής και της περιουσίας του πολίτη. 
Τέλος, κύριε Πρόεδρε, θέλω να πω τούτο. Δεν ξέρω ποια συγκριτικά στοιχεία έχετε, κύριε Υφυπουργέ, για να επαίρεστε ότι η χώρα μας έχει ρυθμίσει με τον καλύτερο δυνατό τρόπο, στο πλαίσιο της Ευρωπαϊκής 'Ενωσης, την άσκηση εποπτείας των ιδιωτικών εταιρειών παροχής υπηρεσιών ασφάλειας - αναφέρομαι στις εταιρείες security.
Πάντως εξακολουθώ να έχω την άποψη και σας το λέω καλόπιστα ότι κινούνται εκτός συνταγματικού πλαισίου σε πάρα πολλά θέματα αυτές οι ιδιωτικές εταιρείες παροχής υπηρεσιών ασφάλειας. Δεν "σώζει" η παρουσία αστυνομικών δίπλα από τους υπαλλήλους των ιδιωτικών εταιρειών ασφάλειας στο αεροδρόμιο. Εξακολουθεί να υπάρχει η συνταγματική αταξία κατά τη γνώμη μου και πέραν αυτού, και είναι θέμα που θα μας απασχολήσει στο πλαίσιο του κοινοβουλευτικού ελέγχου πάρα πολύ σύντομα με πρωτοβουλία του Συνασπισμού. Υπάρχει ένα θέμα, ποιο συστηματικό έλεγχο ασκείτε σε αυτές τις ιδιωτικές εταιρείες παροχής υπηρεσιών ασφάλειας. Πόσο ελέγχετε τα πρόσωπα που στελεχώνουν αυτές τις εταιρείες και πόσο συστηματικός είναι ο έλεγχος για τη δράση και τη δραστηριότητά τους. Και τούτο ανεξάρτητα από τις συνταγματικές επιφυλάξεις που έχω για το όλο θέμα. Δεν ασκείτε κανέναν έλεγχο. 
Εγώ θα χαρώ ειλικρινά να με διαψεύσουν στοιχεία ελέγχου, τα οποία κάποια στιγμή θα φέρετε στη Βουλή. Δεν έχετε. Περιορίζετε τον έλεγχο στο να χορηγείτε τις άδειες στη βάση συγκεκριμένων προϋποθέσεων και δικαιολογητικών, αλλά απέχετε από μια σειρά άλλες πράξεις ελέγχου που θα είχαν την εποπτεύουσα αρχή σε διαρκή εγρήγορση, αναφορικά με το καίριο αυτό ζήτημα. Και δεχθείτε ότι είναι καίριο αυτό το ζήτημα. Γιατί, αν αστυνομεύεται ο 'Ελληνας πολίτης από μία ιδιωτική εταιρεία, είναι σημαντικότατο ζήτημα, γιατί δεν εκχωρούνται τέτοιες αρμοδιότητες ή δεν εκχωρούνται οι αρμοδιότητες που έχουν εκχωρηθεί σήμερα στις ιδιωτικές εταιρείες ασφάλειας με τον τρόπο που τις έχετε χορηγήσει, γιατί δεν επιτρέπεται από το Σύνταγμα κατά τη γνώμη μου, αλλά ούτε και από την κοινή, πιστεύω, παραδοχή ότι όργανα του κράτους πρέπει να είναι εκείνα τα οποία θα έχουν την εξουσιοδότηση να προστατεύουν τη ζωή και την περιουσία και συνολικότερα να εξασφαλίζουν την ασφάλεια του 'Ελληνα πολίτη. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντομάρης παραιτείται. 
Ο κ. Κασσίμης έχει το λόγο. 
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, θέλω να πω ότι στα δώδεκα χρόνια που είμαι στο Κοινοβούλιο σήμερα ήταν από τις ευτυχέστερες στιγμές μου, όχι γιατί είχα την πρωτοβουλία να καταθέσω την πρόταση νόμου, αλλά γιατί έγινε μία συζήτηση που, αν θέλετε, ήταν σε αυτά που ονειρευόμουνα όταν αποφάσισα να μπω στην πολιτική, να έχουμε διαφορετικές απόψεις, αλλά να ξεκινάμε από την ίδια αφετηρία. 
Το λέω γιατί θέλω να ευχαριστήσω τον Εκπρόσωπο του Κ.Κ.Ε. κ. Σκυλλάκο, που παρ' ότι βλέπουμε από άλλη οπτική γωνία ορισμένα πράγματα, αναγνώρισε και την κοινωνική ευαισθησία και την ανάγκη αντιμετωπίσεως του προβλήματος.
Τον κ. Κουβέλη, τον Εκπρόσωπο του Συνασπισμού, θέλω να ευχαριστήσω ιδιαίτερα για τη νομική στήριξη, όχι μόνο για την πολιτική, και θέλω να πω ότι γνώριζα τις νομικές αδυναμίες του κειμένου πριν το καταθέσω. Και ήλπιζα ότι όταν η Κυβέρνηση θα έφερνε ένα πραγματικά επεξεργασμένο πλήρες νομοθέτημα, τότε θα υπήρχε η συμβολή και η δική σας και του κ. Πολύδωρα και του κ. Λυκουρέζου και όλων των συναδέλφων που έχουν νομικό υπόβαθρο και νομική σοφία, ώστε να το φτιάξουμε όσο γίνεται νωρίτερα. 
Ιδιαίτερα θέλω να τονίσω ότι αυτό το αντισυνταγματικό στοιχείο για τη μελλοντική πρόβλεψη το γνώριζα και από παγαποντιά το έβαλα, ακριβώς για να δείξω πόσο σημαντικό είναι για ένα έγκλημα που λέγεται αφαίρεση ανθρώπινης ζωής να μην αρχίζουμε να κάνουμε εκπτώσεις μετά την εκδίκασή του για προσπορισμό υλικού οφέλους. 
Θέλω, επίσης, να ευχαριστήσω τον κύριο Υφυπουργό, ο οποίος στο ίδιο πνεύμα με τον κύριο Υπουργό αντιμετώπιζε την όλη συζήτηση στην Επιτροπή. Μακάρι να νομοθετούσαμε στο πνεύμα αυτό! Διότι συνήθως νομοθετούμε με το "εσείς δεν ξέρετε τίποτα, ενώ εμείς τα ξέρουμε όλα". Θα ήθελα, όμως, να παρακαλέσω να επισπεύσετε τις όποιες διαδικασίες. 
Άλλη μία παρατήρηση θα κάνω: Πολύ καλή και σωστή είναι η πρόθεσή σας να αναμορφώσουμε το νόμο για τα όπλα, με βάση τη νέα οδηγία της Ευρωπαϊκής Ένωσης. Όμως, για τις επιπτώσεις από τη χρήση των όπλων δεν χρειαζόμαστε καμία οδηγία. Γι' αυτό, εάν τα έχουμε, γρήγορα φέρτε τα μαζί. Αν όμως καθυστερεί η Ευρωπαϊκή Ένωση, σας κάνω και πάλι έκκληση να προχωρήσετε στην αναμόρφωση του Ποινικού Κώδικα στο σημείο εκείνο που αφορά στην προστασία της κοινωνίας και των πολιτών από την παράνομη οπλοφορία, οπλοκατοχή και ιδίως από την παράνομη χρήση των πυροβόλων ή άλλων όπλων για τον προσπορισμό κάποιου υλικού οφέλους.
Παράλληλα, απ' όσα ακούστηκαν εδώ, εγώ θα αναγνωρίσω -το είπα άλλωστε και στην εισήγησή μου- τις προόδους που έχουν γίνει από την Ελληνική Αστυνομία, όπως και τη θετική παρουσία της πολιτικής ηγεσίας στο Υπουργείο Δημοσίας Τάξεως το τελευταίο διάστημα. Έχουν όμως αφεθεί πάρα πολλά ανοιχτά θέματα. Μπορεί να αντιλαμβάνομαι ότι όλα μαζί δεν γίνονται, αλλά πρέπει να αντιληφθείτε ότι τα προβλήματα όσο παραμένουν, διογκώνονται.
Γι' αυτό κάνω έκκληση να προχωρήσετε με μεγαλύτερη ταχύτητα και ιδίως τα νομοθετήματα που θα φέρετε, να τα φέρετε με το πνεύμα στο οποίο έγινε η σημερινή συζήτηση κι όχι με τη λογική ότι θα περάσουν, επειδή έχουμε την πλειοψηφία.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γαρουφαλιάς επιθυμεί να πάρει το λόγο; 
ΓΕΩΡΓΙΟΣ ΓΑΡΟΥΦΑΛΙΑΣ: Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός επιθυμεί να πάρει το λόγο; 
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Όχι, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής της πρότασης νόμου αρμοδιότητας Υπουργείου Δημόσιας Τάξης "Για την αντιμετώπιση της παράνομης κατοχής, χρήσης και εμπορίας πυροβόλων όπλων και συναφών μηχανισμών και αντικειμένων".
Οι αποδεχόμενοι την πρόταση νόμου παρακαλώ να εγερθούν. 
(Εγείρονται οι αποδεχόμενοι την πρόταση νόμου)
Προφανώς ηγέρθησαν οι oλιγότεροι. 
Συνεπώς η πρόταση νόμου αρμοδιότητας του Υπουργείου Δημόσιας Τάξης "Για την αντιμετώπιση της παράνομης κατοχής, χρήσης και εμπορίας πυροβόλων όπλων και συναφών μηχανισμών και αντικειμένων" απορρίπτεται. 
Έχουν διανεμηθεί τα Πρακτικά της Τρίτης 8 Ιανουαρίου και Τετάρτης 9 Ιανουαρίου 2002 και ερωτάται το Σώμα αν συμφωνεί για την επικύρωσή τους. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 8 Ιανουαρίου και Τετάρτης 9 Ιανουαρίου 2002 επεκυρώθησαν. 
Ερωτάται το Σώμα: Δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 14.15΄ λύεται η συνεδρίαση για αύριο ημέρα Παρασκευή 25 Ιανουαρίου 2002 και ώρα 10.30' με αντικείμενο εργασιών του Σώματος: α) συζήτηση επικαίρων ερωτήσεων, και β) συζήτηση επερώτησης αρμοδιότητας του Υπουργείου Υγείας και Πρόνοιας, σύμφωνα με την ημερήσια διάταξη. 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


 






 

 

 





 

 
