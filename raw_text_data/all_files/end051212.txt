ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΜΗ΄

Δευτέρα 12 Δεκεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Εμπορικό Ιταλικό Ινστιτούτο, σελ.
3. Ειδική Ημερήσια Διάταξη:
Συζήτηση επί του κατατεθέντος από τον Υπουργό Απασχόλησης και Κοινωνικής Προστασίας «Κοινωνικού Προϋπολογισμού έτους 2005», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 13-12-2005, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιων Διοίκησης και Αποκέντρωσης σχετικά με την μετονομασία της τεχνικής λίμνης του φράγματος Πηνειού σε λίμνη Κωνσταντίνου Καραμανλή κ.λπ., σελ.
β) Προς τον Υπουργό Εθνικής Παιδείας και Θρησκευμάτων σχετικά με την απουσία υποδομής για την ιατρική πρόληψη και υγιεινή στα σχολεία κ.λπ., σελ.
γ) Προς τον Υπουργό Μεταφορών και Επικοινωνιών σχετικά με τα δημοσιεύματα του τύπου αναφερόμενα σε απευθείας ανάθεση μελετών χωρίς διαγωνισμό από τον ΟΣΕ κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης σχετικά με τα προβλήματα που δημιουργήθηκαν στη Μονάδα εντατικής θεραπείας στο Νοσοκομείο Χανίων λόγω διακοπής της ηλεκτροδότησης κ.λπ, σελ.
ε) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την ορθολογική διαχείριση των απορριμμάτων στην Αττική, το κλείσιμο του ΧΥΤΑ στα Λιόσια κ.λπ., σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΝΔΡΕΟΥΛΑΚΟΣ Α., σελ.
ΓΙΑΝΝΟΠΟΥΛΟΣ Α., σελ.
ΚΑΛΟΣ Γ., σελ.
ΚΑΛΟΓΙΑΝΝΗΣ Σ., σελ.
ΚΑΝΕΛΛΗ Λ., σελ.
ΚΟΥΤΣΟΥΚΟΣ Ι., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΝΙΚΟΛΑΪΔΟΥ Β., σελ.
ΣΚΟΥΛΑΚΗΣ Ε., σελ.

Β.  Επί της Ειδικής Ημερήσιας Διατάξεως:
ΑΓΓΕΛΟΠΟΥΛΟΣ Ν., σελ.
ΑΝΔΡΙΑΝΟΠΟΥΛΟΣ Α., σελ.
ΑΝΤΩΝΙΟΥ Α., σελ.
ΓΙΑΚΟΥΜΑΤΟΣ Γ., σελ.
ΓΚΑΤΖΗΣ Ν., σελ.
ΓΡΗΓΟΡΑΚΟΣ Λ., σελ.
ΚΑΡΑΜΠΙΝΑΣ Κ., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΚΩΣΤΟΠΟΥΛΟΣ Δ., σελ.
ΛΕΒΕΝΤΗΣ Α., σελ.
ΛΙΝΤΖΕΡΗΣ Δ., σελ.
ΜΑΓΚΡΙΩΤΗΣ Ι., σελ.
ΝΑΣΙΩΚΑΣ Ε., σελ.

     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΜΗ΄ 
      Δευτέρα 12 Δεκεμβρίου 2005
      
      Αθήνα, σήμερα στις 12 Δεκεμβρίου 2005, ημέρα Δευτέρα και ώρα 18.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Αθήνας – Πειραιά και περιχώρων και το Σωματείο Εργαζομένων του ξενοδοχείου «MARE NOSTRUM» η «ΕΡΓΑΤΙΚΟΤΗΤΑ» ζητούν να διασφαλισθούν οι θέσεις εργασίας όλων των εργαζομένων και τα ασφαλιστικά και εργασιακά δικαιώματα του ξενοδοχείου «MARE NOSTRUM»  το οποίο έχει στην κατοχή της η εταιρεία CLUB MEDITERANNE.
     2) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Ένωση Ιδιοκτητών Εκδοτών Τοπικών Εφημερίδων Αττικής υποβάλλει προτάσεις της για την αξιοπιστία και βιωσιμότητα των τοπικών εφημερίδων της Αττικής.
     3) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Ερευνητών Δημόκριτου διαμαρτύρεται για τους χαρακτηρισμούς δίπλα στους πίνακες αξιολόγησης που δημοσιοποίησε η ΓΓΕΤ και ζητεί την άμεση αντικατάστασή τους, καθώς και την ηθική και οικονομική στήριξη του έργου που επιτελείται από τα ερευνητικά κέντρα.
     4) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία οι Σύλλογοι Υπαλλήλων της Νομαρχίας  Αθηνών, Ανατολικής, Δυτικής Αττικής, Πειραιά και της περιφέρειας Αττικής ζητούν την αύξηση των αποδοχών και την καταβολή επιδομάτων στα μέλη τους.
     5) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία η Ομοσπονδία Ελληνικών Συλλόγων Γονέων και Κηδεμόνων Βόρειας Ρηνανίας – Βεστφαλίας Γερμανίας ζητεί την επανεγγραφή τέκνου Έλληνα μετανάστη στο Ελληνικό Πανεπιστήμιο.
     6) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία η Συντονιστική Επιτροπή Συνταξιουχικών Σωματείων Πειραιά και γύρω Δήμων Ξηράς και Θάλασσας ζητεί την αύξηση των συντάξεων και την αναβάθμιση της ιατροφαρμακευτικής περίθαλψης.
     7) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο Ερασιτεχνικός Αλιευτικός και Αθλητικός Σύλλογος Κανακίων Σαλαμίνας ζητεί να μην κατασκευασθεί ασφαλτόδρομος στην παραλιακή λωρίδα της ακτής Κανακίων Σαλαμίνας.
     8) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία η Ένωση Ιδιοκτητών Εκδοτών Τοπικών Εφημερίδων Αττικής ζητεί την άμεση δημιουργία Μητρώου Τοπικών Εφημερίδων Αττικής.
     9) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο Δήμος Αμπελακίων Αττικής ζητεί να παραμείνει στη Σαλαμίνα το ασθενοφόρο όχημα του ΕΚΑΒ.
     10) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο Πανελλήνιος Σύλλογος Φοιτητών προπτυχιακού προγράμματος σπουδών «Ισπανική Γλώσσα και Πολιτισμός» της Σχολής Ανθρωπιστικών Σπουδών του ΕΑΠ ζητεί την κατοχύρωση του πτυχίου και των επαγγελματικών δικαιωμάτων των αποφοίτων του προγράμματος.
     11) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο κ. Μιχαήλ Δουλγεράκης, ζητεί την αύξηση της επικουρικής σύνταξής του από το ΤΕΑΗΕ.
     12) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο Σύλλογος Προστασίας Περιβάλλοντος Σαλαμίνας «Η ΑΝΑΠΛΑΣΗ» ζητεί να μην επιτραπεί στη ΔΕΠΑ η εγκατάσταση ηλεκτρογεννήτριας 450 MW στην περιοχή Ρεβυθούσα Σαλαμίνας.
     13) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί την εξυγίανση και στήριξη των επιχειρήσεων της Ν/Ζώνης.
     14) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία ο κ. Χαράλαμπος Φαλίδας ζητεί τη χορήγηση άδειας εκμετάλλευσης επιβατικού αυτοκινήτου δημόσιας χρήσης.
     15) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Συνήγορος του Πολίτη ζητεί την εφαρμογή των κοινοτικών οδηγιών όσον αφορά στην απονομή τίτλου ειδικότητας Γενικής Ιατρικής.
     16) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Σήφης Κόσογλου ζητεί την αναγνώριση προϋπηρεσίας του.
     17) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Προσωπικού Εθνικού Κέντρου Κοινωνικών Ερευνών εκφράζει τις απόψεις της επί της αξιολόγησης του Εθνικού Κέντρου Κοινωνικών Ερευνών κ.λπ..
     18) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ένωση Αστυνομικών Υπαλλήλων Ζακύνθου ζητεί την επάνδρωση της Αστυνομικής Διεύθυνσης Ζακύνθου.
     19) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη συμπληρωματική απασχόληση των μελών της.
     20) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Σύλλογος Εργαζομένων Ψυχολογικού Κέντρου Βορείου Ελλάδος ζητεί διευκρινήσεις σχετικά με την επιχορήγηση του Κέντρου.
     21) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Πανελλήνια Ένωση Εκπαιδευτικών Δημόσιας Ναυτικής Εκπαίδευσης ζητεί την αναβάθμιση των Ακαδημιών Εμπορικού Ναυτικού – Πλοιάρχων και Μηχανικών.
     22) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Νεφροπαθών Βενιζέλειου Νοσοκομείου διαμαρτύρεται για την προωθούμενη τροποποίηση του νόμου που αφορά στις μεταμοσχεύσεις ανθρωπίνων ιστών και οργάνων.
     23) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύνδεσμος Εργοληπτικών Δημόσιων Έργων Νομού Φθιώτιδας ζητεί την άμεση εξόφληση των εκτελεσθεισών εργασιών δημοσίων έργων κ.λπ..
     24) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Αθανάσιος Μαρκοστάμος ζητεί την επίλυση οικονομικού του ζητήματος από την ΑΤΕ..
     25) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ιδιοκτήτες διηρημένων ιδιοκτησιών ζητούν την ικανοποίηση αιτήματός τους που αφορά το δικαίωμα δόμησης.
     26) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι Ομοσπονδίες Συλλόγων Φθιώτιδας και Ευρυτανικών Συλλόγων ζητούν τη βελτίωση του εσωτερικού ορεινού οδικού δικτύου των Νομών Φθιώτιδας και Ευρυτανίας.
     27) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ομοσπονδία Επαγγελματιών Βιοτεχνών Φθιώτιδας ζητεί την επαναφορά του Ράλι Ακρόπολις στη Φθιώτιδα.
     28) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την αναστολή της απόφασης του ΟΓΑ για τη μείωση των παροχών αναλωσίμων υλικών στους πάσχοντες από σακχαρώδη διαβήτη.
     29) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία οι Ενώσεις Αξιωματικών Περιφέρειας Κρήτης και Αστυνομικών Υπαλλήλων Νομού Ηρακλείου ζητούν την καθιέρωση προσιτού για τους φιλάθλους ωραρίου διεξαγωγής αγώνων ποδοσφαίρου.
     30) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πολιτιστικός Σύλλογος Θήρας ζητεί να διερευνηθεί η χρησιμότητα του RADAR της Θήρας.
     31) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού ζητεί την επίλυση των οικονομικών και εργασιακών αιτημάτων των μελών του.
     32) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Νομάρχης Σάμου και η Συντονιστική Επιτροπή Σάμου για τις συγκοινωνίες ζητούν την υιοθέτηση των προτάσεών τους για τα ακτοπλοϊκά και αεροπορικά δρομολόγια από και προς τη Νήσο Σάμο.
     33) Οι Βουλευτές Α΄ Αθηνών και Α΄ Πειραιώς κ. ΛΙΑΝΑ ΚΑΝΕΛΛΗ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Πανελλήνιος Σύνδεσμος Τυφλών ζητεί τη διασφάλιση των κεκτημένων δικαιωμάτων των τυφλών, που αφορά στην έκπτωση εισιτηρίων της Ολυμπιακής.
     34) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο κύριος και η κυρία Τζήκα διαμαρτύρονται για την απόφαση του ΟΓΑ να μειώσει τις παροχές αναλώσιμων υλικών στα άτομα με Σακχαρώδη Διαβήτη.
     35) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Δήμος Λουτρόπολης Θερμής Νομού Λέσβου ζητεί να χρηματοδοτηθεί για την αποκατάσταση των ζημιών από βροχοπτώσεις.
     36) Οι Βουλευτές Λαρίσης και Μαγνησίας κ. ΔΗΜΗΤΡΙΟΣ ΤΣΙΟΓΚΑΣ και κ. ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία οι Αγρότες της Επαρχίας Αγιάς Νομού Λάρισας ζητούν την έγκαιρη διάθεση της παραγωγής των μήλων με τιμές ικανοποιητικές για τους παραγωγούς κ.λπ..
     37) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμος Σιδηροκάστρου Σερρών ζητεί να λειτουργήσει Κέντρο Εκπαίδευσης Νεοσύλλεκτων Οπλιτών στο στρατόπεδο Σιδηροκάστρου.
     38) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού ζητεί την ικανοποίηση οικονομικών και εργασιακών αιτημάτων των μελών του.
     39) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία Διευθυντές Δημοσίων ΙΕΚ ζητούν να αναγνωρισθεί η θητεία σε Διευθυντικές θέσεις των Δημοσίων ΙΕΚ.
     40) Η Βουλευτής Επικρατείας κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία ο Σύλλογος Γονέων και Κηδεμόνων Μουσικού Σχολείου Ίλιου – Αθηνών ζητεί να εξασφαλισθεί η σωστή και ασφαλής μεταφορά των μαθητών του Σχολείου.
     41) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε δημοσίευμα εφημερίδας στο οποίο ζητείται η επίλυση του προβλήματος διπλής ασφάλισης των εργαζομένων στον κλάδο των Ενοικιαζομένων Δωματίων.
     42) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία επισημαίνει την καθυστέρηση αναγνώρισης ακαδημαϊκών τίτλων από τον ΔΟΑΤΑΠ.
     43) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Γενική Συνομοσπονδία Αγροτικών Συλλόγων Ελλάδας ζητεί να υπάρξει διαφάνεια στο ζήτημα της καλλιέργειας γενετικά τροποποιημένου βαμβακιού.
     44) Η Βουλευτής Α΄ Αθηνών κ. ΑΝΑΣΤΑΣΙΑ ΣΥΛΒΑΝΑ – ΡΑΠΤΗ κατέθεσε αναφορά με την οποία η Ελληνική Ομοσπονδία Θαλασσαιμίας διαμαρτύρεται για την απόφαση ανάκλησης πρόσληψης θαλασσαιμικών εκπαιδευτικών.
     45) Η Βουλευτής Α΄ Αθηνών κ. ΑΝΑΣΤΑΣΙΑ ΣΥΛΒΑΝΑ – ΡΑΠΤΗ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί να ανασταλεί η απόφαση του ΟΓΑ για μείωση της παροχής αναλωσίμων υλικών στους διαβητικούς ασφαλισμένους του.
     46) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Αιανής Κοζάνης ζητεί την ολοκλήρωση της κατασκευής του οδικού άξονα Κοζάνης – Ρυμνίου – Λάρισας.
     47) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία Πρόεδροι και Πάρεδροι Τοπικών Συμβουλίων Δήμου Κοζάνης ζητούν να θεσμοθετηθεί η εκπροσώπηση στα εκάστοτε δημοτικά συμβούλια σε μέλη από όλα τα τοπικά διαμερίσματα.
     48) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία οι Εργοληπτικές Οργανώσεις ΠΕΔΜΕΔΕ, ΠΕΔΜΗΕΔΕ, ΠΕΣΕΔΕ, ΣΑΤΕ και ΣΤΕΑΤ ζητούν την άμεση εξόφληση πιστοποιήσεων για εκτελεσμένες εργασίες που εκκρεμούν.
     49) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού ζητεί την έναρξη διαλόγου μεταξύ του συλλόγου και της Πολιτικής Ηγεσίας του Υπουργείου για όλα τα θέματα που απασχολούν τους εργαζόμενους στη Γενική Γραμματεία Αθλητισμού.
     50) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Ένωση Εργατοϋπαλλήλων Εμφιαλωμένων Ποτών Βορείου Ελλάδας, το Σωματείο Εργατοϋπαλλήλων ΚΟΚΑ – ΚΟΛΑ 3 Ε Θεσσαλονίκης και το Σωματείο «Η ΕΝΩΣΗ» των Εργατοϋπαλλήλων της ΠΕΠΣΙ – ΚΟΛΑ Θεσσαλονίκης ζητούν την άμεση ανάκληση των περιοριστικών μέτρων σε βάρος των 15 αγωνιστών συνδικαλιστών.
     51) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Προσωπικού Εθνικού Κέντρου Κοινωνικών Ερευνών αναφέρεται στην αξιολόγηση του ΕΚΚΕ – 2005 και προτείνει νέες διαδικασίες.
     52) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Τσιφετάκης  Επισμηναγός  ε.α. ζητεί τη διόρθωση των συντάξεων αξιωματικών ε.α. της Πολεμικής Αεροπορίας.
     53) Οι Βουλευτές Ηρακλείου και Λασιθίου κ. ΕΜΜΑΝΟΥΗΛ ΣΤΡΑΤΑΚΗΣ και κ. ΜΙΧΑΗΛ ΚΑΡΧΙΜΑΚΗΣ αντίστοιχα, κατέθεσαν αναφορά με την οποία Κάτοικοι Λαγκάδας του Δήμου Χερσονήσου Ηρακλείου, καταγγέλλουν παρανομίες των εργολάβων στις εργασίες του φράγματος Αποσελέμη.
     54) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Μεσογειακό Ινστιτούτο Κινηματογράφου ζητεί την έγκαιρη καταβολή των ποσών χρηματοδότησής του.
     55) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Λεύκτρου  Μεσσηνίας ζητεί έκτακτη οικονομική ενίσχυση για την αποκατάσταση ζημιών που προκλήθηκαν από έντονες βροχοπτώσεις.
     56) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Λεύκτρου  Μεσσηνίας ζητεί έκτακτη οικονομική ενίσχυση για την αποκατάσταση του υδρευτικού του δικτύου.
     57) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο ΤΟΕΒ Σερβίων ζητεί νομική υποστήριξη στην υπόθεσή του η οποία εκκρεμεί στον Άρειο Πάγο.
     58) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί την ανάκληση της απόφασης του ΟΓΑ για μείωση της παροχής αναλωσίμων υλικών στους διαβητικούς ασφαλισμένους του.
     59) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας στο οποίο αναφέρεται η καθυστέρηση καταβολής των δεδουλευμένων στους καθηγητές των δημόσιων σχολείων.
     60) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Νομαρχιακό Τμήμα ΑΔΕΔΥ Ιωαννίνων ζητεί την ανάκληση της απόσπασης υπαλλήλων από την Υπηρεσία Εξωτερικής Φρούρησης του Καταστήματος Κράτησης Ιωαννίνων.
     61) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμαρχος Αγίου Δημητρίου Νομού Ιωαννίνων ζητεί την ανέγερση νέου κτηρίου για τη στέγαση του δημοτικού σχολείου του Δημοτικού Διαμερίσματος Κρυφοβού Ιωαννίνων.
     62) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδας ζητεί την υιοθέτηση πρότασης για την ανάδειξη του αρχαιολογικού χώρου της Νικόπολης.
     63) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η ΕΛΜΕ Ιωαννίνων επισημαίνει τις καθυστερήσεις στην έκδοση σχολικών βιβλίων, στις τοποθετήσεις εκπαιδευτικών κ.λπ.
     64) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Τμήμα Μηχανικών Διαχείρισης Ενεργειακών Πόρων του Πανεπιστημίου Δυτικής Μακεδονίας ζητεί την εκπροσώπηση των αποφοίτων της εν λόγω σχολής στη Διοικούσα Επιτροπή του Πανεπιστημίου, την επαγγελματική τους κατοχύρωση κ.λπ..
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3562/18-10-05 ερώτηση, του Βουλευτή κ. Θεόδωρου Καράογλου δόθηκε με το υπ’ αριθμ. 3695 Β/11-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση σας γνωρίζουμε ότι:
     - .Στο πλαίσιο των μέτρων που λαμβάνονται από το ΥΠΕΧΩΔΕ, για την προστασία του περιβάλλοντος από τις βιομηχανικές εγκαταστάσεις με στόχο την πραγματοποίηση συστηματικών ελέγχων (εκτός από τους πραγματοποιούμενους από τις αρμόδιες αρχές που προβλέπονται στο άρθρο 6 του Ν. 1650/1986 ΦΕΚ 160/Α), συστήθηκε στο ΥΠΕΧΩΔΕ με το Ν. 2947/2001 (ΦΕΚ 228/Α9-10-2001) «Ειδική Υπηρεσία Επιθεωρητών Περιβάλλοντος» (Ε.Υ.Ε.Π.) με αντικείμενο μεταξύ των άλλων τον συστηματικό έλεγχο τήρησης των περιβαλλοντικών όρων έργων και δραστηριοτήτων, την εισήγηση για επιβολή κυρώσεων σε περίπτωση παραβίασης αυτών, κ.λπ..
     - Όσον αφορά τα θέματα διαχείρισης επικινδυνότητας και εφαρμογής της Οδηγίας 96/82/ΕΚ (ΣΕΒΕΖΟ) εφαρμόζεται η Κοινοτική Οδηγία 96/82/ΕΚ (Seveso ΙΙ) που υλοποιήθηκε στην χώρα μας με την ΚΥΑ 5697/590/16-3-2000 (ΦΕΚ 405Β/29-3-2000).
     Σύμφωνα με την προαναφερθείσα νομοθεσία, οι βιομηχανικές εγκαταστάσεις που υπάγονται στις διατάξεις της εν λόγω ΚΥΑ υποχρεούνται στη σύνταξη και υποβολή μελετών ασφαλείας.
     Εκτός της σύνταξης και αξιολόγησης των μελετών ασφαλείας, διενεργούνται επιθεωρήσεις από την αδειοδοτούσα Αρχή, σε συνεργασία με συναρμόδιες Υπηρεσίες, ενδεικτικά δε σημειώνουμε ότι τελευταία πραγματοποιήθηκε επιθεώρηση των εγκαταστάσεων διυλιστηρίου της εταιρίας Ελληνικά Πετρέλαια Α.Ε. στη Θεσσαλονίκη.
     Πέραν των προαναφερθέντων και με στόχο την αποτελεσματικότερη διαχείριση της επικινδυνότητας, υλοποιήθηκαν και ολοκληρώθηκαν πρόσφατα στο πλαίσιο του Γ΄ ΚΠΣ και με την επίβλεψη της αρμόδιας Δ/νσης Περ/κού Σχεδιασμού του ΥΠΕΧΩΔΕ τα εξής έργα:
     - Σύνταξη Σχεδίων Αντιμετώπισης Τεχνολογικών Ατυχημάτων Μεγάλης Έκτασης.
     Τα ΣΑΤΑΜΕ έχουν σκοπό την υποστήριξη και συντονισμό όλων των εμπλεκομένων αρμοδίων αρχών σε περίπτωση βιομηχανικού ατυχήματος, έτσι ώστε να μπορέσουν αποτελεσματικά τόσο να εκτιμήσουν και να ανταποκριθούν στην έκτακτη ανάγκη, όσο και να ελαχιστοποιήσουν τις ενδεχόμενες επιπτώσεις στον άνθρωπο, στο περιβάλλον και στη βιομηχανική εγκατάσταση.
     - Ολοκληρωμένες ενέργειες ενημέρωσης και ευαισθητοποίησης κοινού για την αντιμετώπιση βιομηχανικών ατυχημάτων μεγάλης έκτασης.
     Το έργο αφορά στην υλοποίηση δράσεων ενημέρωσης και ευαισθητοποίησης του κοινού για την αντιμετώπιση βιομηχανικών ατυχημάτων μεγάλης έκτασης και υλοποιήθηκε σε τέσσερις περιοχές της Ελλάδας περιοχή Θριάσιου Πεδίου (Νομός Αττικής), περιοχή Περάματος (Νομός Αττικής), Νομός Κορινθίας και Νομός Θεσσαλονίκης.
     - Συστήματα διαχείρισης ασφάλειας σε βιομηχανικές εγκαταστάσεις διακίνησης φυτοπροστατευτικών προϊόντων 
     Το έργο αυτό απευθύνεται σε όλες τις μονάδες παραγωγής, αποθήκευσης και διακίνησης φυτοπροστατευτικών προϊόντων, καθώς και σε άλλες επιλεγμένες μικρομεσαίες επιχειρήσεις παρεμφερούς δραστηριότητας, με παρόμοια φύση κινδύνου και βαθμό επικινδυνότητας. Τα αποτελέσματα του έργου θα χρησιμοποιηθούν από τις αρμόδιες υπηρεσίες των ελεγκτικών φορέων για την επέκταση του ελέγχου του κινδύνου και την πρόληψη εκδήλωσης ατυχήματος μεγάλης έκτασης σε άλλες εγκαταστάσεις.
     Τέλος όσον αφορά στην χρήση από τις βιομηχανικές εγκαταστάσεις άλλων μορφών ενέργειας, όπως το φυσικό αέριο, με στόχο την μείωση των ρύπων και τον περιορισμό της ατμοσφαιρικής ρύπανσης, με το Ν. 3325/2005, άρθρο 4 (ΦΕΚ 68/Α) επιβάλλεται η αντικατάσταση του χρησιμοποιούμενου υγρού καυσίμου με φυσικό αέριο ή άλλο αέριο καύσιμο εντός ενός έτους από την ημερομηνία που είναι εφικτή η τροφοδοσία τους με φυσικό αέριο σε βιομηχανίες-βιοτεχνίες και επαγγελματικά εργαστήρια (εκτός των μονάδων διύλισης πετρελαίου και παραγωγής ηλεκτρικής ενέργειας) που χρησιμοποιούν υγρά καύσιμα για τις ανάγκες της παραγωγικής τους διαδικασίας καθώς και σε κτίρια, στα οποία χρησιμοποιούνται εστίες καύσης με εγκατεστημένη θερμική ισχύ άνω των 400 KW».
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 3558/18-10-05 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 3694 Β/11-11-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση και στο πλαίσιο των αρμοδιοτήτων του ΥΠΕΧΩΔΕ, σας γνωρίζουμε τα ότι:
     Το ΥΠΕΧΩΔΕ υλοποιεί σήμερα ένα σημαντικό έργο, με σκοπό τη ρεαλιστική αποτύπωση της κατάστασης στην Ελλάδα, όσον αφορά την παραγωγή και διαχείριση των αποβλήτων που προκύπτουν από βιομηχανικές δραστηριότητες, που αδειοδοτούνται περιβαλλοντικά από το ΥΠΕΧΩΔΕ και τις Περιφέρειες της χώρας.
     Στο πλαίσιο του πιο πάνω έργου, γίνεται συγκέντρωση και επεξεργασία των στοιχείων που περιέχονται σε Διαχειριστικά Σχέδια που εκπονούνται από τις βιομηχανίες - παραγωγούς επικίνδυνων και μη επικίνδυνων αποβλήτων. Από τα ως άνω Διαχειριστικά Σχέδια προκύπτουν έμμεσα πληροφορίες και για τη ρύπανση χώρων, λόγω της πραγματοποιηθείσας σε αυτούς μη ορθής διαχείρισης των βιομηχανικών αποβλήτων. Μετά την ολοκλήρωση του εν λόγω έργου, θα δρομολογηθούν οι κατάλληλες ενέργειες για την αντιμετώπιση των σχετικών προβλημάτων. Επισημαίνεται ότι, σύμφωνα με το .ισχύον κοινοτικό και εθνικό θεσμικό πλαίσιο, η ευθύνη για την εξυγίανση και αποκατάσταση των ρυπασμένων χώρων βαρύνει τον κάτοχο των αποβλήτων, από τα οποία προκλήθηκε η ρύπανση.
     Επίσης, στην υπό έκδοση νομοθεσία για τη διαχείριση των επικίνδυνων αποβλήτων (ΕΑ) προβλέπεται η εισαγωγή ειδικών διατάξεων σχετικά με την εξυγίανση των χώρων που έχουν ρυπανθεί από ΕΑ. Ειδικότερα, για την αποτίμηση (έλεγχο υπόγειων νερών και εδάφους) και επιτόπια εξυγίανση του περιβάλλοντος στους παραπάνω χώρους, θα προβλέπεται η εκπόνηση ειδικής σχετικής μελέτης από το φορέα διαχείρισης ή τον κάτοχο των ΕΑ και θα ορίζεται η όλη ακολουθητέα διαδικασία. Το περιεχόμενο της προαναφερόμενης μελέτης ορίζεται στις Γενικές Τεχνικές Προδιαγραφές για τη Διαχείριση ΕΑ, οι οποίες είναι επίσης υπό έκδοση. Επιπλέον, θα προβλέπονται ειδικές διατάξεις για τις περιπτώσεις ρυπασμένων χώρων όπου είναι άγνωστη η ταυτότητα του παραγωγού ή κατόχου των ΕΑ και για περιπτώσεις ρύπανσης κατόπιν ατυχήματος.
     Στην Περιφέρεια Ανατ. Μακεδονίας - Θράκης, στα πλαίσια προστασίας του περιβάλλοντος καθώς και της πρόβλεψης για την αντιμετώπιση πιθανής επιβάρυνσης αυτού από διάφορες ρυπογόνες ουσίες υπάρχουν και υλοποιούνται στα πλαίσια του ΠΕΠ- ΑΜΘ και στο Μέτρο 1.5 τα εξής δύο έργα:
     - «Καταγραφή των θρεπτικών στοιχείων των βαρέων μετάλλων και υδροδυναμικών ιδιοτήτων εδαφών για την ορθολογική χρήση λιπασμάτων και νερού και παραγωγή προϊόντων ασφαλείας στην Περιφέρεια Ανατ. Μακεδονίας - Θράκης». Ο προϋπολογισμός του έργου είναι 5.000.000 Ευρώ.
     - «Βελτίωση παθογενών εδαφών (όξινων και αλατούχων) στην Περιφέρεια Ανατ. Μακεδονίας - Θράκης» με συνολικό προϋπολογισμό 1.120.000 Ευρώ.
     Παράλληλα λαμβάνονται μέτρα για τον περιορισμό της ρύπανσης στο Νομό όπως το κλείσιμο των 57 χώρων ανεξέλεγκτης διάθεσης αποβλήτων (ΧΑΔΑ), επιβάλλονται όροι και προϋποθέσεις για τη λειτουργία των παραγωγικών μονάδων και δραστηριοτήτων.
     Τέλος η Νομαρχία Καβάλας, στα πλαίσια του ελέγχου και της αντιμετώπισης της ρύπανσης του περιβάλλοντος στο Νομό έχει αναθέσει την μελέτη «Επεξεργασία και αξιολόγηση του περιβάλλοντος στο Νομό και συγκεκριμένα της περιοχής που βρίσκεται μεταξύ ΒΙ.ΠΕ Καβάλας και του οικισμού Παληό» σε εργαστήριο του Τμήματος Περιβάλλοντος του ΔΠΘ. Η παραπάνω μελέτη περιλαμβάνει «Μετρήσεις Ατμοσφαιρικών Ρύπων», «Μετρήσεις εδάφους» και «Επεξεργασία και αξιολόγηση θαλάσσιου Περιβάλλοντος στο Ν. Καβάλας». Στα πλαίσια της μελέτης και συγκεκριμένα στο μέρος που αφορά «Μετρήσεις Εδάφους» περιλαμβάνεται ο έλεγχος ύπαρξης βαρέων μετάλλων όπως μόλυβδος, χαλκός, ψευδάργυρος, νικέλιο, χρώμιο, υδράργυρος, αρσενικό κ.α.
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 3387/13-10-05 ερώτηση του Βουλευτή κ. Αθανασίου Τσούρα δόθηκε με το υπ’ αριθμ. Α.Π.Υ/1Α/56/3-11-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 1343/1.11.2005 έγγραφο του Προέδρου-Διευθύνοντος Συμβούλου της ΕΡΤ -Α. Ε., στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 3214/10-10-05 ερώτηση του Βουλευτή κ. Στέφανου Μάνου δόθηκε με το υπ’ αριθμ. 53/3-11-05 έγγραφο από τον Υπουργό Επικρατείας η ακόλουθη απάντηση:
     «Σταθερή επιδίωξη της κυβέρνησης αποτελεί η επίτευξη της μέγιστης δυνατής ανταποδοτικότητας της διαφημιστικής δαπάνης του Δημοσίου και η απόλυτη διασφάλιση του δημοσίου συμφέροντος στον συγκεκριμένο τομέα. Σε αυτό το πλαίσιο εξέδωσα εγκύκλιο (23.8.2005), η οποία βασίζεται στην αρχή του «ίσου αριθμού διαφημίσεων σε όλες τις ημερήσιες και εβδομαδιαίες πανελλαδικής κυκλοφορίας εφημερίδες διαφοροποιημένο τιμοκατάλογο ανάλογα με τα επίπεδα κυκλοφορίας». Εγκύκλιος που αφορά αποκλειστικά στην κατανομή της κρατικής διαφήμισης σε εφημερίδες. Σε κάθε περίπτωση ο Υπουργός Επικρατείας δεν είναι «διαιτητής» της κατανομής της κρατικής διαφήμισης. Υπάρχουν νόμοι που καθορίζουν σαφώς τις αρμοδιότητες και τις διαδικασίες που ακολουθούνται (ΠΔ 261/97, αρθρ. 6, παρ. 1 & 2 και αρθρ. 4, παρ. 3 & 7).
     Σε ό,τι αφορά τα ηλεκτρονικά ΜΜΕ και τη νόμιμη ή μη λειτουργία αυτών, σας υπενθυμίζω ότι επί 17 χρόνια που λειτουργεί η ιδιωτική τηλεόραση και περίπου 20 το ραδιόφωνο, δεν έχουν δοθεί ποτέ άδειες - με μόνη εξαίρεση την αδειοδότηση των ραδιοφωνικών σταθμών του νομού Αττικής. Με αυτά τα δεδομένα θα ήθελα, επίσης, να επισημάνω ότι η αρμοδιότητα για τα θέματα που θίγονται στο δεύτερο και τρίτο σημείο της ερώτησης σας ανήκει αποκλειστικά στην Ανεξάρτητη Αρχή, κατοχυρωμένη από το Σύνταγμα της Ελλάδος, του Εθνικού Συμβουλίου Ραδιοτηλεόρασης.
     Η Κυβέρνηση έχει αποφασίσει αφενός να αντιμετωπίσει το ζήτημα της κατανομής της κρατικής διαφήμισης και αφετέρου να δημιουργήσει εκείνες τις συνθήκες και το πλαίσιο για να μπει επιτέλους τάξη στο ραδιοτηλεοπτικό τοπίο, έχοντας στρατηγικό σχέδιο και προχωρώντας με σταθερά βήματα. Η εγκύκλιος για την κατανομή των κρατικών διαφημίσεων στις εφημερίδες έχει, ήδη, εκδοθεί και βρίσκεται σε δοκιμαστική φάση εφαρμογής, έτσι ώστε να υπάρξει δυνατότητα καταγραφής ενδεχομένων προβλημάτων ή δυσλειτουργιών με στόχο την αντιμετώπιση τους και τη διαρκή βελτίωση.
     Μετά την ψήφιση του νομοσχεδίου για τον «βασικό μέτοχο» προχωράμε στο επόμενο βήμα που αφορά στη συγκέντρωση των ΜΜΕ και τις αδειοδοτήσεις -ζητήματα για τα οποία έχουμε προαναγγείλει ότι συντόμως θα ξεκινήσει διάλογος με τους ενδιαφερόμενους φορείς και τα πολιτικά κόμματα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     5. Στην με αριθμό 3531/18-10-05 ερώτηση των Βουλευτών κυρίων Βασιλείου Κεγκέρογλου και Δημητρίου Πιπεργιά δόθηκε με το υπ’ αριθμ. 26308/11-11-05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσαν οι Βουλευτές κύριοι Β. Κεγκέρογλου και Δ. Πιπεργιάς, σας πληροφορούμε τα εξής:
     Η εφαρμογή της Κοινοτικής Οδηγίας 75/442/ΕΟΚ καθώς και της ΚΥΑ 69728/824/96 (ΦΕΚ 358Β/1996) περί των στερεών αποβλήτων είναι αρμοδιότητα του συνερωτώμενου Υπουργείου ΠΕ.ΧΩ.Δ.Ε.
     Σε κάθε περίπτωση, με βάση το υπάρχον Εθνικό και Κοινοτικό Νομοθετικό Πλαίσιο, οι Ελληνικές Βιομηχανίες υποχρεούνται να τηρούν συγκεκριμένους και αυστηρούς περιβαλλοντικούς όρους ούτως ώστε να διασφαλίζεται η προστασία του φυσικού περιβάλλοντος από κάθε είδους απόβλητα ή παραπροϊόντα της παραγωγικής τους διαδικασίας. Ανάλογα με το είδος της ασκούμενης βιομηχανικής δραστηριότητας, οι περιβαλλοντικοί όροι αποφασίζονται από το Υ.ΠΕ.ΧΩ.ΔΕ., σε συνεργασία με το Υπουργείο Ανάπτυξης, ή από τις κατά τόπους Περιφέρειες- Νομαρχίες. Ο έλεγχος της τήρησης των συγκεκριμένων όρων καθώς και η έκδοση των απαραίτητων αδειών για την επεξεργασία και διάθεση των αποβλήτων αποτελεί ευθύνη των αρμοδίων Διευθύνσεων της Νομαρχιακής Αυτοδιοίκησης, προς τις οποίες έχουν δοθεί γενικότερες οδηγίες αύξησης των νομίμων ελέγχων και της ενδεικνυόμενης εποπτείας των.
     Ο Υπουργός
     ΔΗΜ. ΣΙΟΥΦΑΣ»
     6. Στην με αριθμό 1361/23-8-05 ερώτηση των Βουλευτών κ.κ. Αντωνίου Σκυλλάκου, Γεωργίου Χουρμουζιάδη και Λιάνας Κανέλλη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ/Κ.Ε./98/16-9-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 1361/23-8-05 Ερώτηση των Βουλευτών κ.κ. Α. Σκυλλάκου, Γ. Χουρμουζιάδη και Λ. Κανέλλη, σας πληροφορούμε τα εξής:
     Το ΕΚΚ επιχορηγείται, σύμφωνα με τον Ν. 1597/86, από τον Κ.Α.Ε. 3232 «Απόδοση του ειδικού φόρου επί της τιμής των εισιτηρίων σε δικαιούχους φορείς» και τα ποσά καταβάλλονται άμεσα ευθύς ως μας κοινοποιηθούν από το Γενικό Λογιστήριο του Κράτους οι εισροές από την επιστροφή του ειδικού φόρου. Μέχρι σήμερα, το ΕΚΚ έχει επιχορηγηθεί με το ποσό των 1.690.000 ευρώ, προωθείτε δε χρηματοδότηση 1.500. 000 ευρώ από τον Ειδικό Λογαριασμό. Πέραν αυτής της επιχορήγησης που προβλέπεται από την ισχύουσα νομοθεσία, η αρμόδια υπηρεσία του ΥΠΠΟ έχει ζητήσει και τη δημιουργία επώνυμου κωδικό στον κρατικό προϋπολογισμό, όπου θα εγγράφεται το επιπλέον ποσόν της εκάστοτε επιχορήγησης του ΕΚΚ. Αναμένεται η απάντηση του Γενικού Λογιστηρίου του Κράτους.
     Σύμφωνα με τις διατάξεις της παραγράφου 1, του άρθρου 7 του Ν. 1866/89 και του υπ’ αριθμ. 285/27-7-93 Π.Δ., το 1,5% των ετησίων ακαθαρίστων εσόδων των τηλεοπτικών επιχειρήσεων διατίθεται από τους ίδιους τους τηλεοπτικούς σταθμούς για την παραγωγή ελληνικών ταινιών. Οι επιτροπές που είχαν συσταθεί με τις ΥΠΠΟ/ΔΟIΚ/Β/12422/12-3-96 και ΥΠΠΟ/ΔI0IΚ/65067/6-10-2002 αποφάσεις επί της διακυβέρνησης της χώρας από το ΠΑΣΟΚ, δεν κατάφεραν ποτέ να υποχρεώσουν τα κανάλια να εφαρμόσουν τον σχετικό νόμο.
     Πρόκειται πολύ σύντομα να συσταθεί καινούργια επιτροπή από την προεδρία του Συμβούλου Κινηματογραφίας.
     Η πρόθεσή μας είναι να αρχίσει γρήγορα η απόδοση του ανταποδοτικού τέλους στις κινηματογραφικές ταινίες.
     Το Υπουργείο Πολιτισμού εξετάζει την περίπτωση να συμπεριληφθεί στο νέο προϋπολογισμό του 2006, ο ειδικός κωδικός χρηματοδότησης του ΕΚΚ.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     7. Στην με αριθμό 1902/8-9-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Β13-478/29-9-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμ. 1902/8-9-05, ερώτηση που κατέθεσε στη Βουλή των Ελλήνων ο Βουλευτής κ. Ν. Νικολόποuλος με θέμα «Αυξημένες τιμές σε φυτοφάρμακα και λιπάσματα», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
     Δυνάμει της Α.Δ. 16/92 από το 1992 και μετά οι τιμές πώλησης των πάσης φύσεως αγαθών διαμορφώνονται ελεύθερα στα πλαίσια της προσφοράς - ζήτησης και των κανόνων του υγιούς ανταγωνισμού.
     Με την με αριθμ. 769/4-5-2005 Κοινή Υπουργική Απόφαση των Υφυπουργών Ανάπτυξης και Αγροτικής Ανάπτυξης και Τροφίμων συστάθηκε Ομάδα Εργασίας έργο της οποίας είναι:
     Α. Η έρευνα και υπολογισμός του πραγματικού κόστους εισαγωγής των φυτοφαρμάκων στην Ελλάδα που σε συνδυασμό με τις τιμές λιανικής πώλησης προσδιορίζουν το μεικτό περιθώριο κέρδους των επιχειρήσεων από την εκμετάλλευση μόνο του κλάδου των φυτοφαρμάκων.
     Β. Η σύγκριση των τιμών λιανικής πώλησης των σημαντικότερων φυτοφαρμάκων που κυκλοφορούν στην ελληνική αγορά με τις αντίστοιχες τιμές των ομοίων τους στις άλλες Ευρωπαϊκές χώρες.
     Γ. Η διεύρυνση του συστήματος που ακολουθούν οι άλλες Ευρωπαϊκές χώρες στη διακίνηση και εμπορία των φυτοφαρμάκων, καθώς και την εμπορική εν γένει πολιτική που εφαρμόζουν.
     Όταν ολοκληρωθεί το έργο της επιτροπής το πόρισμά της θα δοθεί στη δημοσιότητα.
     Παράλληλα σχετική έρευνα διενεργεί και η Επιτροπή Ανταγωνισμού
     Σας επισυνάπτουμε το με αριθμ. πρωτ. 5907/23-09-2005 έγγραφο της Επιτροπής Ανταγωνισμού.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 2098/14-9-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΤΚΕ/Φ2/8580/28-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της Ερώτησης με αριθμ. 2098/14-9-2005 που κατέθεσε στην Βουλή ο Βουλευτής κ. Φώτης Κουβέλης, σχετικά με ελλείψεις προσωπικού στο Ίδρυμα Προστασίας Ανηλίκων Λεχαινών Ηλείας, θέτουμε υπόψη σας τα εξής:
     Για το συγκεκριμένο Ίδρυμα δεν έχει υποβληθεί στην υπηρεσία μας αυτοτελές αίτημα πρόσληψης προσωπικού, προκειμένου να προωθηθεί για έγκριση στην Τριμελή Επιτροπή της ΠΥΣ 55/1998. Ωστόσο μετά από αίτημα του Υπουργείου Υγείας και Κοινωνικής Αλληλεγγύης, με την ΔΙΠΠ/Φ. ΕΓΚΡ. 8 /366/7383/21-9-2005 απόφαση της τριμελούς Επιτροπής (της Π.Υ.Σ. 55/1998) εγκρίθηκαν συνολικά 4.495 θέσεις, για υπηρεσίες και φορείς του εν λόγω Υπουργείου, εκ των οποίων 600 θέσεις αφορούν προσωπικό Πρόνοιας. Η κατανομή των παραπάνω θέσεων θα γίνει από το Υπουργείο Υγείας και Κοινωνικής Αλληλεγγύης.
     Κατά τα λοιπά αρμόδιο να απαντήσει είναι το Υπουργείο Υγείας και Κοινωνικής Αλληλεγγύης, στο οποίο αποστέλλουμε φωτοαντίγραφο της ερώτησης.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     9. Στις με αριθμό 1059/8/8/2005 και 1323/19-8-2005 ερωτήσεις των Βουλευτών κυρίων Μαρίας Δαμανάκη και Θεοδώρας Τζακρή δόθηκε με το υπ’ αριθμ. 79745/ΙΗ/6-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις ερωτήσεις με αριθμό 1059/8-8-05 και 1323/19-8-05 τις οποίες κατέθεσαν οι Βουλευτές κ.κ. Μαρία Δαμανάκη και Θεοδ. Τζακρή και αφορά στις προσλήψεις' εκπαιδευτικών στα Ιδιωτικά Σχολεία Πρωτοβάθμιας Εκπαίδευσης, σας γνωρίζουμε τα ακόλουθα:
     Λόγω της εφαρμογής και της επέκτασης του θεσμού του ολοήμερου σχολείου υφίσταται πιεστικό πρόβλημα εξεύρεσης εκπαιδευτικών Πρωτοβάθμιας Εκπαίδευσης από τα Ιδιωτικά Σχολεία.
     Επειδή στόχος της πολιτικής ηγεσίας του ΥΠ.Ε.Π.Θ. είναι η απρόσκοπτη εκπαίδευση όλων ανεξαιρέτως των παιδιών και η κατοχύρωση των εργασιακών σχέσεων των ιδιωτικών εκπαιδευτικών, κατ' εφαρμογή του άρθρου 31 του ν. 682/77 (ΦΕΚ 244 Α), προτάθηκε, εφόσον αποδεδειγμένα δεν υπάρχει προσφορά δασκάλων για διορισμό, η προσωρινή πρόσληψη από τα Ιδιωτικά Σχολεία των Παιδαγωγικών Τμημάτων Ειδικής Αγωγής (κατεύθυνσης πρωτοβάθμιας εκπαίδευσης) ή νηπιαγωγών για τη διδασκαλία στις Α και Β τάξεις του δημοτικού.
     Σχετικά με τους συνταξιούχους εκπαιδευτικούς επισημαίνεται ότι αυτοί τόσο με τις διατάξεις του ν. 2545/40 (ΦΕΚ 287 Α) «Περί Ιδιωτικών Σχολείων - Φροντιστηρίων και Οικοτροφείων» όσο και με τις διατάξεις του ν. 682/77 (ΦΕΚ 244 Α) «Περί Ιδιωτικών Σχολείων Γενικής Εκπαίδευσης» ανέκαθεν απασχολούνταν στην ιδιωτική Εκπαίδευση.
     Συvεπώς, δεν υφίσταται θέμα απαγόρευσης της απασχόλησης συνταξιούχων εκπ/κών στα Ιδιωτικά Σχολεία, καθώς κάτι τέτοιο αντίκειται στην κείμενη νομοθεσία. Πολύ περισσότερο, δεν υφίσταται θέμα «καταστρατήγησης των νόμων» με την εκδοθείσα εγκύκλιο. Είναι αυτονόητο δε ότι, όταν δεν υπάρχει προσφορά εκπαιδευτικών Πρωτοβάθμιας Εκπαίδευσης προς απασχόληση, στα Ιδιωτικά Σχολεία, είναι παιδαγωγικά καλύτερο οι συνταξιούχοι δάσκαλοι να προηγούνται των άλλων συναφών ειδικοτήτων.
     Καθώς δεν υπάρχουν εναλλακτικές λύσεις περισσότερο άρτιες και αποδεκτές από την ευρύτερη εκπαιδευτική κοινότητα, δεν τίθεται θέμα επανεξέτασης της ανωτέρω ρύθμισης.
     Τέλος, σε ό,τι αφορά την ολοκλήρωση των υπηρεσιακών μεταβολών στην Πρωτοβάθμία Εκπαίδευση σας γνωρίζουμε ότι οι μεταθέσεις και οι αποσπάσεις έχουν ολοκληρωθεί και οι διορισμοί έχουν ήδη πραγματοποιηθεί με την οριστικοποίηση των πινάκων τόσο του ΑΣΕΠ όσο και του ενιαίου πίνακα αναπληρωτών, σε ποσοστό 60% και 40% αντίστοιχα καθώς και σε ορισμένο αριθμό αυτών που συμπλήρωσαν προϋπηρεσία τουλάχιστον 30 μηνών.
    Ο Υφυπουργός
    Γ. ΚΑΛΟΣ»
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ την κ. Κανέλλη.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 13 Δεκεμβρίου 2005.
     Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 4293/8.11.2005 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Αγροτικής Ανάπτυξης και Τροφίμων, σχετικά με την καταβολή αγροτικών αποζημιώσεων από παγετό το 2004 στο Νομό Αχαΐας.
     2. Η με αριθμό 4155/3.11.2005 ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντιπλημμυρική προστασία της Ανατολικής Αττικής.
     Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 4319/8.11.2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με τον εθνικό σχεδιασμό για τη διαχείριση των υδάτινων πόρων, σύμφωνα με την ευρωπαϊκή οδηγία 60/2000/ΕΚ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 288/6.12.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη μετονομασία της τεχνητής λίμνης του φράγματος Πηνειού σε λίμνη Κωνσταντίνου Καραμανλή κ.λπ.
     Το ειδικότερο περιεχόμενο της επίκαιρης ερώτησης του κ. Κουτσούκου έχει ως εξής: 
     «Εξυπηρετώντας προφανείς κομματικές σκοπιμότητες, Κυβέρνηση και κυβερνητικά στελέχη μεθοδεύουν τη μετονομασία της τεχνητής λίμνης του φράγματος Πηνειού σε λίμνη Κωνσταντίνου Καραμανλή, προσβάλλοντας το ιστορικό και πολιτιστικό φορτίο της περιοχής, αλλά και προκαλώντας τα δημοκρατικά αισθήματα των κατοίκων της Ηλείας. 
     Η μεθόδευση συνίσταται στην αποστολή τυποποιημένου σχεδίου ψηφίσματος από το Ίδρυμα Κωνσταντίνου Καραμανλή στους όμορους του ποταμού Πηνειού δήμους και στη συνέχεια στην αποστολή εγγράφου του Υπουργείου Εσωτερικών, Δημόσιας Διοίκησης και Αποκέντρωσης που καλεί τα Δημοτικά Συμβούλια να λάβουν σχετικές αποφάσεις. Τα επιχειρήματα που προβάλλονται, τόσο της αναγνώρισης του έργου του τότε Πρωθυπουργού, Κωνσταντίνου Καραμανλή, σαράντα πέντε χρόνια μετά την έναρξη των εργασιών κατασκευής του φράγματος, όσο και της συμβολής του  Ιδρύματος Κωνσταντίνου Καραμανλή στην αξιοποίηση της περιοχής είναι ανακριβή και προσχηματικά και επειδή θα αλλοιωθούν τα ιστορικά χαρακτηριστικά της περιοχής που διασχίζει ο Πηνειός ποταμός, χάριν της εμμονής να δοθεί οπωσδήποτε η ονομασία μιας λίμνης στον Κωνσταντίνο Καραμανλή, ερωτάται ο αρμόδιος Υπουργός:
     Θα αναλάβει η σημερινή Κυβέρνηση το βάρος της ευθύνης να αλλοιώσει τα μυθολογικά-ιστορικά και γεωγραφικά χαρακτηριστικά της περιοχής με τη μετονομασία της λίμνης του φράγματος Πηνειού σε λίμνη Κωνσταντίνου Καραμανλή, χωρίς να αναλογιστεί τις αρνητικές μελλοντικές επιπτώσεις στα γενικότερα συμφέροντα της περιοχής και της Αρχαίας Ήλιδας, καθώς και στην ενότητα και στην ομοψυχία των κατοίκων της περιοχής προκειμένου να εξυπηρετήσει μικροκομματικές σκοπιμότητες;».
     Στην ερώτηση αυτή του κ. Κουτσούκου θα απαντήσει ο Υφυπουργός κ. Ανδρεουλάκος.
     Ορίστε, κύριε Υφυπουργέ, έχετε το λόγο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, εγώ φρονώ ότι και η ερώτηση αλλά κυρίως το περιεχόμενό της σας αδικούν κατάφωρα, γιατί είχα άλλη αντίληψη: Ότι είστε ένας πολιτικός χωρίς μικροψυχίες και εν επαφή με την κοινωνική πραγματικότητα και βεβαίως και με την περιοχή και με τους κατοίκους, τους οποίους υπηρετείτε ως αιρετός εκπρόσωπός τους. 
     Πού βλέπετε, αγαπητέ συνάδελφε, την κυβερνητική μεθόδευση όταν η πρόταση προέρχεται από το Δήμαρχο και το Δημοτικό Συμβούλιο της Αμαλιάδος; Και μη μου πείτε ότι δεν γνωρίζετε ως Βουλευτής της περιοχής πού ανήκει η πλειοψηφία του Δημοτικού Συμβουλίου και ο Δήμαρχος. Στέλεχος δικό σας είναι.
     Έκανε μία πρόταση προς το Υπουργείο μας και εμείς είχαμε υποχρέωση από το προεδρικό διάταγμα 410/1995 –δηλαδή, από την παράγραφο 3 του άρθρου 11 του Δημοτικού και Κοινοτικού Κώδικα- να επιληφθούμε για να δούμε αν θα βγάλουμε ή όχι προεδρικό διάταγμα. Για να δούμε, λοιπόν, αν θα εκδοθεί ή όχι προεδρικό διάταγμα ζητήσαμε να έχουμε προτάσεις απ’ όλους τους παραλίμνιους δήμους, που έχουν λόγο βεβαίως πάνω στο θέμα της ονομασίας της λίμνης του φράγματος του ποταμού Πηνειού με το όνομα του μεγάλου πολιτικού ηγέτη, του μεγάλου πολιτικού άνδρα, ο οποίος σήμερα έχει καταξιωθεί στη συνείδηση όλου του ελληνικού λαού, κύριε Κουτσούκο. 
     Η μνήμη του Κωνσταντίνου Καραμανλή δεν ανήκει σήμερα σε συγκεκριμένη παράταξη. Τιμάται από το σύνολο του λαού μας. Και τιμάται για το μεγάλο έργο το οποίο προσέφερε στην ελληνική κοινωνία, στη δημοκρατία και στην πατρίδα. Είναι ο άνθρωπος, ο οποίος έβαλε τα θεμέλια για τη μεγάλη ανάπτυξη της πατρίδας μας, είναι ο άνθρωπος, ο οποίος απεκατέστησε τη δημοκρατία, όταν άλλοι δεν τολμούσαν να έρθουν από το εξωτερικό, διότι τα πράγματα ήταν στενόχωρα το καλοκαίρι του 1974 και είναι ο άνθρωπος, ο οποίος είδε ότι ο βιότοπος της Ελλάδας είναι η Ευρώπη.
     Είναι ένας άνθρωπος, ο οποίος εμπέδωσε τη δημοκρατία, συνέβαλε τα μέγιστα να λήξουν τα παρατράγουδα των δυο διχασμών: και του πρώτου διχασμού του Α΄ Παγκοσμίου Πολέμου, με την πρώτη του διακυβέρνηση, αλλά και κυρίως να λήξουν οι συνέπειες του εμφυλίου πολέμου με το δεύτερο διχασμό. 
     Γι’ αυτόν τον πολιτικό άνδρα, ο οποίος ενεπνεύσθη αυτό το έργο και το υλοποίησε και που αναμόρφωσε όλη την πεδινή Ηλεία …
     ΝΙΚΟΛΑΟΣ ΓΚΑΤΖΗΣ: Αυτό έγινε το 1989, δεν έγινε επί Καραμανλή. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): … ήρθε ο Δήμος Αμαλιάδας και πήρε μία πρωτοβουλία. Και με την πρωτοβουλία αυτή, απ’ ό,τι βλέπω –καίτοι ακόμη δεν έχουν εκδοθεί οι αποφάσεις των δημοτικών συμβουλίων- συντάσσονται όλοι οι δήμαρχοι της περιοχής ανεξαρτήτως πολιτικής τοποθέτησης. 
     Και έρχεστε εσείς τώρα να μιλάτε για μεθόδευση κυβερνητική; Και έρχεστε –το χειρότερο απ’ όλα- να λέτε ότι αν τιμηθεί ο Καραμανλής με το να πάρει το όνομά του η τεχνητή αυτή λίμνη, προσβάλλονται τα δημοκρατικά αισθήματα και η ευαισθησία των κατοίκων της Ηλείας. Και τούτο διότι θα πάρει το όνομα του Κωνσταντίνου Καραμανλή, ο οποίος απεκατέστησε και θεμελίωσε τη δημοκρατία, την οποία έχουμε σήμερα; 
     Και λέτε εσείς, κύριε Κουτσούκο,  ότι με τη μετονομασία της λίμνης του φράγματος Πηνειού, θα αλλάξει η ονομασία του Πηνειού ποταμού; Ο Πηνειός ποταμός θα λέγεται Πηνειός.  Εδώ μιλάμε για το φράγμα. Δεν μιλάμε για τον Πηνειό ποταμό. Ο Πηνειός ποταμός θα λέγεται Πηνειός ποταμός, απλώς αν υλοποιηθεί αυτή η πρόταση, λάβει σάρκα και οστά, θα λέγεται λίμνη του φράγματος Πηνειού-Κωνσταντίνος Καραμανλής. 
     Και λέτε ότι μ’ αυτή τη μετονομασία –ακούσατε!- θα αλλοιωθούν τα μυθολογικά-ιστορικά και γεωγραφικά χαρακτηριστικά της περιοχής. Δηλαδή ο Πηνειός ποταμός θα αλλάξει ρουν, για να έχουμε γεωγραφική αλλοίωση ή θα αλλάξει η μυθολογία και η ιστορία;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     ΠΡΟΕΔΡΕΥΩΝ (Σωτήρης Χατζηγάκης): Θα τα πείτε και στη δευτερολογία σας. 
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επίσης, μιλάτε για αρνητικές επιπτώσεις. Δεν θέλω να σας θίξω, αλλά θα στείλω το κείμενο της ερώτησης στο Λαζόπουλο και στο Μητσικώστα για να το σχολιάσουν. Διότι όταν λέτε ότι θα έχει μελλοντικές αρνητικές επιπτώσεις στα γενικότερα συμφέροντα της χώρας, της Ηλείας και της Αρχαίας Ήλιδας, τότε κάπου παίρνουμε διαζύγιο με τη σοβαρότητα και την υπευθυνότητα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Ο κ. Κουτσούκος έχει το λόγο. 
     ΓΙΑΝΝΗΣ ΚΟΥΤΣΟΥΚΟΣ: Και εγώ, κύριε Υπουργέ, θα στείλω την ομιλία σας, που είναι ιδιαίτερα προσβλητική, στους κατοίκους της περιοχής για να σας κρίνουν. 
     Αλλά δεν έκανα την ερώτηση για να αντιδικήσουμε για την ιστορία του Κωνσταντίνου Καραμανλή, διότι είναι γνωστή και έχει κριθεί και θετικά και αρνητικά από τον ελληνικό λαό. Έκανα την ερώτηση, διότι θα ήθελα εσείς να μου εξηγήσετε, εάν δεν πρόκειται περί μεθόδευσης, για τι πράγμα πρόκειται; Σαράντα πέντε χρόνια μετά την έναρξη ενός έργου, για το οποίο εργάστηκαν πολλές κυβερνήσεις, για το οποίο εμπνευστές ήταν τοπικοί παράγοντες της Ηλείας και το οποίο σε τελική ανάλυση το εγκαινίασε η χούντα -μικρά παιδιά μας πήγαν με το καλάμι στα εγκαίνια- θυμήθηκαν κάποιοι τώρα να δώσουν το όνομα του αείμνηστου Κωνσταντίνου Καραμανλή στην τεχνητή λίμνη του φράγματος Πηνειού;
     Εάν δεν πρόκειται για μεθόδευση, τότε γιατί το Ίδρυμα Κωνσταντίνου Καραμανλή έστειλε στους δημάρχους την πρόταση που λέει: «εμείς θα αξιοποιήσουμε τη λίμνη με κωπηλατοδρόμιο και περιφερειακό δρόμο»; Εδώ έχω τα έγγραφα. Γιατί πήγαιναν τα τοπικά στελέχη σας και έδιναν συνεντεύξεις μαζί με τους δημάρχους; Και μη μου πείτε τώρα ότι οι δήμαρχοι, προεκλογική περίοδο, δεν υπόκεινται σε διάφορες πιέσεις από τα δικά σας όργανα; Πρόσφατα ο περιφερειάρχης ενέγραψε  σε έναν πλαστό προϋπολογισμό όλες τις προτάσεις των δήμων και εσείς καταγγελθήκατε από την Κ.Ε.Δ.Κ.Ε. ότι έχετε έκτακτους πόρους για να επιχορηγήσετε δημάρχους της αρεσκείας σας παραμονές των εκλογών. Μη μου πείτε ότι δεν πρόκειται για μεθόδευση. Το λέει το ίδιο το έγγραφο. 
     Και θα σας πω και κάτι άλλο, κύριε Υπουργέ. Αγνοείτε την περιοχή και τα δεδομένα της, γιατί ακριβώς πιο κάτω από το φράγμα του Πηνειού είναι η Αρχαία Ήλιδα και δεν μπορεί εμείς ως Έλληνες να προβάλλουμε τη γενέθλια πόλη των Ολυμπιακών Αγώνων, την Αρχαία Ολυμπία και τη διοργανώτρια στο εξωτερικό και να έρχονται οι επισκέπτες και πιο εκεί να είναι η λίμνη του Καραμανλή. 
     Χάθηκαν δρόμοι, χάθηκαν πλατείες; Δεν πέρασαν ένα σωρό κυβερνήσεις απ’ αυτόν τον τόπο, δήμαρχοι της επιλογής σας, για να δώσουν στον αείμνηστο Κωνσταντίνο Καραμανλή το όνομα μιας πλατείας ή ενός δρόμου; Πρέπει να δώσετε σώνει και καλά το όνομα μιας λίμνης; Δηλαδή απέτυχε η Κυβέρνηση να μετονομάσει τη λίμνη Πλαστήρα και πρέπει να το πληρώσει η Ηλεία; Μη μου πείτε ότι αυτό δεν συνιστά αλλοίωση μυθολογικών και ιστορικών στοιχείων, γιατί όλη αυτή η περιοχή συνδέεται από τη μυθολογία και την ιστορία με τον ποταμό Πηνειό. 
     Και τελικά θα σας ρωτήσω, κύριε Υπουργέ, με την αποκλειστική κυβερνητική ευθύνη που έχετε, το εξής. Υπάρχουν δήμοι που έχουν απαντήσει αρνητικά, υπάρχουν δήμοι που απάντησαν με οριακή πλειοψηφία. Γιατί βάζετε το λαό σ’ αυτή τη διαδικασία, μετά από τόσα χρόνια να κουβεντιάζουμε ένα θέμα το οποίο δεν προσφέρει τίποτα στον τόπο; 
     Δεν έχει η Κυβέρνηση, δηλαδή, σοβαρά προβλήματα να αντιμετωπίσει στην Ηλεία και ασχολείται με τις μετονομασίες των λιμνών; Πιστεύω ότι δεν προσφέρετε καλή υπηρεσία ούτε στον τόπο, αλλά ούτε και στον ιδρυτή της Νέας Δημοκρατίας τον Κωνσταντίνο Καραμανλή.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κουτσούκο.
     Ο κύριος Υπουργός έχει το λόγο.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Νόμιζα ότι απ’ όσα είπαμε μέχρι τώρα θα είχατε μεταμεληθεί και θα είχατε ρίξει τους τόνους. Και εσείς ανεβάζετε τους τόνους; Εμείς μεθοδεύουμε; Όταν έρχεται ο δήμαρχος ο οποίος ανήκει στο χώρο σας και το δημοτικό συμβούλιο και μάλιστα με συντριπτική πλειοψηφία και λέει ότι αναγνωρίζει το έργο και τη σημασία του για την οικονομική ανάπτυξη της περιοχής, που το εκτιμούν και οι κάτοικοι, έρχεστε εσείς τώρα και λέτε ότι μεθοδεύσαμε εμείς; Έχω εδώ τα πρακτικά όλων των δημάρχων που ανήκουν στα δύο μεγάλα κόμματα, επτά δήμαρχοι της περιοχής –βεβαίως αναμένονται και οι αποφάσεις των δημοτικών συμβουλίων- και απευθύνονται στο Ίδρυμα του Κωνσταντίνου Καραμανλή και το λένε ότι «Ζητάμε και προτείνουμε να πάρει το όνομα αυτού του μεγάλου πολιτικού άντρα, ο οποίος ενεπνεύσθη και έγινε το έργο». Θα τα δώσω για να καταχωρηθούν στα Πρακτικά της Βουλής.
     Αυτό το έργο έδωσε άλλη οικονομική πνοή και ανέπτυξε την περιοχή και έσωσε τους κατοίκους της. Έρχεστε, λοιπόν, εσείς τώρα και λέτε ότι μεθοδεύουμε; Πού είναι η δημοκρατική σας ευαισθησία απέναντι στους αιρετούς άρχοντες της Τοπικής Αυτοδιοίκησης; Εσείς βεβαίως είστε αιρετός, αλλά πιο κοντά δεν είναι ο πρώτος βαθμός Τοπικής Αυτοδιοίκησης; Όταν έρχονται οι ενδιαφερόμενοι δήμαρχοι και σου λένε ότι είναι χρέος μας να αναγνωρίσουμε μία προσφορά προς την περιοχή μας, οι κάτοικοι είναι ευγνώμονες απέναντι στη μνήμη του Κωνσταντίνου Καραμανλή γι’ αυτό το έργο, έρχεστε εσείς τώρα και λέτε: «Μα, μετά από σαράντα πέντε χρόνια;». 
     Αγαπητέ συνάδελφε, εάν τότε που έκαναν το έργο έπαιρνε το όνομα Κωνσταντίνος Καραμανλής, βεβαίως εκεί θα ήταν σκάνδαλο. Τώρα όμως που έχει πεθάνει εδώ και εφτά χρόνια, έχουν περάσει σαράντα πέντε χρόνια, έχει καταξιωθεί στη συνείδηση του λαού και ο Κωνσταντίνος Καραμανλής αλλά και η μεγάλη σημασία αυτού του έργου για την περιοχή και για τους κατοίκους της, πού είναι το περίεργο; Έρχεστε και λέτε «Η αρχαία Ήλιδα». Τι δουλειά έχει ο φάντης με το ρετσινόλαδο; Τι δουλειά έχει πώς θα ονομαστεί το τεχνητό φράγμα του Πηνειού με την αρχαία Ήλιδα; Πού βλέπετε εσείς να αλλοιώνεται το μυθολογικό φορτίο του Αυγείου, του Ηρακλή , του Ιφίτου, της αρχαίας Ήλιδας; 
     Εν πάση περιπτώσει, δεν υπάρχει πολιτιστικό φορτίο. Είναι νομίζω σικ η έκφραση. Ποτέ ο πολιτισμός δεν είναι φορτίο. Ο πολιτισμός είναι ανάταση ψυχών και πνευμάτων, κύριε συνάδελφε.
     (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Απόστολος Ανδρεουλάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Δεύτερη είναι η με αριθμό 293/6-12-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με την απουσία υποδομής για ιατρική πρόληψη και υγιεινή στα σχολεία κ.λπ.
     Το περιεχόμενο της επίκαιρης ερώτησης της κ. Κανέλλη έχει ως εξής:
     «Ένα τραγικό περιστατικό –ο θάνατος μιας μαθήτριας μέσα στο σχολείο της- έρχεται να αναδείξει για άλλη μια φορά τις ευθύνες της σημερινής και της προηγούμενης Κυβέρνησης, για την πλήρη απουσία δημόσιων και δωρεάν υπηρεσιών σχολικής υγιεινής, στελεχωμένων με ειδικούς επιστήμονες.
     Η δεκατετράχρονη Δανάη Δροσοπούλου, μαθήτρια στο 4ο Γυμνάσιο Ζωγράφου, πριν από λίγες ημέρες ένιωσε δυσφορία κατά τη διάρκεια του μαθήματος και μετά από λίγη ώρα έχασε τις αισθήσεις της. Το μόνο που μπορούσε να τις παρασχεθεί από το σχολείο ήταν ένα τηλεφώνημα στο 166. Το άτυχο κορίτσι, όταν μεταφέρθηκε στο νοσοκομείο ήταν ήδη κλινικά νεκρό. 
     Κάτω από την οργή και την αγανάκτηση γονιών και μαθητών, ο κύριος Υφυπουργός ανακοίνωσε ως «λύση», την έναρξη σεμιναρίων στους γυμναστές για παροχή πρώτων βοηθειών, παραβλέποντας ότι η παντελής απουσία υποδομής για ιατρική πρόληψη και υγιεινή στα σχολεία, παραμένει. 
     Ερωτάται η κυρία Υπουργός, ποια μέτρα θα πάρει η Κυβέρνηση, προκειμένου να υπάρξουν ολοκληρωμένες δημόσιες και δωρεάν υπηρεσίες σχολικής υγιεινής με βασική τους προτεραιότητα τους ελέγχους για θέματα υγείας, πρόληψης και ασφάλειας σε όλα τα σχολεία».
     Στην ερώτηση της κ. Κανέλλη θα απαντήσει ο Υφυπουργός Παιδείας κ. Καλός.
     Ο κ. Καλός έχει το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, το γεγονός του τραγικού θανάτου και της απώλειας οποιουδήποτε μαθητή σε οποιοδήποτε σχολείο της χώρας έχει τις δικές του ιδιαίτερες διαστάσεις για το σύνολο της εκπαιδευτικής κοινότητας. Έτσι, ο θάνατος της μαθήτριας της Γ’ Γυμνασίου στο 4ο Γυμνάσιο Ζωγράφου βύθισε στο πένθος όλη την εκπαιδευτική οικογένεια.
     Δεκαπέντε μήνες πριν, αγαπητή κυρία συνάδελφε, στο Γυμνάσιο του Πόρου, που είναι και η ιδιαίτερή μου πατρίδα, έτυχε υπό τις ίδιες συνθήκες ο θάνατος ενός μαθητού, αθλητού όπως και η Δανάη, που ήταν γεγονός τραγικό όσον αφορά τον αιφνιδιαστικό του χαρακτήρα. Το σχολείο είχε προσφέρει κι εδώ ό,τι προσέφερε το 4ο Γυμνάσιο Ζωγράφου.
     Έτυχε να γνωρίζω αυτό το παιδί από πολύ μικράς ηλικίας και ήξερα –τουλάχιστον έτσι ισχυρίζονταν και οι γονείς του και το σύνολο του σχολείου, οι καθηγητές του- ότι ήταν ένα υγιέστατο παιδί, το οποίο μετείχε της αθλητικής δραστηριότητας του σχολείου του με πολλά έπαθλα.
     Προβληματιστήκαμε, λοιπόν, ως πολιτική ηγεσία του Υπουργείου Παιδείας για το πώς θα μπορούσαμε να αντιμετωπίζουμε τέτοιες καταστάσεις, όσο κι αν είναι σπάνιες.
     Συγκροτώντας, λοιπόν, τις αντίστοιχες επιτροπές μας για να δούμε πώς θα μπορούσαμε να λειτουργήσουμε, πώς θα μπορούσαμε να εφοδιάσουμε τα σχολεία με τις απαραίτητες γνώσεις όσον αφορά στην αντιμετώπιση του έκτακτου γεγονότος, αλλά και με όλα εκείνα τα εφόδια της προληπτικού τύπου προδιαγραφής των αναγκών που φαίνεται ότι έχει η υγεία ενός μαθητή, του οποιουδήποτε μαθητή, καταλήξαμε σ΄ ένα συμπέρασμα. Και το κάναμε πράξη αυτό. Και αυτό δήλωσα, όχι αυτό που λέτε στην ερώτησή σας. 
     Δήλωσα ότι το Ατομικό Δελτίο Υγείας, το οποίο υπήρχε ως θεσμός, αλλά είχε κυριολεκτικά ξεπέσει στο σχολείο -κανείς δεν έδινε σημασία στη συμπλήρωση, ούτε από πλευράς γονέων ούτε από πλευράς σχολείου, αυτού του πολύ σημαντικού ιατρικού πιστοποιητικού- θα ήταν σε πρώτη φάση στα χέρια της διεύθυνσης του σχολείου και των καθηγητών και θα ήταν πολύτιμο εργαλείο για να γνωρίζουν πιθανότατα ποια παιδιά θα είχαν ανάγκη βοήθειας, ποια έπασχαν, ποια πάσχουν, ποια θα μπορούσαν να τα βοηθήσουν σε μία δεδομένη περίπτωση, που η υγεία τους θα έφτανε σε κρίσιμο σημείο. Και το κάναμε πράξη παντού, σε όλη την Ελλάδα.
     Και για το συγκεκριμένο παιδί που λέμε ότι χάθηκε στο 4ο Γυμνάσιο, για τη συγκεκριμένη μαθήτρια, είχε συμπληρωθεί κατά τρόπο σωστό ιατρικώς μία γνωμάτευση, η οποία μιλούσε για όλα αυτά τα χαρακτηριστικά με τα οποία είχαμε συμπληρώσει το Δελτίο Υγείας, αφού συνεργαστήκαμε –και με ακούει ο παριστάμενος Υφυπουργός Υγείας και Πρόνοιας- με το αντίστοιχο Υπουργείο.
     Θα ήθελα, λοιπόν, να σας πω ότι αυτό ήταν -στην πρώτη φάση- η πρώτη ενέργεια πρόληψης.
     Το δεύτερο. Επειδή ο καθηγητής Γυμναστικής, αλλά και ο καθηγητής Ολυμπιακής Παιδείας τώρα –που υπάρχει σε κάθε σχολείο- έχουν ήδη μία γνώση παροχής πρώτων βοηθειών από τη σχολή τους, φροντίσαμε μέσα σε αυτούς τους δεκαπέντε μήνες, που σας προείπα, από εκείνο το γεγονός μέχρι ετούτο το γεγονός, να τους μετεκπαιδεύσουμε με ειδικά προγράμματα -όχι με σεμινάρια, αλλά με εντατική εκπαίδευση- για την παροχή όλων εκείνων των υπηρεσιών που αναλογούν σε τέτοια φαινόμενα.
     Έχω να καταθέσω, κυρία συνάδελφε, το ενημερωτικό σημείωμα που μας έδωσε ο διευθυντής του σχολείου, τον οποίο ευχαρίστησαν και μετά το τραγικό συμβάν και γραπτώς οι γονείς του παιδιού, που λέει ότι οι καθηγητές αυτοί όχι απλώς ειδοποίησαν το Ε.Κ.Α.Β., αλλά προσέφεραν με μαλάξεις και με τεχνητές αναπνοές όλα εκείνα που έπρεπε να προσφέρουν -που κρίνεται από τους γιατρούς ότι πρέπει να προσφέρουν- σε μία τέτοια δύσκολη φάση στο παιδί που έχασε τις αισθήσεις του.
     Στη δευτερολογία μου θα σας πω για τους Συμβουλευτικούς Σταθμούς Νέων, που σε κάθε διεύθυνση Πρωτοβάθμιας και Δευτεροβάθμιας Εκπαίδευσης, στελεχωμένα με το κατάλληλο προσωπικό, παρέχουν εκείνα που πρέπει να δώσουν για την πρόληψη και την αγωγή υγείας.
     (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υφυπουργέ.
     Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
     Κύριε Υπουργέ, νομίζετε ότι είμαι εδώ για να αμφισβητήσω τις καλές προθέσεις; Δυστυχώς, τα νεκροταφεία είναι γεμάτα από καλές προθέσεις. Έχω υπάρξει γονιός, είστε γονιός, μας ακούνε και γονείς. Η διαδικασία η τυπική της συμπλήρωσης ενός δελτίου και δη ευθύνη των γονέων είναι μηδαμινή. Δεν υπάρχει μηχανισμός ο οποίος να υποχρεώνει σε δημόσια εξέταση χωρίς κανένα έξοδο πλήρως τα παιδιά και η συμπλήρωση του δελτίου να είναι αφ’ ενός μεν αρχική προϋπόθεση για να εγγραφεί σ’ ένα σχολείο….
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Είναι προϋπόθεση. 
     ΛΙΑΝΑ ΚΑΝΕΛΛΗ: Προϋπόθεση με έλεγχο από δημόσιο νοσοκομείο, από οικογενειακό γιατρό με ευθύνη του. Δεν ξέρετε, δεν ξέρω, δεν ξέρουν οι περισσότεροι ότι τα δελτία αυτά συμπληρώνονται τυπικά για να εγγραφεί το παιδί στο σχολείο; Μηχανισμός ελέγχου δεν υπάρχει. Κατά δήλωσή τους, λοιπόν, είναι όλοι υγιείς. 
     Μιλάμε για υλικοτεχνική υποδομή στα σχολεία. Ακόμα και αν ένας γονιός δηλώσει ότι το παιδί του είναι αλλεργικό στο τσίμπημα της μέλισσας, σας λέει κανείς ότι το σχολείο έχει υποχρέωση από πουθενά ή πόρους ή γνώσεις ή υπάρχει ο άνθρωπος μέχρι να έρθει ο άνθρωπος της Ολυμπιακής Παιδείας; Η Ολυμπιακή Παιδεία δεν μας έσωσε, δεν έσωσε καν το κυκλοφοριακό. Βγήκατε έξω σήμερα και το ξέρετε. Άρα, η Ολυμπιακή Παιδεία δεν είναι πανάκεια για όλα.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Η φυσική αγωγή είναι πανάκεια.
     ΛΙΑΝΑ ΚΑΝΕΛΛΗ: Είστε βέβαιος και μπορείτε να μου πείτε εδώ ότι σε όλα τα σχολεία της επικράτειας και δη τα δημόσια υπάρχει ένα φαρμακείο αντίστοιχο με αυτό που έχουν τα αυτοκίνητα; Σε ελάχιστα υπάρχει.
      Έπειτα, αυτή η πολιτεία που ενδιαφέρεται πάρα πολύ για το μέλλον, για τα παιδιά, δεν έχει τη δυνατότητα να διαθέτει ένα σχολικό συγκρότημα ένα γιατρό; Θα πάμε μεταφέροντας και μετακυλίοντας στους γυμναστές; Επειδή οι γυμναστές ασχολούνται με το σώμα, εξ ορισμού έχουν και περισσότερες δυνατότητες να κάνουν τεχνητές αναπνοές. Ε, και οι θεολόγοι και οι μαθηματικοί μπορεί να μπορούν. Γιατί όχι; Αυτές είναι βασικές αρχές. Τις λέει η τηλεόραση τις περισσότερες φορές, ένας γιατρός μεταξύ μας. 
     Αυτή είναι η φροντίδα η πρωτοβάθμια για τα παιδιά; Σε επίπεδο δωρεάν ιατροφαρμακευτικής φροντίδας και κάλυψης δεν μπορεί να εξασφαλιστεί επαρκής εξοπλισμός; Είστε βέβαιοι ότι όλα τα σχολεία έχουν μια φιάλη οξυγόνου; Είστε βέβαιοι ότι έχουν όλα τα σχολεία τη δυνατότητα να υπάρχει μια αντιαλλεργική ένεση και οι βασικές γνώσεις; Ξέρετε ότι ένα παιδί μπορεί να πεθάνει  για το πιο αστείο πράγμα σε ένα σχολείο; Το 70% των ατυχημάτων, για παράδειγμα, γίνεται μέσα στα σπίτια. Υπάρχει η κατάλληλη γνώση; Περιμένουμε μόνο το ατύχημα, εάν θα πέσει η στέγη από πάνω από το παιδί; 
     Υπάρχουν προβλήματα υγείας, κύριε Πρόεδρε, που δεν τα γνωρίζουν -πολλές φορές δεν τα γνωρίζουν ούτε οι ίδιοι οι γονείς- γιατί δεν έχουν υποχρέωση. Βλέπουν ένα παιδί που περπατάει και τρέχει -στα περισσότερα αθλητικά σωματεία συμβαίνει το ίδιο- και μετά φθάνουμε να μιλάμε για τα εξελιγμένα προβλήματα. Είναι αντίληψη πολιτική. Για τα νιάτα κάποιος πρέπει να νοιάζεται, πριν φθάσει στα Μπεσλάν, πραγματικά ή τεχνητά.
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κυρία Κανέλλη.
     Ο κύριος Υπουργός έχει το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα συνιστούσα στην εκλεκτή συνάδελφο να αφήσουμε τις κορώνες σε τέτοια θέματα. Είναι πολύ σημαντικά αυτά τα ζητήματα, για να ερχόμαστε να καταστροφολογούμε και να προσπαθούμε μέσω μιας τέτοιας λογικής και ενός διαλόγου τέτοιας μορφής να λύσουμε προβλήματα.
     ΛΙΑΝΑ ΚΑΝΕΛΛΗ: Πείτε τα στη μαμά της Δανάης αυτά. Όχι εδώ. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ακούστε, κυρία συνάδελφε, για να πάρετε την απάντησή σας. Σας λέω, επειδή γνωρίζετε, αλλά ίσως προσποιείστε ότι δεν γνωρίζετε, πως υπάρχουν πενήντα συμβουλευτικοί σταθμοί νέων, που κατευθύνουν και τη μετεκπαίδευση των καθηγητών –όχι μόνο των καθηγητών Ολυμπιακής Παιδείας, τους οποίους δεν ξέρω γιατί υποτιμήσατε…
     ΛΙΑΝΑ ΚΑΝΕΛΛΗ: Βουλευτής του Κ.Κ.Ε. δεν προσποιείται ότι δεν γνωρίζει.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ, δεν σας διέκοψα! Θα με αφήσετε να ολοκληρώσω.
     ΛΙΑΝΑ ΚΑΝΕΛΛΗ: Να μη με προσβάλετε. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν σας προσβάλω. 
     ΛΙΑΝΑ ΚΑΝΕΛΛΗ: Προσβάλλομαι! Υπάρχει Βουλευτής του Κ.Κ.Ε. που προσποιείται ότι δεν ξέρει; Σας παρακαλώ πολύ! 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Χρησιμοποιήσατε όρους αντίστοιχους και εγώ σας απαντώ αντιστοίχως.
     ΛΙΑΝΑ ΚΑΝΕΛΛΗ: Βρείτε μου ένα.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, μπορώ να ολοκληρώσω;
     ΛΙΑΝΑ ΚΑΝΕΛΛΗ: Με ευπρέπεια παρακαλώ.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, αλλά χρησιμοποιείστε λίγο πιο ήπιες εκφράσεις.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Λέω, λοιπόν, πενήντα συμβουλευτικοί σταθμοί νέων -εκ των οποίων βρήκαμε μόνο δεκαπέντε- ήδη δημιουργήθηκαν με τη συλλογιστική να απλώσουμε σ’ όλα τα σχολεία της πρωτοβάθμιας και της δευτεροβάθμιας εκπαίδευσης ένα σύγχρονο δίκτυο προστασίας της υγείας των παιδιών, προαγωγής της αγωγής υγείας, όπως λέμε, και να περάσουμε την πρόληψη ως μάθημα και ως γνώση. 
     Αυτό πιστεύουμε, κατά τη γνώμη μας, ως σύγχρονο εκπαιδευτικό σύστημα, κυρία συνάδελφε, ότι είναι το πρώτο που έχουμε υποχρέωση να κάνουμε και σας λέω ότι το κάνουμε.
     Δεύτερον, δεν μπορείτε να αποδείξετε ότι δεν υπάρχουν τα στοιχειώδη ενός φαρμακείου γι’ αυτό είπα ότι προσποιείστε. Και εσείς μπορείτε να ελέγξετε και εμείς ελέγχουμε.
     Αλλά εμείς γνωρίζουμε ότι όπου υπάρχει σχολείο που σέβεται τον εαυτόν του -όπως όπου υπάρχει γονιός που σέβεται τον εαυτόν του συμπληρώνει σωστά το ιατρικό δελτίο που του στέλνουν γιατί το παιδί του προστατεύει- όντως υπάρχει ένα φαρμακείο. Αλλά είναι θέμα φαρμακείου να σωθεί ένα παιδί που έπαθε εγκεφαλικό; 
     Να, λοιπόν, γιατί σας λέγω ότι προσποιείστε….
     ΛΙΑΝΑ ΚΑΝΕΛΛΗ: Εμμένετε στην «προσποίηση». Κρίμα!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): … για τον απλούστατο λόγο ότι άλλο είναι η πρόληψη, άλλο είναι το να βοηθήσεις το εκπαιδευτικό σύστημα να σταθεί στα πόδια του και να διδάξει και να εξασφαλίσει την αγωγή υγείας στα παιδιά, όπως κάνουμε εμείς σήμερα και άλλο είναι να λέμε ότι ένα φαρμακείο θα έσωζε τη ζωή σε ένα παιδί που έχασε, από τους λόγους που πολύ καλά γνωρίζετε, τη ζωή του. 
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Τρίτη είναι η με αριθμό 298/6.12.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικά με δημοσιεύματα του Τύπου αναφερόμενα σε απευθείας ανάθεση μελετών χωρίς διαγωνισμό από τον Ο.Σ.Ε. κ.λπ..
     Αναλυτικότερα η ερώτηση του κ. Λεβέντη έχει ως εξής:
     «Δημοσιεύματα του ημερήσιου Τύπου αναφέρουν πως τουλάχιστον σαράντα μία μελέτες ανέθεσε η ηγεσία του Οργανισμού Σιδηροδρόμων Ελλάδας σε ιδιώτες, χωρίς διαγωνισμούς και δίχως εύλογο προσδιορισμό του κόστους, αλλά και του επιζητούμενου οφέλους για τον Οργανισμό.
     Από το 2002 ηγετικά στελέχη του Ο.Σ.Ε., αφού χαρακτήριζαν τις μελέτες αυτής της κατηγορίας ως συμβάσεις παροχής υπηρεσιών και επικαλούμενα τη μοναδικότητα του προμηθευτή άρχισαν τις απευθείας αναθέσεις σε φυσικά πρόσωπα και εταιρείες με αδιαφανείς διαδικασίες και χωρίς δημοσιότητα.
     Οι αναθέσεις μελετών προχώρησαν με την απουσία υπηρεσιακών εισηγήσεων σε πολλές περιπτώσεις και χωρίς απόφαση του Διοικητικού Συμβουλίου του Ο.Σ.Ε.. Με αυτόν τον τρόπο έχουν υπογραφεί δεκάδες συμβάσεις αγνώστου κόστους, τη στιγμή που τα χρέη του Οργανισμού ξεπερνούν σήμερα τα 4,5 δισεκατομμύρια ευρώ.
     Το όλο ζήτημα εγείρει σοβαρές πολιτικές ευθύνες, γιατί διαμορφώνεται μία σοβαρή κατάσταση αδιαφάνειας και διασπάθισης δημοσίου χρήματος σε ένα μεγάλο οργανισμό κοινής ωφέλειας.
     Με βάση τα παραπάνω,
     Ερωτάται ο κύριος Υπουργός:
     1.Με ποιο θεσμικό πλαίσιο και για ποιο λόγο ο Ο.Σ.Ε. προχώρησε στην απευθείας ανάθεση αυτών των μελετών;
     2.Ποιες μελέτες δόθηκαν με απευθείας ανάθεση από τον Ο.Σ.Ε., ποια η σκοπιμότητα και ποιο το κόστος των μελετών αυτών;
     3.Υπάρχουν εισηγήσεις των αρμοδίων υπηρεσιών και σχετικές αποφάσεις του Δ.Σ. του Οργανισμού και αν ναι, ποιες;
     4.Τι μέτρα προτίθεται να πάρει, ώστε για όλες τις μελέτες του Ο.Σ.Ε. να τηρούνται οι προβλεπόμενες νόμιμες διαδικασίες;»
     Θα απαντήσει ο Υφυπουργός Μεταφορών και Επικοινωνιών κ. Νεράντζης. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε συνάδελφε, προκειμένου να απαντήσω στα ερωτήματά σας, έπρεπε να κάνατε επερώτηση, για να έχω στη διάθεσή μου είκοσι πέντε λεπτά. Τι να απαντήσω απ’ όλα αυτά που ερωτάτε. Τέλος πάντων. 
     Από τις σαράντα μία αυτές αναθέσεις που λέτε, οι τριάντα μία αφορούν την προηγούμενη Κυβέρνηση. Επομένως, δεν νομιμοποιούμαι για να απαντήσω. 
     Να σας πω επί τροχάδην για τις δικές μας. Υπάρχει ανάθεση για σιδηροδρομική γέφυρα επί ενεργού σεισμογόνου ρήγματος, η οποία, με την απόφαση 432, ανατέθηκε στο Ε.Μ.Π.. Ο προϋπολογισμός ήταν 291.460 ευρώ. 
     Υπάρχει η διερεύνηση της στρωματογραφίας της σιδηροδρομικής επιδομής. Η λήψη της αποφάσεως του Συμβουλίου Διεύθυνσης έγινε στις 9/2/2005. Η ανάθεση έγινε πάλι στο Ε.Μ.Π. με προϋπολογισμό 470.050 ευρώ. 
     Άλλη ανάθεση είναι: Ανάπτυξη διαχρονικής παρακολούθησης και ελέγχου της κατάστασης του τροχαίου υλικού. Η απόφαση ελήφθη στις 3.3.2005. Ανάθεση πάλι στο Ε.Μ.Π. με προϋπολογισμό 259.350 ευρώ.
     Υπάρχει η παροχή υπηρεσιών τεχνικής υποστήριξης του συστήματος ΧΟ. Η απόφαση ελήφθη στις 3.3.2005. Ανατέθηκε στον Τριανταφυλλίδη με προϋπολογισμό 59.000 ευρώ.
     Υπάρχει ανάθεση έργου υποβοήθησης της υπηρεσίας στην παρακολούθηση εξειδικευμένων σιδηροδρομικών εταιρειών. Η απόφαση ελήφθη στις 28.5.2005 και ανετέθη στην ερευνητική ομάδα του Καθηγητή Σαφάκα, με προϋπολογισμό 359.000 ευρώ. 
     Υπάρχει στη συνέχεια σύμβαση υπηρεσιών πληροφορικής για το δίκτυο τηλεματικής. Η απόφαση ελήφθη στις 3.6.2005. Ανάδοχος, ο Γεράσιμος Τριανταφυλλίδης, με προϋπολογισμό 374.850 ευρώ.
     Υπάρχει επιστημονική υποστήριξη της ανάπτυξης προτύπου για τη διερεύνηση κυκλοφοριακών επιπτώσεων. Ανετέθη στις 29/07/2005, στη Σχολή Πολιτικών Μηχανικών του Πολυτεχνείου, ύψους 226.100 ευρώ. Χρηματοοικονομική και κοινωνικοοικονομική αξιολόγηση, αποφασίστηκε στις 29/07/2005 και ανατέθηκε στο Πανεπιστήμιο Αιγαίου, 321.000 ευρώ. Διερεύνηση και οικονομική αξιολόγηση των χαρακτηριστικών εκμετάλλευσης και αξιοποίησης με έμφαση το τμήμα Αλεξανδρούπολη- Σόφια- Βουκουρέστι. Ελήφθη στις 26/08/2005, ανετέθη στο Αριστοτέλειο Πανεπιστήμιο Θεσσαλονίκης, ύψους 160.800 ευρώ. Και άλλες δύο: Παροχή υπηρεσιών πληροφορικής για τεχνική υποστήριξη του συστήματος χρηματοοικονομικής. Η απόφαση ελήφθη στις 26/08/2005, ανετέθη στην Intersis, ποσού 164.220 ευρώ. Και τελευταία υπάρχει η υλοποίηση του π.δ. 41/2005. Η απόφαση ελήφθη στις 25/11/2005, στη Grand Thordon, 389.427 ευρώ.
     Αυτές είναι οι εταιρείες, στις οποίες έγιναν οι αναθέσεις. Αυτό είναι το ύψος των ποσών και αυτό είναι το αντικείμενο των έργων. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κύριε Λεβέντη, έχετε το λόγο.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Ξέρουμε ότι ο σιδηρόδρομος είναι ο αδικημένος των συγκοινωνιών. Τα τελευταία πενήντα χρόνια δεν έχουν γίνει προσπάθειες εκσυγχρονισμού ούτε επέκταση του δικτύου, παρά τις τόσες διακηρύξεις διαφόρων εκσυγχρονιστών. Ένα μεγάλο μέρος του σιδηροδρομικού δικτύου, το οποίο καλύπτει ένα μικρό μέρος άλλωστε της χώρας, είναι από την εποχή του Τρικούπη. Προτιμήσαμε το αυτοκίνητο και το τσιμέντο την τελευταία πεντηκονταετία και τις επιπτώσεις τις βλέπουμε και τις ζούμε όλοι. Το θέμα είναι ότι με τα τρία Κοινοτικά Πλαίσια Στήριξης θα μπορούσαν να είχαν γίνει πολύ περισσότερα πράγματα απ΄ αυτά που έχουν γίνει για το σιδηρόδρομο. Άλλωστε, προορίζονταν και γι΄ αυτόν το σκοπό και δεν το κάναμε. Το ερώτημα είναι: Αυτά τα λίγα που διατέθηκαν, γιατί διατίθενται μ’ αυτόν τον τρόπο; 
     Κύριε Υπουργέ, η ερώτησή μου είχε και άλλα σκέλη.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Πότε να προλάβω;
     ΑΘΑΝΑΣΙΟΣ ΛΕΒΕΝΤΗΣ: Με ποιο θεσμικό πλαίσιο γίνεται; Εμείς δεν λέμε γιατί ανατέθηκε στο Πολυτεχνείο. Το ερώτημα είναι γιατί γίνεται η απευθείας ανάθεση. Οι απευθείας αναθέσεις είναι, δυστυχώς, οι ευνοούμενες όλων των κυβερνήσεων και της δικής σας. Και μάλιστα, αν είναι μεγάλο το ποσό και είναι υποχρεωμένη η Κυβέρνηση ή οποιοσδήποτε άλλος φορέας να κάνει το διαγωνισμό φανερό, ανοιχτό, τότε το τεμαχίζουμε και πάμε σε απευθείας αναθέσεις. 
     Ξέρουμε γιατί γίνεται αυτό, κύριε Υπουργέ, και το ξέρετε κι εσείς. Το ερώτημά μας είναι: Εσείς γιατί συνεχίζετε αυτήν την τακτική; Κατηγορούσατε προηγουμένως την προηγούμενη κυβέρνηση –και πολύ καλά κάνατε κι εμείς την κατηγορούσαμε- και είπατε ότι τριάντα μία απ’ αυτές τις αναθέσεις ανήκουν στην προηγούμενη κυβέρνηση. Τέλος πάντων, αυτά έτρεχαν ακόμα όταν αναλάβατε. Νομίζω όμως πως έχετε ευθύνη και να τα ελέγξετε και να εγκαλέσετε, εφόσον υπάρχουν οι οποιεσδήποτε ευθύνες. Εσείς όμως συνεχίζετε. 
     Με ποιο θεσμικό πλαίσιο γίνεται αυτό, κύριε Υπουργέ; Απευθείας ανάθεση, 600.000 ευρώ. Κάθε τόσο, 300.000 ευρώ, 500.000 ευρώ. Εμείς δεν λέμε γιατί πήρε το Πολυτεχνείο ή το Πανεπιστήμιο της Θεσσαλονίκης, αλλά γιατί γίνεται αυτή η τακτική. Υπάρχουν, επίσης, εισηγήσεις των αρμοδίων υπηρεσιών ότι πρέπει να προτιμηθεί αυτή η διαδικασία; Και το τελικό ερώτημα: Τι προτίθεστε να κάνετε, κύριε Υπουργέ; Θα συνεχιστεί αυτό το βιολί εσαεί; Έτσι θα πάμε; Όπως καταλαβαίνετε, αυτό δεν πείθει κανέναν ότι δεν υπάρχουν από πίσω διαπλοκές, ότι δεν υποκρύπτονται συμφέροντα, ότι δεν υποκρύπτονται κάποιοι ενδιαφερόμενοι. Κι εσείς με τον έναν ή τον άλλο τρόπο ενδίδετε σ’ αυτές τις πρακτικές και σ’ αυτές τις πιέσεις, που νομίζω ότι δεν κολακεύουν κανέναν και που τελικά είναι εις βάρος όλων αυτών των έργων, τα οποία θα έπρεπε να κάνουμε και τα οποία δεν γίνονται.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
     Κύριε Υπουργέ, έχετε το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε συνάδελφε, το τρίτο σκέλος της ερωτήσεώς σας λέει: «Υπάρχουν εισηγήσεις των αρμοδίων υπηρεσιών και σχετικές αποφάσεις; Και αν ναι, ποιες; Και ποιες μελέτες έγιναν;». Ήμουν υποχρεωμένος, λοιπόν, να σας τις απαριθμήσω. Πρέπει να σας πω ότι το εισηγητικό σημείωμα του Ο.Σ.Ε. καταλαμβάνει πέντε σελίδες. Καταλαβαίνετε ότι εγώ πρέπει να απαντήσω σε εσάς, σε μόλις δυόμισι λεπτά, με την πρωτολογία μου και σε μόλις ενάμισι με δύο λεπτά, στη δευτερολογία μου. 
     Σας λέω, λοιπόν, ότι ο Ο.Σ.Ε. για την αντιμετώπιση των πολύπλοκων θεμάτων, τα οποία συνεπάγεται η διαίρεση, η μετατροπή του Ο.Σ.Ε. σε μητρική εταιρεία ομίλου εταιρειών και με τις θυγατρικές εταιρείες, ζήτησε τη συνδρομή αυτών που συμμετέχουν σε σχετικά ερευνητικά προγράμματα της Ευρωπαϊκής Ένωσης και είναι γνώστες των πολύπλοκων θεμάτων που αφορούν την αναδιοργάνωση των σιδηροδρόμων. Δεν είναι τυχαίο ότι, από τις δέκα απευθείας αναθέσεις, που συνέβησαν επί των ημερών μας, οι περισσότερες αφορούν ανώτατα πνευματικά ιδρύματα, με επικεφαλής το Πολυτεχνείο.
     Το εισηγητικό σημείωμα του Ο.Σ.Ε. –αν μου επιτρέπετε- μου λέει ότι οι τυπικές και ουσιαστικές προϋποθέσεις και διαδικασίες που τηρήθηκαν είναι σύννομες και όλες αυτές αποβαίνουν, εν τέλει, υπέρ των συμφερόντων του Ο.Σ.Ε., διότι ανατίθενται όχι σε τυχαίους και τυχάρπαστους που είδαν ανοικτό φως και μπήκαν μέσα, αλλά σε οργανισμούς οι οποίοι κατά τεκμήριο και κατά πλειοψηφία ανήκουν στο εκπαιδευτικό και στο ερευνητικό σύστημα της χώρας και εγγυώνται και την καλή τήρηση και την έμπειρη καλή εκτέλεση και την οικονομική περάτωση αυτών των έργων.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι, εισερχόμαστε στη συζήτηση επικαίρων ερωτήσεων δευτέρου κύκλου.
     Πρώτη είναι η με αριθμό 273/5-12-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με τα προβλήματα που δημιουργήθηκαν στη Μονάδα Εντατικής Θεραπείας στο Νοσοκομείο Χανίων λόγω διακοπής της ηλεκτροδότησης κ.λπ..
     Η επίκαιρη ερώτηση του κυρίου συναδέλφου έχει ως εξής:
     «Κύριε Υπουργέ, με έκπληξη αλλά και πανικό οι πολίτες και ιδιαίτερα οι Χανιώτες πληροφορήθηκαν από δημοσίευμα της εφημερίδας «ΤΑ ΝΕΑ» (23-11-2005) ότι, σύμφωνα με έγγραφο του Διευθυντή της Μονάδας Εντατικής Θεραπείας του Γενικού Νοσοκομείου Χανίων, κινδύνευσαν οι ζωές των νοσηλευομένων ασθενών της Μ.Ε.Θ. στις 4-9-2005, λόγω διακοπής της ηλεκτροδότησης του νοσοκομείου για χρόνο περισσότερο από τρία λεπτά. 
     Ασφαλώς αυτό σημαίνει γιατί μετά τη διακοπή του ηλεκτρικού ρεύματος από τη  Δ.Ε.Η. δεν τέθηκε σε άμεση λειτουργία το εφεδρικό σύστημα γεννήτριας και UPS λόγω σοβαρής έλλειψης συντήρησης των ηλεκτρομηχανολογικών εγκαταστάσεων του νοσοκομείου και συγκεκριμένα των μπαταριών του συστήματος UPS, οι οποίες είχαν «λήξει» και ήταν γνωστό στη διοίκηση από τον Ιούνιο του 2005.
     Επειδή η διοίκηση του νοσοκομείου, πιθανότατα με εντολές σας, έθεσε σε προτεραιότητα διαδικαστικά, οικονομικά και άλλα σχετικά με τις συμβάσεις των αναδόχων συντηρητών θέματα, παραγνωρίζοντας την υποχρέωση αυστηρής τήρησης των προδιαγραφών ποιότητας και ασφάλειας των εγκαταστάσεων
     Επειδή είναι γνωστό πόσο τραγικές μπορεί να είναι οι συνέπειες της διακοπής του ρεύματος και επομένως της λειτουργίας των αναπνευστήρων στους διασωληνωμένους ασθενείς για τρία λεπτά
     Επειδή σύμφωνα με το δημοσίευμα, οι απαντήσεις του διοικητή αποδεικνύουν ότι η διοίκηση δεν έχει αντιληφθεί τις τεράστιες παραλείψεις και ευθύνες της, χωρίς να μπορεί κανείς να αντιληφθεί γιατί δεν έχει προβεί σε κατεπείγουσες ενέργειες που να εξασφαλίζουν την ομαλή και ασφαλή λειτουργία του νοσοκομείου και ιδιαίτερα των κρίσιμων μονάδων του (Μ.Ε.Θ., Μ.Τ.Ν., χειρουργεία κ.α.)
     Ερωτάσθε, κύριε Υπουργέ, τι μέτρα πρόκειται να λάβετε γενικά για την πρόληψη και αποτροπή αυτών των φαινομένων και ειδικότερα σε σχέση με το Γενικό Νοσοκομείο Χανίων και τη διοίκησή του, από τις βαρύτατες παραλείψεις της οποίας κινδύνευσαν οι ζωές ασθενών.»
     Θα απαντήσει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος.
     Ορίστε, έχετε το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, ο εκλεκτός συνάδελφος, πρώην Υφυπουργός Υγείας, κ. Σκουλάκης αναφέρεται στο ότι στις 4-9-2005 υπήρξε διακοπή ρεύματος στην περιοχή που είναι το Νοσοκομείο Χανίων.
     Σε απάντηση που έχουμε από τη Δ.Ε.Η., σε ερώτημα που έγινε από το νοσοκομείο σχετικά με την ημερομηνία, αναφέρεται: «Σε απάντηση του σχετικού σας πληροφορούμε ότι, όπως προέκυψε από έρευνα στα τηρούμενα στην υπηρεσία μας στοιχεία, δεν υπήρξε διακοπή ηλεκτρικού ρεύματος από τη Δ.Ε.Η. στο Γενικό Νοσοκομείο Χανίων στις 4-9-2005. Ο Διευθυντής κ. Σκουφάκης.» Αυτό θα κατατεθεί στα Πρακτικά για το ιστορικό της υποθέσεως. 
     Τι είχε προκύψει όμως; Έχετε δίκιο ότι υπήρξε διακοπή ρεύματος, αλλά η διακοπή ρεύματος που υπήρξε ήταν με απόφαση του διοικητικού συμβουλίου κάθε πρώτη Κυριακή εκάστου μηνός να γίνεται μία διακοπή ρεύματος, για την οποία είχαν ενημερωθεί οι διευθυντές τμημάτων εργαστηρίων, για να εξακριβώνεται και να πιστοποιείται η ετοιμότητα του συστήματος. Εκείνη ακριβώς τη στιγμή που στη συγκεκριμένη ημερομηνία έγινε η διακοπή του ρεύματος υπήρξε μία μείωση σε κάποιον συσσωρευτή. Οι συσσωρευτές αυτοί που είναι στο σύστημα της αδιαλείπτου χορηγήσεως ηλεκτρικού ρεύματος, το UPS, ήταν συνδεδεμένοι ακριβώς με τη Μονάδα Εντατικής Θεραπείας.
     Λόγω του ότι γνωστοποιήθηκε αμέσως ηλεκτρονικά αυτή η έλλειψη ηλεκτρικού ρεύματος σε αυτήν την ευαίσθητη περιοχή έγινε περιαγωγή του ηλεκτρικού ρεύματος στη Δ.Ε.Η., δηλαδή ξαναμπήκε η Δ.Ε.Η. για να δώσει συνέχεια στην ηλεκτρική ενέργεια, κάτι που θα μπορούσε να το αναλάβει ο συσσωρευτής αυτοδυνάμως αν γινόταν ένας χειρισμός από το συγκεκριμένο χειριστή σε άλλο συσσωρευτή. 
     Τι είχε συμβεί; Στην πέμπτη συνεδρίαση στις 31.3.2004 η Δ.Υ.Π.Ε. τότε Πε.Σ.Υ.Π. παίρνει απόφαση και δίνει σε όλες τις αποκεντρωμένες υπηρεσίες του Πε.Σ.Υ.Π. Κρήτης τη δυνατότητα να προβούν σε διαγωνισμούς για διάφορα αναλώσιμα και μη υλικά μεταξύ των οποίων έδωσε και την εντολή στο Νοσοκομείο Χανίων να προβεί στην αγορά καινούργιων συσσωρευτών για το συγκεκριμένο σύστημα UPS. Γίνεται, λοιπόν, ο διαγωνισμός μετά από ένα χρονικό διάστημα και ενώ η δαπάνη στο διαγωνισμό ήταν της τάξεως των 23.000 ευρώ, γίνεται ο διαγωνισμός, γίνεται η κατακύρωση, πηγαίνουν να υπογράψουν στο μειοδότη αλλά ο μειοδότης δεν υπέγραψε τη σύμβαση διότι χαρακτηριστικά είπε ότι επλανήθη από τα τεύχη της δημοπράτησης. 
     Εκρίθη άγονος ο διαγωνισμός και γίνεται καινούργιος. Δεν μπόρεσαν να βρουν κάποια λύση με πρόχειρο διαγωνισμό. Τελικά στις 4.11.2005 διενεργήθη διαγωνισμός και βρέθηκε ο μειοδότης. Κατ’ αυτόν τον τρόπο απεκαστάθη το UPS το οποίο πλέον είναι αξιόμαχο για το νοσοκομείο σας. 
     (Στο σημείο αυτό ο Υπουργός κ. Αθανάσιος Γιαννόπουλος, καταθέτει για τα Πρακτικά τo προαναφερθέν έγγραφο, τo οποίo βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Σκουλάκης έχει το λόγο. 
     ΕΜΜΑΝΟΥΗΛ ΣΚΟΥΛΑΚΗΣ: Κύριε Υφυπουργέ, μην απλοποιείτε τα πράγματα και μην αναλαμβάνετε ευθύνες που δεν σας αναλογούν. Ο Υπουργός συνειδητά δεν ήρθε σήμερα, γιατί ήξερε τι είπε, ακριβώς, εδώ πριν ένα χρόνο για την εταιρεία που έχει αναλάβει τη συντήρηση των ηλεκτρομηχανολογικών εγκαταστάσεων στα Χανιά.
     Τότε πριν ένα χρόνο δήλωνε ότι για δήθεν οικονομικούς λόγους θα απομακρύνει από το Νοσοκομείο Χανίων την υπεύθυνη για τη συντήρηση εταιρεία. Του είχα πει τότε ναι στο νοικοκύρεμα και παράλληλα του είχα επισημάνει το εξής που θα διαβάσω αυτολεξεί από τα Πρακτικά: «Οι ενέργειές σας θέτουν σε κίνδυνο τη λειτουργία του νοσοκομείου και ίσως και κάποιες ζωές ασθενών». Παρ’ όλα αυτά δεν μας άκουσε όπως κάνει συνήθως. 
     Με οδηγίες του Υπουργείου προς το διοικητή του νοσοκομείου τον οποίο ειρήσθω εν παρόδω τιμώ σαν άνθρωπο και σαν συνάδελφο γιατρό αλλά από διοίκηση νοσοκομείου απ’ ό,τι φαίνεται δεν τα καταφέρνει, διακόπηκε η πληρωμή της εταιρείας και αναγκάστηκε η εταιρεία μετά από προσφυγή της στα δικαστήρια να καταγγείλει τη σύμβαση και να αποχωρήσει. Αυτό το θέμα θα λήξει στα δικαστήρια. Δεν είναι δικό μας θέμα.
     Στη συνέχεια αντί διεθνούς διαγωνισμού όπως είχε γίνει τα τρία προηγούμενα χρόνια και μάλιστα το 2004 με υπογραφή Κακλαμάνη -που θα την καταθέσω- το νοσοκομείο προχώρησε σε απ’ ευθείας ανάθεση –αυτό ήταν το μεγάλο θέμα τους- και ανέθεσε την συντήρηση τον Απρίλιο του 2005 σε νέα εταιρεία. Το τίμημα ορίστηκε στα 53.500 ευρώ μηνιαίως για δεκατέσσερα άτομα, ενώ παλιά ήταν 70.800 ευρώ για είκοσι επτά άτομα. Με τη νέα συνεργασία η διοίκηση του νοσοκομείου επαναπαυμένη και ίσως ικανοποιημένη γιατί πέτυχε αυτό που επιδιώκατε (τη νέα εταιρεία) δεν συνειδητοποίησε ότι το ζητούμενο, κυρίως, είναι η ασφάλεια και η προστασία της ζωής των ασθενών. 
     Ως απόδειξη αυτού είναι το ότι παρά τις αλλεπάλληλες προειδοποιήσεις από τον Φεβρουάριο του 2005 των αρμοδίων υπηρεσιών ότι οι μπαταρίες του εφεδρικού συστήματος ενέργειας UPS λήγουν τον Ιούνιο του 2005 δεν προέβη σε καμία ενέργεια -ακατανόητο τελείως- με αποτέλεσμα να επέλθει λόγω διακοπής του ρεύματος και της μη λειτουργίας του εφεδρικού συστήματος το γεγονός που έθεσε σε κίνδυνο  τη ζωή των ασθενών σύμφωνα με την επιστολή του διευθυντού της μονάδας εντατικής θεραπείας που θα σας την καταθέσω. 
     Είναι μία κραυγή αγωνίας, διότι το ρεύμα διεκόπη πάνω από τρία λεπτά -και αυτό είναι πάρα πολύ επικίνδυνο, όπως γνωρίζετε ειδικά εσείς, κύριε Υφυπουργέ, ως χειρουργός- που λέει ότι την Κυριακή στις 4.9.2005 διεκόπη το ρεύμα περισσότερο από τρία λεπτά και έθεσε σε κίνδυνο τις ζωές των νοσηλευομένων ασθενών. 
     ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε Σκουλάκη. 
     ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Έχετε περάσει το χρόνο σας.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Υφυπουργέ, ποιο είναι το συμπέρασμα όλης αυτής της ιστορίας; Ούτε νοικοκύρεμα κάνατε και το μέσο μηνιαίο κόστος ανά εργαζόμενο με τη σημερινή σύμβαση είναι 3.821 ευρώ, ενώ με την παλιά ήταν 2.622 ευρώ. Ούτε διαδικασίες διαφάνειας τηρήσατε ούτε την ασφάλεια των ασθενών κατοχυρώσατε. 
     ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κύριε Σκουλάκη. Γίνατε σαφής!
     ΕΜΜΑΝΟΥΗΛ ΣΚΟΥΛΑΚΗΣ: Τις φταίει; Ο συντηρητής φταίει; Η διοίκηση φταίει; Εσείς φταίτε; Όλοι μαζί; Κινδύνευσαν πάντως άνθρωποι και αυτό είναι θέμα δικό σας. Δικό μας θέμα είναι να σας ξαναπούμε ότι η επικοινωνιακή πολιτική του Υπουργείου Υγείας δεν διορθώνει τα προβλήματα της υγείας.
     Θα σας καταθέσω τα έγγραφα.
     (Στο σημείο αυτό ο Βουλευτής κ. Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κύριε Σκουλάκη. 
     Σας παρακαλώ να μη γράφεται τίποτα από εδώ και πέρα από αυτά που λέει ο κ. Σκουλάκης.
     ΕΜΜΑΝΟΥΗΛ ΣΚΟΥΛΑΚΗΣ: ...
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Σκουλάκη, παρασυρθήκατε σε έναν αντιπολιτευτικό οίστρο και θα σας έλεγα ότι μπορούμε λίγο να προσγειωθούμε. Βέβαια αδικήσατε τον κύριο Υπουργό που αναφερθήκατε σε τέτοια θέματα και πιστεύω ότι μειώνετε κι εμένα, διότι δεν θέλετε να σας απαντήσω. 
     ΕΜΜΑΝΟΥΗΛ ΣΚΟΥΛΑΚΗΣ: Στα Πρακτικά είναι γραμμένα ό,τι σας είπα. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εάν η παρουσία μου εδώ και οι απαντήσεις μου ενδεχομένως δεν θα είναι πειστικές -και άρα, λοιπόν, θεωρείτε και μειωτικό ότι απαντά ο κ. Γιαννόπουλος, δηλαδή ο Υφυπουργός στον κ. Σκουλάκη- μπορούμε να συνεχίσουμε μια άλλη φορά και να δώσουμε την απάντηση. 
     Τέλος πάντων, για την αποκατάσταση της αλήθειας όσον αφορά τα ηλεκτρομηχανολογικά ...
     ΕΜΜΑΝΟΥΗΛ ΣΚΟΥΛΑΚΗΣ: Εγώ σας διάβασα την επιστολή του διευθυντή της μονάδας. Διεκόπη το ρεύμα.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Σκουλάκη, μη διακόπτετε! 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχετε κάνει Υφυπουργός Υγείας επί σειρά ετών και Αναπληρωτής Υπουργός και έχω δει μάλιστα ότι έχετε υπογράψει εσείς τις αποφάσεις όσον αφορά τη συντήρηση των ηλεκτρομηχανολογικών. 
     ΕΜΜΑΝΟΥΗΛ ΣΚΟΥΛΑΚΗΣ: Δεν ήμουν στο Υπουργείο! 
     ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, δεν μπορεί να γίνει συζήτηση έτσι. Μην διακόπτετε συνέχεια. Σας παρακαλώ πολύ!
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μην βιάζεστε, κύριε Σκουλάκη! 
     Αυτές, λοιπόν, οι συντηρήσεις οι οποίες γίνονται στα ηλεκτρομηχανολογικά και στα UPS είναι κοινές εισηγήσεις τεχνικών προδιαγραφών που επαναλαμβάνονται σχεδόν κάθε χρόνο και επικαιροποιούνται ανάλογα με τα καινούργια δεδομένα. Συνεχίζεται, λοιπόν, από την τεχνική υπηρεσία του Υπουργείου αυτό που επί σειρά ετών γίνεται, πως πρέπει, δηλαδή, να λειτουργούν τα ηλεκτρομηχανολογικά και πως πρέπει να γίνεται η συντήρηση των UPS.
     Ας έλθουμε, λοιπόν, στο επίμαχο θέμα που αναφέρατε εσείς, ότι έγινε απευθείας ανάθεση. Σε όλα τα καινούργια νοσοκομεία, τα δεκαεπτά που εσείς λέτε ότι αγνοούμε το έργο σας -και σας το λέμε επειδή είσαστε και ακουστικοί τύποι ότι εσείς τα φτιάξατε, αλλά εμείς είμαστε υποχρεωμένοι να τα λειτουργήσουμε- ξέρετε τι βρήκαμε; Βρήκαμε ότι τα ηλεκτρομηχανολογικά τους συντηρούνται κατά έναν περίεργο τρόπο αδιαφανώς και άνευ νομοθετικού πλαισίου. Τώρα φτιάχνουμε το νομοθετικό πλαίσιο...
     ΕΜΜΑΝΟΥΗΛ ΣΚΟΥΛΑΚΗΣ: Με διεθνή διαγωνισμό μέχρι τώρα. Εσείς με απευθείας ανάθεση.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Σκουλάκη!
     Συνεχίστε, κύριε Υφυπουργέ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μη φωνάζετε, κύριε Σκουλάκη. Σας ακούσαμε! Σεβαστείτε και εμένα τώρα που σας μιλάω! Ούτε νομίζω ότι έχετε περισσότερη φωνή εσείς από μένα για να περάσετε το αντιπολιτευτικό σας μήνυμα. 
     Σας λέω το εξής, ότι αυτήν τη στιγμή τα ηλεκτρομηχανολογικά συντηρούνται κατά τον καλύτερο τρόπο, αλλά ναι, κοιτάξαμε να βρούμε τη λύση την οικονομική, χωρίς να μειώσουμε την ποιότητα των παρεχόμενων υπηρεσιών. Ξέρετε πόσο πλήρωναν στο «Αττικό Νοσοκομείο» σύμφωνα με τις συμβάσεις τις οποίες είχαμε; Επτακόσιες χιλιάδες ευρώ συντήρηση. 
     ΕΜΜΑΝΟΥΗΛ ΣΚΟΥΛΑΚΗΣ: Αφήστε το «Αττικό Νοσοκομείο». Για τα Χανιά μιλάμε. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Σκουλάκη! 
     ΕΜΜΑΝΟΥΗΛ ΣΚΟΥΛΑΚΗΣ: Για τα Χανιά πείτε μας!
     ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, σας παρακαλώ! Θα υπαγορεύσω εγώ τι απάντηση θα δώσει; 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας το λέω αυτό για τα Χανιά που αναφέρεστε. Αναφέρεστε στα δεκατέσσερα άτομα και 50 χιλιάδες και με την αντιπαραβολή που κάνετε είκοσι επτά και εβδομήντα. Να μου φέρετε εσείς τα στοιχεία της πιστοποίησης ότι όντως αυτή η εταιρεία που είχε αναλάβει τη συντήρηση χρησιμοποιούσε και αξιοποιούσε είκοσι επτά άτομα και θα σας πω και παραπέρα. Να δούμε ακριβώς –γιατί εμείς το έχουμε ερευνήσει- στο Ίδρυμα Κοινωνικών Ασφαλίσεων τις καταβολές που είχε για τα είκοσι επτά άτομα που παρουσίαζε στην κατάσταση ότι είχε. Τότε θα μιλήσουμε, κύριε Σκουλάκη. 
     ΕΜΜΑΝΟΥΗΛ ΣΚΟΥΛΑΚΗΣ: Τις άλλες δουλειές τις δώσατε στην ίδια εταιρεία με απευθείας ανάθεση. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όμως, να ξέρετε το εξής γι’ αυτό που αναφέρετε εσείς ως διακοπή ηλεκτρικού ρεύματος. Είναι κραυγαλέα η απάντηση του Διευθυντού της Δ.Ε.Η. ότι δεν υπήρξε διακοπή ηλεκτρικού ρεύματος. Υπήρξε ένα crash test, για να δούμε ακριβώς αν λειτουργούν οι συσσωρευτές. Διεπιστώθη ότι υπήρξε βλάβη και γι’ αυτό κιόλας έγινε η αντικατάσταση. Τι άλλο θέλετε, για να σας πείσουμε, κύριε Σκουλάκη;  Διότι αναφέρετε ότι υπήρξε κίνδυνος για τη ζωή των ασθενών μέσα στη Μ.Ε.Θ. και έχετε τις απαντήσεις, ότι κανένας κίνδυνος δεν υπήρξε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Κυρίες και κύριοι συνάδελφοι, θα συζητήσουμε την τελευταία (δεύτερη) με αριθμό 292/6-12-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ορθολογική διαχείριση των απορριμμάτων στην Αττική, το κλείσιμο του Χ.Υ.Τ.Α. στα Λιόσια κ.λπ..
     Το ειδικότερο περιεχόμενο της επίκαιρης ερώτησης της κυρίας συναδέλφου έχει ως εξής: 
     «Σε νέα όξυνση βρίσκεται το ζήτημα της ορθολογικής διαχείρισης των απορριμμάτων στην Αττική. Η Κυβέρνηση ακολουθώντας κατά πόδας την ίδια αδιέξοδη πολιτική των προηγούμενων κυβερνήσεων του ΠΑ.ΣΟ.Κ., επιμένει ταξικά στο δόγμα: «Όλα τα σκουπίδια στο Θριάσιο Πεδίο». Με συνενόχους τα όργανα της Τ.Ε.Δ.Κ.Ν.Α. και του Ε.Σ.Δ.Κ.Ν.Α., σκηνοθετήθηκε πριν λίγες μέρες μια δημόσια παράσταση αποποίησης και διάχυσης ευθυνών, με τελικό ζητούμενο από την πλευρά και των τριών εταίρων να διαιωνιστεί η παραμονή του Χ.Υ.Τ.Α. στην ίδια θέση που βρίσκεται τα σαράντα τελευταία χρόνια, δηλαδή στα σύνορα των Δήμων Άνω Λιοσίων και Φυλής.
     Ειδικότερα το Υπουργείο ΠΕ.ΧΩ.Δ.Ε., με Ανακοίνωση Τύπου της 30/11/05:
     Δεσμεύθηκε να εγκρίνει, κυριολεκτικά «στο γόνατο», τους περιβαλλοντικούς όρους για την επικίνδυνη, καθ’ ύψος επέκταση του υπερκορεσμένου Χ.Υ.Τ.Α. των Άνω Λιοσίων, χωρίς ολοκληρωμένη Μελέτη Περιβαλλοντικών Όρων, όπως απαιτεί η νομοθεσία.
     Δήλωσε ότι αποτελεί «εγκληματικό λάθος», που έμεινε ολόκληρο το Λεκανοπέδιο με ένα μόνο Χ.Υ.Τ.Α.. Κι όμως, το ίδιο εγκληματικό λάθος συνεχίζει ουσιαστικά και το ίδιο 
     Ουδεμία αναφορά έκανε στην υποχρέωση της Κυβέρνησης, να προχωρήσει μέσω της περιφέρειας Αττικής στην αναθεώρηση ή τροποποίηση του περιφερειακού σχεδιασμού, μέχρι την 22/12/05.
     Ύστερα από τα παραπάνω ερωτάται ο κύριος Υπουργός πώς προτίθεται να ενεργήσει ώστε:
     1. Να απαλλαγεί από την ομηρία του ενός Χ.Υ.Τ.Α (διατηρούμενη ουσιαστικά και με τον ισχύοντα σχεδιασμό) με δίκαιη, ισοβαρή χωροθέτηση των εγκαταστάσεων, αποκλειομένου του βεβαρημένου Θριάσιου Πεδίου αλλά όχι εκτός Αττικής περιοχών, στο πλαίσιο της επιβαλλόμενης και από το νόμο (ΚΥΑ 50910/05) τροποποίησης του Περιφερειακού Σχεδιασμού, χωρίς την καρκινογόνα καύση.
     2. Να παύσει άμεσα η επικίνδυνα παρατεινόμενη λειτουργία του Χ.Υ.Τ.Α. των Άνω Λιοσίων, να αποκατασταθεί όλος ο Χ.Υ.Τ.Α. και να απορρυπανθεί η ευρύτερη περί αυτόν περιοχή.»
     Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
     Ορίστε, κύριε Υφυπουργέ. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
     Είναι γνωστό ότι η Αττική εδώ και πολλά χρόνια αντιμετωπίζει ένα μεγάλο πρόβλημα σε ό,τι αφορά τη διαχείριση των στερεών αποβλήτων. Λειτουργεί, μόνο ένας Χ.Υ.Τ.Α. στα Λιόσια, ενώ θα έπρεπε να υπάρχει κανονικά μια ισόρροπη κατανομή της επιβάρυνσης που προκαλείται. 
     Έχει εκπονηθεί ο περιφερειακός σχεδιασμός διαχείρισης στερεών απορριμμάτων στην Αττική, κατόπιν προγραμματικής συμφωνίας μεταξύ Υ.ΠΕ.ΧΩ.Δ.Ε., Ε.Σ.Δ.Κ.Ν.Α. και Περιφέρειας Αττικής. Το αποτέλεσμα του περιφερειακού σχεδιασμού που παραδόθηκε το Μάιο του 2003 έχει αποτυπωθεί στο ν. 3164/ 2003. 
     Συγκεκριμένα προβλέπεται ένας Χ.Υ.Τ.Α. στη δυτική Αττική, στη θέση Σκαλιστήρι, δύο Χ.Υ.Τ.Α. στην ανατολική Αττική, σταθμοί μεταφόρτωσης απορριμμάτων, που θα καλύπτουν το σύνολο της Αττικής, κέντρα διαλογής ανακυκλώσιμων υλικών, αποκατάσταση των ανεξέλεγκτων χώρων διάθεσης στερεών αποβλήτων. 
     Η οριστικοποίηση των θέσεων για τα έργα ολοκληρωμένων εγκαταστάσεων διαχείρισης αποβλήτων προέκυψε με την ολοκλήρωση των διαδικασιών προκαταρκτικής περιβαλλοντικής εκτίμησης και αξιολόγησης, σύμφωνα με τρεις αποφάσεις της αρμόδιας ειδικής υπηρεσίας περιβάλλοντος του Υ.ΠΕ.ΧΩ.Δ.Ε., οι οποίες –εκδόθηκαν και οι τρεις το έτος 2003- αφορούν τον ΧΥΤΑ στο Σκαλιστήρι, την ολοκληρωμένη εγκατάσταση διαχείρισης αποβλήτων στο Μαύρο Βουνό και την αντίστοιχη εγκατάσταση στη θέση Βραγόνι Κερατέας. 
     Στη συνέχεια ακολούθησε η έγκριση περιβαλλοντικών όρων και η έκδοση των αντίστοιχων κοινών υπουργικών αποφάσεων. Οι τρεις κοινές υπουργικές αποφάσεις εκδόθηκαν το 2003. Με τη χωροθέτηση και έγκριση περιβαλλοντικών όρων ολοκληρώθηκε, ουσιαστικά, η θεσμική αρμοδιότητα του ΥΠΕΧΩΔΕ σε σχέση με τη διαχείριση των στερεών αποβλήτων στην Αττική. Η μελέτη, η δημοπράτηση, η κατασκευή και η λειτουργία των έργων ανήκουν στην περιφέρεια Αττικής και στον Ενιαίο Σύνδεσμο Δήμων και Κοινοτήτων Ν. Αττικής . 
     Σε ό,τι αφορά το αίτημα για την καθ’ ύψος επέκταση του Χ.Υ.Τ.Α. Λιοσίων, επίκειται η κατάθεση της απαραίτητης περιβαλλοντικής μελέτης από τον Ε.Σ.Δ.Κ.Ν.Α. στην αρμόδια υπηρεσία του Υ.ΠΕ.ΧΩ.Δ.Ε..
     Τέλος, σας ενημερώνω, κυρία συνάδελφε, ότι την Τετάρτη 14 Δεκεμβρίου 2005, μεθαύριο, στο περιφερειακό συμβούλιο Αττικής θα συζητηθεί η αναθεώρηση του σχεδίου διαχείρισης απορριμμάτων της περιφέρειας Αττικής. 
     Σας ευχαριστώ. 
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υφυπουργέ. 
     Η κ. Νικολαΐδου έχει το λόγο
     ΒΑΡΒΑΡΑ ΝΙΚΟΛΑΪΔΟΥ: Είπατε με μεγάλη λεπτομέρεια το ιστορικό του προβλήματος και δεν έχω να προσθέσω κάτι. Όμως, έχουν συμβεί και ορισμένα καινούργια, που σίγουρα είστε γνώστης, διότι το πρόβλημα είναι γνωστό περισσότερο από δέκα χρόνια. Εσείς σαν αντιπολίτευση το ξέρατε, το προβάλατε, είχατε κάνει ερωτήσεις και έχει συζητηθεί πάρα πολλές φορές μέσα στη Βουλή. Όμως, το αφήσατε και αυτήν τη στιγμή είναι ένα πρόβλημα πολύ εκρηκτικό και βρίσκεται σε μία κρίσιμη καμπή. 
     Επειδή το παρακολουθώ πάρα πολύ καλά, τουλάχιστον από το 1992, ποια είναι τα καινούργια στοιχεία: Κατ’ αρχήν, την προηγούμενη εβδομάδα στις 7-12-2005 έγινε συζήτηση των προσφυγών στο Συμβούλιο της Επικρατείας, στο Ε΄ Τμήμα, και σίγουρα ξέρετε ότι έχουν απορριφθεί οι προτάσεις, όπως είχαν κατατεθεί, για δύο περιοχές: για το Σκαλιστήρι του Δήμου Φυλής αιτιολογημένα και για την Κερατέα. 
     Πέρα, όμως, από τις προσφυγές, κατά την άποψή μας, υπάρχει και μια προσπάθεια ποινικοποίησης των αντιδράσεων των κατοίκων, των δήμων των περιοχών και πιστεύουμε ότι δεν είναι τυχαίο το ότι κλήθηκαν κάποιοι να καταθέσουν την ημέρα που γινόταν η συζήτηση στο Συμβούλιο της Επικρατείας. Ίσως με την προσπάθεια αυτή νομίζουν ότι ο κόσμος που αγωνίζεται για μία καλύτερη ποιότητα ζωής -και όχι μόνο για το περιβάλλον, αλλά και για τα υπόλοιπα προβλήματά του- θα φοβηθεί και θα κάνει πίσω. Πιστεύω ότι –και καταλαβαίνετε-  αυτό δεν μπορεί να γίνει και το πρόβλημα διαιωνίζεται.
     Σε ό,τι αφορά τις κινήσεις που είπατε, εμείς πιστεύουμε -γιατί δεν συμφωνούμε ότι είναι πρόβλημα του Υ.ΠΕ.ΧΩ.Δ.Ε., μέχρι εδώ σταματούν τα όρια του Υ.ΠΕ.ΧΩ.Δ.Ε., τα υπόλοιπα είναι του Ενιαίου Συνδέσμου- ότι είναι πρόβλημα της πολιτείας που έπρεπε να είχε λυθεί από το 1992. Κι αυτό είναι πρόβλημα κύρια του ΠΑ.ΣΟ.Κ., της Νέας Δημοκρατίας, αλλά και του Συνασπισμού που στα όργανα της αυτοδιοίκησης συνδιοικούσε, συνδιοικεί και συμφωνεί με όλες της αποφάσεις. 
     ΑΘΑΝΑΣΙΟΣ ΛΕΒΕΝΤΗΣ: Κάνει αγώνες ο Συνασπισμός. 
     ΒΑΡΒΑΡΑ ΝΙΚΟΛΑΪΔΟΥ: Κάνει αγώνες ο Συνασπισμός, αλλά έχει συμφωνήσει, κύριε συνάδελφε, μέσα στα όργανα της αυτοδιοίκησης με αυτές τις προτάσεις που, κατά την άποψή μας, είναι πολύ σοβαρές. 
     Κύριε Υπουργέ, κάνατε αναφορά ότι στις 14 Δεκεμβρίου 2005 συνεδριάζει το περιφερειακό συμβούλιο. Πιστεύουμε ότι αυτό είναι πολύ σοβαρό, γιατί η νέα πρόταση όπως κατατίθενται -δεν θα έχει καμία σημασία η απόφαση του περιφερειακού συμβουλίου, γνωμοδοτική είναι, ο γενικός γραμματέας της περιφέρειας είναι αυτός που στο τέλος θα αποφασίσει-  είναι επικίνδυνη γιατί καταρχήν δεν μιλάει για ξήρανση λάσπης στην Ψυτάλλεια -ενώ ο προηγούμενος σχεδιασμός το είχε- και δεύτερον προβλέπει ότι η λάσπη θα πηγαίνει στον Χ.Υ.Τ.Α. Άνω Λιοσίων. Ειλικρινά αναρωτιέμαι τι θα πει ο κ. Ξανθόπουλος και ο ίδιος ο Υπουργός που δεσμεύτηκαν στους κατοίκους ότι δεν πρόκειται η λυματολάσπη να χυθεί στα Άνω Λιόσια. 
     Και το πιο σοβαρό είναι ότι ενώ μέχρι τώρα ήταν ρητά απαγορευμένη η καύση με όλες τις επιπτώσεις που φέρνει, τώρα όλα αυτά, στο όνομα των νέων τεχνολογιών, φαίνεται ότι θα εφαρμοστούν. 
     ΠΡΟΕΔΡΕΥΩΝ (Σωτήρης Χατζηγάκης): Κυρία συνάδελφε, παρακαλώ, είναι περιορισμένος ο χρόνος. Είχατε δύο λεπτά και έχετε ήδη μιλήσει τρεισήμισι. Αν θέλετε, να πείτε την τελευταία φράση σας. 
     ΒΑΡΒΑΡΑ ΝΙΚΟΛΑΪΔΟΥ: Εμείς πιστεύουμε ότι πρέπει, πραγματικά, να εμποδιστεί το περιφερειακό συμβούλιο να πάρει αυτήν την απόφαση. Είναι πολύ πιο πίσω από τον προηγούμενο σχεδιασμό, που είχε κάποια προβλήματα, αλλά αυτό οδηγεί όχι μόνο στην ιδιωτικοποίηση, αλλά σε σοβαρές περιβαλλοντικές επιπτώσεις, γι’ αυτό πρέπει κάπου να σταματήσει και να πάρει μέτρα το Υ.ΠΕ.ΧΩ.Δ.Ε..
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
     Ορίστε, κύριε Υφυπουργέ, έχετε το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Νομίζω ότι στα θέματα τα οποία θέτετε στην ερώτησή σας, κυρία συνάδελφε, έχω απαντήσει πολύ συγκεκριμένα και θα δώσω και κάποια πρόσθετα στοιχεία.
     Βεβαίως, θέτετε καινούργια ζητήματα αυτήν τη στιγμή, τα οποία ενδεχομένως θα μπορούσαν να αποτελέσουν αντικείμενο μιας άλλης ερώτησης. Είμαστε ανοιχτοί να απαντήσουμε σε όλα τα θέματα, τα οποία αφορούν στο Υ.ΠΕ.ΧΩ.Δ.Ε.. Σε θέματα όμως που αφορούν στην περιφέρεια Αττικής, ασφαλώς δεν μπορώ να σας απαντήσω. 
     Λέτε να εμποδιστεί η αναθεώρηση του περιφερειακού σχεδιασμού. Όπως γνωρίζετε ο σχεδιασμός της διαχείρισης των στερεών απορριμμάτων είναι αποκεντρωμένος. Υλοποιείται σε επίπεδο περιφέρειας. Η αναθεώρηση πρέπει όντως να γίνει, όπως αναφέρετε και στο κείμενο της ερώτησης, μέχρι 22 Δεκεμβρίου, βάσει της υφιστάμενης νομοθεσίας και αυτό ακολουθείται απ’ όλες τις περιφέρειες της χώρας. 
     Αυτό το οποίο πρέπει να πούμε, που είναι πολύ σημαντικό κατά την άποψή μας, είναι ότι δεν αφήσαμε τα θέματα όπως είχαν από την προηγούμενη κυβέρνηση. Το αντίθετο, σκύψαμε πάνω στο πρόβλημα και κάναμε μία τεράστια προσπάθεια για να μπορέσουμε να εξασφαλίσουμε χρηματοδοτήσεις για την κατασκευή εναλλακτικών λύσεων για το μείζον θέμα, που είναι η διαχείριση των στερεών απορριμμάτων στην Αττική.
     Το σύνολο, λοιπόν, των προβλεπομένων έργων διαχείρισης στερεών απορριμμάτων έχει ενταχθεί από πέρυσι το Δεκέμβριο στο Ταμείο Συνοχής 2. Έχει ολοκληρωθεί η διαδικασία δημοπράτησης των έργων και αναμένεται μετά την αξιολόγηση των προσφορών η ανάδειξη των αναδόχων. Είναι προφανές ότι η κατασκευή των προαναφερόμενων έργων θα αμβλύνει πάρα πολύ την υφιστάμενη κατάσταση στα Λιόσια, θα σταματήσει η λειτουργία του Χ.Υ.Τ.Α. Άνω Λιοσίων και θα προχωρήσουν αμέσως οι διαδικασίες αποκατάστασής του.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην 
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
     Συζήτηση επί του κατατεθέντος από τον Υπουργό Απασχόλησης και Κοινωνικής Προστασίας: «Κοινωνικού Προϋπολογισμού έτους 2005».
     Η συζήτηση θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής. Όσον αφορά στην οργάνωση της συζήτησης, προτείνω όπως συμφωνήσαμε στη Διάσκεψη των Προέδρων, να τηρήσουμε τη διαδικασία που ακολουθείται σε ανάλογες συζητήσεις, δηλαδή κατ’ εφαρμογήν της διάταξης της παραγράφου 5, του άρθρου 65, του Κανονισμού της Βουλής, να υπάρξει κατάλογος κατά προτεραιότητα ομιλητών, που θα οριστούν από τα κόμματα ως εξής:
     Τρεις Βουλευτές από τη Νέα Δημοκρατία, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τα άλλα δύο κόμματα, εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους. Όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δευτέρου ομιλητή.
     Οι τέσσερις πρώτοι ομιλητές, ένας από κάθε κόμμα, προτείνω να μιλήσουν μέχρι δέκα λεπτά και οι λοιποί τέσσερις ομιλητές δύο από τη Νέα Δημοκρατία και δύο από το ΠΑ.ΣΟ.Κ. μέχρι οκτώ λεπτά. 
     Σύμφωνα με τον Κανονισμό, οι συνάδελφοι οι οποίοι θα εγγραφούν στον κατάλογο με το ηλεκτρονικό σύστημα θα μιλήσουν πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δέκα λεπτά, εάν όμως προηγηθεί ομιλία Προέδρου Κοινοβουλευτικής Ομάδος, ο αναπληρωτής του θα μετάσχει στη συζήτηση, σύμφωνα με τους ορισμούς του άρθρου 167, παράγραφος 2 του Κανονισμού. Οι Υπουργοί μπορούν να συμμετάσχουν στη συζήτηση κατά τις διατάξεις του άρθρου 77 του Κανονισμού της Βουλής. 
     Εφόσον η Βουλή αποδεχθεί αυτήν την πρόταση, τα κόμματα έχουν υποδείξει: 
     Από τη Νέα Δημοκρατία τους κυρίους Κωνσταντίνο Καραμπίνα, Αθηνά Κόρκα-Κώνστα και Απόστολο Κωστόπουλο.
     Από το Πανελλήνιο Σοσιαλιστικό Κίνημα την κ. Τόνια Αντωνίου και τους κυρίους Αναστάσιο Χωρέμη και Χρήστο Χάιδο. 
     Από το Κομμουνιστικό Κόμμα Ελλάδας τον κ. Νικόλαο Γκατζή. 
     Από τον Συνασπισμό Ριζοσπαστικής Αριστεράς τον κ. Αθανάσιο Λεβέντη.
     Τέλος, προτείνω η συνεδρίαση να λήξει το αργότερο την δωδέκατη νυχτερινή. 
     Συμφωνεί το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα συμφώνησε ομοφώνως. 
     ΝΙΚΟΛΑΟΣ ΓΚΑΤΖΗΣ: Όχι δέκα λεπτά, κύριε Πρόεδρε. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ο χρόνος των Υπουργών είναι ίδιος;
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, με μία μικρή ανοχή.
     ΤΟΝΙΑ ΑΝΤΩΝΙΟΥ: Ναι, κύριε Πρόεδρε, με μία μικρή ανοχή.
     ΠΡΟΕΔΡΕΥΩΝ (Σωτήρης Χατζηγάκης): Θα υπάρχει μία μικρή ανοχή. Ξέρετε ότι το Προεδρείο πάντοτε είναι ελαστικό. Εφαρμόζει μία πολιτική κατανόησης σ’ όλους τους συναδέλφους και δεν θέλει ούτε να τους διακόπτει, αρκεί όμως και οι συνάδελφοι να συμπεριφέρονται το ίδιο. Δηλαδή μην ξεκινήσετε με ομιλία ανοχής, όπως θα την προσδιορίσετε οι ίδιοι. Αφήστε το και αν …
     ΝΙΚΟΛΑΟΣ ΓΚΑΤΖΗΣ: Να πάρουμε δεκαπέντε λεπτά.
     ΠΡΟΕΔΡΕΥΩΝ (Σωτήρης Χατζηγάκης): Όχι, τα δεκαπέντε λεπτά είναι πάρα πολλά. 
     ΝΙΚΟΛΑΟΣ ΓΚΑΤΖΗΣ: Δεν φτάνει ο χρόνος, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης):  Ελάτε, κύριε Γκατζή, τώρα!
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, τα δεκαπέντε λεπτά…
     ΠΡΟΕΔΡΕΥΩΝ (Σωτήρης Χατζηγάκης): Αφού ξέρετε ότι δεν σας χαλάω χατίρι. Τώρα γιατί επιμένετε για τα δεκαπέντε λεπτά, σαν να είναι μπακάλικο; Αφήστε τώρα!
      Ο κ. Κωνσταντίνος Καραμπίνας έχει το λόγο.
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, ο Κοινωνικός Προϋπολογισμός που συζητάμε, όπως διαμορφώθηκε σε περίοδο δύσκολων οικονομικών συνθηκών, για τις οποίες δεν ευθυνόμαστε, επιβεβαιώνει την κοινωνική ευαισθησία της Κυβέρνησης της Νέας Δημοκρατίας και του Πρωθυπουργού Κώστα Καραμανλή, αποδεικνύοντας τη σταθερή μας τοποθέτηση για κοινωνική δικαιοσύνη και κοινωνική συνοχή και αποτυπώνει, σε συνδυασμό με τις μέχρι σήμερα ευεργετικές αποφάσεις μας για τον ευαίσθητο χώρο της κοινωνικής πολιτικής, την ιδεολογική μας θέση ότι όλες οι προσπάθειές μας στοχεύουν στον άνθρωπο και στο πώς οι συνθήκες ζωής του θα γίνουν καλύτερες.
     Ο Κοινωνικός Προϋπολογισμός του 2005 σταθεροποιεί ακόμη περισσότερο και ενισχύει τις κοινωνικές κατακτήσεις του λαού μας, οδηγεί το κράτος σε συνεπή στάση έναντι των υποχρεώσεών του και δίνει αποστομωτική απάντηση στους διαχρονικά κινδυνολόγους και σ’ όλους όσοι ισχυρίζονται ότι οι επιλογές της Κυβέρνησης της Νέας Δημοκρατίας θα ισοπεδώσουν τα κοινωνικά κεκτημένα. Οι κινδυνολογίες και αυτής της μορφής οι ισχυρισμοί έπεσαν για μία ακόμα φορά στο κενό. Δεν πιάνουν τόπο, γι’ αυτό υποστέλλετε τη σημαία της καταστροφολογίας, κυρίες και κύριοι συνάδελφοι της Αντιπολίτευσης. Όσο για εσάς, κυρίες και κύριοι συνάδελφοι της Αξιωματικής Αντιπολίτευσης, γνωρίζουμε ότι δεν πρόκειται ν’ αλλάξετε αντιπολιτευτική τακτική και να αποδεχτείτε την πραγματικότητα, γιατί απώτερός σας σκοπός είναι να ξεχάσουν οι πολίτες τα όσα προβλήματα δημιουργήσατε με τις πολιτικές σας. Εμείς, όμως, θα τα θυμίζουμε γιατί βαρύτατες είναι οι ευθύνες σας, ιδιαίτερα στον οικονομικό και κοινωνικό τομέα, όπου αποτύχατε παταγωδώς.
     Ειδικότερα, έχετε την αποκλειστική ευθύνη για τα ελλείμματα της οικονομίας -6,6% του Α.Ε.Π.- για το υψηλό δημόσιο χρέος, το οποίο καταφέρατε να το εκτοξεύσετε πάνω από 114% του Α.Ε.Π., γεγονός φυσικά ιδιαίτερα δυσχερές, καθώς η εξυπηρέτησή του απαιτεί σχεδόν 10.000.000.000 ευρώ τον χρόνο και στερεί τη χώρα από πολύτιμους πόρους για την υλοποίηση υποδομών και για την άσκηση κοινωνικής πολιτικής.
     Επίσης, ευθύνεστε για τους πεντακόσιους χιλιάδες ανέργους και τα δύο εκατομμύρια των συμπολιτών μας, οι οποίοι ζουν κάτω από τα όρια της φτώχειας, αλλά και για πολλά άλλα προβλήματα στο χώρο της υγείας και της κοινωνικής ασφάλισης. 
     Αποδείξατε μ’ αυτόν τον τρόπο πως στο πεδίο της κοινωνικής πολιτικής δεν έχετε καμία τύχη να στηρίξετε την αντιπολιτευτική σας προβληματική τακτική, γιατί πολύ απλά έχετε αποτύχει.
     Η υπόθεση αυτή όμως, πλέον, βρίσκεται σε ικανά χέρια: Στα χέρια του Πρωθυπουργού Κωνσταντίνου Καραμανλή και της Κυβέρνησης της Νέας Δημοκρατίας. Πέρυσι, την ίδια εποχή, και ενώ είχαμε εννέα μήνες στη διακυβέρνηση της χώρας, με προεξάρχοντα τον Αρχηγό της Αξιωματικής Αντιπολίτευσης κ. Γεώργιο Παπανδρέου μας λέγατε ότι συρρικνώνουμε το κοινωνικό κράτος, τακτική φυσικά που ακολουθείτε και σήμερα.
     Εμείς, λοιπόν, σας απαντάμε με τα παρακάτω: 
     Εκτελέσαμε τον Κοινωνικό Προϋπολογισμό, τον οποίο εσείς είχατε διαμορφώσει, και προσθέσαμε 1.135.000.000 ευρώ, τα οποία δεν είχατε υπολογίσει, ποσό που διασφάλισε την ομαλή χρηματοδότηση κυρίως της κοινωνικής ασφάλισης και της έγκαιρης καταβολής των συντάξεων απ’ όλους τους αρμόδιους φορείς.
     Παράλληλα προχωρήσαμε σε σειρά ευεργετικών νομοθετικών ρυθμίσεων για την ενδυνάμωση και διεύρυνση των θεσμών και των διαδικασιών, αλλά και των πολιτικών της κοινωνικής προστασίας με ιδιαίτερη έμφαση σε στοχευμένες δράσεις υπέρ των ευάλωτων ομάδων της ελληνικής κοινωνίας. 
     Πώς μπορούν επίσης να αγνοηθούν οι ρυθμίσεις οφειλών του κράτους στα ταμεία ύψους 1.730.000.000 ευρώ, 1.000.000.000 στον Ο.Γ.Α., 400.000.000 στο Ταμείο Νομικών, στο Τ.Ε.Β.Ε., στο Τ.Σ.Α., στο Τ.Α.Ε. 330.000.000 που έγιναν μέσα στο 2005, ενέργεια στην οποία δεν είχατε προβεί στο παρελθόν; Τα αφήσατε και αυτά για τη Νέα Δημοκρατία. Ή μήπως μπορεί να αγνοηθεί η κατάργηση του ΛΑΦΚΑ και η επιστροφή των αναδρομικών του Ε.Κ.Α.Σ. στους χαμηλοσυνταξιούχους, αλλά και φυσικά η ρύθμιση για τα πανωτόκια που έδωσε ανάσα στους αγρότες, στους βιοτέχνες, στους μικρούς επιχειρηματίες και στους δανειολήπτες οι οποίοι βρίσκονταν σε απόγνωση; 
     Ρυθμίσαμε επίσης τις ληξιπρόθεσμες οφειλές προς το δημόσιο που αποτελούσε ένα μεγάλο κοινωνικό πρόβλημα. Αυξήσαμε κατά 1000 ευρώ το αφορολόγητο όριο για τους μισθωτούς και τους ελεύθερους επαγγελματίες. Δεν επιβαρύναμε με κανένα φόρο τους μισθωτούς. Χορηγήσαμε αναδρομικά το επίδομα εξομάλυνσης στους συνταξιούχους στρατιωτικούς. Ακόμη αυξάνουμε σημαντικά το αφορολόγητο όριο των κληρονομιών και δωρεών στα 80.000 ευρώ. Καταργούμε σταδιακά το φόρο μεταβίβασης των ακινήτων. Επιπρόσθετα δόθηκαν αυξήσεις στους εργαζόμενους και στους συνταξιούχους πάνω από τα όρια του πληθωρισμού, διασφαλίζοντας με αυτό τον τρόπο το εισόδημά τους. 
     Επίσης αγαπητοί συνάδελφοι, δεν μπορούν να αγνοηθούν οι νομοθετικές ρυθμίσεις του Υπουργείου Απασχόλησης και Κοινωνικής Προστασίας με το νόμο 3385/2005 και το ν. 3371/2005 που επέλυσαν χρονίζοντα δίκαια αιτήματα των εργαζομένων, ενίσχυσαν την απασχόληση και τόνωσαν το ασφαλιστικό σύστημα. 
     Πώς μπορεί εξάλλου να θέλετε να αγνοείτε τις νομοθετικές πρωτοβουλίες του Υπουργείου Υγείας και Κοινωνικής Αλληλεγγύης πρωτόγνωρες στα κοινοβουλευτικά χρονικά μέχρι τον Μάρτιο του 2006;  Δηλαδή μέσα στα δύο πρώτα χρόνια θα έχουν ψηφιστεί δώδεκα νόμοι που υλοποιούν το κοινωνικό μας πρόγραμμα για την υγεία και την κοινωνική αλληλεγγύη για τη  βελτίωση των παρεχομένων υπηρεσιών υγείας και πρόνοιας. 
     Επιγραμματικά, οκτώ κέντρα υγείας αστικού τύπου. Άλλα έχουν τελειώσει, σε άλλα προχωρούν οι εργασίες και άλλα έχουν ενταχθεί στο Γ΄ Κοινοτικό Πλαίσιο Στήριξης. Επιπλέον δημοπρατούνται άλλα είκοσι νέα έργα στον τομέα υγείας. Συνεχίζονται οι εργασίες στο Γενικό Νοσοκομείο Κερκύρας και στο Γενικό Νοσοκομείο Κατερίνης, αφού επανεντάχθηκαν στο Γ΄ Κοινοτικό Πλαίσιο Στήριξης. Αυτά είχαν σταματήσει κατά τη διάρκεια της διακυβέρνησής σας. 
     Τα ράντζα αποτελούν παρελθόν για τα νοσοκομεία Αθηνών και Θεσσαλονίκης. Ακόμη βρίσκονται στο Α.Σ.Ε.Π. σε διαδικασία περάτωσης οι προσλήψεις τεσσεράμισι χιλιάδων ατόμων και για φέτος εγκρίθηκαν νέες προσλήψεις τεσσεράμισι χιλιάδων ατόμων για το Ε.Σ.Υ.. Στο πρόγραμμά μας είχαμε για τα τέσσερα χρόνια δεκαπέντε χιλιάδες προσλήψεις. 
     Ενισχύουμε το στόλο του Ε.Κ.Α.Β. για την προσεχή τριετία με εκατόν ογδόντα έως διακόσια εννέα νέα ασθενοφόρα και είκοσι κινητές μονάδες. Τέλος ήδη βρίσκονται στο Α.Σ.Ε.Π. τετρακόσιες νέες προσλήψεις για το Ε.Κ.Α.Β.. 
     Καταργήθηκε η λίστα φαρμάκων καθώς δεν εξυπηρετούσε την έγκαιρη πρόσβαση των ασθενών σε φάρμακα και στη συγκράτηση των φαρμακευτικών δαπανών. 
     Πραγματοποιήθηκαν τα εγκαίνια τεσσάρων μονάδων του Ο.ΚΑ.ΝΑ. στη Θεσσαλονίκη για τη χορήγηση υποκατάστατων. Επίσης προσελήφθησαν ήδη ενενήντα άτομα, ενώ βρίσκεται σε διαδικασία επιλογής η πρόσληψη άλλων εβδομήντα ατόμων.
     Επιπλέον μία σειρά ευεργετικών νομοθετικών πρωτοβουλιών για τα Α.Μ.Ε.Α., όπως θεσμοθέτηση υπηρεσιών αποϊδρυματοποίησης, αποκατάστασης και επανένταξης, θεσμοθέτηση στεγών υποστηριζόμενης διαβίωσης Α.Μ.Ε.Α., θεσμοθέτηση του Ινστιτούτου Κοινωνικής Προστασίας και Αλληλεγγύης, καθώς και άλλες πολλές ουσιαστικές ευεργετικού χαρακτήρα αποφάσεις, όπως αυτή για τις οικογένειες με τρία παιδιά, είναι οι πλέον τρανταχτές αποδείξεις για το σπουδαίο έργο που επιτελεί η Κυβέρνηση στον ευαίσθητο χώρο της κοινωνικής πολιτικής. 
     Θα μπορούσα να μιλάω ακόμα ένα τέταρτο, για το έργο που έχει επιτελέσει ο Νικήτας Κακλαμάνης και οι συνεργάτες του συνάδελφοι Υφυπουργοί, ο κ. Γιαννόπουλος και ο κ. Κωνσταντόπουλος στον τομέα της υγείας, αλλά δεν μου επαρκεί ο χρόνος και σταματάω εδώ. 
     Θα ρωτήσω όμως εσάς: Τι έχετε να μας πείτε, κυρίες και κύριοι της Αντιπολίτευσης; Οποία απογοήτευση για εσάς είναι η απάντησή μας, αλλά και οποία η ικανοποίηση για τον ελληνικό λαό που ακούει τα τόσα πολλά που έχουν γίνει σε τόσο μικρό χρόνο που κυβερνάμε.
     Κυρίες και κύριοι συνάδελφοι, οι επιλογές μας στην άσκηση κοινωνικής πολιτικής είναι: Νοικοκυρεύουμε, σταθεροποιούμε, δίνουμε λύσεις, στοχεύουμε στην αναβάθμιση της ποιότητας των παρεχομένων υπηρεσιών. Ο Κοινωνικός Προϋπολογισμός του 2005 που συζητούμε είναι ο πρώτος που διαμορφώθηκε από την Κυβέρνηση της Νέας Δημοκρατίας και είναι απόρροια της ορθότητας και της διαφάνειας της οικονομικής μας πολιτικής. Καταδεικνύει την εκπεφρασμένη βούληση της Κυβέρνησης για ενίσχυση του κοινωνικού κράτους, στοχεύοντας ιδίως τους χαμηλόμισθους και στους χαμηλοσυνταξιούχους, στην απασχόληση, στη μείωση του όγκου της ανεργίας με σειρά μέτρων οικονομικής, κοινωνικής και εκπαιδευτικής πολιτικής, στην τόνωση του ασφαλιστικού συστήματος και στη βελτίωση των παρεχομένων υπηρεσιών υγείας και πρόνοιας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, σε δυο λεπτά τελειώνω.
     Συγκεκριμένα για το έτος 2005 το συνολικό ύψος των μεγεθών του Κοινωνικού Προϋπολογισμού ανέρχεται σε 39.700.909.000 ευρώ έναντι 37.037.854.000 ευρώ του έτους 2004, παρουσιάζοντας αύξηση κατά 2.663.055.000 ευρώ σε ποσοστό 7,19%. Οι δαπάνες για την κοινωνική προστασία περιλαμβάνουν τόσο τις δαπάνες κοινωνικής ασφάλισης όσο και αυτές του τομέα υγείας και πρόνοιας.
     Κυρίες και κύριοι συνάδελφοι, παρά τις δύσκολες οικονομικές συγκυρίες η Κυβέρνησης της Νέας Δημοκρατίας είναι αποφασισμένη να τις ξεπεράσει και να αντιμετωπίσει τα διογκωμένα προβλήματα που παρέλαβε και στην οικονομία και στην κοινωνία. Μέχρι σήμερα με τις νομοθετικές μας πρωτοβουλίες θέσαμε τα θεμέλια για την εφαρμογή φιλελεύθερων πολιτικών που ήδη αποδίδουν, καθιστώντας ανταγωνιστική την ελληνική οικονομία και την οδηγούν σε υψηλούς ρυθμούς ανάπτυξης, την κατευθύνουν σε εξωστρεφείς δρόμους για να ανταποκριθεί στις οικονομικές απαιτήσεις του σήμερα σε ένα περιβάλλον πολύπλοκων διεθνών οικονομικών σχέσεων, με αποτέλεσμα την παραγωγή πλούτου, έτσι ώστε να δοθούν λύσεις στα προβλήματα του ελληνικού λαού και να πετύχουμε την κοινωνική συνοχή.
     Εφαρμόζουμε απαρέγκλιτα το πρόγραμμά μας που ενέκρινε ο ελληνικός λαός στις εκλογές της 7ης Μαρτίου 2004. Με λίγα και απλά λόγια, κυρίες και κύριοι συνάδελφοι, ό,τι κάνουμε το κάνουμε για να διατηρηθούν οι θέσεις εργασίας, για να δημιουργηθούν νέες θέσεις απασχόλησης, για να βρουν δουλειά οι άνεργοι, να μειωθεί η ανεργία η οποία αποτελεί τη χειρότερη μορφή κοινωνικού αποκλεισμού. Ήδη, όπως γνωρίζετε, καταφέραμε να τη μειώσουμε κατά μία μονάδα και φυσικά να βοηθήσουμε στην αντιμετώπιση της φτώχειας. Πραγματοποιούμε αυτά που εσείς δεν είχατε την τόλμη να κάνετε.
     Κυρίες και κύριοι συνάδελφοι της Αξιωματικής Αντιπολίτευσης, το κυβερνητικό έργο προχωρά παρά τα πολλά εμπόδια που μας τοποθετήσατε, γιατί πιστεύουμε ότι με τις διαρθρωτικές αλλαγές και τις μεταρρυθμίσεις που υλοποιούμε, βρισκόμαστε στη σωστή κατεύθυνση για την επίτευξη των στόχων μας. Σ’ αυτήν μας την πορεία δεν είμαστε μόνοι. Είναι μαζί μας η συντριπτική πλειοψηφία της ελληνικής κοινωνίας. Θα τα καταφέρουμε και αυτό θα είναι μια ακόμα μεγάλη προσφορά της φιλελεύθερης παράταξης στη χώρα. 
     Το όραμά μας να δημιουργήσουμε ένα σύγχρονο κοινωνικό κράτος με ευαισθησία απέναντι στις αδύναμες κοινωνικές ομάδες και τους πάσχοντες συνανθρώπους μας το πραγματώνουμε. Το όραμά μας για ηθική και κοινωνική ανύψωση, κοινωνική και πολιτιστική πρόοδο των πολιτών, στοιχεία που συνθέτουν την ποιότητα ζωής και κάνουν ευτυχισμένους τους ανθρώπους, μέσω των πολιτικών επιλογών μας γίνεται πραγματικότητα. 
     Στο τέλος της τετραετίας ο ελληνικός λαός γι’ αυτήν την εργώδη και διάφανη προσπάθειά μας θα μας κρίνει θετικά, θα μας εμπιστευτεί και πάλι δίνοντας την εντολή να συνεχίσουμε το δρόμο της προόδου και της ευημερίας για τον τόπο μας. Να είσαστε βέβαιοι γι’ αυτό, κυρίες και κύριοι συνάδελφοι της Αντιπολίτευσης, όπως επίσης να είστε βέβαιοι ότι όλοι οι Έλληνες γνωρίζουν ποια είναι η παράταξη της προόδου, ποια είναι η παράταξη που μπορεί να ανταποκριθεί στα σημερινά δεδομένα και στις απαιτήσεις των καιρών. Γνωρίζουν ποιον να εμπιστευθούν για να δώσει διεξόδους και λύσεις στα προβλήματά τους.
     Όπως, επίσης, πολύ καλά γνωρίζουν ποια είναι η παράταξη για τα δύσκολα και τα καλύτερα αποτελέσματα. Και αυτή φυσικά δεν είναι άλλη από τη μεγάλη φιλελεύθερη παράταξη της Νέας Δημοκρατίας με ηγέτη τον Πρωθυπουργό μας, Κώστα Καραμανλή.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Καραμπίνα.
     Κυρίες και κύριοι συνάδελφοι, με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ., κ. Δημήτρη Ρέππα, ορίζεται ως Κοινοβουλευτική Εκπρόσωπος του ΠΑ.ΣΟ.Κ. στη συζήτηση για τον Κοινωνικό Προϋπολογισμό του έτους 2005 του Υπουργείου Απασχόλησης και Κοινωνικής Προστασίας, η Βουλευτής κ. Παρασκευή Χριστοφιλοπούλου.
     Τον λόγο έχει η κ. Τόνια Αντωνίου.
     ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε. 
     Κύριε Πρόεδρε, κύριοι Υπουργοί, κυρίες και κύριοι συνάδελφοι, λίγες μέρες πριν από τη συζήτηση του τακτικού προϋπολογισμού του 2006 η Κυβέρνηση αποφάσισε να καταθέσει στη Βουλή τον Κοινωνικό Προϋπολογισμό του 2005. 
     Τη χρονική στιγμή, δηλαδή, που θα έπρεπε να κάνουμε τον απολογισμό του έτους που κλείνει και να προχωρήσουμε στη συζήτηση για το 2006, η Κυβέρνηση εμφανίζει καθυστερημένα ένα κείμενο που δεν έχει πια καμία αξία. Η μοναδική χρησιμότητα που έχει, είναι ίσως για να θυμίζει σε όλους μας, αλλά και στην ίδια τη Νέα Δημοκρατία την απόσταση ανάμεσα στις δεσμεύσεις και τις πράξεις της. Και οι δεσμεύσεις έλεγαν ότι ο κοινωνικός προϋπολογισμός θα κατατεθεί το Μάρτιο. Δηλαδή, πριν από εννέα μήνες. 
     Σήμερα είμαστε στα μέσα του Δεκέμβρη. Αυτή η ασυνέπεια δεν οφείλεται –εκτιμώ- στην αδυναμία των υπηρεσιών, αλλά οφείλεται στη χιονοστιβάδα των εξελίξεων που ακολούθησαν μετά από τη διαβόητη απογραφή και έχουν αφήσει επί μήνες τα οικονομικά της χώρας κυριολεκτικά στον αέρα.
     Είναι, επομένως, φυσικό το κείμενο του Κοινωνικού Προϋπολογισμού να αποτυπώνει και να αντανακλά σε όλη του την έκταση τρία πράγματα: Την αναξιοπιστία, την ανικανότητα και τις μέχρι σήμερα επικίνδυνες και ανεύθυνες επιλογές της Κυβέρνησης στον τομέα της οικονομίας. Επιλογές, όμως, που έχουν τεράστιο κόστος για την κοινωνία, για τους ασφαλισμένους, για τις νέες γενιές εργαζομένων, για εκατομμύρια αγρότες, μισθωτούς και χαμηλοσυνταξιούχους γιατί, όπως και να το κάνουμε, πίσω από τους αριθμούς και τα στοιχεία βρίσκονται οι άνθρωποι. 
     Ο Κοινωνικός Προϋπολογισμός είναι η φυσική προέκταση του γενικού προϋπολογισμού του 2005, ο οποίος αναθεωρήθηκε πριν καν υλοποιηθεί και είναι το ίδιο αναξιόπιστος με τον προϋπολογισμό του 2006, που θα συζητήσουμε τις επόμενες ημέρες. Βασίζεται σε μία σειρά στοιχείων που συνεχώς αναθεωρούνται. Αναθεωρούνται όμως, επιλεκτικά. 
     Και θα δώσω ένα πολύ αντιπροσωπευτικό παράδειγμα. Τα στοιχεία για το Α.Ε.Π. του 2005, που χρησιμοποιείτε για να κάνετε τους υπολογισμούς σας, δεν είναι τα ίδια με αυτά που περιέχονται στον προϋπολογισμό του 2006. Τι κάνετε, δηλαδή; Όταν θέλετε να εμφανίσετε υψηλούς ρυθμούς ανάπτυξης, ανεβάζετε το Α.Ε.Π.. Όταν όμως, πρέπει να ανακοινώσετε ποιο είναι το ποσοστό των κοινωνικών δαπανών επί του Α.Ε.Π., τότε μειώνετε το Α.Ε.Π. για να φαίνονται αυτά τα ποσοστά υψηλότερα. 
     Ποια αξιοπιστία μπορούν να έχουν οι προϋπολογισμοί σας μετά από τέτοιες αλχημείες; Δηλαδή, πώς να συζητήσουμε για τα κομμάτια της πίτας που πάνε στην κοινωνική προστασία, όταν δεν ξέρουμε πόση είναι αυτή η πίτα; 
     Κατά τα άλλα προσπαθείτε να κοροϊδέψετε τον ελληνικό λαό, λέγοντας ότι φτιάχνετε τους πιο αξιόπιστους προϋπολογισμούς στην ελληνική ιστορία. Ό,τι και να κάνετε όμως, όπως και να μαγειρέψετε τα στοιχεία, οι αριθμοί δεν σας υπακούουν. 
     Έτσι, λοιπόν, οι φετινές δαπάνες είναι μειωμένες σε σχέση με το 2004. Αν δούμε το διαχρονικό πίνακα που βρίσκεται μέσα στο δικό σας κείμενο και μετά απ’ όλες τις αναθεωρήσεις που έχετε κάνει από το 2000 μέχρι σήμερα, θα παρατηρήσουμε κάτι πολύ ενδεικτικό. Κάθε φορά που έρχεται στην Κυβέρνηση το ΠΑ.ΣΟ.Κ. αυξάνονται εντυπωσιακά οι δαπάνες κοινωνικής προστασίας, ενώ κάθε φορά που κυβερνάει η Νέα Δημοκρατία οι δαπάνες αυτές μειώνονται. Η τεράστια αύξηση των δαπανών κοινωνικής προστασίας από το 15,36% το 1981 ως το 22,41% το 2004, δηλαδή κατά επτά περίπου ποσοστιαίες μονάδες επί του Α.Ε.Π. έγινε στην περίοδο των κυβερνήσεων του ΠΑ.ΣΟ.Κ.. Και αυτό δεν χωράει καμία αμφισβήτηση. 
     Και δεν είναι το μοναδικό παράδειγμα. Γράφετε στον πρόλογο του προϋπολογισμού ότι εφαρμόζετε στοχευμένες δράσεις υπέρ των πιο ευάλωτων ομάδων της ελληνικής κοινωνίας. Περηφανεύεστε ότι δώσατε αυξήσεις Ο.Γ.Α. και Ε.Κ.Α.Σ. μιάμιση φορά πάνω από τον πληθωρισμό. 
     Αν κάνουμε, όμως, τη σύγκριση με τα προηγούμενα χρόνια, θα δούμε ότι οι αυξήσεις που δίνονταν από τις κυβερνήσεις του ΠΑ.ΣΟ.Κ. ήταν πολλές φορές πάνω από τον προϋπολογισμό. Συνολικά την τελευταία πενταετία η μέση ετήσια αύξηση των συντάξεων του Ο.Γ.Α. ήταν πέντε φορές πάνω από τον πληθωρισμό και του Ε.Κ.Α.Σ. έξι φορές πάνω από τον πληθωρισμό. Επομένως, πού βρίσκεται το κατόρθωμα της Νέας Δημοκρατίας που μάλιστα χλεύαζε τις αυξήσεις που έδινε το ΠΑ.ΣΟ.Κ., λέγοντας ότι ήταν ψίχουλα; 
     Κύριε Υπουργέ, οι συνταξιούχοι και οι αγρότες της χώρας μας περιμένουν σήμερα να ακούσουν, πότε θα κάνετε πράξη τις εξαγγελίες σας για αύξηση των συντάξεων του Ο.Γ.Α. στα 320 ευρώ και του Ε.Κ.Α.Σ. στα 230 μέχρι το τέλος της τετραετίας. Και το λέω αυτό, γιατί με το ρυθμό που πάτε, δεν φαίνεται να βαδίζετε προς αυτή την κατεύθυνση. Οι επιλογές σας δεν έχουν μόνο το χαρακτήρα της μετάθεσης ελπίδας για το μέλλον. Είναι δυστυχώς ανάλγητες και για το παρόν. 
     Ένα παράδειγμα. Δεν δώσατε καν το επίδομα θέρμανσης στις πιο ευάλωτες κοινωνικές ομάδες σε μια χρονιά δύσκολη για τους Έλληνες πολίτες, για τους χαμηλοσυνταξιούχους, για τους αγρότες, που βιώσανε την πετρελαϊκή κρίση. Και βέβαια, ο Πρωθυπουργός της χώρας στην Έκθεση Θεσσαλονίκης είπε, μάλιστα, ότι αυτό είναι και λαϊκισμός. Φαίνεται δηλαδή από όλες τις πολιτικές σας, ακόμα πλέον και από το λόγο σας, ότι είστε κοινωνικά εντελώς ανάλγητοι. Αυτό πλέον το γνωρίζει ο κάθε Έλληνας πολίτης. 
     Να πω για τις πολιτικές τις οποίες εφαρμόσατε; Νομιμοποιήσατε το μαύρο χρήμα, αποποινικοποιήσατε τις πλαστές και εικονικές επιταγές για τους λήπτες, μειώσατε τη φορολογία στα διανεμόμενα κέρδη των επιχειρήσεων. Όλα τα μέτρα που πήρατε μέχρι σήμερα και οι νόμοι που ψηφίζετε δίνουν προνόμια στους λίγους, στους ισχυρούς και πλήττουν τους πολλούς. 
     Αυτά τα παραδείγματα είναι απλώς ενδεικτικά για το πώς επιχειρείτε να εμφανίσετε ένα άλλο πρόσωπο από αυτό που έχετε. Μ’ αυτές, όμως, τις λογικές και μ’ αυτές τις μεθόδους δεν αντιμετωπίζονται τα μείζονα προβλήματα που αναδεικνύονται, όπως παραδείγματος χάρη, τα σχετικά με το ασφαλιστικό σύστημα στη χώρα μας. Γνωρίζουμε όλοι πάρα πολύ καλά ότι το δημογραφικό πρόβλημα είναι μία βόμβα στα θεμέλια του ασφαλιστικού συστήματος.
     Εσείς, κύριοι Υπουργοί, τι κάνετε; Τίποτα. Έχετε ανοίξει το διάλογο για το ασφαλιστικό που είναι ερμητικά κλειστός –και το βλέπουμε όλοι- και κάθε φορά κάνετε αναφορά στο ασφαλιστικό, όταν πρέπει να δώσετε ένα μήνυμα στην Ευρωπαϊκή Ένωση και στον κ. Αλμούνια ότι θα συζητήσετε για διαρθρωτικές αλλαγές, χωρίς διάλογο, γιατί απλώς δεν έχετε καμία πρόταση. Βλέπουμε, όμως, ότι το σύστημα δεν το στηρίζετε και το βλέπουμε και από τον προϋπολογισμό του 2005, αλλά και από τον προϋπολογισμό του 2006 και όπως είπα και πριν δεν κάνατε κανένα ουσιαστικό διάλογο με όλους τους αρμόδιους φορείς.
     Όσον αφορά τον προϋπολογισμό του 2006, η χρηματοδότηση των ταμείων υπολείπεται κατά 1,8 δισεκατομμύρια ευρώ, σε σχέση με τις θεσμοθετημένες υποχρεώσεις του κράτους για το σύστημα της κοινωνικής ασφάλισης. Ο νόμος Σιούφα για την κρατική συμμετοχή, ο δικός σας νόμος, δεν εφαρμόζεται, όπως δεν εφαρμόζεται και ο νόμος Ρέππα για τη διαδοχική ασφάλιση. Αντί γι’ αυτό μάλιστα, περάσατε ρυθμίσεις για το ασφαλιστικό των τραπεζών και για τον Ο.Τ.Ε., με τις οποίες θα επιβαρύνετε πολύ περισσότερο το σύστημα. 
     Αν εφαρμοστούν, κύριοι Υπουργοί, οι ρυθμίσεις σας, γιατί απ’ ό,τι φαίνεται δεν μπορείτε να τις υλοποιήσετε –και καλύτερα βέβαια για τους πολίτες και τους εργαζόμενους- τότε χρειαζόμαστε 600.000.000 ευρώ, δηλαδή 250 με 350.000.000 ευρώ για το Τ.Α.Π.-Ο.Τ.Ε. και 250.000.000 ευρώ για τις τράπεζες. Δεν υπάρχει, όμως, καμία τέτοια εγγραφή στον προϋπολογισμό του 2006.
     Παρ’ όλ’ αυτά επιμένετε σ’ αυτές τις επιλογές, που βέβαια όπως είπα δεν μπορείτε να τις εφαρμόσετε, γιατί είδαμε ότι την Παρασκευή καταθέσατε τροπολογία που θα έρθει αυτή την εβδομάδα στο νομοσχέδιο για τις Δ.Ε.Κ.Ο. για να πάρετε μία παράταση για το νόμο που εσείς ψηφίσατε και φέρατε στην ελληνική Βουλή τον Ιούλιο. Μιλάμε για μία παράταση που αφορά το ασφαλιστικό των τραπεζών και αυτό αποδεικνύει την προχειρότητα να φέρνετε τέτοιες πολιτικές που δεν μπορείτε πλέον να τις εφαρμόσετε. Είναι, θα έλεγα, μία παράταση αδιεξόδου.
     Όσον αφορά την ανεργία, ο ελληνικός λαός βιώνει καθημερινά, ο καθένας στο σπίτι του, την αύξηση της ανεργίας. Εσείς προσπαθείτε να μας αποδείξετε ότι η ανεργία μειώνεται και ότι μέσω όλων αυτών των μεγάλων αλλαγών που φέρατε, είτε για τη διευθέτηση του χρόνου εργασίας, είτε με το ωράριο, θα αυξήσετε τις θέσεις εργασίας. Ο απολογισμός, όμως, βλέπουμε ότι δεν ισχύει και κάθε μέρα κλείνουν θέσεις εργασίας, παρά ανοίγουν.  
     Όλοι βλέπουμε, μέσω των πολιτικών σας, τη φοροδιαφυγή και την εισφοροδιαφυγή να αυξάνεται σε τρομερό βαθμό δημιουργώντας σοβαρό πρόβλημα για την οικονομία, αλλά και για την κοινωνική ασφάλιση στη χώρα. Βέβαια, αυτό είναι αναμενόμενο, γιατί όλοι βλέπουμε την απουσία ελέγχων και την αποδιάρθρωση των ελεγκτικών μηχανισμών στους είκοσι τελευταίους μήνες. Έτσι τα προβλήματα αυξάνονται χωρίς να παίρνετε κανένα μέτρο και να κάνετε καμιά παρέμβαση, προκειμένου να λυθούν όλα αυτά τα προβλήματα.
     Ακόμη, κύριοι Υπουργοί, η πολιτική σας οδηγεί σε αύξηση της φτώχειας και αντί για κοινωνική σύγκλιση έχουμε απόκλιση. Το ομολογείτε βέβαια αυτό μόνοι σας. Το ομολογεί ο κ. Αλογοσκούφης, ότι το μέλλον θα είναι δύσκολο, διότι η πρότασή σας είναι για άλλα οκτώ χρόνια λιτότητας.
     Βιώνουμε βέβαια, όπως είπα και πριν, μία τεράστια κρίση στο ασφαλιστικό με τις δικές σας πολιτικές επιλογές. Βιώνουμε μεταρρυθμίσεις ανίκανες να αντιμετωπίσουν προβλήματα, γι’ αυτό και τις είπαμε απορυθμίσεις και δυστυχώς δικαιωνόμαστε. Το μόνο που επιδιώκετε είναι την έντονη κομματικοποίηση του κράτους, των Δ.Ε.Κ.Ο., των οργανισμών. Στελέχη ικανά και με εμπειρία μπαίνουν στο ψυγείο, περιθωριοποιούνται και εσείς με τέτοιες λογικές και πρακτικές προσπαθείτε να αντιμετωπίσετε τα προβλήματα τα οποία υπάρχουν αυτήν τη στιγμή.
     Κλείνοντας, κύριοι Υπουργοί και κύριοι συνάδελφοι, θέλω να πω, γιατί το βιώνουμε το τελευταίο χρονικό διάστημα, ότι δίπλα σε όλα αυτά τα προβλήματα που προκύπτουν λόγω των λανθασμένων πολιτικών σας επιλογών, αλλά και λόγω της διαχειριστικής σας ανικανότητας, βλέπουμε να προστίθενται κάθε μέρα στο παζλ της ακυβερνησίας και τα φαινόμενα διαφθοράς και διαπλοκής.
     Το ΠΑ.ΣΟ.Κ. από αυτό εδώ το Βήμα, με τον πρόεδρό του, τον κ. Παπανδρέου και όλα τα στελέχη, έχει  τονίσει ότι αν δεν υπάρχει ένα αξιοκρατικό σύστημα,  αυτά τα φαινόμενα θα αυξάνονται. Εσείς που ήρθατε με τη σημαία της κάθαρσης για να αντιμετωπίσετε αυτά τα προβλήματα, χωρίζοντας τους πολίτες και τα πολιτικά στελέχη σε καθαρούς και βρώμικους, βλέπουμε τον τελευταίο καιρό να μην μπορείτε να αντιμετωπίσετε τα φαινόμενα διαφθοράς και διαπλοκής των δικών σας στελεχών.  
     Τελειώνοντας, θέλω να πω ότι αυτή η χώρα δεν μπορεί να διοικηθεί ούτε με τους συγγενείς σας, ούτε με τους κουμπάρους σας.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και  Κοινωνικής Προστασίας): Κύριε Πρόεδρε, αν μου επιτρέπετε και το επιτρέπει και ο Κανονισμός, θέλω να κάνω μια μικρή παρέμβαση ενός λεπτού.
     ΠΡΟΕΔΡΕΥΩΝ (Σωτήρης Χατζηγάκης): Κατά παρέκκλιση, σας δίνω μόνο ένα λεπτό.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θέλω απλώς με σεβασμό και εκτίμηση στο πρόσωπο της συναδέλφου, της κ. Αντωνίου, επειδή ακούστηκε κάτι, που για μένα επέχει τη θέση εμμέσου ή αμέσου υπαινιγμού, να ξεκαθαρίσω ότι σε θέματα ηθικής όλη η Κυβέρνηση, ο Πρωθυπουργός, όλοι οι Υπουργοί, δε δεχόμαστε τον οποιονδήποτε υπαινιγμό. Γι’ αυτό στέλνουμε όλα τα θέματα στην εισαγγελία για να ξεκαθαρίσει τι υπάρχει και τι δεν υπάρχει, τι ισχύει και τι δεν ισχύει.
     Το λέω για να μην επαναλαμβάνονται σε αυτήν την Αίθουσα –είμαι πολύ προσεκτικός- υπαινιγμοί περί συγγενών, πολιτικών φίλων, «γαλάζιων» παιδιών κ.ο.κ.
     ΤΟΝΙΑ ΑΝΤΩΝΙΟΥ: Παρακαλώ, κύριε Πρόεδρε, επί προσωπικού.
     ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει προσωπικό.  Ο κύριος Υπουργός μίλησε γενικά περί ηθικής. Παρακαλώ να μην ξεφύγουμε από τη συζήτηση γιατί υπάρχουν χρονικά όρια.
     Το λόγο έχει ο κ. Γκατζής.
     ΝΙΚΟΛΑΟΣ ΓΚΑΤΖΗΣ: Κυρίες και κύριοι Βουλευτές, ο κοινωνικός προϋπολογισμός που κατέθεσε η Κυβέρνηση επιβεβαιώνει την πολιτική αξιολόγηση που έκανε το Κ.Κ.Ε. κατά την ψήφιση του προϋπολογισμού το 2005 ότι είναι ταξικός και αντιλαϊκός. Και αν θέλετε, ένας προϋπολογισμός φαίνεται αν είναι φιλολαϊκός, αντιλαϊκός, ταξικός, νεοφιλελεύθερης αντίληψης κ.λπ., από τα μέτρα που προτείνει μια κυβέρνηση, ιδιαίτερα στην κοινωνική της πολιτική.
     Αυτό επιβεβαιώνεται και σήμερα, όπως είχαμε χαρακτηρίσει τον προϋπολογισμό. Η Κυβέρνηση ισχυρίζεται ότι αυτός ο Κοινωνικός Προϋπολογισμός  χαρακτηρίζεται από δυο στοιχεία: Το πρώτο είναι η προσπάθεια που κάνει για την εξυγίανση και την αναδιάρθρωση εκ βάθρων των δημοσιονομικών μεγεθών, γιατί λέει ότι βαρύνεται από τα βαρίδια της προηγούμενης πολιτικής που ακολούθησε το ΠΑ.ΣΟ.Κ. και γι’ αυτό αναγκάζεται να πάρει αυτά τα μέτρα και το δεύτερο είναι η εφαρμογή στην πράξη της δεδομένης και επεκφρασμένης αντίληψης, βούλησης της Κυβέρνησης να ενισχύσει τα φτωχά λαϊκά στρώματα. 
     Κύριε Υπουργέ, θα ήθελα να πω εδώ ότι η αντιλαϊκή πολιτική, η αντικοινωνική πολιτική που ακολουθείται και το 2005 δεν μπορεί να σταθεί στους ισχυρισμούς τους οποίους λέτε, από το γεγονός ότι σε όλες τις χώρες της Ευρώπης, ανεξάρτητα αν στην Κυβέρνηση είναι σοσιαλδημοκράτες ή χριστιανοδημοκράτες, δηλαδή κεντροαριστερά ή κεντροδεξιά, ανεξάρτητα αν έχουν οικονομικά προβλήματα, όπως η χώρα μας ή βρίσκονται με μία ανεπτυγμένη οικονομία, η πολιτική που παίρνεται ενάντια στις κοινωνικές παροχές και στα εργασιακά δικαιώματα των εργαζομένων, αλλά και στις δημοκρατικές ελευθερίες και δικαιώματα, είναι παντού ίδιες. Είναι ίδιες και εφαρμόζονται με συνέπεια και θα έλεγα με πάρα πολλή προσοχή. 
     Θα ήθελα επίσης εδώ να σημειώσω ότι η αύξηση αυτή που φαίνεται στον προϋπολογισμό για την κοινωνική πολιτική κ.λπ. –και αυτό ήθελα να το πω στον κ. Καραμπίνα ο οποίος έφυγε- δεν είναι της τάξης του 7,7% -θα τα πω και στη συνέχεια- διότι σ’ αυτά τα 39.700.909.000 κ.λπ., το κράτος συμμετέχει μόνο με το 22,4%. Τα υπόλοιπα είναι από τα ασφαλιστικά ταμεία. Επομένως, δεν μπορείτε να έρχεστε να λέτε ότι επιχορηγεί ο Κοινωνικός Προϋπολογισμός με 39.700.909.000 δραχμές, αλλά να πείτε το ποσό που είναι 8.883.000.000. Τα υπόλοιπα είναι από τα ασφαλιστικά ταμεία.
     Επίσης –θα σταθώ πάλι σ’ αυτό- δεν μπορεί να έρχεστε και να λέτε ότι τα έσοδα των νοσηλευτικών ιδρυμάτων του Εθνικού Συστήματος Υγείας είναι 3.000.000.000 κ.λπ. και συμμετέχει με το 79%, γιατί το 79,7% -παρουσιάζεται 100%- είναι πάλι από νοσήλεια. Με πόσο συμμετέχει ο κρατικός προϋπολογισμός; Με το 3,9% και από το Πρόγραμμα Δημοσίων Επενδύσεων με 2,7%. Αυτή είναι η συμμετοχή, αυτή είναι η κοινωνική αντίληψη της Κυβέρνησης για τα νοσηλευτικά ιδρύματα.
     Να πάμε παρακάτω. Να σας πω τι γίνεται με τις περιφέρειες. Τα έσοδα, τουλάχιστον στη δική μου περιφέρεια, στη Θεσσαλία, «Έσοδα Νοσηλευτικών Ιδρυμάτων Περιφερειακού Εθνικού Συστήματος Υγείας Θεσσαλίας», κατά κατηγορία, λέει ότι από νοσήλεια είναι το 84,4%, δηλαδή επιπλέον από το μέσο όρο που είναι για όλη την Ελλάδα το 79,7%. Ο Κοινωνικός Προϋπολογισμός συμμετέχει με 2,5% και από τις δημόσιες επενδύσεις με 5,5%. Καταλαβαίνετε, λοιπόν, πώς ιεραρχεί και πώς πονάει η Κυβέρνηση. Και δεν είναι το μοναδικό αυτό. Είναι συνέχεια. Αν σας διαβάσω τον πίνακα που έχω εδώ, από το 1975 –βέβαια στη σελίδα 28 του Κοινωνικού Προϋπολογισμού που μας κατέθεσε η Κυβέρνηση αναφέρεται ακόμα από τα χρόνια της χούντας, αλλά εγώ έβγαλα έναν πίνακα από το 1975 για να έχουμε τουλάχιστον τριάντα χρόνια- θα δούμε ότι όλα αυτά τα ποσοστά πάντοτε είναι πολύ λιγότερα σε σχέση με το τι πληρώνουν τα ασφαλιστικά ταμεία, τι πληρώνουν οι εργαζόμενοι. Έτσι, λοιπόν, στη Θεσσαλία είναι το 84%. Και αν πάρουμε το Βόλο, στην πατρίδα μου, στο Νομαρχιακό Νοσοκομείο το 79,7% προέρχεται πάλι από νοσήλεια. Η συμμετοχή είναι 3,9% και 2,7% από το Πρόγραμμα Δημοσίων Επενδύσεων.
     Βλέπετε, λοιπόν, ότι αυτή η ευαισθησία που θέλει να δείξει η Κυβέρνηση για την κοινωνική της πολιτική δεν έχει καμία σχέση.
     Θα μπορούσαμε να πούμε πάρα πολλά και για τα ασφαλιστικά ταμεία, στα οποία θα έρθω και θα αναφερθώ συγκεκριμένα.
     Θα ήθελα, όμως, να επισημάνω τα εξής: Κατ’ αρχήν τα κονδύλια, που δίνονται, δεν έχουν καμία σχέση με τις πραγματικές και σύγχρονες ανάγκες για συντάξεις, για ασφάλιση, για υγεία κ.λπ. –δεν ανταποκρίνονται στις σημερινές απαιτήσεις- ή για τα επιδόματα στήριξης όσων έχουν ανάγκη. Ούτε βεβαίως έχουν βάση τα κυβερνητικά επιχειρήματα ότι δεν υπάρχουν δυνατότητες, εφόσον ο παραγόμενος πλούτος -κατά την άποψή μας και όπως αποδεικνύουν τα στοιχεία του προϋπολογισμού κ.λπ.- είναι τεράστιος. Τον καρπώνονται, όμως, τραπεζίτες, εφοπλιστές και άλλοι μεγαλοκαρχαρίες.
     Οι επικλήσεις της Κυβέρνησης περί βιωσιμότητας των δημοσίων οικονομικών και εξασφάλισης των τομέων επάρκειας των συντάξεων κλπ., που όπως λέει είναι μέσα στο κλίμα εξομάλυνσης των ανισοτήτων, κατά την άποψή μας δεν είναι παρά δικαιολογίες για να έχουμε μία νέα επίθεση στα ασφαλιστικά ταμεία. 
     Η θέση τόσο των προηγούμενων κυβερνήσεων όσο και της σημερινής ότι θέλουν ένα καλύτερο ασφαλιστικό σύστημα, για να μην πω ότι είναι ψέμα, τουλάχιστον δεν ανταποκρίνεται στην αλήθεια. Και αυτό φαίνεται και από τα μέτρα τα οποία λαμβάνονται και από τους αντιασφαλιστικούς νόμους τους οποίους ψήφισε το ΠΑ.ΣΟ.Κ. και που συνέχισε να ψηφίζει και αυτή η Κυβέρνηση, που έχουν ένα αντίθετο αποτέλεσμα και προσανατολισμό. 
     Μάλιστα, λέγεται από πολλές πλευρές –και από την Κυβέρνηση- ότι είναι ανάγκη να συζητηθεί ξανά το ασφαλιστικό πρόβλημα.
     Κυρίες και κύριοι Βουλευτές, από τα στοιχεία που δείχνουν τα τεράστια ποσά που χρωστάει το Ι.Κ.Α. και τα άλλα ασφαλιστικά ταμεία, τα ποσά που χρωστάει για παράδειγμα το κράτος -1.000.000.000.000- οι βιομήχανοι και οι άλλοι επιχειρηματίες –2.000.000.000.000- καταλαβαίνετε ότι η πολιτική αυτή δεν στηρίζει τα ασφαλιστικά ταμεία.
     Επίσης, διαψεύδονται οι ισχυρισμοί από τις ρυθμίσεις απαλλαγής που έγιναν για τις ασφαλιστικές υποχρεώσεις τόσο των εφοπλιστών όσο και των μεγάλων επιχειρήσεων, όπου εδώ έχουμε ένα χάρισμα σε εισφοροδιαφυγή που φτάνει το 1,5 δισεκατομμύριο ευρώ.
     Διαψεύδονται ακόμα τα μειωμένα κονδύλια που προβλέπει ο νέος κρατικός προϋπολογισμός για τα ταμεία, που είναι πίσω ακόμα και από αυτά που προβλέπουν οι αντιασφαλιστικοί νόμοι τόσο της Νέας Δημοκρατίας όσο και του ΠΑ.ΣΟ.Κ. 
     Παραδείγματος χάρη: Για τον προϋπολογισμό, που συζητήσαμε στην επιτροπή, υπολείπονται 700.000.000.000 από το 1% του Α.Ε.Π., που είχε θεσμοθετηθεί. Δίνουν ένα διακόσια από το ένα εννιακόσια, που πρέπει να δώσουν. 
     Να πάμε στην απόσταση που υπάρχει με τη μεθοδολογία του 1% του Α.Ε.Π. και πως τελικά αφαιρεί τεράστιους πόρους -θεσμοθετημένους μέχρι τότε πόρους- που ήταν για τα ασφαλιστικά ταμεία και ιδιαίτερα για το Ι.Κ.Α..
     Παραδείγματος χάρη: Συμμετείχε η κυβέρνηση με την Τριμερή. Πόσα έπρεπε να δώσει με βάση τον προϋπολογισμό του Ι.Κ.Α. το 2005; Το 2005 είχε 3.600.000.000.000 δραχμές. Τα λέω για να τα καταλάβουμε καλύτερα. Πόσο ήταν στην Τριμερή; Περίπου 1.200.000.000.000. Πόσο είχε δώσει; 499.000.000.000.
     Καταλαβαίνετε, λοιπόν, πόσο περιορίζονται και πόση εξουθένωση υπάρχει πια απέναντι στα ταμεία από αυτήν την πολιτική.
     Το ίδιο συμβαίνει και με τα άλλα ασφαλιστικά ταμεία. Και με το Τ.Ε.Β.Ε. και με τον Ο.Γ.Α. και με το Ν.Α.Τ.. Το χαρακτηριστικό της διαχείρισης των ταμείων είναι η πολιτική είσπραξης των εσόδων που γίνεται από τα ασφαλιστικά ταμεία και τώρα με τα λεφτά που πληρώνουν οι εργαζόμενοι κ.λπ.
     Να πάμε τώρα στα άλλα. Στην ανεργία για παράδειγμα. Η ανεργία  ήταν στο 11,6 σύμφωνα με τα επίσημα στοιχεία. Αυτά, όμως, τα στοιχεία είναι ψευδή, αν λάβουμε υπ’ όψιν ότι στη Θεσσαλία ο μέσος όρος είναι πάνω από 20%. Σαράντα χιλιάδες άνεργοι βρίσκονται στη Θεσσαλία. Στο Βόλο έχουμε δεκατέσσερις χιλιάδες. Δεκατρεισήμισι είναι στη Λάρισα. Αν βάλουμε την Καρδίτσα κ.λπ., ξεπερνάνε τις σαράντα χιλιάδες. Από πού βγαίνει ότι έχουμε μόνο τόσους ανέργους;
     Πέρα από κει, τι γίνεται με αυτούς τους ανέργους; Το επίδομα που δίνετε σ’ αυτούς τους άνεργους είναι το 1/5. Από τις 500.000 περίπου άνεργοι, επιδοτείται το 1/5, οι εκατό χιλιάδες. Και ακόμα και αυτό το επίδομα το δίνουν στο βιομήχανο με την έννοια να πάρει τους εργαζόμενους και να συμπληρώσει, λέει, από κει και πέρα το μισθό και να τον ασφαλίσει. Τι κάνουν όμως, κύριοι συνάδελφοι, το ξέρετε. Έχουν και αυτοί μεγάλη πείρα. Τους παίρνουν ωρομίσθιους, πατσίζουν το ποσό που παίρνουν από το Ι.Κ.Α. και άντε στο καλό. Και αυτά τα λεφτά τα δίνουν στους βιομήχανους. 
     Αυτό το ποσοστό όμως είναι πολύ μικρό. Μπορεί να ζήσει ένας άνεργος όταν το επίδομα του άγαμου είναι 329 ευρώ; Ή ένας με τέσσερα παιδιά μπορεί να ζήσει με 460 ευρώ; Eίναι επιδόματα αυτά; Είναι κοινωνική πολιτική αυτή; Μια εξαμελής οικογένεια με 400 ευρώ επίδομα και αυτό για ένα χρόνο, εφόσον είναι στο μάξιμουμ των ασφαλιστικών διαδικασιών; Εμείς λέμε ότι πρέπει να παίρνει το 80% του βασικού μισθού. Και για μας αξιοπρεπής βασικός μισθός, που θα αντιμετωπίζει βασικές ανάγκες της λαϊκής οικογένειας, είναι τα 1.300 ευρώ. Το  80% είναι 1.040 ευρώ. Και μάλιστα, όσο θα είναι άνεργος, αυτός ο χρόνος να είναι συντάξιμος.
     Να πάμε, κύριοι Βουλευτές, στους συνταξιούχους. Κοιτάξτε να δείτε, το 52% των συνταξιούχων του Ι.Κ.Α. παίρνει σύνταξη από 300 έως 412 ευρώ. Το 17% παίρνει από 412 έως 500 ευρώ και το 11% παίρνει έως 650 ευρώ. Δηλαδή, το 80% παίρνει σύνταξη κάτω από  650 ευρώ. Kυριαρχούν εδώ τα ποσά των 300 έως 400 ευρώ. Το 52%, η πλειοψηφία. 
     Εμείς, κύριοι Βουλευτές, λέμε ότι η σύνταξη αυτή δεν είναι σύνταξη. Είμαστε με τη χαμηλότερη σύνταξη απ’ όλες τις χώρες της Ευρωπαϊκής Ένωσης. Ούτε το μισό δεν φτάνουμε στο μέσο όρο και είμαστε τρεις φορές κάτω από τη σύνταξη που δίνουν στη Δανία. Να δούμε το οικογενειακό επίδομα; Ψίχουλα. Αναφέρει η Κυβέρνηση στον πρόλογό της ότι ενισχύει τα φτωχά λαϊκά στρώματα. Τι δίνει στον ΟΑΕΔ, στους χαμηλοσυνταξιούχους και στους αγρότες; Σαράντα λεπτά την ημέρα! Μισό γιαουρτάκι! Δεν ξέρω αν καλύπτει και το μισό γιαούρτι για έναν αγρότη την ημέρα. Τα σαράντα λεπτά δεν ξέρω αν καλύπτουν την αξία ενός γιαουρτιού! Είναι λοιπόν κοινωνική πολιτική αυτή; Κι έρχεται η Κυβέρνηση να υπερηφανευθεί και να πει «εμείς εδώ ασκούμε κοινωνική πολιτική;». Όχι ότι τα προηγούμενα χρόνια ήταν καλύτερη. Αλλά εν πάση περιπτώσει θα πρέπει και οι αγρότες και οι εργάτες να καταλάβουν τι ακριβώς γίνεται.
     Να πάμε στους αγρότες.
     ΠΡΟΕΔΡΕΥΩΝ (Σωτήρης Χατζηγάκης): Συντομεύετε όμως, κύριε Γκατζή.
     ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε.
     Είχαμε μία αυτοκτονία, κύριε Πρόεδρε, στην Κρήτη. Μέσα στο χώρο δουλειάς του, μέσα στο θερμοκήπιο αυτοκτόνησε κι άφησε μία επιστολή ότι δεν αντέχει άλλο τα χρέη.
     Τι γίνεται με αυτά τα χρέη, κύριε Υπουργέ; Αντί να ρυθμιστούν, όπως λέγατε, έχουν ρυθμιστεί από τις 120.000 μόνον οι 58.000. Οι 60.000 είναι εκτός της ρύθμισης. Τα κατασχετήρια τρέχουν βροχή. Πέρασαν δεκαπέντε μήνες και δεν κάνατε μία διόρθωση και να πιάσετε όλους αυτούς τους ανθρώπους, να βάλετε ένα μέτρο και να πείτε: οι πάνω από 15.000 εισόδημα από άλλη εργασία, εξωαγροτική, δεν απαλλάσσονται. Και χτυπάτε. Ή για το μειωμένο επιτόκιο που είπατε ότι θα είναι 3% από τις τράπεζες, θα το πλήρωνε το κράτος και οι τράπεζες λένε: «Όχι, εγώ δεν το αναγνωρίζω, εφόσον δεν μου δίνουν τίποτε». Είναι και αυτό μέσα στα μέτρα.
     Δυο λόγια να πω, αγαπητοί φίλοι -τελειώνω, κύριε Πρόεδρε- γιατί το άφησα για το τέλος: Μειωμένες είναι οι δαπάνες και για τα κέντρα υγείας αστικού τύπου  –αναφέρθηκε προηγουμένως- και πολύ περισσότερο για τα κέντρα υγείας της επαρχίας. 
     Μειωμένες είναι οι δαπάνες για τη μισθοδοσία. Φέτος 30.000.000 ευρώ θα πάνε για προσλήψεις και πέρυσι το ποσό ήταν 70.000.000 ευρώ. Πέρυσι προσλήφθηκαν τρεις χιλιάδες τετρακόσιοι άνθρωποι. Φέτος θα είναι είκοσι πέντε χιλιάδες οι κενές θέσεις και όσο περνάει ο χρόνος και θα συνταξιοδοτούνται άτομα, τα κενά θα πολλαπλασιάζονται. 
     Οι δαπάνες για τη μάστιγα του αιώνα, το AIDS, είναι σχεδόν μηδαμινές. Οι δαπάνες για τις μισθοδοσίες του προσωπικού των νοσηλευτικών ιδρυμάτων είναι πολύ χαμηλές. Το ίδιο είναι και οι δαπάνες για τους γιατρούς.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή).
     ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε Γκατζή, με μία φράση. Υπερβήκατε και την ανοχή την οποία εσείς βάλατε στον εαυτό σας. 
     ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε, και ευχαριστώ για την ανοχή σας. 
     Να πω, επίσης, ότι για τα χρήματα που δίνονται για την πρόνοια, δεν μπορεί να είναι τόσο υπερήφανη η Κυβέρνηση, λόγω του γεγονότος ότι δεν καλύπτονται στοιχειώδεις ανάγκες, που έχουν σήμερα οι άνθρωποι με ειδικά προβλήματα.
     Καταθέτω και τα στοιχεία για τα Πρακτικά.
     (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκαέξι σπουδαστές και σπουδάστριες και τρεις συνοδοί - καθηγητές από το Εμπορικό Ιταλικό Ινστιτούτο.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Το λόγο έχει ο εισηγητής του Συνασπισμού κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, λίγες μέρες πριν από τη συζήτηση του Γενικού Κρατικού Προϋπολογισμού γίνεται και η συζήτηση για τον Κοινωνικό Προϋπολογισμό, όπως κάθε χρόνο. Όλες οι συζητήσεις που έχουν προηγηθεί τα προηγούμενα χρόνια, ήταν υποβαθμισμένες, όμως, φέτος είχαμε για πρώτη φορά και το φαινόμενο ο Κοινωνικός Προϋπολογισμός, ο οποίος έπρεπε να είχε κατατεθεί από το καλοκαίρι, να κατατίθεται λίγες μόνο μέρες πριν τη συζήτησή του, με τα απέραντα κατεβατά των αριθμών του, που απαιτούν χρονοβόρα μελέτη. Μάλιστα σήμερα είχαμε και μερικές ακόμα δεκάδες σελίδες αριθμών. Είναι δυνατόν έτσι να γίνει σοβαρή δουλειά; Είναι δυνατόν έτσι να μπορέσουμε να αποδώσουμε σ’ αυτό το έργο;
     Στο εισαγωγικό μέρος του Προϋπολογισμού το Υπουργείο ασκεί κριτική στις προηγούμενες κυβερνήσεις του ΠΑ.ΣΟ.Κ. και επιχειρεί να ωραιοποιήσει την εικόνα της σημερινής ασκούμενης κυβερνητικής πολιτικής. Η πραγματικότητα, όμως, είναι ότι τα κονδύλια που διατίθενται για κοινωνικές πολιτικές, κινούνται στα ίδια περίπου επίπεδα με των προκατόχων τους. 
     Πιο συγκεκριμένα, η κοινωνική ασφάλιση, όπως και πριν, υποχρηματοδοτείται και οι Οργανισμοί Κοινωνικής Πολιτικής, των οποίων έχει την εποπτεία το Υπουργείο Απασχόλησης, ο Ο.Α.Ε.Δ., ο Οργανισμός Εργατικής Κατοικίας και ο Οργανισμός Εργατικής Εστίας, είναι απειροελάχιστοι. Μάλιστα, τα κονδύλια δεν αναφέρονται, αλλά κρύβονται, όπως και πριν, μέσα στο γενικό όρο «εισφορές εργοδοτών, εργαζομένων και κράτους».
     Κατά τα άλλα, η έκδοση του Υπουργείου Απασχόλησης περιέχει αναλυτικά οικονομικά και στατιστικά στοιχεία για τους φορείς στους οποίους αναφέρεται. Δεν αναφέρει, όμως, τίποτε για το κόστος το οποίο αναλαμβάνουν οι Οργανισμοί αυτοί, υλοποιώντας την κυβερνητική πολιτική της εθελουσίας εξόδου στον Ο.Τ.Ε., ή την ανάληψη οικονομικών βαρών που ανήκουν στις τράπεζες για τις ρυθμίσεις του ασφαλιστικού των τραπεζών, προκειμένου να διευκολυνθεί η περαιτέρω ιδιωτικοποίηση του Ο.Τ.Ε. και των τραπεζών.
     Με τις πολιτικές που ασκήθηκαν τα τελευταία χρόνια και που συνεχίζονται και σήμερα, οι αδικίες μεγάλωσαν, οι ανισότητες διευρύνθηκαν και ταυτόχρονα εντάθηκαν οι εισοδηματικές πιέσεις, οι φορολογικές αδικίες, οι οικονομικές ανισότητες και οι κοινωνικές ανασφάλειες. Ανισότητες στις ευκαιρίες, στα βάρη, στα ωφελήματα, ανισότητες στη δουλειά, στην κατάρτιση, στο περιβάλλον διαβίωσης, ανασφάλειες για την προοπτική απασχόλησης, ακόμα και για την ανεκτή διαβίωση, για την κάλυψη βασικών αναγκών υγείας, φροντίδας και ασφάλισης.
     Η Κυβέρνηση της Νέας Δημοκρατίας λίγο πριν το μέσο περίπου της τετραετίας, συνεχίζοντας τις πολιτικές των προκατόχων της και υλοποιώντας τα πιο ακραία σενάρια του νεοφιλελευθερισμού, κατάργησε το οκτάωρο. Απελευθέρωσε το ωράριο των εμπορικών καταστημάτων. Μείωσε την αμοιβή για υπερωριακή απασχόληση. Φόρτωσε το ασφαλιστικό σύστημα με νέα ελλείμματα, προκειμένου να προχωρήσει σε νέες ιδιωτικοποιήσεις. Έβαλε στο χρονοντούλαπο τις προεκλογικές της υποσχέσεις για μια σειρά ασθενών κοινωνικών ομάδων. 
     Αρνήθηκε το ελάχιστο εγγυημένο εισόδημα που έφερε και με πρόταση νόμου ο Συνασπισμός στη Βουλή. Δεν έδωσε το επίδομα θέρμανσης που είχε υποσχεθεί. Σε μια άλλη κοινωνική ομάδα, τα άτομα με ειδικές ανάγκες -πάνω από το 10% του ελληνικού πληθυσμού- ένα ελάχιστο ποσοστό, ούτε το 3% από αυτούς που το έχουν ανάγκη δεν το παίρνουν. 
     Επιχειρεί με το πρόσφατο νομοσχέδιο να καταργήσει τη σταθερότητα της απασχόλησης για τους νεοπροσλαμβανόμενους στις δημόσιες επιχειρήσεις του ευρύτερου δημόσιου τομέα, να καταργήσει τις συλλογικές διαπραγματεύσεις και να επιβάλει με νόμο την αλλαγή στους κανονισμούς εργασίας στις επιχειρήσεις αυτές.
     Ταυτόχρονα, με τις ασκούμενες πολιτικές η χώρα μας είναι στην πρώτη θέση μεταξύ των χωρών-μελών του Ο.Ο.Σ.Α. σε ό,τι αφορά την οικονομική ανισότητα. Είμαστε στους τελευταίους όσον αφορά τα εισοδήματα, τα επιδόματα, το δίκτυο προστασίας, όπως το ελάχιστο εγγυημένο εισόδημα ή το επίδομα θέρμανσης, τη στιγμή που επτακόσιες πενήντα χιλιάδες άτομα στη χώρα μας ζουν κάτω από τα όρια της πιο ακραίας φτώχειας, κινδυνεύουν κυριολεκτικά να πεθαίνουν της πείνας, τη στιγμή που πάνω από τριακόσιες χιλιάδες οικογένειες αδυνατούν να εξασφαλίσουν έστω και τη στοιχειώδη θέρμανση.
     Τα σοβαρότερα προβλήματα που αντιμετωπίζει σήμερα το σύστημα κοινωνικής ασφάλισης συνδέονται με το χαμηλό ύψος των συντάξεων. Το 70% και πάνω των συντάξεων του Ι.Κ.Α. είναι κάτω των πεντακοσίων ευρώ και του Ο.Γ.Α. ούτε τα μισά. Όλα αυτά έχουν να κάνουν με την υποχρηματοδότηση και την εξεύρεση πόρων, με τα χρέη του κράτους όσο και των ιδιωτών προς τα ταμεία -είναι τεράστια τα νούμερα, ιδίως προς το Ι.Κ.Α.- με τη μη επαρκή αξιοποίηση της περιουσίας, με την ανασφάλιση εργασίας από την οποία δεν εισπράττονται εισφορές.
     Σημειώνουμε, τέλος, ότι ο κυριότερος παράγοντας που έχει οδηγήσει σε αυτήν την κατάσταση είναι η κλοπή και η μη αξιοποίηση των αποθεματικών των ασφαλιστικών ταμείων για δεκαετίες. Ασφαλώς, τα ταμεία θα γονατίσουν με το επιπρόσθετο κόστος που προείπαμε που θα επιφέρουν στο σύστημα η εθελούσια έξοδος στον ΟΤΕ και οι τελευταίες κυβερνητικές ρυθμίσεις για το ασφαλιστικό σύστημα των τραπεζοϋπαλλήλων με τη μεταφορά των υποχρεώσεων των τραπεζών ύψους πολλών δισεκατομμυρίων στις πλάτες των ασφαλιστικών ταμείων και των ίδιων των εργαζομένων.
     Όσον αφορά τη ζοφερή εικόνα της ανεργίας, καμιά ωραιοποίηση δεν μπορεί να την εξωραΐσει με τις αλχημείες των αριθμών της στατιστικής υπηρεσίας. Παραδείγματος χάρη, οι συμμετέχοντες στα σεμινάρια του Ο.Α.Ε.Δ. δεν λογίζονται άνεργοι. Οι άνεργοι πάνω από δύο χρόνια δεν λογίζονται άνεργοι αλλά άεργοι. Οι θέσεις μερικής απασχόλησης θεωρούνται θέσεις κανονικής, ουσιαστικά πλήρους απασχόλησης και έτσι δεν υπολογίζονται και αυτές ότι είναι προστάδιο της ανεργίας.
     Οι πολιτικές που εφάρμοσαν οι προηγούμενες κυβερνήσεις συνεχίζονται και από τη σημερινή της Νέας Δημοκρατίας με τη μείωση του εργατικού κόστους, με την ανεξέλεγκτη επιδότηση των εργοδοτών ακόμη και το επίδομα ανεργίας του άνεργου καρπούται ο εργοδότης προκειμένου να προσλάβει τον άνεργο- με τη γενικευμένη εφαρμογή ελαστικών μορφών απασχόλησης, με την ενοικίαση των εργαζομένων, με την δημιουργία εργαζομένων πολλών ταχυτήτων στο δημόσιο: μόνιμοι, έκτακτοι, αορίστου χρόνου, συμβασιούχοι, ορισμένου χρόνου, εποχιακοί, ωρομίσθιοι, συνεργεία εργολάβων κ.λπ. 
     Γενικεύονται οι ιδιωτικοποιήσεις, καταργείται το οκτάωρο, επεκτείνεται το ωράριο των καταστημάτων που παραλύει τις μικρομεσαίες επιχειρήσεις, την ραχοκοκαλιά της οικονομίας μας, μειώνεται η υπερωριακή αμοιβή. Συνέπεια όλων αυτών είναι να έχουμε ένα νέο πολύ χειρότερο καθεστώς στη διευθέτηση και στην αμοιβή του χρόνου εργασίας.
     Από την άλλη, όσον αφορά την υγεία ελέχθησαν πολλά και θα μπορούσε να μιλάει κανείς για ώρες εδώ. Από 8,8% στην αύξηση που είχε κάθε χρόνο ο προϋπολογισμός παλαιότερα, πέσαμε στο 5,1% και φέτος στο 5% αύξηση. Αυτή η αύξηση όμως είναι εντελώς ανεπαρκής για να καλύψει τις ανάγκες στο χώρο της υγείας, με τις χιλιάδες κενές θέσεις υγειονομικών -πάνω από τριάντα πέντε χιλιάδες- που υπάρχουν, με το να μένουν κλειστές μια σειρά μονάδες, εκατόν πενήντα κρεβάτια εντατικής θεραπείας που μένουν κενά, με το να μην μπορούν να λειτουργήσουν τα καινούρια νοσοκομεία, να μην προχωρούν τα Κέντρα Υγείας αστικού τύπου ούτε να ενισχύονται, όπως όφειλαν, τα Κέντρα Υγείας αγροτικού τύπου. 
     Η EUROSTAT αναφέρει ότι το σύνολο των δαπανών για την υγεία στην Ευρωπαϊκή Ένωση των «25» είναι ως μέσος όρος το 13,6%. Στην Ελλάδα αυτό φτάνει μόνο στο 6% του Α.Ε.Π. και από αυτό ούτε το μισό δεν είναι δημόσιες δαπάνες. Το υπόλοιπο μισό καταβάλλεται εξ ιδίων από τους ασθενείς.    
     Οι προσλήψεις νοσηλευτικού προσωπικού από το 1997 έως το 2005 σύμφωνα με τα νούμερα που έδωσε το Υπουργείο Υγείας την προηγούμενη εβδομάδα, ενώ κυμαίνονταν στους χιλίους πεντακοσίους με χιλίους εξακοσίους ετησίως φθάνουν τα δυο τελευταία χρόνια μόλις τους χίλιους με χίλιους πενήντα. Αναφέρθηκαν εδώ κάποια υπερβολικά νούμερα. Έγιναν τέσσερις χιλιάδες πεντακόσιες προσλήψεις το 2005, όπως ανέφερε ο εισηγητής της Νέας Δημοκρατίας. Από πού προκύπτει αυτό; Πότε προσελήφθησαν αυτοί; Είναι να προσληφθούν. Και λέει ότι εγκρίθηκαν άλλες τέσσερις χιλιάδες πεντακόσιες προσλήψεις. Έχουν εγκριθεί χιλιάδες, χιλιάδων. Πότε θα γίνουν οι προσλήψεις, πότε θα αρχίσουν να εργάζονται αυτοί οι εργαζόμενοι. Εκεί είναι το μεγάλο πρόβλημα. Και εδώ δυστυχώς δεν προχωράμε. Βέβαια τα κενά αυτά υπήρχαν και από παλιότερα και ασφαλώς συνεχίζουν να υπάρχουν.
     Μια σοβαρή και εν δυνάμει αρνητική εξέλιξη για το Ι.Κ.Α.-Ε.Τ.Α.Μ. είναι η πορεία των ελλειμμάτων που προέρχονται από τον κλάδο ασθένειας. Μετά το 2003 δεν δίνεται ούτε και αυτή η κουτσουρεμένη επιχορήγηση την οποία προέβλεπε ο νόμος 2084/92. Και εξ αυτού του λόγου το χρέος του κράτους προς το Ι.Κ.Α. ανέρχεται στο ποσό των 2.000.000.000 ευρώ. Από την άλλη μεριά τα ελλείμματα που παρουσιάζει ο κλάδος ασθένειας του Ι.Κ.Α. είναι εξόχως ανησυχητικά και απ’ ότι φαίνεται επιδοτούνται σταθερά και κάθε χρόνο από τους άλλους κλάδους.
     Το έλλειμμα το 2003 ήταν 330.000.000 ευρώ, έφθασε 507.000.000 το 2004 και 676.000.000 το 2005 και το 2006 φθάνει τα 826.000.000 ευρώ. 
     Την τελευταία περίοδο βιώνουμε ένα τσουνάμι κυριολεκτικά επιθέσεων κατά των εργασιακών δικαιωμάτων τα οποία οι εργαζόμενοι σε όλο τον κόσμο απέκτησαν με μακροχρόνιους αγώνες και ποταμούς αίματος. Κάτω από την επέλαση της νεοφιλελεύθερης καπιταλιστικής παγκοσμιοποίησης που και τα δυο κόμματα εξουσίας αποδέχονται και εφαρμόζουν στον έναν ή τον άλλον βαθμό, το κράτος πρόνοιας ισοπεδώνεται. Τίποτα δεν μένει όρθιο, οκτάωρο, πενθήμερο, ασφαλίσεις, μισθοί, σύνταξη, σταθερή και μόνιμη εργασία. Η πρόφαση είναι ότι δεν μπορούν να υπάρχουν ρετιρέ ότι όλοι πρέπει να κατέβουν στην ουσία στο υπόγειο. Κανείς δεν πρέπει να είναι ασφαλής. Όλοι και ιδίως οι νέοι και οι νεοπροσλαμβανόμενοι, πρέπει να αισθάνονται ότι ο πέλεκυς της απόλυσης επικρέμεται πάνω από το κεφάλι τους για να προσαρμόζονται και να συμπεριφέρονται ανάλογα, για να μη μιλούν, να μη διεκδικούν, να ξεχάσουν, συνδικάτα, αγώνες, κοινωνία αλληλεγγύης. Να ξεχάσουν το καλύτερο αύριο, την ποιότητα ζωής. 
     Που θα πάει ο κόσμος, αν συνεχίσουμε έτσι; Ποιος εργασιακός μεσαίωνας μας περιμένει και ιδιαίτερα τους νεώτερους. Δεν πρέπει να αντιδράσουμε πριν καταλήξουμε να πληρώνονται οι εργαζόμενοι με ένα δολάριο για δεκαέξι ώρες δουλειάς όπως γίνεται στην Κίνα; Για να μη φθάσουμε να στοιβάζονται οι εργάτες σαν σαρδέλες μέσα σε κουκέτες όπως γίνεται σε πολλά εργοστάσια της Ιαπωνίας που φεύγουν μόνο μια φορά την εβδομάδα μέσα από το εργοστάσιο;  Πριν καταντήσουμε στην εξαφάνιση κάθε πρόνοιας και αλληλεγγύης, όπως έγινε στη Νέα Ορλεάνη όπου όσοι γλίτωσαν από τον τυφώνα έμειναν πάνω στα κεραμίδια και στα δένδρα μια εβδομάδα χωρίς να βρίσκεται κάποιος να τους βοηθήσει, να τους μαζέψει να τους περιθάλψει. Δεν πρέπει να κινητοποιηθούμε πριν φθάσουμε στην κοινωνία των 2/3 που μπορεί να εξελιχθεί και σε κοινωνία του 1/3;
     Εμείς πιστεύουμε ότι ένας άλλος κόσμος είναι καλύτερος, ότι είναι εφικτός. Το ίδιο πιστεύουν και οι εργαζόμενοι που κατεβαίνουν στους δρόμους, χθες, σήμερα και θα κατέβουν και αύριο, μεθαύριο στην πανελλαδική απεργία της 14ης του Δεκέμβρη.
     Η δική μας άποψή είναι ότι κεντρικά ζητήματα της κοινωνικής προστασίας και της κοινωνικής πολιτικής θα πρέπει να είναι η σταθερή και πλήρης απασχόληση, η προοδευτική φορολογική μεταρρύθμιση, η κοινωνική προστασία με την καθιέρωση μιας χάρτας κοινωνικών εγγυήσεων που θα καταγράφει τις υποχρεώσεις του κράτους απέναντι στους πολίτες. 
     Η θέσπιση του ελάχιστου εγγυημένου εισοδήματος από το κράτος. Η χρηματοδότηση της κοινωνικής ασφάλισης. Η αναβάθμιση των κοινωνικών δαπανών για την υγεία, την παιδεία, την πρόνοια, ώστε να μην απαξιώνεται το εργατικό εισόδημα λόγω της εξάρτησης από τον ιδιωτικό τομέα. Και ως  άμεσα μέσα για την προώθηση αυτών των πολιτικών, προτείνονται η καθιέρωση του 35ωρου χωρίς μείωση των αποδοχών και χωρίς ελαστικότητα και ευελιξία, η στήριξη ενός ικανοποιητικού επιπέδου διαβίωσης όλων των ανέργων που αποτρέπει την μετατροπή τους σε κοινωνικά αποκλεισμένους, τους διατηρεί ενεργούς στην αγορά εργασίας και ενισχύει την κατανάλωση. 
     Η αύξηση του επιδόματος της ανεργίας στο 80% του μισθού του ανειδίκευτου εργάτη, η επιμήκυνση του χρόνου χορήγησής του και η συνταξιοδοτική κάλυψη του χρόνου ανεργίας. Η εξομοίωση της αποζημίωσης λόγω απόλυσης του εργάτη με αυτή του υπαλλήλου. Η καθιέρωση της τριμερούς χρηματοδότησης στο ασφαλιστικό σύστημα στη βάση του 2/9 οι εργαζόμενοι, 3/9 το κράτος και 4/9 ο εργοδότης. Η επανασύνδεση των κατωτέρων συντάξεων με τα είκοσι ημερομίσθια του ανειδίκευτου εργάτη. Οι ουσιαστικές αυξήσεις των μισθών και δη των κατώτατων με ρυθμούς που θα ξεπερνούν τον πληθωρισμό και την αύξηση της παραγωγικότητας και θα είναι τέτοιου ύψους που θα στοχεύουν στη σύγκλιση με τα ευρωπαϊκά δεδομένα εντός πενταετίας.
     Εμείς νομίζουμε ότι εν τέλει θα πρέπει να εφαρμοστούν πολιτικές που στο επίκεντρό τους θα έχουν την αναδιανομή του εθνικού εισοδήματος υπέρ των εργαζομένων και των συνταξιούχων ώστε να αλλάξει αυτή η ζοφερή εικόνα της εισοδηματικής ανισότητας, της ανεργίας, της φτώχειας, του κοινωνικού αποκλεισμού και της μετάβασης στην κοινωνία του 1/3.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στον κατάλογο των ομιλητών. 
     Να υπενθυμίσω ότι οι πρώτοι τέσσερις ομιλητές θα μιλήσουν από οκτώ λεπτά.
     Η κ. Κόρκα έχει το λόγο.
     ΑΘΗΝΑ ΚΟΡΚΑ-ΚΩΝΣΤΑ: Κυρίες και κύριοι συνάδελφοι, συζητάμε για τον Κοινωνικό Προϋπολογισμό του 2005 ο οποίος απεικονίζει την προσπάθεια που κάνει η Κυβέρνηση της Νέας Δημοκρατίας για εξυγίανση και επίτευξη διαρθρωτικών μεταρρυθμίσεων στον τομέα της κοινωνικής πολιτικής. Με τον Κοινωνικό Προϋπολογισμό του 2005 παρουσιάζεται η κατάσταση στον τομέα της κοινωνικής προστασίας και συνοχής, αναδεικνύεται ο κοινωνικός της χαρακτήρας με τις παρεμβάσεις για μία πιο δίκαιη αναδιανομή του εισοδήματος και για την ενίσχυση των οικονομικά ασθενέστερων κοινωνικών τάξεων, ανακουφίζοντας τις ευπαθείς ομάδες. 
     Η κοινωνική πρόνοια αποτελεί το σύνολο των παροχών και των μέτρων που αναφέρονται σε ευπαθείς κοινωνικές ομάδες και έχουν ως στόχο τη μείωση της ανισότητας αυτών των ομάδων σε σχέση με τον υπόλοιπο πληθυσμό. Οι προνομιακές παροχές είναι μη ανταποδοτικού χαρακτήρα και μπορεί να βαρύνουν τον κρατικό προϋπολογισμό, αλλά καταδεικνύουν το δείκτη αξιολόγησης της κοινωνικής ευαισθησίας της πολιτείας και συνεπώς της Κυβέρνησης.
     Η κακή διαχείριση του δημοσίου χρήματος από τις προηγούμενες κυβερνήσεις έφερε πάμπολλα προβλήματα, τα οποία κληρονόμησε η σημερινή Κυβέρνηση. Έχουν αναφερθεί πάμπολλες φορές. Εγώ θα σταθώ μόνο επιγραμματικά: υψηλότατο δημόσιο χρέος, έλλειμμα, φέτος πρέπει να δοθούν για τοκοχρεολύσια τόσα χρήματα όσα για όλα τα ασφαλιστικά ταμεία μαζί. Σήμερα απαιτούνται σημαντικές παρεμβάσεις και κοινωνικές μεταρρυθμίσεις. Αυτές υλοποιεί η Κυβέρνηση. Παρά τη δύσκολη κατάσταση και εξ αιτίας των λανθασμένων πολιτικών του παρελθόντος, η Κυβέρνηση και συγκεκριμένα το Υπουργείο Απασχόλησης και Κοινωνικής Προστασίας προσπαθούν στοχευμένα να ενισχύσουν τους χαμηλόμισθους, τους χαμηλοσυνταξιούχους, καθώς και τις ευπαθείς κοινωνικές ομάδες.
     Ο Προϋπολογισμός του 2005 σε σχέση με αυτόν του 2004 παρουσιάζει αύξηση 7,19%, συμβάλλοντας με αυτόν τον τρόπο στην περαιτέρω χρηματοδότηση των κοινωνικών δαπανών. Περιλαμβάνει όλα τα ποσά που διατίθενται για την κοινωνική προστασία, για την κοινωνική ασφάλιση, καθώς και για την υγεία και για την πρόνοια του ελληνικού λαού. Η αύξηση των ασφαλιστικών εισφορών, η αύξηση του ποσού των προσόδων περιουσίας, καθώς και η αύξηση των κοινωνικών πόρων προκάλεσαν την αύξηση των εσόδων της κοινωνικής ασφάλισης του 2005. Όμως από την άλλη η αύξηση του αριθμού των δικαιούχων κοινωνικών παροχών και η αναπροσαρμογή του ύψους των παροχών δημιουργούν αύξηση των εξόδων.
     Ειδικότερα η πορεία των οικονομικών μεγεθών των οργανισμών κοινωνικής ασφάλισης, κύριας ασφάλισης, επικουρικής, ασθένειας και πρόνοιας και λοιπών παροχών είναι πλεονασματική, με αποτέλεσμα την υπερκάλυψη των ελλειμμάτων ιδιαίτερα των κλάδων των συντάξεων. Τα έσοδα των φορέων κοινωνικής ασφάλισης παρουσιάζουν αύξηση σε σχέση με το 2004, ενώ παράλληλα τα έξοδα παρουσιάζουν επίσης αύξηση.
     Οι συντάξεις που υπάγονται στο Υπουργείο Απασχόλησης και Κοινωνικής Προστασίας, Ι.Κ.Α., Ο.Γ.Α., Τ.Σ.Α., Ταμείο Η.Σ.Π.Α., Εθνικής Τράπεζας, Αγροτικής, Ε.Τ.Β.Α., Ο.Τ.Ε. παρουσιάζουν αύξηση. Οι συντάξεις άλλων φορέων κοινωνικής ασφάλισης που υπάγονται σε άλλα Υπουργεία παρουσιάζουν αύξηση 35% σε σχέση με το 2004, δηλαδή των Αναπήρων Πολέμου, Μετοχικού Ταμείου Στρατού, Ταμείου Ναυτικών, Αεροπορίας, ΕΛ.Γ.Α., Ταμείο Πολιτικών Υπαλλήλων κ.λπ.
     Συνοπτικά η μέση μηνιαία σύνταξη είναι ανώτερη από το παρελθόν, καθώς η αύξηση στους μισθούς επηρεάζει ανάλογα και τις συντάξεις σημαντικού αριθμού συνταξιούχων, λόγω αναπροσαρμογής.
     Αναφορικά με τους κοινωνικούς πόρους, θέλω να πω ότι το 2005 αυξήθηκαν. Οι παροχές ασθενείας, οι οποίες αναφέρονται σε ιατροφαρμακευτική και νοσοκομειακή περίθαλψη, σε επιδόματα ασθενείας, ατυχημάτων και υλικές παροχές, παρουσιάζονται, επίσης, αυξημένες. Οι παροχές πρόνοιας, οι οποίες αφορούν τα εφάπαξ βοηθήματα, το ΕΚΑΣ, καθώς και άλλα χρηματικά ποσά, αυξήθηκαν, επίσης, κατά 340.000.000  ευρώ σε σχέση με το 2004.
     Κυρίες και κύριοι συνάδελφοι, η Κυβέρνηση της Νέας Δημοκρατίας δείχνει για άλλη μια φορά την ευαισθησία που τη διακατέχει, ενισχύοντας τους οικονομικά ασθενέστερους από τον πληθυσμό της χώρας και προσπαθώντας ταυτόχρονα να επιλύσει τα συσσωρευμένα προβλήματα από το παρελθόν, κάνοντας ρυθμίσεις και παρεμβάσεις σε πάρα πολλούς τομείς που αφορούν μεγάλες και πολλές πληθυσμιακές ομάδες. Για παράδειγμα: Τους αγρότες και τους μικροεπαγγελματίες, με τη ρύθμιση για τα πανωτόκια, ώστε να μην ταλαιπωρούνται άλλο οι συμπολίτες μας, να μη διαλύονται και μπαίνει το χρέος γάγγραινα σε τόσες οικογένειες, όπως έγινε στο παρελθόν. Τους πολύτεκνους, με τις ρυθμίσεις και τις ελαφρύνσεις που προβλέπονται γι’ αυτούς.
     Η Κυβέρνηση της Νέας Δημοκρατίας, αυξάνοντας τους κοινωνικούς πόρους, διαθέτει αντίστοιχα ποσά για κοινωνικές υπηρεσίες, κοινωνική ασφάλεια και συνοχή. Ακόμα, διασφαλίζοντας τους πόρους για την υγεία και την πρόνοια, προωθείται η βελτίωση του όλου συστήματος της υγείας που παρέχεται στους πολίτες, με την παράλληλη στήριξη των ατόμων με ειδικές ανάγκες. Να υπενθυμίσω την καθιέρωση Kάρτας Aναπηρίας. 
     Φυσικά, οφείλω να θυμίσω ότι με προσωπική απόφαση του Πρωθυπουργού Κώστα Καραμανλή, εκτός από την κατάργηση της εισφοράς υπέρ του Λ.Α.Φ.Κ.Α., επιστρέφονται και τα χρήματα των εισφορών αναδρομικά στους συνταξιούχους, σε εκείνους δηλαδή που «απομυζήθηκαν» -να μου επιτραπεί η έκφραση- τα προηγούμενα χρόνια.
     Επιπρόσθετα, η δέσμευσή μας για τη στήριξη των χαμηλόμισθων, των αγροτών, των χαμηλοσυνταξιούχων, καθώς και των άλλων ευπαθών ομάδων γίνεται πραγματικότητα με την αύξηση της βασικής σύνταξης του Ο.Γ.Α., την αύξηση των επιχορηγήσεων στα ασφαλιστικά ταμεία, πάρα πολλά από τα οποία παρελήφθησαν υπερχρεωμένα και καταχρεωμένα από τις κυβερνήσεις του ΠΑ.ΣΟ.Κ..
     Στον Kοινωνικό Προϋπολογισμό του 2005 συμπεριλήφθησαν επιδόματα και βοηθήματα για τον ΕΛ.Γ.Α., τον Ο.Α.Ε.Δ., επιδόματα μητρότητας, ανεργίας, οικογενειακά επιδόματα, επίδομα τρίτου παιδιού, επίδομα ισόβιας σύνταξης στην πολύτεκνη μάνα. 
     Θα ήθελα να θυμίσω για λίγο το πρόσφατο νομοθέτημα που έφερε η Κυβέρνηση της Νέας Δημοκρατίας, που ρύθμισε συνταξιοδοτικά ζητήματα, αλλά ταυτόχρονα προβλέπει αύξηση της βασικής σύνταξης για τα 2005 κατά 4% στους συνταξιούχους του δημοσίου. 
     Είναι οπωσδήποτε, επίσης, ένδειξη κοινωνικής ευαισθησίας –και το λέω αυτό, για να σταθώ στην κυρία συνάδελφο που είπε ότι η Κυβέρνηση είναι κοινωνικά ανάλγητη- η καταβολή της σύνταξης στα ορφανά και από 2 γονείς, παιδιά, όταν είναι ανήλικα μέχρι δεκαοκτώ χρονών, ή τα παιδιά που σπουδάζουν μέχρι είκοσι τεσσάρων χρονών, τη λήψη της σύνταξης στις χήρες με ανήλικα παιδιά, κάτω από σαράντα ετών, τη ρύθμιση, όταν ένας γονιός βρίσκεται στη φυλακή, και άλλα θέματα σοβαρά που διευθετήθηκαν, όπως και τις ρυθμίσεις για τέκνα με ειδικές ανάγκες, τη συνταξιοδότηση των παντελώς τυφλών και παραπληγικών με το επίδομα της τυφλότητας, πέρα από την πλήρη σύνταξη, και ένα ποσοστό 40% του βασικού μισθού του Λοχαγού. Όλα αυτά αποτελούν δείγματα ουσιαστικού ενδιαφέροντος της Κυβέρνησης της Νέας Δημοκρατίας στις αδικημένες κοινωνικές ομάδες. 
     (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Οι κυρίες και κύριοι συνάδελφοι του ΠΑ.ΣΟ.Κ. που  προηγήθησαν είπαν: «Θα έπρεπε να είχατε δώσει περισσότερα χρήματα.» Ε, θα ρωτήσω το εξής: Μεταχρονολογημένη ευαισθησία ονομάζεται αυτό; Διότι όλα αυτά τα χρόνια είχατε κατάφορα αδικήσει αυτές τις κατηγορίες πολιτών. Δυόμισι εκατομμύρια Έλληνες συμπολίτες μας κάτω από τα όρια της φτώχειας πότε δημιουργήθηκαν; Επί δικών σας κυβερνήσεων. Οι έξι φτωχότερες περιφέρειες της Ευρωπαϊκή Ένωσης να είναι ελληνικές, πότε δημιουργήθηκαν; 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Λίγο την ανοχή σας θέλω, κύριε Πρόεδρε. 
     Έφτασε η Ελλάδα στο χαμηλότερο σημείο δημοσιονομικής ένδειας και φτώχειας. Έφτασε να είναι φτωχότερη σε όλους τους δείκτες. 
     Η βούληση της Κυβέρνησης, παρά τη δύσκολη κατάσταση της οικονομίας, είναι να γίνει η Ελλάδα ένα κράτος σύγχρονο, με ανθρωπιά και κοινωνική αλληλεγγύη.
     Χρειάζεται ενεργοποίηση όλων των δυνάμεων, συντονισμός και συνεργασία όλων των φορέων. Γι’ αυτό η Κυβέρνηση υιοθετεί μέτρα, ρυθμίσεις για την κατ’ ουσίαν κοινωνική πολιτική και όχι κατ’ επίφασιν για την οποία γίναμε μάρτυρες τα είκοσι τελευταία χρόνια, διότι είναι αποφασισμένη να δώσει λύσεις σε θέματα που αφορούν τον ελληνικό λαό και στην επίτευξη των δύσκολων στόχων για το καλό της κοινωνίας μας. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε, ήσασταν συνεπέστατη στο χρόνο σας.
     Ο κ. Χωρέμης έχει το λόγο.
     ΑΝΑΣΤΑΣΙΟΣ ΧΩΡΕΜΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, μετά την κατάρρευση του κρατικού προϋπολογισμού του 2005 και κατά συνέπεια την αδυναμία εκτέλεσης και την ελλειμματικότητα του Κoινωνικού Προϋπολογισμού του 2005 που συζητάμε σήμερα με μία απολογιστική διαδικασία, που δεν έχει σχέση με τη διαδικασία του προϋπολογισμού και παρά τη δήλωση πέρυσι της Κυβέρνησης ότι θα καταθέσει τον Κοινωνικό Προϋπολογισμό του 2005 το μήνα Μάρτιο -με μεγάλη δηλαδή καθυστέρηση- και μετά την κατάθεση του κρατικού προϋπολογισμού του 2006, η Κυβέρνηση αποκαλύπτεται πλήρως στα μάτια του ελληνικού λαού. Έκπληκτος πλέον, με έκδηλη την αγωνία, παρακολουθεί ο ελληνικός λαός την «οβιδιακή μεταμόρφωση», την αναστροφή του λόγου και κυρίως τις πρακτικές μιας κυβέρνησης και ενός πρωθυπουργού που ανήλθαν στην εξουσία με αθρόες υποσχέσεις, δεσμεύσεις και παροχές και λίγους μήνες αργότερα ξαναγύρισαν μ’ έναν απόλυτα κυνικό τρόπο στα πατρώα εδάφη του νεοαυταρχισμού και του νεοφιλελευθερισμού, στην κοινωνική ανισότητα και αδικία των πολιτικών του 1990-1993. 
     Παρακολουθεί ο ελληνικός λαός τον κ. Καραμανλή και την Κυβέρνησή του είκοσι μήνες μετά την ανάληψη της διακυβέρνησης, όχι μόνο να μην είναι συνεχιστής των πολιτικών του ΠΑ.ΣΟ.Κ., όπως είχαν υποσχεθεί, παραπλανώντας και υφαρπάζοντας την ψήφο των ελλήνων πολιτών, αλλά να εφαρμόζουν πολιτικές αυτής της πράγματι περιπετειώδους περιόδου 1990-1993 κατά τρόπο σκληρότερο με μεγαλύτερη αυθαιρεσία, με μία πρωτοφανή ταξικότητα, που δεν αναμένει κανείς από μία κυβέρνηση του 2005, γιατί πουθενά αλλού δεξιές κυβερνήσεις στην Ευρώπη δεν είναι τόσο απροκάλυπτα άδικες, μονομερείς, άνισες και ταξικές. 
     Η σημερινή Ελληνική Κυβέρνηση είναι αυτή που τοποθετείται με τόσο ωμό τρόπο εναντίον των εργαζομένων, εναντίον του ανέργου, εναντίον του αγρότη, υπέρ του μεγάλου επιχειρηματικού κεφαλαίου και των απόψεων του επιχειρηματικού κόσμου, χωρίς να δώσει τη δυνατότητα στους εκπροσώπους των εργαζομένων σ’ όλους τους κοινωνικούς φορείς να διατυπώσουν έναν κοινωνικό διάλογο που να έχει αντίκρισμα και να επηρεάζει την οικονομική, αναπτυξιακή, εισοδηματική και συνολικά κοινωνική πολιτική της Κυβέρνησης.
     Η Κυβέρνηση σήμερα με την πολιτική και τις πρακτικές της υπονομεύει το μέλλον του κοινωνικού, ασφαλιστικού συστήματος της χώρας. Το νοικοκύρεμα που υποσχέθηκε προεκλογικά, για τα ασφαλιστικά ταμεία, οδήγησε από τους πρώτους μήνες στη μείωση των εσόδων τους, στην αύξηση της εισφοροδιαφυγής, αλλά και στη δυσανάλογα μεγάλη αύξηση των δαπανών της ιατρικής, φαρμακευτικής περίθαλψης.
     Ο κρατικός προϋπολογισμός του 2006, σε ό,τι αφορά τη χρηματοδότηση των ταμείων, υπολείπεται κατά 1,5 δις ευρώ σε σχέση με τους θεσμοθετημένους πόρους και τις υποχρεώσεις του κράτους απέναντι στο σύστημα κοινωνικής ασφάλισης. 
     Παράλληλα, η ασφαλιστική μεταρρύθμιση που ξεκίνησε από το ΠΑ.ΣΟ.Κ. με την μετατροπή του Ο.Γ.Α. σε ταμείο κύριας ασφάλισης και συνεχίστηκε με το μίνι ασφαλιστικό και τους νόμους 3029 και 3232, εγκαταλείπεται. Πολλές διατάξεις των νόμων αυτών δεν εφαρμόζονται και η πορεία ενίσχυσης του συστήματος κοινωνικής ασφάλισης ανακόπτεται. 
     Η ενοποίηση των ταμείων κύριας ασφάλισης, αλλά και η ομαδοποίηση των επικουρικών ταμείων που προβλέπεται με το ν. 3029/2002 έχει εγκαταλειφθεί. 
     Την ίδια στιγμή, με ευκαιριακού χαρακτήρα επιλογές, πολιτικά ανεύθυνες και κοινωνικά επιζήμιες στο χώρο των τραπεζών και των Δ.Ε.Κ.Ο., η Κυβέρνηση επιβαρύνει υπέρμετρα τα ταμεία και κυρίως το Ι.Κ.Α.. Ήδη με τις νομοθετικές παρεμβάσεις της Κυβέρνησης για το ασφαλιστικό των τραπεζών και το πρόγραμμα εθελουσίας εξόδου στον Ο.Τ.Ε., τα ασφαλιστικά ταμεία, και κυρίως το Ι.Κ.Α., θα επιβαρυνθούν υπέρμετρα μ’ ένα ποσό περίπου των 600.000.000 ευρώ, ετησίως.
     Είναι μια πολιτική ανεύθυνη, ευκαιριακή, σε βάρος των ασθενέστερων οικονομικά ομάδων του πληθυσμού και προς όφελος των τραπεζιτών και όσων καραδοκούν να αγοράσουν επιχειρήσεις του ευρύτερου δημόσιου τομέα σε τιμή ευκαιρίας.
     Η αδιαφορία συνεπώς και η ανικανότητα της Κυβέρνησης να εφαρμόσει τους νόμους από τη μία πλευρά και από την άλλη οι ανεύθυνες επιλογές της στο θέμα των Ταμείων των Δ.Ε.Κ.Ο. και των τραπεζών οδηγούν στην αποδόμηση του συστήματος κοινωνικής ασφάλισης. Έτσι η ίδια η Κυβέρνηση, με αυτή την ανευθυνότητα, δημιουργεί συνθήκες για νέες παρεμβάσεις ταμειακού χαρακτήρα, αντίστοιχες της περιόδου 1990-1993, δηλαδή για νέα σκληρά, έκτακτα μέτρα, που θα επιβαρύνουν ασφαλώς όλους τους Έλληνες και ιδιαίτερα τους οικονομικά ασθενέστερους. 
     Ο περιορισμός της εισφοροδιαφυγής και ταυτόχρονα η προσπάθεια, με σχέδιο και πρόγραμμα, για συνεχή αναδιανομή του πλούτου, για ανάπτυξη, για διεύρυνση της απασχόλησης και για την αντιμετώπιση του έντονου δημογραφικού προβλήματος αποτελούν για μας στο ΠΑ.ΣΟ.Κ., για τον Πρόεδρό του τον Γιώργο Παπανδρέου, για τα στελέχη του, για όλους μας, βασικές πολιτικές προκειμένου να δημιουργηθεί στέρεα βάση για το μέλλον του ασφαλιστικού συστήματος. 
     Σε αντίθεση με αυτές τις αντιλήψεις και επιλογές μας, οι νεοφιλελεύθερες πολιτικές που βιώνουμε σήμερα από την πολιτική που ασκεί η Κυβέρνηση, που στρέφονται ενάντια στο εισόδημα των εργαζομένων και των συνταξιούχων, καμία απολύτως προοπτική βιωσιμότητας δεν πρόκειται να δημιουργήσουν. 
     Η Νέα Δημοκρατία προεκλογικά, με έναν άκρατο και πρωτοφανή λαϊκισμό, προσπάθησε να απαξιώσει το κοινωνικό έργο του ΠΑ.ΣΟ.Κ.. Λίγους μήνες αφότου ανέλαβε τη διακυβέρνηση της χώρας εγκατέλειψε τη μία μετά την άλλη τις προεκλογικές της δεσμεύσεις και υποσχέσεις. Οι αυξήσεις-«ψίχουλα» του 2004 των 30 ευρώ το μήνα στο Ε.Κ.Α.Σ. και στις αγροτικές συντάξεις αντικαταστάθηκαν με τα πραγματικά ψίχουλα των 8 και 12 ευρώ το μήνα, αντίστοιχα, για το 2005. Διανύουμε το δεύτερο χρόνο της διακυβέρνησης από τη Νέα Δημοκρατία και αυτή η άδικη εισοδηματική πολιτική που ασκείται σε βάρος των χαμηλοσυνταξιούχων προκύπτει εμφανώς από τις αυξήσεις στις συντάξεις για ένα εκατομμύριο διακόσιες πενήντα χιλιάδες χαμηλοσυνταξιούχους, που θα είναι της τάξης του 3% με 5%, όταν την τελευταία πενταετία οι αυξήσεις ήταν 15% έως 30% για το Ε.Κ.Α.Σ. και 10% με 30% για τις αγροτικές συντάξεις. Τα 230 ευρώ στο Ε.Κ.Α.Σ. και τα 330 ευρώ στη βασική αγροτική σύνταξη, που υποσχέθηκε η Νέα Δημοκρατία, δεν τα θυμούνται πλέον ούτε ο κ. Καραμανλής, ούτε τα κυβερνητικά στελέχη. Αυτή είναι η διαφορά στις πολιτικές μας. Γιατί πώς αλλιώς να δικαιολογηθεί το γεγονός ότι σήμερα το 75% των Ελλήνων αντιδρά στην οικονομική πολιτική της Κυβέρνησης, απορρίπτει τα οικονομικά μέτρα και δηλώνει, όχι απλά και μόνον αντίθετο προς την οικονομική και κοινωνική πολιτική της Κυβέρνησης, αλλά και βαθιά και αθεράπευτα απογοητευμένο, χωρίς πίστη, χωρίς ελπίδα, χωρίς προοπτική; Θα έπρεπε κανονικά ο κύριος Πρωθυπουργός και η ηγεσία του Υπουργείου Απασχόλησης και τα κυβερνητικά στελέχη να νιώσουν την ανάγκη για εξηγήσεις γι’ αυτή την πολιτική εις βάρος των χιλιάδων χαμηλοσυνταξιούχων, εξηγήσεις προκειμένου να δικαιολογήσουν, αλλά και να διατηρήσουν, αν μπορούν, την ίδια την νομιμοποιητική και δημοκρατική βάση της διακυβέρνησης και των επιλογών τους. Αντί αυτών των εξηγήσεων, η Κυβέρνηση συνεχίζει να αντιπολιτεύεται την αντιπολίτευση, να αντιπολιτεύεται το «κακό» ΠΑ.ΣΟ.Κ., στο οποίο φορτώνει όλα τα προβλήματα, ισχυριζόμενη ότι βρήκε άδεια ταμεία και μια κοινωνική πολιτική που έγινε με δανεικά. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Για μισό λεπτό ζητώ την ανοχή σας, κύριε Πρόεδρε. 
     Η αλήθεια όμως είναι εντελώς διαφορετική. Το ΠΑ.ΣΟ.Κ. είχε τη δυνατότητα να ασκήσει αυτή την κοινωνική πολιτική γιατί είχε μέσο ετήσιο ρυθμό ανάπτυξης 4,5% και σήμερα έχει πέσει στο 3,6%, γιατί η μέση ετήσια αύξηση των εσόδων του τακτικού προϋπολογισμού ήταν 11,2%, ενώ σήμερα είναι μόλις 4,8%, μετά από την αποδιάρθρωση των ελεγκτικών μηχανισμών και τη συνολικότερη οικονομική πολιτική της Νέας Δημοκρατίας. Γιατί το ΠΑ.ΣΟ.Κ. διαθέτει πολιτικές που στοχεύουν να ωφελήσουν τους πολλούς και όχι τους λίγους, μέσω των μεταρρυθμίσεων που επιχειρεί η Κυβέρνηση. Γιατί το ΠΑ.ΣΟ.Κ. παρέδωσε πλεονασματικό το ΙΚΑ, μετά από πολλές δεκαετίες. Γιατί έγινε αύξηση της περιουσίας των ασφαλιστικών ταμείων, γιατί υπήρξε ένα σύστημα κοινωνικής ασφάλισης που καλύπτει όλους τους Έλληνες, ένα νομοθετικό πλαίσιο που η εφαρμογή του οδηγεί στη πραγματική μεταρρύθμιση, όχι για τους λίγους, όπως είπα, αλλά με όρους κοινωνικής δικαιοσύνης και βιώσιμης προοπτικής. Στο τέλος του 2003 είχαμε πλεόνασμα στην κύρια ασφάλιση 898.000.000, 416.000.000 στην επικουρική, 199.000.000 στον κλάδο ασθένειας, στον τομέα πρόνοιας, και σύνολο πλεονάσματος 1,8 δισ. στο σύνολο των Ταμείων. 
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, ολοκληρώστε παρακαλώ. 
     ΑΝΑΣΤΑΣΙΟΣ ΧΩΡΕΜΗΣ:  Όλα αυτά δεν είναι κοινωνική πολιτική με δανεικά. Ούτε βέβαια παραδόθηκαν άδεια ταμεία, όπως θέλει να δηλώνει η ηγεσία του Υπουργείου και η Κυβέρνηση, προκειμένου να εξυπηρετήσει επικοινωνιακές ανάγκες και να μεταθέσει τις μεγάλες της ευθύνες.
     Και εμείς που έχουμε συνδεθεί στη συνείδηση του ελληνικού λαού με τη δημιουργία του κοινωνικού κράτους στη χώρα μας, που έχουμε συνδεθεί με θεσμούς που κορόιδευε και υπονόμευε η δεξιά παράταξη επί χρόνια, όπως τα Κ.Α.Π.Η. και η «βοήθεια στο σπίτι», εμείς που αλλάξαμε τον κοινωνικό χάρτη και τον κοινωνικό πολιτισμό στην Ελλάδα, νοιώθουμε υποχρεωμένοι να απολογηθούμε σε όλους τους Έλληνες πολίτες επειδή αυτά που φτιάξαμε θα θέλαμε να είναι πολύ περισσότερα, να είναι πολύ καλύτερα και θα θέλαμε να υπάρξει απόλυτη επάρκεια του κοινωνικού ασφαλιστικού συστήματος και του εθνικού συστήματος. Θα θέλαμε να μην υπάρχουν κενά, να μην υπάρχουν παράπονα και αδυναμίες.  Γι’ αυτό δεν θα συναινέσουμε στην πολιτική της Νέας Δημοκρατίας, δεν θα συναινέσουμε σε μία πολιτική που εγκαταλείπει το κοινωνικό σύστημα ασφάλισης που με απορυθμιστικές παρεμβάσεις οξύνει αντί να επιλύει τα προβλήματα και είμαστε διαμετρικά αντίθετοι. 
     Ευχαριστώ πάρα πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ο κ. Κωστόπουλος έχει το λόγο.
     ΑΠΟΣΤΟΛΟΣ ΚΩΣΤΟΠΟΥΛΟΣ:  Κύριε Πρόεδρε, κύριοι Υπουργοί, κυρίες και κύριοι συνάδελφοι, ο Κοινωνικός Προϋπολογισμός έτους 2005 που συζητάμε σήμερα αποτυπώνει ξεκάθαρα και με σαφήνεια τόσο τις προεκλογικές πολιτικές δεσμεύσεις της Νέας Δημοκρατίας για τη δημιουργία ενός στέρεου και κοινωνικά δίκαιου κράτους πρόνοιας, φροντίδας και μέριμνας για κάθε συμπολίτη μας, όσο και τις στοχευμένες πολιτικές δράσεις της διακυβέρνησης και ιδιαίτερα την εκπεφρασμένη βούληση του Πρωθυπουργού Κώστα Καραμανλή για τη διεύρυνση και ενδυνάμωση των δομών, των υπηρεσιών, των διαδικασιών και την αποτελεσματική ενίσχυση των θεσμών του κοινωνικού κράτους, έτσι ώστε να εξασφαλίζονται στον κάθε πολίτη ίσες ευκαιρίες, υψηλού επιπέδου υπηρεσίες στην υγεία, στην παιδεία, στην πρόνοια, στις συντάξεις, την απασχόληση και την ασφάλιση.
     Οι μέχρι σήμερα νομοθετικές πρωτοβουλίες της Κυβέρνησης της Νέας Δημοκρατίας όπως, καταπολέμηση της γραφειοκρατίας, ρυθμίσεις πανωτοκίων, αγροτικών χρεών, χρεών επιχειρήσεων, Ο.Τ.Α. και εργαζομένων, φορολογικές ελαφρύνσεις, απλούστευση διαδικασιών, ρυθμίσεις συνταξιοδοτικών εκκρεμοτήτων, κατάργηση και επιστροφή κρατήσεων του Λ.Α.Φ.Κ.Α., ρυθμίσεις ασφαλιστικού συστήματος τραπεζών, αλλαγή του καθεστώτος εργασιακών σχέσεων με τη δημιουργία ευέλικτων μορφών απασχόλησης, ενίσχυση του θεσμού της διαδοχικής ασφάλισης, αναδιοργάνωση και αναβάθμιση του Ο.Α.Ε.Δ., βελτίωση των υπηρεσιών των νοσοκομείων και ορθολογικοποίηση της οικονομικής διαχείρισης του συστήματος υγείας με παράλληλη διασφάλιση ισότιμης πρόσβασης των ασθενών και αξιοπρεπούς ιατροφαρμακευτικής περίθαλψης, ιδιαίτερα με την άμεση πρόσβαση στα νοσοκομεία και την κατάργηση της αναποτελεσματικής λίστας φαρμάκων, δεν κάνουν τίποτα άλλο -όλες οι παραπάνω ενδεικτικά αναφερόμενες νομοθετικές πρωτοβουλίες της Κυβέρνησης της Νέας Δημοκρατίας που έγιναν με τόλμη και κοινωνική ευαισθησία και υλοποιούνται σήμερα- παρά να βάζουν τέλος στο αίσθημα ανασφάλειας και αβεβαιότητας των συμπολιτών μας που μέχρι χθες ζούσαν με την εφιαλτική σκέψη πως δεν θα βρουν, όταν χρειαστούν, τις υπηρεσίες του κράτους και τις απαραίτητες κοινωνικές ενισχύσεις και παροχές. 
     Αδιαπραγμάτευτος στόχος της κοινωνικής πολιτικής της διακυβέρνησης της Νέας Δημοκρατίας είναι και αποδεικνύεται καθημερινά η καταγραφή, η ενίσχυση και η κοινωνική προστασία όλων των πραγματικά αδυνάτων κοινωνικά συμπολιτών μας και προπαντός, στο επίκεντρο της φιλελεύθερης πολιτικής επιλογής μας, είναι ο άνθρωπος και η οικογένεια. Αυτό  είναι απολύτως αυταπόδεικτο. Παρατηρώντας τα οικονομικά μεγέθη του κοινωνικού προϋπολογισμού που συζητάμε σήμερα, δηλαδή τις δαπάνες που διατίθενται για την κοινωνική ασφάλιση, την υγεία, την πρόνοια του ελληνικού λαού, αυτές ανέρχονται στο ποσό των 39.701.000.000 ευρώ και έναντι του 2004 είναι αυξημένες κατά 7,19% και σε απόλυτους αριθμούς 2.663.000.000 ευρώ. 
     Ειδικότερα, ποσό 18.433.000.000 ευρώ προέρχεται από τους Οργανισμούς Κοινωνικής Ασφάλισης ενώ ποσό ύψους 8.883.000.000 ευρώ προέρχεται από τον κρατικό προϋπολογισμό. Συνολικά δε οι δαπάνες του κοινωνικού προϋπολογισμού ανέρχονται στο 22,5% του Α.Ε.Π..
     Η Κυβέρνηση της Νέας Δημοκρατίας παρά τη δύσκολη δημοσιονομική συγκυρία, παρά το τεράστιο δημόσιο χρέος και τα ελλείμματα που κληρονόμησε, παρά την αύξηση του προϋπολογισμού των Υπουργείων Απασχόλησης και Υγείας σε ποσοστό 5,13% σε σχέση με το αντίστοιχο έτος του 2003, δεν παραγνωρίζει, δεν παραβλέπει και δεν ωραιοποιεί καταστάσεις, γιατί δυστυχώς έχουμε στη χώρα μας και φτώχεια και ακρίβεια και ανεργία και χρέη και ελλείμματα.
     Παρά ταύτα με ιδιαίτερη κοινωνική ευαισθησία, με περίσσευμα τόλμης και αποφασιστικότητας η Κυβέρνηση της Νέας Δημοκρατίας και συγκεκριμένα οι Υπουργοί Απασχόλησης και Κοινωνικής Προστασίας, Υγείας και Κοινωνικής Αλληλεγγύης προσεγγίζουν όλα τα θέματα των χαμηλόμισθων, των χαμηλοσυνταξιούχων και ευπαθών κοινωνικών ομάδων και αυτό, γιατί γνωρίζουν πως χωρίς κοινωνική πολιτική, προστασία, φροντίδα και ενίσχυση των αδυνάτων  δεν μπορεί να υπάρχει ούτε κοινωνική δικαιοσύνη, ούτε κοινωνική συνοχή.
     Οι αριθμοί των προϋπολογισμών όσο και αν εξωραΐζονται κρύβουν αδιάψευστες πραγματικότητες. Αυτές τις μέρες θα ακουστούν από το Βήμα αυτό από οικονομολογούντες αναλυτές, σχολιαστές και δημοσιογράφους και ευοίωνες και δυσάρεστες διαπιστώσεις. Δυστυχώς θα κυριαρχεί το άσπρο-μαύρο, κάτι που γίνεται και σήμερα, καθώς η Αντιπολίτευση μηδενίζει και εξορκίζει κάθε πρωτοβουλία.
     Το ζητούμενο όμως είναι ένα. Η πολιτική που σχεδιάζεται και εφαρμόζεται βοηθά τον τόπο, τη χώρα, τους πολίτες, όλους εμάς να βγούμε επιτέλους από τη μιζέρια ή δεν βοηθά; Και επειδή το από αρχαιοτάτων χρόνων λεχθέν υπό του Δημοσθένους «Δει δη χρημάτων και άνευ τούτων ουδέν εστί γενέσθαι των δεόντων» δεν έχει χάσει μέχρι σήμερα το εννοιολογικό και ουσιαστικό περιεχόμενο, προκύπτουν τα ερωτήματα: 
      Η σημερινή Κυβέρνηση, η Κυβέρνηση της Νέας Δημοκρατίας, επιδιώκει τη δημιουργία συνθηκών σταθερότητας και εμπιστοσύνης; Δρομολογεί τις αναγκαίες διαρθρωτικές τομές και μεταρρυθμίσεις; Οικοδομεί σταδιακά, βήμα-βήμα, ένα ανταγωνιστικό και δικαιοκρατούμενο κοινωνικό κράτος; Διαχειρίζεται με διαφάνεια και κοινωνικότητα το δημόσιο χρήμα; Αναδιαρθρώνει τις δημόσιες δαπάνες με στόχο την ρεαλιστική ενίσχυση του κοινωνικού χαρακτήρα του κράτους; 
     Οι απαντήσεις είναι σαφέστατα καταφατικές. Το καταδεικνύει και ο συζητούμενος σήμερα κοινωνικός προϋπολογισμός και θα το επικυρώσει στην ολότητά του και ο κρατικός προϋπολογισμός που θα συζητήσουμε μεθαύριο. Αναμφισβήτητα οι δαπάνες του προϋπολογισμού για την κοινωνική ασφάλιση, την υγεία και την πρόνοια, καίτοι είναι αυξημένες κατά 5,13% από τις περυσινές, εν τούτοις δεν λύνουν στο βαθμό που πρέπει και θέλουμε, το πρόβλημα της κοινωνικής μέριμνας και φροντίδας. Αυτό και μόνο καταδεικνύει πως η πολιτική και οικονομική διαχείριση, εδώ και τόσα χρόνια, όχι μόνο δεν στέριωσε ένα κοινωνικό κράτος αντάξιο των προσδοκιών και των προβλημάτων του κοινωνικού συνόλου, αντιθέτως μάλιστα διεύρυνε τις κοινωνικές ανισότητες και μεγιστοποίησε το πρόβλημα. 
     Μπροστά σε αυτήν την αδιάψευστη πραγματικότητα δεν μπορούμε να κλείνουμε τα μάτια και να επιρρίπτουμε τις ευθύνες ο ένας στον άλλον. Δυστυχώς υπάρχει και υφίσταται κοινωνικό έλλειμμα, όπως υπάρχουν και αντίστοιχες πολιτικές ευθύνες, κυρίες και κύριοι συνάδελφοι του ΠΑ.ΣΟ.Κ., που τόσα χρόνια διαχειριστήκατε, όπως διαχειριστήκατε, τις τύχες αυτού του τόπου. Αυτό όμως το δυσάρεστο κοινωνικό έλλειμμα δεν αντιμετωπίζεται, ούτε με δανεικά, ούτε με επιδόματα. Δεν απαξιώσαμε εμείς, κύριοι συνάδελφοι του ΠΑ.ΣΟ.Κ., το κοινωνικό σας έργο, όπως είπε προηγουμένως ο μόλις κατελθών από το Βήμα συνάδελφος. Το καταψήφισε ο ελληνικός λαός στις 7 Μαρτίου 2004.
     Κύριε Πρόεδρε, εάν η επιβίωση των αδυνάτων και αναξιοπαθούντων συμπολιτών μας εξαρτάται από τις δυνατότητες των πολιτικών να μοιράζουν ευκαιριακά επιδόματα και ενισχύσεις, εάν αυτές οι κοινωνικές ομάδες εξαναγκάζονται να ζητιανεύουν το δικαίωμα της φροντίδας και της μέριμνας του κράτους, τότε, κύριε Πρόεδρε, κύριε Υπουργέ, κυρίες και κύριοι συνάδελφοι, θα πρέπει να ομολογήσουμε, όλοι εδώ μέσα, πως σε καμία περίπτωση δεν θα λύσουμε αυτό το χρόνιο πρόβλημα. 
     Δεν μπορεί να λέγεται πως είχαμε ισχυρή και ανταγωνιστική οικονομία επί των κυβερνήσεων του ΠΑ.ΣΟ.Κ. Δεν μπορεί να υπερηφανευόμαστε απλώς γιατί συμμετέχουμε στην ευρωζώνη των ισχυρότερων κρατών της ενωμένης Ευρώπης και την ίδια στιγμή να καταμετράται στον τόπο μας, το 1/5 του πληθυσμού της χώρας να διαβιεί κάτω από το όριο της φτώχειας, να βολοδέρνει στην ανεργία, να μαστίζεται από την ακρίβεια, να ζητιανεύει επιδόματα, να απολαμβάνει κατώτατους μισθούς και συντάξεις 450 ευρώ μηνιαίως, να πνίγεται στη γραφειοκρατία των δημοσίων υπηρεσιών, να αναζητά εναγωνίως ένα νοσοκομειακό κρεβάτι όταν υπάρχει ανάγκη. Το σύστημα αυτό που κληρονόμησε ο ελληνικός λαός από την εικοσάχρονη πολιτική και οικονομική διαχείριση του ΠΑ.ΣΟ.Κ. δεν λέγεται ισχυρή οικονομία, δεν λέγεται κοινωνικό κράτος.  
     Σκεφτείτε  τι  κοινωνική πολιτική θα είχαμε, εάν σήμερα δεν δαπανούσαμε το 25% του Α.Ε.Π., δηλαδή κάπου 45.000.000.000 ευρώ για επιχορηγήσεις στις προβληματικές Δ.Ε.Κ.Ο. και για τους τόκους των δανείων. Αλήθεια θα ήταν ανάγκη τότε οι Έλληνες πολίτες να ζητιανεύουν επιδόματα και κρατικές ενισχύσεις; Ασφαλώς και όχι!
     Κυρίες και κύριοι συνάδελφοι, για μας, για τη Νέα Δημοκρατία, για την Κυβέρνηση Καραμανλή, κοινωνικό κράτος σημαίνει πως, η κοινωνική πολιτική πρέπει να είναι ταυτόσημη με το σύνολο και την ποιότητα των κοινωνικών υπηρεσιών, παιδείας, υγείας, κοινωνικής μέριμνας, πρόνοιας, ασφάλισης και των κρατικών και  κοινωνικών υποδομών, έτσι ώστε να δημιουργείται ένα ενιαίο πλαίσιο σιγουριάς και ασφάλειας, μέσα στο οποίο ο κάθε συμπολίτης μας να απολαμβάνει κοινωνικής καταξίωσης, αξιοπρεπούς διαβίωσης, ισότητας ευκαιριών και πολλές δυνατότητες δημιουργίας και προκοπής.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Επειδή τελειώνει ο χρόνος μου, κύριε Πρόεδρε, θα αναφερθώ μόνο σ’ ένα μέγεθος του Κοινωνικού Προϋπολογισμού.
     Κυρίες και κύριοι συνάδελφοι, οι ασφαλισμένοι για την κύρια σύνταξη στους φορείς κοινωνικής ασφάλισης στο δημόσιο στις 31.8.2004 ανέρχονταν σε τέσσερα εκατομμύρια τριακόσιες εβδομήντα δύο χιλιάδες και τριακόσια οκτώ άτομα εκ των οποίων τετρακόσιες τριάντα τέσσερις χιλιάδες επτακόσια πενήντα έξι άτομα είναι ασφαλισμένοι στο δημόσιο. Επίσης, στις 31.8.2004 οι συνταξιούχοι ανέρχονταν σε δύο εκατομμύρια πεντακόσιες εξήντα μία χιλιάδες  πεντακόσια ογδόντα τέσσερα άτομα εκ των οποίων  τριακόσιες εξήντα τρεις χιλιάδες εξακόσια πενήντα πέντε άτομα είναι συνταξιούχοι του δημοσίου. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
     ΑΠΟΣΤΟΛΟΣ ΚΩΣΤΟΠΟΥΛΟΣ: Κατά συνέπεια, η αναλογία εργαζομένων και συνταξιούχων στο δημόσιο είναι 1 προς 1,2. Στους ασφαλισμένους στους φορείς κοινωνικής ασφάλισης είναι 1 προς 1,7. Αντιλαμβάνεστε, κυρίες και κύριοι συνάδελφοι, ποια είναι η ευθύνη όλων μας εδώ μέσα και για το δημογραφικό, το ασφαλιστικό σύστημα και για την κοινωνική ασφάλιση. 
     Κύριε Πρόεδρε, τελειώνω λέγοντας ότι, σ’ ένα κοινωνικό κράτος δεν χωράνε κοινωνικές ανισότητες, αποκλεισμοί, οικολογικές καταστροφές. Μπροστά σ’ αυτά τα φαινόμενα δεν επιτρέπεται να διαμορφώνεται αμυντική πολιτική, αλλά δημιουργική αντιμετώπιση των δύσκολων προβλημάτων. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, ολοκληρώστε.
     ΑΠΟΣΤΟΛΟΣ ΚΩΣΤΟΠΟΥΛΟΣ: Τελειώνω, κύριε Πρόεδρε.
     Έχουμε ρητή εντολή από την πλειοψηφία του ελληνικού λαού να αλλάξουμε τα πράγματα, να μετατρέψουμε τις υπηρεσίες του κράτους από μηχανισμούς ταλαιπωρίας, σε αρωγό και συμπαραστάτη του κάθε πολίτη. Προχωρούμε ασυμβίβαστοι. 
     Θα ήταν παράλειψή μου, κύριε Πρόεδρε, εάν δεν έδινα συγχαρητήρια στους Υπουργούς Υγείας και Πρόνοιας, Απασχόλησης και Κοινωνικής Αλληλεγγύης, διότι πράγματι μας παρέδωσαν ένα κείμενο, στο οποίο με σαφήνεια και καθαρότητα, διαφαίνονται όλα τα έσοδα και όλες οι δαπάνες του Κοινωνικού Προϋπολογισμού έτους 2005.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Από τον Κοινοβουλευτικό Εκπρόσωπο του Κομμουνιστικού Κόμματος Ελλάδος κ. Κολοζώφ λάβαμε επιστολή που ορίζει ως Κοινοβουλευτικό Εκπρόσωπο για τη συζήτηση του Κοινωνικού Προϋπολογισμού τον συνάδελφο κ. Νικόλαο Γκατζή.
     Ο συνάδελφος κ. Χάϊδος έχει το λόγο.
     ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
     Κύριοι Υπουργοί, κύριοι συνάδελφοι, το επίπεδο του πολιτισμού μιας κοινωνίας και ο βαθμός προόδου μιας χώρας δεν μετρούνται μόνο με τους δείκτες της οικονομικής ανάπτυξης και της επιστημονικής εξέλιξης, ούτε προσδιορίζονται από το επίπεδο της ευμάρειας των λίγων. 
     Επειδή πάντων χρημάτων και αριθμών –θα συμπληρώσω- μέτρον άνθρωπος, η πραγματική πρόοδος και ο αληθινός πολιτισμός φαίνονται από τη δίκαιη ή όχι αναδιανομή του παραγόμενου πλούτου και από τον τρόπο που αντιμετωπίζονται οι ειδικές κατηγορίες πολιτών, όπως οι άνεργοι, οι ηλικιωμένοι, οι αναξιοπαθούντες και οι ασθενείς. Αυτές οι παγκόσμιες και διαχρονικές αλήθειες εξακολουθούν και σήμερα να καθιστούν επίκαιρες τις αρχές του ανθρωπισμού, της αλληλεγγύης και της κοινωνικής δικαιοσύνης, οι οποίες διέπουν τις ιδεολογικές διακηρύξεις των προοδευτικών πολιτικών σχηματισμών. 
     Δυστυχώς όμως, στον αντίποδα αυτής της πολιτικής λογικής υπάρχει και η συντηρητική αντίληψη που διαπνέεται από τον άκρατο ανταγωνισμό, την πλήρη απελευθέρωση των αγορών, την ιδιωτικοποίηση όλων των δραστηριοτήτων της κοινωνίας, την ενίσχυση των λίγων και οικονομικά ισχυρών παραγόντων και τον περιορισμό των εισοδημάτων των πολλών για να μειωθεί –λένε- το κόστος παραγωγής και να βελτιωθεί η οικονομική μεγέθυνση. 
     Από αυτήν τη λογική εμφορείται και η Νέα Δημοκρατία με αποτέλεσμα οι πολίτες και η πατρίδα επί δύο χρόνια να υφίσταται τις συνέπειες των επιλογών μιας Κυβέρνησης πολιτικά νεοφιλελεύθερης, διαχειριστικά ανεπαρκούς –υπενθυμίζω την απώλεια της γαλοπούλας- και λειτουργικά παλαιοδεξιάς, η οποία διαιρεί τους πολίτες, προσθέτει προβλήματα στην κοινωνία, αφαιρεί βασικές κατακτήσεις των εργαζομένων και πολλαπλασιάζει τα αδιέξοδα σ’ όλους τους τομείς. 
     Το μεγαλύτερο όμως, θύμα αυτής της πολιτικής, ο μεγάλος χαμένος αυτών των νεοφιλελεύθερων επιλογών της Νέας Δημοκρατίας είναι το κοινωνικό κράτος και ο προϋπολογισμός του 2005 είναι η πρώτη τραυματική βολή του κυβερνητικού αποσπάσματος εναντίον του. Για να αποδείξω του λόγου το αληθές θα καταθέσω στα Πρακτικά πίνακα που αποδεικνύει την για πρώτη φορά μείωση των κοινωνικών δαπανών σαν ποσοστό επί του Α.Ε.Π..
     (Στο σημείο αυτό ο Βουλευτής κ. Χρήστος Χάϊδος καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Έτσι όλοι οι τομείς του κοινωνικού κράτους δοκιμάζονται από τις περικοπές των κονδυλίων και σχεδόν όλες οι προεκλογικές δεσμεύσεις της Νέας Δημοκρατίας αναιρούνται με χαρακτηριστικότερες περιπτώσεις τις μηδαμινές αυξήσεις των συντάξεων του Ο.Γ.Α. και του Ε.Κ.Α.Σ..
     Όταν σας υπενθυμίζουμε ότι μ’ αυτόν τον ρυθμό των εξευτελιστικών αυξήσεων αθετείτε την υπόσχεσή σας για αυξήσεις 130 και 100 ευρώ αντίστοιχα, μας αντιτείνετε ότι θα κριθείτε στο τέλος της τετραετίας προσβάλλοντας έτσι τη νοημοσύνη των αδύναμων ηλικιωμένων συνταξιούχων των οποίων το προσδόκιμο επιβίωσης επιβάλλει διαφορετική αντιμετώπιση από την πλευρά σας.
     Λόγω, όμως, του περιορισμένου του χρόνου, θα περιορισθώ στα προβλήματα και στην κατάσταση στο χώρο των υπηρεσιών υγείας και πρόνοιας, υπενθυμίζοντας τις προεκλογικές δεσμεύσεις της Νέας Δημοκρατίας, καταδεικνύοντας τη μείωση των δαπανών γι’ αυτές στον προϋπολογισμό του 2005, παρουσιάζοντας τη σκληρή πραγματικότητα και τα αδιέξοδα σ’ αυτούς τους τομείς, ενώ τέλος, θα επισημάνω και το δυσοίωνο μέλλον που επιφυλάσσει για τους χρήστες αυτών των υπηρεσιών και τους εργαζόμενους σ’ αυτές η Κυβέρνηση, όπως διαπιστώνεται και από τον προϋπολογισμό του 2006.
     Προεκλογικά, λοιπόν, η Νέα Δημοκρατία, για να υφαρπάξει την ψήφο του ελληνικού λαού, απέκρυψε τις πραγματικές της προθέσεις που σήμερα αποκαλύπτονται με τις πράξεις της, ενέταξε και αυτόν τον ευαίσθητο χώρο στην προεκλογική δημαγωγία, κατέφυγε στην απαξιωτική και μηδενιστική για το Ε.Σ.Υ. και τους εργαζόμενους σ’ αυτό πολιτική της κατσαρίδας και της γάτας και δεσμευόταν για τη στήριξη και την ενίσχυση των δημόσιων υπηρεσιών υγείας και τη γρήγορη αντιμετώπιση των προβλημάτων που υπάρχουν, όταν γίνει κυβέρνηση.
     Συγκεκριμένα, έλεγε ότι αποτελεί αρχή και προτεραιότητα η εφαρμογή και η λειτουργία του συστήματος της πρωτοβάθμιας φροντίδας υγείας, ότι θα προκηρυχθούν άμεσα δεκάδες χιλιάδες θέσεις εργασίας για να καλυφθούν τα κενά και οι επείγουσες ανάγκες, ότι θα  αυξηθούν οι μισθοί των εργαζομένων στο χώρο της υγείας, ότι θα τους δοθεί ανθυγιεινό επίδομα, ότι θα επισπευσθεί η ολοκλήρωση των κτηριακών υποδομών, ότι θα λειτουργήσουν σύντομα νέες Μονάδες Εντατικής Θεραπείας, ότι θα ενισχυθούν οι θεραπευτικές μονάδες απεξάρτησης από τα ναρκωτικά, ότι θα επιταχυνθεί η ψυχιατρική μεταρρύθμιση και η αποασυλοποίηση, ότι θα εκσυγχρονισθεί το Ε.Κ.Α.Β., ότι θα αναβαθμισθούν οι προνοιακές δομές και τα επιδόματα, ότι, ότι, ότι …
     Στον προϋπολογισμό, όμως, του 2005 οι δαπάνες του υπεύθυνου Υπουργείου για την υγεία και την πρόνοια μειώθηκαν σαν ποσοστό επί του Α.Ε.Π. από το 2,8% στο 2,75%, παρ’ ότι οι ανάγκες αυξάνονται για λόγους που όλοι γνωρίζουμε. Έτσι έγιναν περικοπές κονδυλίων. Χαρακτηριστικά αναφέρω ότι το 2004 οι δαπάνες για νέες προσλήψεις ήταν 100.000.000 ευρώ, το 2005 μειώθηκαν στα 70.000.000 ευρώ και το 2006 περιορίζονται στα 30.000.000 ευρώ. 
     Έτσι, οι προεκλογικές δεσμεύσεις της Νέας Δημοκρατίας παραπέμφθηκαν στις καλένδες και το Υπουργείο Υγείας, λόγω της υποχρηματοδότησης, περιορίστηκε για το 2005 σε ψήφιση τεσσάρων νόμων, από τους οποίους κανένας δεν απαιτεί κονδύλια -καταθέτω για τα Πρακτικά τον κατάλογο αυτών των τεσσάρων νόμων- ενώ τα μεγάλα ζητήματα ακόμα περιμένουν και η κατάσταση στις δημόσιες υπηρεσίες υγείας επιδεινώνεται δραματικά με τα αδιέξοδα να μεγαλώνουν.
     (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τονίζω ότι δεν λειτούργησε καμία νέα νοσοκομειακή μονάδα, δεν χρησιμοποιήθηκε κανένα νέο κρεβάτι εντατικής, έγιναν ελάχιστες νέες προσλήψεις προσωπικού, οι γιατροί του Ε.Σ.Υ. ακόμα περιμένουν τις κρίσεις για την εξέλιξή τους, οι δομές αποασυλοποίησης δοκιμάζονται από την αρρυθμία και την καθυστέρηση στις χρηματοδοτήσεις και οι εργαζόμενοι σ’ αυτές έχουν να πληρωθούν πέντε έως έξι μήνες, δεν ιδρύθηκε καμία νέα μονάδα απεξάρτησης, δεν λειτούργησε το παρατηρητήριο αναπηρίας, οι γιατροί του Ε.Κ.Α.Β. έχουν να πληρωθούν εφημερίες από τον Αύγουστο, οι διαβητικοί χάνουν το δικαίωμα κάλυψης για τα απαραίτητα αναλώσιμα υλικά που χρειάζονται για την πάθησή τους, οι οικογένειες με τα τρία παιδιά ακόμη περιμένουν να χαρακτηρισθούν πολύτεκνες και η έλλειψη κυρίως νοσηλευτικού προσωπικού καθιστά δυσχερέστατη τη νοσηλεία σε πολλά νοσοκομεία, όπως τα χειρουργικά τμήματα του Μεταξά, όπου σαράντα χειρουργημένοι ασθενείς καλύπτονται στην απογευματινή και νυκτερινή βάρδια με μία νοσηλεύτρια.
     Και όλα αυτά, το Υπουργείο Υγείας και Κοινωνικής Αλληλεγγύης προσπαθεί να τα καλύψει με επικοινωνιακά τερτίπια. Θεωρεί τις δημόσιες υπηρεσίες υγείας σαν πολιτικά λάφυρα της εκλογικής νίκης, προσπαθεί να δικαιολογηθεί με καταγγελίες εναντίον του κακού ΠΑ.ΣΟ.Κ. και προβάλλει τις όποιες αδυναμίες του Ε.Σ.Υ.. Το Ε.Σ.Υ. εν τω μεταξύ έχει καταταγεί δέκατο τέταρτο στον κόσμο.
     Τέλος, προσπαθεί να παραπλανήσει πάλι την κοινωνία με νέες εξαγγελίες για το μέλλον. Για το θυμόσοφο, όμως, λαό επιβεβαιώνεται από την Κυβέρνηση η σοφή ρήση που υπενθυμίζει σκωπτικά «με τα λόγια χτίζω ανώγεια και κατώγεια», αφού βλέπει ότι στην πράξη αυτή γκρεμίζει το κοινωνικό κράτος και διαπιστώνει ότι οι υποσχέσεις και τα έργα της Νέας Δημοκρατίας, το διάστημα που κυβερνά τη χώρα, συνθέτουν τα λόγια και τα χρόνια τα χαμένα για τις δημόσιες υπηρεσίες υγείας της πατρίδας μας. Και δυστυχώς για το κοινωνικό κράτος τα δεδομένα χειροτερεύουν, αφού ο προϋπολογισμός του 2006 προβλέπει μεγαλύτερες περικοπές.
     Καταθέτω για τα Πρακτικά αναλυτικό κατάλογο περιπτώσεων δραστικών περικοπών σε επιχορηγήσεις.
     (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τον προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Πιστεύει όμως η Νέα Δημοκρατία ότι το κοινωνικό κράτος είναι βαρίδι στην ανάπτυξη. Όμως όχι μόνο δεν είναι βαρίδι στην ανάπτυξη, αλλά, αντίθετα, αποτελεί προϋπόθεση προόδου αφού ενδυναμώνει την κοινωνική συνεκτικότητα, συντελεί στην διατήρηση της κοινωνικής ειρήνης, αποτρέπει τον κοινωνικό αποκλεισμό. Ενισχύει δηλαδή το άδηλο, αλλά καθοριστικό για την ουσιαστική ανάπτυξη κοινωνικό κεφάλαιο, την πρωτεύουσα σημασία του οποίου αποδέχονται σήμερα ακόμη και συντηρητικοί κοινωνιολόγοι, οικονομολόγοι και φιλόσοφοι, όπως ο Φουκογιάμα. 
     Για μας, για το ΠΑ.ΣΟ.Κ., όπως επανειλημμένα τονίζει και ο Πρόεδρός μας, η ενίσχυση του κοινωνικού κράτους, τώρα που οι περισσότεροι πολίτες το έχουν ανάγκη από την φτώχεια και η αναδιοργάνωσή του για να είναι περισσότερο αποτελεσματικό, ποιοτικό και δίκαιο, τοποθετείται σε πρώτη προτεραιότητα και αποτελεί βασική μας δέσμευση απέναντι στους πολίτες της πατρίδας μας.
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός Απασχόλησης και   Κοινωνικής Προστασίας κ. Παναγιωτόπουλος.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, συζητούμε σήμερα στην Ολομέλεια του Κοινοβουλίου τον Κοινωνικό Προϋπολογισμό.
     Όπως είναι γνωστό ο Κοινωνικός Προϋπολογισμός, ο υπό συζήτηση, ο συγκεκριμένος, περιλαμβάνει τα οικονομικά μεγέθη κοινωνικής πολιτικής, δαπάνες και έσοδα από 1.1.2005 έως 31.12.2005. Και βεβαίως περιλαμβάνει ακόμη την καταγραφή μέχρι 31.12.2004 των περιουσιακών στοιχείων της κοινωνικής ασφάλισης. 
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής, κ.  ΑΝΝΑ ΜΠΕΝΑΚΗ ΨΑΡΟΥΔΑ )
     Ο Κοινωνικός Προϋπολογισμός που συζητούμε σήμερα χαρακτηρίζεται από δυο κυρίως άξονες. Ο πρώτος άξονας είναι η συνολική προσπάθεια της Κυβέρνησης για εξυγίανση και εκ βάθρων αναδιάρθρωση των δημοσιονομικών μεγεθών της χώρας τα οποία -αυτή είναι η πραγματικότητα είτε θέλουμε να την παραδεχθούμε κάποιοι από μας είτε όχι- βαρύνονται ιδιαίτερα από τα μεγάλα ελλείμματα και χρέη, το υπέρογκο δημόσιο χρέος που άφησαν οι κυβερνήσεις του ΠΑ.ΣΟ.Κ. 
     Ο δεύτερος άξονας είναι η εφαρμογή στην πράξη της δεδομένης πολιτικής βούλησης της Κυβέρνησης Καραμανλή, για ενίσχυση του κοινωνικού κράτους, ακόμη και αν αυτή η πολιτική περνάει μέσα από δημοσιονομικές συμπληγάδες, την ενδυνάμωση των πολιτικών κοινωνικής προστασίας με ιδιαίτερη έμφαση και με στοχευμένες δράσεις υπέρ των ποιο ευάλωτων ομάδων της ελληνικής κοινωνίας. 
     Ο Κοινωνικός Προϋπολογισμός του 2005, που συντάχθηκε από το Υπουργείο Απασχόλησης και Κοινωνικής Προστασίας, παρουσιάζει σε τρέχουσες τιμές αναλυτικά και συνολικά τα χρηματικά ποσά που θα διατεθούν από το κράτος και τους φορείς που εποπτεύει στο συγκεκριμένο τομέα άσκησης πολιτικής για κοινωνική προστασία και συνοχή. 
     Παρά τις δημοσιονομικές συμπληγάδες, παρά το υπέρογκο δημόσιο χρέος, παρά τα μεγάλα ελλείμματα καταγράφεται και σε αυτόν τον προϋπολογισμό σημαντική αύξηση όσον αφορά τις δαπάνες για κοινωνική πολιτική του Υπουργείου  Απασχόλησης και Κοινωνικής Προστασίας σε ποσοστό 5,13% -αυτή είναι η αύξηση- σε σχέση με τον αντίστοιχο του έτους 2004. 
     Τώρα αυτή η αύξηση οφείλεται μεταξύ των άλλων στην αύξηση της βασικής σύνταξης του Ο.Γ.Α. και του Ε.Κ.Α.Σ. και την απόδοση της εισφοράς του δημοσίου στην κοινωνική ασφάλιση. Συνολικότερα εξασφαλίζεται η διάθεση των απαραίτητων κονδυλίων για την ομαλή χρηματοδότηση όλων των ασφαλιστικών ταμείων και ειδικότερα του Ι.Κ.Α. και του Ο.Γ.Α. που αποτελούν τη σπονδυλική στήλη του ασφαλιστικού μας συστήματος και καλύπτουν το πιο πολυπληθές και νευραλγικό σημείο των Ελλήνων και Ελληνίδων εργαζομένων. 
     Θα πρέπει να τονιστεί ότι το μεγαλύτερο μέρος από τα προϋπολογισθέντα ποσά προσανατολίζεται για να ενισχύσει τις ασθενέστερες κοινωνικά τάξεις και να ανακουφίσει τις ευπαθείς ομάδες του ελληνικού πληθυσμού για την ενδυνάμωση της κοινωνικής συνοχής και αλληλεγγύης. 
     Θέλω να επισημάνω το αυτονόητο, ότι οι δαπάνες για την κοινωνική προστασία περιλαμβάνουν τόσο τις δαπάνες κοινωνικής ασφάλισης όσο και τις δαπάνες του τομέα υγείας και πρόνοιας. 
     Για το έτος 2005 το συνολικό ύψος των μεγεθών του Κοινωνικού Προϋπολογισμού θα ανέλθει σε 39.700.909.000 ευρώ έναντι 37.037.854.000 ευρώ του έτους 2004. Δηλαδή, θα παρουσιάσει ποσοστιαία αύξηση της τάξεως του 7,19%.
     Ερώτημα: Είναι ευχαριστημένη η Κυβέρνηση Καραμανλή για αυτά που πέτυχε να δώσει για πολιτικές υπέρ της κοινωνικής συνοχής; Απάντηση: Όχι. Θεωρούμε, όμως, ότι κάτω από τις υφιστάμενες συνθήκες, τις τεράστιες δυσκολίες, το υπέρογκο δημόσιο χρέος και ό,τι αυτό συνεπάγεται για την εξυπηρέτησή του, κάναμε το καλύτερο δυνατόν. Και δεσμευόμαστε ενώπιον της Εθνικής Αντιπροσωπείας και του ελληνικού λαού ότι θα είναι συνεχής και πιο εντατική η προσπάθεια αυτής της Κυβέρνησης για να εφαρμόσει στοχευμένες πολιτικές υπέρ των ομάδων της κοινωνίας που είναι πιο ευάλωτες, υπέρ των χαμηλόμισθων, των χαμηλοσυνταξιούχων και των ανέργων. Και αυτό δεν είναι λόγια. Είναι πράξη.
     Θα θυμίσω μετά ότι ακόμη και μέσα σε αυτήν τη δημοσιονομική στενωπό -τη στιγμή που διαθέτουμε 20.000.000.000 ευρώ το χρόνο για να εξυπηρετούμε τους τόκους του υπέρογκου δανεισμού που βρήκαμε από τις κυβερνήσεις του ΠΑ.ΣΟ.Κ.- μπορέσαμε και δώσαμε και ενισχύσαμε κοινωνικές ομάδες, που όπως είπα –παραδεχόμαστε, είναι το αυτονόητο για κάθε Έλληνα πολίτη- έχουν πρόβλημα.
     Με αυτά που κάναμε ως Κυβέρνηση μέσα σε αυτόν τον Κοινωνικό Προϋπολογισμό, ξέρουμε ότι δεν έχει λυθεί το πρόβλημα του χαμηλόμισθου, του χαμηλοσυνταξιούχου, του άνεργου. Προσπαθούμε να βελτιώσουμε την κατάσταση βήμα-βήμα, σιγά-σιγά, γιατί είναι ο μόνος τρόπος να μπορέσουμε ταυτόχρονα να πετύχουμε σταθεροποίηση της οικονομίας, μείωση των χρεών, μείωση των ελλειμμάτων, αύξηση της ανταγωνιστικότητας των ελληνικών επιχειρήσεων και της ελληνικής οικονομίας, οικονομική ανάπτυξη και ταυτόχρονα ενίσχυση του κοινωνικού κράτους και της κοινωνικής συνοχής.
     Κυρίες και κύριοι συνάδελφοι, προσωπικά η παρελθοντολογία δεν μου αρέσει, παρ’  όλο που θέλω να σας θυμίσω ότι σε αυτό το Κοινοβούλιο, στο οποίο έχω την τιμή να είμαι μέλος από το 2000 –παρακολουθώ, όμως, τις εργασίες του σχεδόν είκοσι πέντε χρόνια ως επαγγελματίας δημοσιογράφος- αυτή η παράταξη, η δική μας παράταξη –και αυτή είναι η αλήθεια- όταν ήταν στην αντιπολίτευση σας άκουγε επί δέκα, δεκαπέντε, είκοσι χρόνια να μας κανοναρχείτε για τα προβλήματα, για τα ερείπια που δήθεν επισώρευσε η «καταραμένη δεξιά». 
     Εμείς νομίζω ότι έχουμε το πολιτικό και ηθικό δικαίωμα, θα έλεγα την υποχρέωση -τη στιγμή που δεν έχουμε συμπληρώσει δύο χρόνια στην εξουσία και τη στιγμή που η διαχείριση του σήμερα και του αύριο σαφώς επηρεάζεται από αυτά που βρήκαμε και παραλάβαμε από το ΠΑ.ΣΟ.Κ.- να καταγράψουμε αυτά τα νούμερα, να πούμε αυτήν την αλήθεια, όσο πικρή κι αν είναι.
     Δεν είμαι από εκείνους που πιστεύουν ότι τα κόμματα στη Βουλή των Ελλήνων χωρίζονται στο μαύρο και το άσπρο, στο απόλυτο σκοτάδι και στο απόλυτο φως. Και θα παραδεχθώ εδώ, ενώπιόν σας, ότι το ΠΑ.ΣΟ.Κ. ως πολιτικός σχηματισμός, από την εποχή του Ανδρέα Παπανδρέου και στη συνέχεια, άσκησε και πολιτικές υπέρ της κοινωνικής συνοχής. Το Ε.Κ.Α.Σ. ως θεσμός –και το λέω υπεύθυνα από εδώ, από το Βήμα της Βουλής- λειτούργησε. Λειτούργησε και απέδωσε καρπούς προς την κατεύθυνση της ενίσχυσης της κοινωνικής συνοχής, προς την κατεύθυνση την ενδυνάμωσης της κοινωνικής προστασίας. 
     Εμείς παίρνουμε τα θετικά από την πολιτική σας και τα ενισχύουμε και κοιτάμε να ισιώσουμε τα στραβά και να απαλείψουμε τα αρνητικά. Διότι, μη μου πείτε ότι δεν υπήρξαν αρνητικά.
     Μην μου πείτε, για παράδειγμα, ότι αγνοείτε στις 30.06.2004 –εδώ είναι τα επίσημα στοιχεία- ποια χρέη οι κυβερνήσεις του ΠΑ.ΣΟ.Κ. είχαν αφήσει προς το σύστημα κοινωνικής ασφάλισης. 
     Και θα απαριθμήσω ορισμένα ενδεικτικά, γιατί δεν θέλω να σας κουράσω, αφού ξέρω ότι και εσείς οι συνάδελφοι της Αξιωματικής Αντιπολίτευσης τα γνωρίζετε.
     Χρέη του ελληνικού δημοσίου προς τους φορείς κοινωνικής ασφάλισης στις 30.06.2004: Προς το Ι.Κ.Α.-Ε.Τ.Α.Μ. 3.000.000.000 ευρώ. Συγκεκριμένα, 2.968.387.000. Προς τον Ο.Α.Ε., το Τ.Ε.Β.Ε., το Τ.Α.Ε. και το Τ.Σ.Α. 339.120.000 ευρώ. 
     	Χρέη προς τον Ο.Γ.Α.: Οφειλές κλάδους υγείας προς κρατικά νοσοκομεία και χρέη από τη μη επιχορήγηση λογαριασμού αγροτικής εστίας συνολικά 378.540.000 ευρώ. Μόνο οφειλές κλάδου υγείας του Ο.Γ.Α. προς τα κρατικά νοσοκομεία 370.000.000 ευρώ. 
     	Τ.Α.Π.-Ο.Τ.Ε.: Μόνο στις 30.06.2004, 125.000.000 ευρώ.
     	Ταμείο Νομικών: 310.000 ευρώ.
     	Λοιποί φορείς κοινωνικής ασφάλισης: 100.000.000 ευρώ. 
     	Γενικό σύνολο οφειλών του δημοσίου που μας παραδώσατε προς τους φορείς κοινωνικής ασφάλισης, 4.221.048.000 ευρώ.
     	Αυτό είναι το συνολικό χρέος, το «πράσινο χρέος», φίλοι και φίλες, κυρίες και κύριοι, αγαπητοί συνάδελφοι, προς τους φορείς κοινωνικής ασφάλισης. 
     Αυτά, επιτρέψτε μου να πω, είναι μεγέθη αριθμητικά, καταγεγραμμένα και δεν αμφισβητούνται. 
     Επίσης, δεν μπορεί κανείς καλόπιστος να αμφισβητήσει ότι τα 30 ευρώ αύξηση στην κατώτατη σύνταξη του Ο.Γ.Α. και τα 30 ευρώ αύξηση στο Ε.Κ.Α.Σ., που γενναιόδωρα υποσχεθήκατε πριν τις εκλογές, δεν τα πραγματοποιήσατε εσείς, αλλά ήρθαμε εμείς να τα εφαρμόσουμε.
     (Θόρυβος από την πτέρυγα του ΠΑ.ΣΟ.Κ.)
     Ακούστε και το άλλο. Για να μπορέσουμε να τα εφαρμόσουμε, χρειάστηκε να εξασφαλίσουμε με τεράστιο αγώνα 1.200.000.000 ευρώ, για να καλύψουμε τις δικές σας υποσχέσεις, γιατί, κυρίες και κύριοι συνάδελφοι του ΠΑ.ΣΟ.Κ. –δεν μιλάω για τους συναδέλφους Βουλευτές του κινήματος- η ηγετική ομάδα του ΠΑ.ΣΟ.Κ. στις κυβερνήσεις του κ. Σημίτη ήταν γενναιόδωρη στα ταξίματα και στις υποσχέσεις. Στην πράξη, όμως, ήταν μονίμως ασυνεπής, ιδιαίτερα απέναντι στον χαμηλόμισθο, στο χαμηλοσυνταξιούχο και στον άνεργο.
     Ο υπό συζήτηση Κοινωνικός Προϋπολογισμός είναι ειλικρινής, αξιόπιστος και αναδεικνύει τα διαρθρωτικά προβλήματα, τα οποία υπάρχουν στο σύστημα κοινωνικής ασφάλισης. Νομίζουμε ότι αυτά τα συμπεράσματα που βγαίνουν από την ανάγνωσή του, έρχονται να επιβεβαιώσουν την ορθότητα της επιλογής της Κυβέρνησης να ανοίξει εδώ και τώρα το δημόσιο κοινωνικό διάλογο για την κοινωνική ασφάλιση. 
     Θέλω να ξεκαθαρίσω εδώ ενώπιόν σας, απ’ αυτό, το επισημότερο βήμα της ελληνικής πολιτείας, ότι απ’ αυτόν το διάλογο δεν έχει να φοβηθεί κανείς Έλληνας πολίτης. Και όποιος επιμένει να διακινεί το φόβο και την κινδυνολογία, εκτίθεται ο ίδιος. Ο διάλογος είναι μακράς πνοής, δεν αλλάζουμε τα συνταξιοδοτικά όρια ηλικίας, δεν αλλάζουμε το γενικό πλαίσιο του ασφαλιστικού, αλλά θεωρούμε ότι μέσα απ’ αυτόν το διάλογο θα πρέπει, πέραν της τετραετίας, πρώτα να διαγνώσουμε τα υπάρχοντα προβλήματα και στη συνέχεια να καταλήξουμε σε πολιτικές, με τις οποίες θα θωρακίσουμε τα ασφαλιστικά δικαιώματα και το ασφαλιστικό μέλλον των επόμενων και των μεθεπόμενων γενεών. 
     Μεταξύ των διαρθρωτικών προβλημάτων που αναδεικνύονται από μία απλή ανάγνωση αυτού του Κοινωνικού Προϋπολογισμού, ενδεικτικά θα αναφέρω και τα ακόλουθα: Σχέση εργαζομένων προς συνταξιούχους.
     Σας θυμίζω ότι όλα τα τελευταία χρόνια οι πρόωρες συντάξεις, το γεγονός ότι οι κυβερνήσεις του ΠΑ.ΣΟ.Κ. δεν πρόσεξαν το δημογραφικό και δεν ενίσχυσαν την ελληνική οικογένεια όσο έπρεπε, η ανεργία που κάλπασε, η μαύρη εργασία που αφέθηκε ανεξέλεγκτη, η έλλειψη ελεγκτικών μηχανισμών, η έλλειψη μηχανοργάνωσης στους φορείς κοινωνικής ασφάλισης, η εισφοροδιαφυγή και άλλες παθογένειες του συστήματος, όπως το παραλάβαμε, ενέτειναν αυτό το πρόβλημα, το πρόβλημα της σχέσης εργαζομένων προς συνταξιούχους.
     Ένα δεύτερο πρόβλημα είναι τα ελλείμματα, αυτά τα βαρίδια του συστήματος κοινωνικής ασφάλισης που βρήκαμε, στα οποία έκανα αναφορά πριν από λίγο.
     Ένα τρίτο διαρθρωτικό πρόβλημα είναι η μη αξιοποίηση της κινητής και ακίνητης περιουσίας των ταμείων. Από ό,τι θα δείτε –και παρακαλώ να μην αμφισβητηθούν αυτά τα δεδομένα και αντικειμενικά μεγέθη- σε αυτούς τους είκοσι δύο μήνες που κυβερνά η Κυβέρνηση της Νέας Δημοκρατίας έγινε μεγάλη προσπάθεια και πετύχαμε -βοηθούμενοι και από τη συγκυρία στο ελληνικό Χρηματιστήριο και πρέπει να το πούμε- να έχουμε μια αύξηση της περιουσίας των ταμείων.
     Ένα ακόμη διαρθρωτικό πρόβλημα που αναδεικνύεται από την ανάγνωση αυτού του Κοινωνικού Προϋπολογισμού είναι το υψηλό διαχειριστικό κόστος του συστήματος κοινωνικής ασφάλισης, ένα σύστημα το οποίο χαρακτηρίζεται από πολυδιάσπαση, από έλλειψη κωδικοποίησης και πλήρους χαρτογράφησης και άλλα τέτοια δεινά.
     Για παράδειγμα, θα σας δώσω ορισμένα στοιχεία που αφορούν το Ι.Κ.Α. Η μηχανοργάνωση του Ι.Κ.Α. ξεκίνησε το 2000. Και επειδή πρέπει στην πολιτική να είμαστε αντικειμενικοί, εγώ θα αποδεχθώ ότι τα δύο-δυόμισι τελευταία χρόνια πριν το 2004 έγιναν φιλότιμες προσπάθειες για να ενισχυθεί το Ι.Κ.Α., αλλά η εκκίνηση αυτών των προσπαθειών έγινε πάρα πολύ αργά. Είχε χαθεί πολύτιμος χρόνος, γι΄ αυτό και τα στοιχεία είναι δεδομένα, αναμφισβήτητα και βεβαίως ελέγξιμα από όλους σας. Από τις 23/6/2003 μέχρι τις 5/4/2004 είχαν υπαχθεί στο Ο.Π.Σ. του Ι.Κ.Α. είκοσι ένα μόνο υποκαταστήματα. Από τις 7/6/2004 -με Κυβέρνηση της Νέας Δημοκρατίας- μέχρι τις 3/12/2005 εντάχθηκαν συνολικά εβδομήντα καταστήματα του Ι.Κ.Α.
     ‘Οσον αφορά τις συντάξεις, τα στοιχεία που καταθέτω ενώπιόν σας, κυρίες και κύριοι συνάδελφοι, είναι ενδεικτικά. Πολλά θα μπορούσα να σας πω ακόμη -θα τα πούμε και κατά τη συζήτηση στην Εθνική Αντιπροσωπεία για τον Εθνικό Προϋπολογισμό του 2006- αλλά σας δίνω ορισμένα χαρακτηριστικά μεγέθη. Είναι γνωστό ότι με την κατάσταση που παραλάβαμε το Ι.Κ.Α. και άλλα ασφαλιστικά ταμεία υπήρχαν πάρα πολλοί συμπολίτες μας, οι οποίοι, όταν έβγαιναν στη σύνταξη, περίμεναν για να πάρουν την σύνταξη και δέκα και δώδεκα και δεκαοκτώ μήνες και δύο χρόνια. 
     Τον Ιούνιο του 2004 παραλάβαμε περί τις εκατόν τριάντα χιλιάδες εκκρεμείς αιτήσεις συνταξιοδότησης και ο μέσος χρόνος από την αίτηση μέχρι την απονομή της σύνταξης ήταν, κυρίες και κύριοι συνάδελφοι, επτάμισι μήνες. Αν  συνυπολογιστεί ότι κάθε μήνα υποβάλλονται περίπου δέκα χιλιάδες νέες αιτήσεις συνταξιοδότησης, τότε, αθροίζοντας, το σύνολο των προς επεξεργασία αιτήσεων για την περίοδο Ιούνιος 2004--Οκτώβριος 2005 ήταν πάνω από τριακόσιες χιλιάδες.
     Σήμερα, σύμφωνα με τα στοιχεία της 31/10/2005, οι εκκρεμείς υποθέσεις είναι περίπου εβδομήντα δύο χιλιάδες, άρα έχουν εκδοθεί διακόσιες είκοσι χιλιάδες συνταξιοδοτικές αποφάσεις και ο μέσος χρόνος κατά κατηγορία είναι: σύνταξη γήρατος δύο με τρεις μήνες, σύνταξη θανάτου ένας μήνας και λιγότερο, σύνταξη αναπηρίας τρεις μήνες λόγω παρεμβολής των υγειονομικών επιτροπών. 
     Όσον αφορά τη διαδοχική ασφάλιση για την οποία γίνεται πολύς λόγος, θέλω να σας πω ότι θα είχαν προχωρήσει οι διαδικασίες, αν δεν τις είχε μπλοκάρει η αβελτηρία, η ανεπάρκεια και οι παραλείψεις των πολιτικών του ΠΑ.ΣΟ.Κ. όσον αφορά την πορεία της μηχανοργάνωσης. Χωρίς σωστή μηχανοργάνωση των οργανισμών κοινωνικής ασφάλισης δεν είναι δυνατόν να προχωρήσει και να εφαρμοστεί σωστά ο θεσμός της διαδοχικής ασφάλισης. Εδώ θέλω να σας ενημερώσω -και τα στοιχεία είναι στη διάθεσή σας- ότι σε πολλά υποκαταστήματα του Ιδρύματος, ιδιαίτερα στην περιφέρεια, η  απονομή των συντάξεων γήρατος και θανάτου γίνεται σχεδόν άμεσα. 
     Κυρίες και κύριοι συνάδελφοι, πολλά θα μπορούσα ακόμη να πω, αλλά δεν θέλω να καταχραστώ το χρόνο που μου έχει δοθεί από το Προεδρείο. Επιτρέψτε μου όμως εντελώς επιγραμματικά –τα υπόλοιπα θα τα πούμε στο διάλογο και στη συζήτηση για τον εθνικό προϋπολογισμό- να αναφέρω εν είδει επικεφαλίδων πράγματα που έγιναν στον τομέα της κοινωνικής ασφάλισης σ’ αυτούς τους είκοσι δύο δύσκολους μήνες.
     Εξασφαλίσαμε πιστώσεις για τον προϋπολογισμό του 2004 και την υλοποίηση του ν. 3232 του 2004, του νόμου δηλαδή του ΠΑ.ΣΟ.Κ. και του ν. 3029. Το ν. 3232 τον δημοσιεύσατε το Φλεβάρη του 2004, λίγο πριν φύγετε από την εξουσία. Αυτό δείχνει, κυρίες και κύριοι συνάδελφοι, ότι δεν ήταν τόσο μεγάλη η ευαισθησία της κοινωνικής πολιτικής ή της ασφαλιστικής πολιτικής για να αντιμετωπιστούν υπαρκτά προβλήματα στο χώρο της ασφάλισης, αφού σας πήρε σχεδόν δεκαπέντε χρόνια για να φτάσετε στην προπαραμονή της παράδοσης της εξουσίας για να προχωρήσετε στο δεύτερο ασφαλιστικό –και όχι μόνο- νόμο.
     Να θυμίσω ακόμη –το είπα και πριν- ότι και αυτήν ακόμα την αύξηση που δώσατε, εμείς την υλοποιήσαμε, διότι δεν είχατε εξασφαλίσει από τον προϋπολογισμό, που εσείς καταρτίσατε, τις απαραίτητες δαπάνες. Και έπρεπε να διαφοροποιήσουμε πιστώσεις και κονδύλια για να μπορέσουμε να τη δώσουμε. Συνολικά σε είκοσι δύο μήνες ρυθμίσαμε οφειλές, που μας αφήσατε, πάνω από 1.730.000.000 ευρώ. Καταργήσαμε την κράτηση υπέρ Λ.Α.Φ.Κ.Α., όπως είχε δεσμευτεί η Κυβέρνηση της Νέας Δημοκρατίας στις προγραμματικές δηλώσεις και όπως είχαμε δεσμευτεί και προεκλογικά. Και δίνουμε τα αναδρομικά, παρ’ όλο που γνωρίζουμε ότι έτσι αποστερείται το σύστημα κοινωνικής ασφάλισης από έσοδα 210.000.000 ευρώ το χρόνο. Φροντίσαμε να εξασφαλίσουμε πιστώσεις για τα ταμεία εκείνα, τα οποία αιμοδοτούνταν απ’ αυτά τα έσοδα, δηλαδή από τον κουμπαρά του Λ.Α.Φ.Κ.Α., όπως το ΗΣΑΠΣ, το Ταμείο Συνταξιούχων Η.Σ.Α.Π. κ.ο.κ., για να μην υπάρξει κανένα πρόβλημα. Προχωρήσαμε στη χαρτογράφηση του χώρου της κοινωνικής ασφάλισης. Συγκροτήσαμε επιτροπές και ξεκινήσαμε το δύσκολο και ανηφορικό έργο της κωδικοποίησης των διάσπαρτων –είναι και χιλιάδες- ασφαλιστικών διατάξεων. Φτιάξαμε τη μαγνητική κάρτα αναπηρίας και την κάρτα ταξινόμησης λειτουργικότητας. Δοκιμάσαμε πιλοτικά τη μαγνητική κάρτα ασθένειας. Και δεν είναι μόνο αυτό. 
     Κυρίες και κύριοι συνάδελφοι, αρκεί να σας αναφέρω ενδεικτικά τις ρυθμίσεις υπέρ της κοινωνικής συνοχής που συμπεριλάβαμε στο δεύτερο μέρος του ν. 3385 που ψηφίστηκε το καλοκαίρι από το Εθνικό Κοινοβούλιο. Σας θυμίζω τις ρυθμίσεις για τις συντάξεις χηρείας. Σας θυμίζω τις ρυθμίσεις για τη δυνατότητα εξαγοράς ενσήμων, που ανακούφισαν εκατοντάδες χιλιάδες συμπολίτες μας. Σας θυμίζω τις ρυθμίσεις για τα χρέη προς το Ι.Κ.Α., που ανακούφισαν εκατοντάδες χιλιάδες μικρομεσαίες επιχειρήσεις και εξασφάλισαν περισσότερα έσοδα στο ίδρυμα. Σας θυμίζω τις ρυθμίσεις για τους αγροτικούς συνεταιρισμούς και, βεβαίως, όλα όσα έγιναν για τα αδιέξοδα στις ναυπηγικές επισκευαστικές ζώνες που κληρονομήσαμε.
     Κύριε Πρόεδρε, κυρίες και κύριοι συνάδελφοι, όπως είπα και στην αρχή της ομιλίας μου, η Κυβέρνηση θεωρεί ότι οφείλουμε πολύ περισσότερα απ’ αυτά που έχουμε δώσει μέχρι σήμερα στις πιο ευάλωτες ομάδες της ελληνικής κοινωνίας, ιδιαίτερα στους χαμηλοσυνταξιούχους, στους χαμηλόμισθους και στους άνεργους. Τα μεγάλα όμως προβλήματα δεν λύνονται με το μαγικό ραβδί, με μαγικές συνταγές. Δεν υπάρχουν στη ζωή, στην πολιτική, στην οικονομία μαγικές συνταγές. Λύνονται με εργώδη ανηφορική, συνεχή προσπάθεια, λύνονται με την πρόοδο της οικονομικής ανάπτυξης, λύνονται με την απελευθέρωση των αγορών, λύνονται με την ενίσχυση της επιχειρηματικότητας, λύνονται με την ενίσχυση της ανταγωνιστικότητας της ελληνικής οικονομίας, λύνονται με πολιτικές, μέσα από τις οποίες θα παραχθεί περισσότερος πλούτος για να μπορέσουμε μετά να μπούμε σε πολιτικές αναδιανομής υπέρ των κοινωνικά αδυνάτων.
     Τα όσα προανέφερα αποτελούν το μόνιμο και αμετακίνητο στόχο της Νέας Δημοκρατίας.
     Η Νέα Δημοκρατία, η Κυβέρνηση του Κώστα Καραμανλή δεν ξεχνάει ότι αν βρέθηκε στην εξουσία, βρέθηκε γιατί ο κόσμος της εργασίας, τα μικρομεσαία νοικοκυριά ψήφισαν τον Καραμανλή, εμπιστεύθηκαν τη Νέα Δημοκρατία, στηρίζουν την Κυβέρνησή μας. 
     Έχουμε επίγνωση ότι ένα μεγάλο μέρος των μικρομεσαίων Ελλήνων, των μικρομεσαίων εισοδημάτων που στήριξαν στο παρελθόν και δικαίως τότε τις μεταρρυθμίσεις του Ανδρέα Παπανδρέου, απογοητευμένες οι ομάδες αυτές από την πολιτική των κυβερνήσεων του εκσυγχρονισμού, μετεστράφησαν την τελευταία δεκαετία προς τη Νέα Δημοκρατία. Και είναι αυτές οι ομάδες που μας έδωσαν την εξουσία. 
     Από αυτό το Βήμα θέλω κατηγορηματικά να σας διαβεβαιώσω ότι η Κυβέρνηση Καραμανλή, ο Πρωθυπουργός, όλοι μας, δεν πρόκειται να προδώσουμε την εμπιστοσύνη που μας έχουν δείξει και συνεχίζουν να μας δείχνουν οι Έλληνες και οι Ελληνίδες που εκπροσωπούν το δημιουργικό, παραγωγικό και τίμιο κόσμο της εργασίας.
     Ευχαριστώ πάρα πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε Υπουργέ. 
     Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Εύη Χριστοφιλοπούλου. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
     Κυρίες και κύριοι συνάδελφοι, ακούγοντας τον κύριο Υπουργό να μιλάει σκέφθηκα αυτόματα ότι οι λόγοι του αντιστοιχούν ακριβώς στο βίο και την πολιτεία αυτής της Κυβέρνησης. Μια ατέλειωτη παρελθοντολογία λες και δεν κυβερνάτε είκοσι μήνες τώρα. Αόριστες γενικολογίες για άλλη μια φορά, ατέλειωτα «θα» και επικοινωνιακές πομφόλυγες. 
     Όσο για τον κόσμο της εργασίας, κύριε Υπουργέ, αυτός σας απαντάει σήμερα, αύριο, μεθαύριο, προχθές. Εσείς δεν τον ακούτε. Εσείς δεν τον έχετε καλέσει μια φορά σε ουσιαστικό διάλογο. 
     Επιτρέψτε μου για ένα λεπτό, πριν μπω στον Κοινωνικό Προϋπολογισμό, να απαντήσω, γιατί δεν μου δόθηκε ο λόγος πριν όταν κατά παρέκκλιση του Κανονισμού σας δόθηκε ο λόγος, κύριε Υπουργέ, να απαντήσετε στην κα Αντωνίου και εκεί επικαλεστήκατε τα περί ηθικολογίας. 
     Δεν έχετε καταλάβει, κυρίες και κύριοι της Νέας Δημοκρατίας, ποιος οφείλει να δώσει εξηγήσεις στον ελληνικό λαό, ποιος οφείλει να απολογηθεί σήμερα. Δικά μας στελέχη είναι όσοι παραιτήθηκαν ή είναι επιλογές της δικής σας Κυβέρνησης, μερικές από τις οποίες και του ιδίου του Πρωθυπουργού δε; 
     Κάνατε σημαία και προεκλογικά και μετεκλογικά την πάταξη της διαφθοράς, τη διαφάνεια. Διαρρηγνύατε τα ιμάτιά σας. Και τι έχετε κάνει σήμερα; Μετά από το φιάσκο του «Βασικού Μετόχου», πείτε μου κάτι που να έχετε κάνει για τη διαπλοκή και τη διαφθορά. Τρέχετε πανικόβλητοι πίσω από τις αποκαλύψεις των μέσων ενημέρωσης. 
     Μόνο τελευταία, τους τελευταίους μήνες και πρόσφατα, μόνο στο δικό σας Υπουργείο, κύριε Υπουργέ, είχαμε δύο παραιτήσεις στελεχών. Τι σημαίνουν όλα αυτά; Τι σημαίνουν αυτά για τις πολιτικές επιλογές στελεχών της Νέας Δημοκρατίας που κάνει ο Πρωθυπουργός και οι Υπουργοί, που κάνει η Κυβέρνηση; Τι σημαίνουν αυτά για τη διαφθορά και την πάταξή της; Τι κάνετε; Οφείλετε να δώσετε εξηγήσεις στον ελληνικό λαό. 
     Συζητάμε σήμερα, κυρίες και κύριοι συνάδελφοι, για έναν Κοινωνικό Προϋπολογισμό διάτρητο. Εγώ θα τον ονόμαζα προϋπολογισμό «κουρελού». Από πού να αρχίσει κανείς πραγματικά και που να τελειώσει. Από την ποιότητα και την προχειρότητα του εγγράφου; Από το χρόνο κατάθεσης για συζήτηση; Από τους τραγελαφικούς ισχυρισμούς της Κυβέρνησης περί κοινωνικής ευαισθησίας; 
     Σας παρακαλώ, κύριε Υπουργέ, στη δευτερολογία σας, πείτε μας ένα καινούργιο μέτρο κοινωνικής πολιτικής, στοχευμένο με ευαισθησία και μην αναφέρετε πάλι τα περί Λ.Α.Φ.Κ.Α.. Δεν σας τιμά η μόνη σας κοινωνική πολιτική να είναι η εφαρμογή μιας απόφασης  του Ελεγκτικού Συνεδρίου. Πείτε μας λοιπόν ένα καινούργιο μέτρο, ένα δικό σας μέτρο. 
     Κατά την προσφιλή σας βέβαια τακτική τα ρίξατε και πάλι όλα στο ΠΑ.ΣΟ.Κ. δεν έχετε και άλλη διέξοδο. Δεν έχετε τι άλλο να πείτε στον ελληνικό λαό. 
     Η κοινωνική σας ευαισθησία, λέτε μέσα στον Κοινωνικό Προϋπολογισμό θα ήταν ευρύτερη αν δεν υπήρχαν –μας το είπατε και τώρα- τα βαρίδια του τεράστιου δημόσιου χρέους. Εδώ τον δικό σας προϋπολογισμό δεν είστε ικανοί να τον εφαρμόσετε. 
     Σας καλώ να απευθυνθείτε στον Πρωθυπουργό και στον Υπουργό Οικονομίας γι’ αυτά τα τεράστια χρέη και τα βαρίδια που με την άφρονα πολιτική της απογραφής, με δική τους υπαιτιότητα, με αδιαφανή απογραφή -όταν τους καλούσαμε να κάνουν την απογραφή με διαφανή τρόπο- εκτίναξαν στα ύψη τα δημόσια ελλείμματα, καταρράκωσαν την εικόνα και το κύρος της χώρας στην Ευρώπη και διεθνώς και βύθισαν την οικονομία σε τέλμα. 
     Βύθισαν τους εργαζόμενους και τους συνταξιούχους στην απόγνωση, αυτούς τους εργαζόμενους και τους συνταξιούχους στους οποίους τολμήσατε πριν από λίγο να απευθυνθείτε από το Βήμα της Βουλής, κύριε Υπουργέ.
     Για πείτε μας εσείς οι μεγάλοι εξυγιαντές του δημοσίου, όπως αυτοαποκαλείστε, σε τι πέσατε μέσα για το δικό σας προϋπολογισμό του 2005 που λέγατε ότι είναι ο πιο αξιόπιστος προϋπολογισμός; Στη συγκράτηση των δαπανών, στην αύξηση των εσόδων τα οποία κατέρρευσαν από κοινού με τους ελεγκτικούς και εισπρακτικούς μηχανισμούς του κράτους; Λέτε ότι παραλάβατε τεράστια χρέη από το ΠΑ.ΣΟ.Κ.. Μόνο που το δικό σας ψέμα έχει κοντά ποδάρια, γιατί δυστυχώς ο ψεύτης και ο κλέφτης τον πρώτο χρόνο χαίρονται. Το ψέμα σας λοιπόν έχει κοντά ποδάρια. 
     Πράγματι, κύριε Υπουργέ, όταν αναλάβατε οι εκκρεμότητες του δημοσίου προς τα ασφαλιστικά ταμεία ήταν 2,77 δισεκατομμύρια ευρώ. Στο τέλος του 2006 σύμφωνα με αυτά που εσείς καταθέσατε στη Βουλή με τον προϋπολογισμό και με αυτά που αφήνει ως εκκρεμότητες ο προϋπολογισμός του 2005 που δεν ξέρουμε πώς και πότε θα κλείσει, αναμένεται οι οφειλές του δημοσίου προς τα ταμεία να διαμορφωθούν στα 5,1 δισεκατομμύρια ευρώ. Μέσα σε δύο χρόνια αύξηση κατά 85%. Διάβασα με προσοχή τα περσινά Πρακτικά. Εκεί επικαλεστήκατε τις παλιές οφειλές του Ι.Κ.Α.. Είχατε πει ότι σας κληροδοτήσαμε ένα χρέος περίπου 1,5 δισεκατομμύριο ευρώ από τη τριμερή χρηματοδότηση. Αυτά ήταν όντως τα χρέη που αντιστοιχούσαν στην περίοδο 2001 - 2003. Δεν θα αμφισβητήσουμε αυτόν τον αριθμό. Όμως, ας μας πείτε πού έχουν φθάσει σήμερα τα χρέη της τριμερούς χρηματοδότησης. Μέσα σε είκοσι έναν μήνες έχουν σχεδόν διπλασιαστεί.
     Και αν διαφωνείτε με αυτό που λέω τότε σας προκαλώ να μας δώσετε έναν έγκυρο αριθμό για τη σημερινή οφειλή. Βάσει του κρατικού προϋπολογισμού, αν το έχετε συνειδητοποιήσει, στις 31.12.2006 –αυτά τα λέτε εσείς- αυτά τα χρέη θα έχουν φθάσει στα 3,5 δισεκατομμύρια ευρώ. Λοιπόν, είναι απαράδεκτο να βγαίνετε είκοσι έναν μήνες μετά και να λέτε ότι παραλάβατε «πράσινα χρέη» όταν έχετε παραμείνει απαθείς παρατηρητές.
     Σήμερα, λοιπόν, κατηγορείτε με ένα γενικόλογο τρόπο το ΠΑ.ΣΟ.Κ., ενώ οι κυβερνήσεις του ΠΑ.ΣΟ.Κ. αποπλήρωσαν το 2000 χρέη του Ι.Κ.Α., ύψους 9.000.000.000 ευρώ, δηλαδή 3 περίπου τρισεκατομμύρια δραχμές. Αυτά τα χρέη εχρονολογούντο από το 1975. Και το έκαναν αυτό σε μια προσπάθεια αληθινής εξυγίανσης και οικονομικής τόνωσης των ταμείων πριν εισαγάγουν τη μεταρρύθμιση του ασφαλιστικού συστήματος και τη ρύθμιση του 1% του Α.Ε.Π. που έφερε ο ν. 3029/2003 για τον οποίο ουδέν πράττετε. 
     Δώστε, λοιπόν, σήμερα στη δημοσιότητα αυτά τα στοιχεία. Δώστε τα χρέη των ταμείων. Μιλάτε για εξυγίανση και για νοικοκύρεμα χωρίς ντροπή. Σας έχει ξεφύγει η εισφοροδιαφυγή. Στα 4.000.000.000 ευρώ μόνο στο Ι.Κ.Α. υπολογίζεται η εισφοροδιαφυγή. Ουσιαστικά έχετε εγκαταλείψει τα ασφαλιστικά ταμεία στη μοίρα τους. Δεν είστε ικανοί να διαχειριστείτε ούτε καν την ασφαλιστική μεταρρύθμιση, ούτε καν την τρέχουσα διοίκηση και διαχείριση των ταμείων. Θα επανέλθουμε σε αυτό με ειδική επερώτηση για το Ι.Κ.Α.. Ήδη έχουμε καταθέσει και άλλη επερώτηση για το ασφαλιστικό. Ελπίζω να δεχθείτε να συνομιλήσετε για να σας δούμε και άλλη φορά στη Βουλή. Πώς να μη σας ξεφύγει λοιπόν όλο το σύστημα.
     Έρχομαι τώρα στη μείωση του ρυθμού αύξησης των κοινωνικών δαπανών ως ποσοστού του Α.Ε.Π.. Σήμερα οι κοινωνικές δαπάνες αποτελούν το 22,05% του Α.Ε.Π.. Η απόκλιση από την περσινή αύξηση μας βγάζει ένα ποσό γύρω στα 700.000.000 ευρώ. Φαντάζεστε τι θα μπορούσατε να είχατε καλύψει με αυτά τα χρήματα ή με ένα μέρος αυτών των χρημάτων; 
     Τριακόσια εκατομμύρια ευρώ δόθηκαν για επίδομα θέρμανσης από το ΠΑ.ΣΟ.Κ. σε 2.200.000 περίπου πολίτες. Ας δώσετε τα μισά! Δώστε! Εγώ σας προκαλώ. 
     Τι προτεραιότητες έχετε, κύριε Υπουργέ; Πείτε τις στον ελληνικό λαό. Δώστε, λοιπόν, στο ένα εκατομμύριο των πολιτών! Στοχεύστε στους έχοντες πλέον ανάγκη, στους κατοίκους των ορεινών χωριών, στους κατοίκους της βόρειας Ελλάδας που θα κρυώνουν φέτος. Δεν μπορείτε, όμως, διότι οι προτεραιότητές σας είναι άλλες.
     Τολμήσατε και είπατε ότι εσείς το 2004 ήλθατε να εφαρμόσετε τα 30 ευρώ που εμείς υποσχεθήκαμε, όταν εσείς δώσατε αντίστοιχα 8 και 12 ευρώ στις συντάξεις του Ε.Κ.Α.Σ. και του Ο.Γ.Α.. Εγώ, λοιπόν, να μη σας πάω στο 2004. Γιατί, βέβαια, δεν συγκρίνονται με τα δικά σας ψίχουλα. Πού να σας πάω εγώ; Θέλετε να σας πάω σε άλλα χρόνια μη προεκλογικά; 
     Να σας πω ότι η μέση ετήσια αύξηση μεταξύ του 1998 και 2004 στον Ο.Γ.Α. ήταν 19%, κύριε Υπουργέ; Να σας πω ότι η αντίστοιχη μέση ετήσια αύξηση στο Ε.Κ.Α.Σ. ήταν 50,7%, κύριε Υπουργέ; Για ποια πράγματα μιλάτε; Δεν καταλαβαίνω. Εμείς δίναμε αυξήσεις εξαπλάσιες του πληθωρισμού για τις συντάξεις του Ο.Γ.Α. και δεκαπενταπλάσιες του πληθωρισμού για τις συντάξεις του Ε.Κ.Α.Σ.. Σήμερα δίνετε μόλις διπλάσιες του πληθωρισμού και τολμάτε να μιλάτε και να απευθύνεστε στους χαμηλοσυνταξιούχους. 
     Ας έλθω, όμως, και στις περίφημες μεταρρυθμίσεις που επικαλεσθήκατε. Αντιπαρέρχομαι προσωρινά ότι έχετε αφήσει την ασφαλιστική μεταρρύθμιση στην τύχη της. Κάνατε τη μεταρρύθμιση για τις τράπεζες. Την εφαρμόσατε; Υπάρχει κάτι που να έτρεξε; Σήμερα ζητάτε περισσότερο χρόνο. Όχι μόνο δεν ήταν μεταρρύθμιση, όχι μόνο είστε πολιτικά ανίκανοι να κάνετε πραγματικές μεταρρυθμίσεις, αλλά είστε και διαχειριστικά ανίκανοι να κάνετε τις μεταρρυθμίσεις αυτές που θέλετε να τις εφαρμόσετε και μόνοι σας!
     Δεν μπορείτε καν να εφαρμόσετε τις δικές σας άχρηστες πολιτικές! Αυτό δείχνουν τα στοιχεία. Αυτό δείχνουν τα πεπραγμένα της Κυβέρνησής σας. Δεν μπορείτε καν να εφαρμόσετε τη «μεταρρύθμιση» του ασφαλιστικού των τραπεζών! Παραδεχθείτε το. Ας εγγραφούν και άλλοι Βουλευτές σας. Ένας Βουλευτής σας εγγράφηκε να σας στηρίξει. Πού είναι οι Βουλευτές σας; 
     Έρχομαι στον περίφημο διάλογο για το ασφαλιστικό και τελειώνω, κυρία Πρόεδρε, με αυτό. Είναι δυνατόν να έχει καταντήσει ο διάλογος για το ασφαλιστικό επικοινωνιακή «καραμέλα» της Κυβέρνησης, όταν ζορίζεται; Ζορίστηκε ο κ. Αλογοσκούφης τον Απρίλιο και είπε «κάνω κοινωνικό διάλογο», που δεν έκανε ποτέ; Ζορίστηκε πριν από ένα μήνα ξανά ο κ. Αλογοσκούφης και πάλι κάνει διάλογο για το ασφαλιστικό; Πού είναι ο διάλογος; Πού είναι η ατζέντα; Πού είναι τα θέματα; Τι ακριβώς θέλετε; Θα εφαρμόσετε το ν. 3029; Γιατί δεν το κάνετε; Ποιες είναι οι πολιτικές σας; 
     Να σας θυμίσω ότι δεν συνεννοείστε μεταξύ σας. Μας είπατε, κύριε Υπουργέ, «δεν θα αυξήσουμε τα όρια συνταξιοδότησης». Ο κ. Βουρλούμης στην εφημερίδα «ΗΜΕΡΗΣΙΑ» στις 5 Δεκεμβρίου λέει τα εξής: «Νομοτελειακή είναι η αύξηση των ορίων ηλικίας συνταξιοδότησης». Και ο Υφυπουργός σας κ. Νίκος Αγγελόπουλος στην εφημερίδα «ΕΞΠΡΕΣ» στις 26 Οκτωβρίου λέει: «Αγκάθι για τα ταμεία η εθελουσία έξοδος». 
     Ιδού, κυρίες και κύριοι της Νέας Δημοκρατίας η πολιτική σας!
     (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα του ΠΑ.ΣΟ.Κ.)
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρία Πρόεδρε, μπορώ να έχω το λόγο;
     ΠΡΟΕΔΡΟΣ (Άννα Μπενάκη - Ψαρούδα): Παρέμβαση μόνο, κύριε Υπουργέ, και σύντομη σας παρακαλώ. 
     Ορίστε, έχετε το λόγο. 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Απλώς σε ελάχιστα λεπτά θέλω να κάνω δύο-τρεις απαραίτητες διευκρινίσεις. Βεβαίως, και εφαρμόζουμε το νόμο για την ασφαλιστική μεταρρύθμιση στο χώρο των τραπεζών. Ήδη έχει υποβληθεί η αίτηση της Εμπορικής. Το προεδρικό διάταγμα που προβλέπει ο νόμος είναι έτοιμο και έχει κατατεθεί στο Σ.Κ.Α.. Στη συνέχεια δε θα πάρει το δρόμο για επεξεργασία στο Συμβούλιο της Επικρατείας. Δίδεται η σχετική παράταση με την κατατεθείσα τροπολογία, για να δοθεί η δυνατότητα και σε άλλες ενδιαφερόμενες τράπεζες να ρυθμίσουν τα του οίκου τους, να υποβάλουν τις σχετικές αιτήσεις. 
     Όσον αφορά την κριτική της κυρίας συναδέλφου για την εφαρμογή του ν. 3029, εγώ απλώς θα επισημάνω ότι ήταν ένας νόμος που δημοσιεύτηκε τον Ιούλιο του 2002 στην Εφημερίδα της Κυβέρνησης, είχε ψηφιστεί πριν από λίγο από τις κυβερνήσεις του ΠΑ.ΣΟ.Κ. και έμεινε μετέωρος μέχρι το 2004 που άφησαν την εξουσία. Για παράδειγμα, μία από τις δεσμεύσεις που θεσμοθετούσε αυτός ο νόμος των τότε κυβερνήσεων ήταν μέχρι τα τέλη του 2003, το Δεκέμβριο, να έχουν αποδοθεί τα οφειλόμενα περιουσιακά στοιχεία στο Ε.Τ.Ε.Α.Μ.. Ο Δεκέμβριος του 2003 πέρασε, έφθασε ο Μάρτιος του 2004 και δεν αποδόθηκαν όχι τα οφειλόμενα, δεν αποδόθηκε ούτε ένα γραφείο ούτε ένα τηλέφωνο. Σ’ αυτήν την κατάσταση πήραμε το Ε.Τ.Ε.Α.Μ. από τις κυβερνήσεις του ΠΑ.ΣΟ.Κ..
     Όσον αφορά αυτά περί διαφθοράς, μια κουβέντα θα πω. Οι κυβερνήσεις της Νέας Δημοκρατίας κάνουν αυτό που δεν έκαναν οι κυβερνήσεις του κ. Σημίτη: Δηλαδή, μόνο με υπόνοιες, μόνο με ενδείξεις που καταγράφονται ή λέγονται από τον οιονδήποτε, στέλνουν τις υποθέσεις στον εισαγγελέα, για να χυθεί άπλετο φως και να μάθει η ελληνική κοινωνία και η κοινή γνώμη, πού υπάρχουν ένοχοι, πού υπάρχουν επιλήψιμες πράξεις και που όχι.
     ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ τον κύριο Υπουργό.
     Ο κ. Γκατζής έχει το λόγο.
     ΝΙΚΟΛΑΟΣ ΓΚΑΤΖΗΣ: Κυρία Πρόεδρε, γίνεται πάλι ένας ανούσιος καυγάς μεταξύ των δύο κομμάτων, όχι γιατί έχουν διαφορετική πολιτική, αλλά γιατί καθένας θέλει να επιβεβαιώσει και για τον εαυτό του, αλλά και στους ψηφοφόρους ότι είναι καλύτερος διαχειριστής μιας αντιλαϊκής πολιτικής.
     Τα νούμερα που φαίνονται εδώ στον πίνακα από το 1975 μέχρι σήμερα δείχνουν το σύνολο της δαπάνης του προϋπολογισμού για την κοινωνική πολιτική, που βασίζεται περίπου στα ίδια ποσοστά, είτε κυβέρνηση είναι η Νέα Δημοκρατία είτε κυβέρνηση είναι το ΠΑ.ΣΟ.Κ.. Είναι πολύ μειωμένα τα ποσοστά, 3,9% για τα ταμεία, για τα νοσοκομεία 1,5%, για την κοινωνική πρόνοια. Οι δαπάνες γενικότερα για την κοινωνική πολιτική παρουσιάζονται να είναι 39.700 δισεκατομμύρια, ενώ είναι 8.800 σήμερα που συζητάμε. Θέλω να πω, δηλαδή ότι τα νούμερα τα οποία λέτε είναι πάρα πολύ μεγάλα. Και αν δούμε, κύριε Υπουργέ, τα κενά που υπάρχουν, τόσο σε ιατρικό, σε διοικητικό και σε νοσηλευτικό προσωπικό –και αναφέρομαι όχι μόνο στα νοσοκομεία, αλλά και στους γιατρούς του Ι.Κ.Α. και στα άλλα ασφαλιστικά ταμεία, έχω τους πίνακες εδώ, τους οποίους και έχω καταθέσει- είναι πολύ μεγάλα και δείχνουν την αδιαφορία της Κυβέρνησης να εξυπηρετήσει τα λαϊκά κοινωνικά στρώματα.
     Το κόμμα μας, κύριοι συνάδελφοι, παλεύει για δημόσια, καθολική κοινωνική ασφάλιση, για την οικοδόμηση ενός ενιαίου συστήματος κοινωνικής ασφάλισης, που περιλαμβάνει τα συνταξιοδοτικά δικαιώματα, τις υπηρεσίες πρόληψης και αποκατάστασης της υγείας, τις παροχές και τις υπηρεσίες κεντρικής πρόνοιας. Στον τομέα των συντάξεων στηρίζεται σε τρεις καθολικά δημόσιους οργανισμούς που θα καλύπτουν τους μισθωτούς, τους αυτοαπασχολούμενους, τους αγρότες αντίστοιχα.
     Κάτι τέτοιο, βεβαίως, απαιτεί βαθιές αλλαγές στο συσχετισμό των πολιτικών και κοινωνικών δυνάμεων, απαιτεί εργατική εξουσία. Εκεί παλεύουμε, εκεί δίνουμε τη μάχη για την ανατροπή αυτής της πολιτικής, την ανατροπή των συσχετισμών, ούτως ώστε ο ελληνικός λαός, που παράγει τον πλούτο, να τον νέμεται εις όφελος δικό του και της οικογένειάς του.
     Ευχαριστώ.
     ΠΡΟΕΔΡΟΣ (Άννα Μπενάκη - Ψαρούδα):  Ευχαριστούμε πολύ τον κ. Γκατζή.
     Εισερχόμεθα στον κατάλογο των εγγεγραμμένων ομιλητών συναδέλφων, με χρόνο ομιλίας πέντε λεπτών.
     Ο κ. Κουσελάς έχει το λόγο.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε.
     Κατ’ αρχήν θέλω να πω ότι ακούγοντας τον κύριο Υπουργό θυμήθηκα κάποιους επετειακούς λόγους προς τεθνεώντας αδελφούς, που εκείνοι που τους βγάζουν δεν τους πιστεύουν και επιπλέον δεν έχουν καμία αξία. Αυτή τη στιγμή συζητάμε για έναν προϋπολογισμό, ενώ στην ουσία είναι ένας απολογισμός, ο οποίος έχει εκτελεστεί ήδη σε βάρος των ασφαλιστικών ταμείων, και των ασφαλισμένων.
     Κύριε Υπουργέ, όσες παρατάσεις –και εσείς που είστε εδώ το ξέρετε πολύ καλά- και αν δώσετε σε σχέση με το νόμο που ψηφίσατε για τις τράπεζες, δεν πρόκειται να εφαρμοστεί, πρώτον, γιατί ο νόμος αυτός είναι αντισυνταγματικός -και ξέρετε πολύ καλά ότι οι πρώτες αποφάσεις των δικαστηρίων δικαιώνουν τους εργαζόμενους- και, δεύτερον, γιατί δεν υπάρχουν χρήματα για να εφαρμοστεί, διότι  οι τράπεζες δεν έχουν δώσει ούτε ένα ευρώ και εσείς δεν έχετε εγγράψει τίποτα στον προϋπολογισμό του 2006 για το περίφημο ταμείο, το οποίο συστήσατε.
     Σε σχέση με τα υπόλοιπα ζητήματα: Πρώτον, για την εξέλιξη των κοινωνικών δαπανών. Όλως περιέργως, κύριοι συνάδελφοι,  κάθε φορά που έρχεται η Νέα Δημοκρατία στα πράγματα οι κοινωνικές δαπάνες μειώνονται δραστικά.
     (Στο σημείο αυτό την Προεδρική Έδρα καταλαμβάνει ο Γ΄  Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Αν ρίξουμε μια ματιά να δούμε τι έγινε το 1990, θα διαπιστώσουμε ότι οι κοινωνικές δαπάνες ήταν 19,2% του Α.Ε.Π.. Το 1993, επί κυβέρνησης Νέας Δημοκρατίας, οι κοινωνικές δαπάνες κατέβηκαν στο 18,4%.
     Το 2004, όταν παραλάβατε την Κυβέρνηση, οι κοινωνικές δαπάνες ήταν το 22,41% του Α.Ε.Π.. Και σήμερα, το 2005, οι κοινωνικές δαπάνες ξαναμειώνονται στο 22,05%. Αυτή είναι, κύριοι της Κυβέρνησης, «η δεδομένη βούληση -που είπε ο κύριος Υπουργός πριν- της Κυβέρνησης Καραμανλή για ενίσχυση του κοινωνικού κράτους». Δηλαδή η αύξηση κατά 8 περίπου ευρώ, μεσοσταθμικά, του Ε.Κ.Α.Σ. το 2005 ή η αύξηση κατά 12 ευρώ στον Ο.Γ.Α. για το 2005; Και μιλάτε για αυξήσεις πάνω από τον πληθωρισμό; Εάν είχατε πραγματικά κοινωνική ευαισθησία θα έπρεπε να ντρέπεστε. Και θα έπρεπε να ντρέπεστε γιατί την ίδια ώρα που δίνετε αυτές τις αυξήσεις και λέτε ότι δεν έχετε χρήματα, χαρίζετε δισεκατομμύρια στους μερισματούχους μέσα από τη μείωση των φορολογικών συντελεστών. Και προχθές, με το νόμο που ψηφίσατε, χαρίσατε άλλα 100.000.000 ευρώ –χωρίς να τα χρωστάτε βέβαια- στις τηλεοπτικές εταιρείες.
     Δεύτερον, σχετικά με τα περίφημα χρέη του δημοσίου στα ασφαλιστικά ταμεία, μίλησε ο κύριος Υπουργός για το λεγόμενο «πράσινο χρέος». Το χρέος που παρέδωσε πραγματικά η κυβέρνηση του ΠΑ.ΣΟ.Κ. το 2004, μετά τις μεγάλες ρυθμίσεις που έκανε υπέρ του Ι.Κ.Α. και εξοφλώντας τα χρέη από το 1970, ήταν 2,77 δισεκατομμύρια ευρώ. Αυτό ήταν το χρέος. Αυτό το χρέος, λοιπόν, μέσα σε είκοσι δύο μήνες το αυξήσατε κατά 85% και το κάνατε 5,1 δισεκατομμύρια ευρώ. Αυτή ήταν η πολιτική σας. 
     Σε ό,τι αφορά τα έσοδα, η εισφοροδιαφυγή, κύριοι, κοστίζει πάνω από 4.000.000.000 ευρώ στα ασφαλιστικά ταμεία και δεν κάνατε τίποτα βέβαια να την αντιμετωπίσετε. Η ανεργία από την άλλη πλευρά κοστίζει πάνω από 1,7 δισεκατομμύρια ευρώ. Κανένα ουσιαστικό μέτρο γι’ αυτά. Αφήνονται τα ταμεία να χρεώνονται. Τα χρεώνετε ακόμη περισσότερο, συνειδητά, μέσα από τις επιλογές τις οποίες κάνετε, για να ξανακάνετε για άλλη μία φορά αυτό που κάνατε την περίοδο ’90-’93, να πείτε ότι «τα ασφαλιστικά ταμεία βουλιάζουν και πρέπει να γίνουν αλλαγές». Και τι αλλαγές θα γίνουν; Θα γίνουν σε βάρος των ασφαλισμένων, μέσα από τη γνωστή μέθοδο.
     Και κλείνω με το μεγάλο ζήτημα που αφορά τις δαπάνες για την υγεία. Είχατε δεσμευθεί προεκλογικά –γιατί το ύψος των δαπανών που εμείς είχαμε δεν ήταν αρκετό- για δαπάνες που θα ξεπέρναγαν το 5% του Ακαθάριστου Εγχώριου Προϊόντος. Οι δαπάνες λοιπόν το 2004 για την υγεία ήταν 2,8% σαν ποσοστό του Α.Ε.Π.. Το 2005 το κατεβάσατε σε 2,77% και το 2006 το 2,77% έγινε σκέτο 2,7% σαν ποσοστό του Α.Ε.Π..
      Το αποτέλεσμα είναι ότι τα νοσοκομεία σήμερα αντιμετωπίζουν τεράστιο πρόβλημα και το ξέρετε αυτό. Το μεγάλο νοσοκομείο που φτιάχτηκε επί των ημερών του ΠΑ.ΣΟ.Κ. στην ιδιαίτερη πατρίδα μου, τη Μεσσηνία, το οποίο είναι ένα σύγχρονο νοσοκομείο που στοίχισε 10.000.000.000 δραχμές εκείνη την περίοδο, με νέο οργανισμό υπηρεσίας, με νέα μηχανήματα, δεν έχει ακόμη εντατική μονάδα. Περιμένει, παρά τις υποσχέσεις και τις δεσμεύσεις του κυρίου Πρωθυπουργού. Δεν έχει Ε.Κ.Α.Β..
     Δεν μπορεί να λειτουργήσει το Α΄ Βοηθειών όπως πρέπει να λειτουργήσει. Προχθές πέθανε ένας ασθενής γιατί δεν υπήρχαν οδηγοί να τον μεταφέρουν και τα προβλήματα είναι τεράστια. Την ίδια στιγμή βέβαια που λέτε ότι δεν έχετε χρήματα –και ολοκληρώνω, κύριε Πρόεδρε- να καλύψετε με προσωπικό τα νοσοκομεία, αντί για μείωση των εξοπλιστικών δαπανών βλέπουμε στον Τύπο ένα εξοπλιστικό πρόγραμμα «μαμούθ» της τάξεως των 52.000.000.000 ευρώ, ένα πρόγραμμα δεκαετίας -για την υγεία και για τις κοινωνικές δαπάνες δεν υπάρχουν προγράμματα δεκαετίας, για τα εξοπλιστικά υπάρχουν- και αυτό το πρόγραμμα θέλετε να το βάλετε μπροστά. 
     Αν αυτή, κύριοι της Κυβέρνησης και της Νέας Δημοκρατίας, είναι πρόοδος σε σχέση με τις κοινωνικές δαπάνες, τότε ο ελληνικός λαός σε λίγο καιρό θα αναφωνεί: όχι, φθάνει, δεν θέλουμε άλλη τέτοια πρόοδο! 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.).
     ΠΡΟΕΔΡΕΥΩΝ (Ιωάννης Τραγάκης): Ο κ. Ανδρέας Ανδριανόπουλος έχει το λόγο.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, διάβασα όσο προσεκτικά γίνονταν τον επονομαζόμενο Κοινωνικό Προϋπολογισμό, βασικά τους πίνακες, γιατί περί πινάκων και αριθμών πρόκειται και παρακολούθησα όσο μπορούσα περισσότερο τις παρεμβάσεις που έγιναν στη Βουλή. Οφείλω να ομολογήσω ότι με εντυπωσιάζει ένα πράγμα: Υπάρχει μία αριθμολαγνία σ’ αυτήν την Αίθουσα. Δηλαδή, μιλάμε για τα νούμερα και σπανίως λαμβάνουμε υπ΄ όψιν τα προβλήματα και τους ανθρώπους. Ακούω: δώσατε τόσα, δεν δώσατε τόσα, δίναμε τόσα, ενώ εσείς δίνατε τόσα και εμείς δίνουμε περισσότερα αλλά το ερώτημα είναι, υπάρχει η αίσθηση στο μέσο Έλληνα πολίτη πώς στο κομμάτι που λέγεται κοινωνική προστασία τα πράγματα βελτιώνονται; Αυτό είναι το ουσιαστικό ερώτημα. 
     Επίσης, οι αριθμοί στους οποίους αναφέρεστε, κύριοι συνάδελφοι, ξεκάρφωτοι δεν είναι απολύτως τίποτε. Το θέμα δεν είναι πόσα δίνετε αλλά πόσα δίνετε σε σχέση με το σύνολο των χρημάτων που δαπανάτε σαν δημόσιο για διάφορες δραστηριότητες και παράλληλα από αυτά τα χρήματα που δίνετε στο γενικό κεφάλαιο «κοινωνική προστασία» πόσα πηγαίνουν στους παραλήπτες δηλαδή, πόσα από τα χρήματα αυτά καταλήγουν για την προστασία των ασθενέστερων κομματιών της ελληνικής κοινωνίας. Γιατί ένα πάρα πολύ μεγάλο κομμάτι από τα χρήματα αυτά δυστυχώς –και δεν είναι μόνο ελληνικό φαινόμενο αυτό- πηγαίνει σ’ αυτούς οι οποίοι διοικούν, διαχειρίζονται και προωθούν την κοινωνική προστασία, δηλαδή σε δημόσιες συντεχνίες των οποίων ο ρόλος είναι δήθεν να προστατεύουν τους υπόλοιπους Έλληνες. Και μη νομίζετε πως αυτό αφορά μόνο τα λεγόμενα λειτουργικά έξοδα όπως βλέπω κάποιες φορές εδώ να λέτε –έχετε κάτι πίνακες που αναφέρεστε σ’ αυτά- 3,2% ή 3,5% λειτουργικά έξοδα, αλλά υπάρχουν δεκάδες άλλες έμμεσες και υποκρυπτόμενες δαπάνες που έχουν να κάνουν ακριβώς με αυτούς οι οποίοι διαχειρίζονται την κοινωνική προστασία και πηγαίνουν τελικά απειροελάχιστα πράγματα στον παραλήπτη που είναι ο Έλληνας πολίτης ο υποτιθέμενα προστατευόμενος. Εκεί είναι το πρόβλημα. Και το ερώτημα είναι, γι’ αυτό τι γίνεται; 
     Ξέρετε, με προβληματίζει πάντα το γεγονός ότι ασχολούμαστε με το πόσα δίνουμε και ακούω εδώ, όπως είπα πριν, δεν δώσατε πολλά, δώστε περισσότερα κ.λπ.. Το θέμα είναι για παράδειγμα ότι η καθυστέρηση που δόθηκε στην τελική ρύθμιση για την Ολυμπιακή θα στοιχίσει στο ελληνικό δημόσιο όσο θα στοίχιζε όλο το ιατρικό προσωπικό που θα διόριζε ο κ. Κακλαμάνης και που έχει κενό και δεν μπορεί να εξασφαλίσει τα χρήματα από το Υπουργείο Οικονομίας. Και ρωτάω: Ποιο από τα δύο είναι κοινωνική πολιτική; Η καθυστέρηση διορισμού του ιατρικού προσωπικού το οποίο βασικά είναι απόλυτα απαραίτητο για να λειτουργήσουν τα νοσοκομεία, τα ιατρικά κέντρα, κ.λπ. ή να συντηρήσουμε για κανένα τρίμηνο ακόμη την Ολυμπιακή με το ενδεχόμενο κατά πάσα  πιθανότητα να την κλείσουμε τελικά γιατί δεν μπορούμε να βρούμε σχήμα επενδυτικό; Σ’ αυτά δεν γίνεται κουβέντα. 
     Ένα δεύτερο θέμα που είναι πάρα πολύ σοβαρό είναι ότι σε πάρα πολλές άλλες δαπάνες του δημοσίου υποκρύπτεται άμεσα ή έμμεσα κοινωνική πολιτική και αυτό δεν μετριέται. Για παράδειγμα έχετε φορείς, όπως συγκοινωνίες, όπου εμφανίζετε κρατικούς φορείς ελλειμματικούς, αλλά γιατί είναι ελλειμματικοί; Διότι προφανώς δεν μπορείτε να αφήσετε να ανέβουν οι τιμές των εισιτηρίων στους ρυθμούς της αγοράς, ώστε να μπορεί σ’ αυτές τις εταιρείες, την Η.Σ.Α.Π. και άλλες να είναι ισορροπημένος ο ισολογισμός τους γιατί θα είναι πάρα πολύ ακριβά τα εισιτήρια. Όταν, λοιπόν, κρατάτε χαμηλά το εισιτήριο και το επιδοτείτε σαν κράτος αυτό είναι κοινωνική πολιτική. Αυτό πώς μετριέται;
     Γιατί λοιπόν δεν παίρνετε μια πρωτοβουλία να κάνετε διαφορετικούς λογαριασμούς σε όλους τους τομείς, να ξέρουμε ακριβώς ποιο είναι το συνολικό κόστος που πληρώνει το ελληνικό δημόσιο και ο Έλληνας φορολογούμενος για τη λεγόμενη κοινωνική προστασία; Και δεν μπορείτε να φορτώνετε ανόμοια πράγματα. Υποτίθεται εταιρείες –που θεωρητικά είναι εταιρείες- τις κάνετε μοχλούς κοινωνικής προστασίας χωρίς να το παραδεχόσαστε και εδώ δημιουργούνται δεκάδες προβλήματα.
     	Και επειδή δεν έχω πολύ χρόνο, επιγραμματικά θα σας πω ότι η κοινωνική προστασία σε μία χώρα δεν μετριέται μόνο με το τι δίνεται για την υγεία, την πρόνοια και την ασφάλιση. Κοινωνική προστασία είναι να πολεμήσετε την ανεργία. Μπορείτε να έχετε κοινωνική προστασία και ανεργία και η ανεργία να πηγαίνει στο 15%-17%;
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Η Φινλανδία το 1993 είχε το σύστημα –το γνωστό ως σκανδιναβικό- το οποίο ποτέ της δεν το χάλασε, πλήρους κοινωνικής προστασίας. Είχε 18% ανεργία και οι άνθρωποι είχαν τρελαθεί και έλεγαν ότι καταρρέει ο κοινωνικός ιστός! Είχαν λοιπόν ένα πολύ πιο αποτελεσματικό από εμάς σύστημα τυπικής, αν θέλετε, κοινωνικής προστασίας, αλλά λόγω τεράστιας ανεργίας το σύστημα κατέρρεε και αναγκάστηκαν και στράφηκαν στις τεχνολογίες και όλοι ξέρετε ποια είναι τα αποτελέσματα.
     Ένα άλλο θέμα είναι το εξής. Δεν μπορείτε να συζητάτε για προοπτική ανάπτυξης και κοινωνικής προστασίας, όταν έχετε –παραδείγματος χάρη- υψηλά επιτόκια, όταν έχετε σχετικά μεγάλο πληθωρισμό, πιο μεγάλο από τις άλλες χώρες της Ευρώπης, όταν επίσης έχετε μία οικονομία η οποία έχει κάνει τούμπες μια πάνω, μία κάτω, 4% τη μία χρονιά, 3% την άλλη, 2,5% την άλλη χρονιά, 4,5% την άλλη. Γιατί; Διότι έτσι δεν πρόκειται να έρθει καμία επένδυση. Εάν δεν έρθει επένδυση, δεν έχετε ανάπτυξη. Άμα δεν έχετε ανάπτυξη, δεν μειώνετε την ανεργία και προφανώς έχετε πάρα πολύ μεγάλα προβλήματα σε αυτό που λέγεται ασφάλιση. Θέλω να πω λοιπόν ότι όλα αυτά είναι αλληλένδετα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Επίσης, αισθάνομαι περίεργα σαν μέλος αυτού του Κοινοβουλίου να συζητώ για Κοινωνικό Προϋπολογισμό περίπου δώδεκα μέρες πριν λήξει η περίοδος που αυτός ο προϋπολογισμός εφαρμόζεται. Γιατί δεν λέτε κοινωνικός απολογισμός, για να κάνουμε την κουβέντα μας σοβαρά; Δηλαδή τι συζητάμε προϋπολογιστικά; Ή ας φέρνατε τον Κοινωνικό Προϋπολογισμό της επόμενης χρονιάς που θεωρητικά αντανακλάται στον προϋπολογισμό του κράτους. Δεν τα καταλαβαίνω αυτά τα πράγματα.
     Θα έπρεπε λοιπόν πάνω σε αυτά να έχουμε μία πιο ορθολογική συμπεριφορά, γιατί είναι πάρα πολύ σοβαρά ζητήματα αυτά για να τα περνάμε έτσι σε μια κουβέντα που απλά διαβάζουμε πίνακες και νούμερα,.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Ανδριανόπουλο.
     Ο Υφυπουργός Απασχόλησης και Κοινωνικής Προστασίας έχει το λόγο.
     (Θόρυβος – Διαμαρτυρίες από την πτέρυγα του ΠΑ.ΣΟ.Κ.)
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα ήθελα το λόγο επί της διαδικασίας. 
     ΠΡΟΕΔΡΕΥΩΝ (Γεώργιος Σούρλας): Κυρία Χριστοφιλοπούλου, έχει δικαίωμα να μιλήσει ο Υπουργός. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θα παρακαλούσα τον κύριο Υπουργό και εσάς να μιλήσουν και κάποιοι συνάδελφοι! Δεν έχουν μιλήσει, κύριε Πρόεδρε!
     ΠΡΟΕΔΡΕΥΩΝ (Γεώργιος Σούρλας): Έχετε δίκιο.
     ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, δεν έχουμε μιλήσει καθόλου! 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ. Όταν γίνετε Υπουργοί, το ίδιο θα κάνετε κι εσείς.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αυτό είναι λόγος, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Όταν γίνετε Υπουργοί, θα τα ξεχάσετε όλα αυτά. 
     ΔΗΜΗΤΡΙΟΣ ΛΙΝΤΖΕΡΗΣ: Δεν χρειάζονται Κοινοβουλευτικοί, κύριε Πρόεδρε!
     ΠΡΟΕΔΡΕΥΩΝ (Γεώργιος Σούρλας): Ο κ. Γιακουμάτος έχει το λόγο για δέκα λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, θα ήθελα να πω στον κ. Ανδριανόπουλο ότι πράγματι έχει απόλυτο δίκιο. Θα σας υπενθυμίσω ότι κάθε φορά που ανεβαίνω στο Βήμα, έχω μοιράσει τουλάχιστον πέντε φορές τον πίνακα αυτόν που ήταν και ένας πίνακας του κ. Μάνου που είχε καταθέσει επί προηγουμένης κυβέρνησης του ΠΑ.ΣΟ.Κ., όπου πράγματι εκεί αποδεικνύεται ότι προ κοινωνικών παροχών η φτώχεια είναι στη θέση «23» και μετά τις κλινικές δαπάνες, όλες αυτές που περιγράφουμε εδώ με τα νούμερα, πάει μόνο στη θέση «22». 
     Δηλαδή, κύριε Ανδριανόπουλε, είναι ένα φαινόμενο που παρατηρείται πράγματι στην ελληνική κοινωνία να μην παίρνουν οι πραγματικοί αποδέκτες αυτό το προϊόν που παράγουμε και καταγράφουμε εδώ στον Κοινωνικό Προϋπολογισμό. Γιατί γίνεται αυτό; Ένα μικρό ποσό είναι για τα διοικητικά έξοδα κ.λπ., το μεγαλύτερο όμως ποσό είναι οι αετονύχηδες. Είναι εκείνοι οι οποίοι βαπτίζονται τυφλοί και είναι ανοικτομάτηδες και όλοι οι άλλοι. 
     Ρωτήσατε τι κάνουμε και ποια πρωτοβουλία παίρνει αυτή η Κυβέρνηση. Θα σας θυμίσω, κύριε Ανδριανόπουλε, ότι αυτή η Κυβέρνηση από το Νοέμβριο του 2004 που τελείωσαν οι Ολυμπιακοί και Παραολυμπιακοί Αγώνες με ένα χρόνο που έχει στην καθημερινότητα και απασχολείται έχει κάνει τα εξής. Και δεν είναι εύκολο και εσείς ξέρετε καλύτερα από τον καθέναν ότι οι νοοτροπίες δεν χτυπιόνται με μαγικό ραβδάκι. Ήδη ξεκινήσαμε και εφαρμόζουμε την κάρτα αναπηρίας, για να ελέγξουμε αυτό το σύστημα της αναπηρίας. 
     Ξέρετε ότι ήδη προχωρά με γοργούς ρυθμούς ο εκσυγχρονισμός στο Ι.Κ.Α. για να μπορέσουμε να πιάσουμε τους πεθαμένους που έπαιρναν σύνταξη. Τότε, επί κ. Ρέππα 50.000.000.000 ήταν ο απολογισμός του, αυτών δηλαδή, που έπαιρναν σύνταξη, ενώ είχαν αποβιώσει και συνεχίζει και σήμερα ένα μικρό ποσοστό. 
     Άρα ο εκσυγχρονισμός, η καταγραφή και η μηχανοργάνωση είναι για μένα αυτό που λείπει κι έχει πάρα πολύ καθυστερήσει. Γι’ αυτό και δίνει αυτή η Κυβέρνηση πολύ μεγάλη σημασία σ’ αυτούς τους τομείς, όπως είναι η καταγραφή της κάρτας αναπηρίας, ο εκσυγχρονισμός του Ι.Κ.Α., η μηχανοργάνωση σ’ όλα τα ασφαλιστικά ταμεία και παντού. 
     Κυρίες και κύριοι συνάδελφοι, ο Κοινωνικός Προϋπολογισμός του 2005 είναι ένα ακόμα αξιόπιστο δείγμα γραφής αυτής της Κυβέρνησης, της νέας διακυβέρνησης, για την οικονομική και κοινωνική πολιτική της. Με σταθερά και αργά βήματα βαδίζουμε με όραμα και με πρόγραμμα που υλοποιούμε με σοβαρότητα και υπευθυνότητα κάνοντας πράξη τους στόχους και τις δεσμεύσεις για μία πραγματικά ισχυρή ανάπτυξη, για κοινωνική προστασία και για κοινωνική δικαιοσύνη. Γιατί πρέπει όλοι εδώ να αντιληφθούμε ότι θα είμαστε χρησιμότεροι ειδικά στις ευάλωτες κοινωνικά ομάδες, στις ασθενέστερες οικονομικά κοινωνικές ομάδες, στους αδύνατους συμπολίτες μας, όταν παράγει αυτή η χώρα πλούτο και τον μοιράζουμε και όχι όταν δανειζόμαστε και υποθηκεύουμε το μέλλον, όπως γινόταν μέχρι τώρα. Με δανεικά και αγύριστα κάναμε κοινωνική πολιτική. 
     Παρ΄ όλο που συμφωνώ με τους αριθμούς, θέλω να πω ότι είναι πιο πολύ ανθρωποκεντρικός ο Κοινωνικός Προϋπολογισμός και όχι οι αριθμοί. 
     Θέλω, όμως, εδώ να σας θυμίσω, κύριοι συνάδελφοι του ΠΑ.ΣΟ.Κ., ένα γνωμικό που λέει ο λαός μας: «Ποτέ μην αναβάλλεις για αύριο αυτό που πρέπει να κάνεις σήμερα». Και γιατί το λέω; Το λέω γιατί θέλω να τονίσω ότι σ’ αυτό το πνεύμα κινείται η πολιτική της Κυβέρνησης, σε ό,τι αφορά τον ευαίσθητο τομέα της κοινωνικής προστασίας.  Δεν αναβάλλουμε εμείς για αύριο, δεν μετακινούμε στο μέλλον, δεν υποθηκεύουμε το μέλλον των παιδιών μας, γιατί τα ζητήματα που μπορούμε να λύσουμε σήμερα, τα λύνουμε, κάτι που δεν γινόταν στο παρελθόν.
     Ζητήσαμε ένα διάλογο μακράς πνοής για το ασφαλιστικό και είπε η κ. Χριστοφιλοπούλου ότι «τι διάλογος είναι αυτός»; Πρέπει να μάθει ότι στην Ισπανία, στο Τολέδο, έκαναν δεκατέσσερα ολόκληρα χρόνια κοινωνικό διάλογο τα κόμματα και οι φορείς για να καταλήξουν ομόφωνα και πήραν αποφάσεις …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αρχίστε τον! 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Στη Δανία για επτά ολόκληρα χρόνια. 
     Τι λέει η Νέα Δημοκρατία; Εμείς εγγυηθήκαμε προεκλογικά στον ελληνικό λαό –και γι’ αυτό ψηφιστήκαμε- ότι δεν αυξάνουμε τα όρια ηλικίας, δεν αυξάνουμε τις ασφαλιστικές εισφορές, δεν επηρεάζουμε τις χαμηλές συντάξεις. Αυτό είναι μία δέσμευση. Σ’ αυτόν τον κοινωνικό διάλογο –που υπάρχει επιστολή και του Υπουργού Εθνικής Οικονομίας για συζήτηση στη διακομματική επιτροπή της Βουλής με παραπομπή στην Ο.Κ.Ε. που είναι καθ’ ύλην και συνταγματικά αρμόδια- θα μπορέσουμε πράγματι να πάμε με κοινή συμφωνία, γιατί το ασφαλιστικό δεν είναι ζήτημα που αφορά τη Νέα Δημοκρατία ή το ΠΑ.ΣΟ.Κ. ή την Αριστερά, αλλά είναι ζήτημα που αφορά όλους μας. Είναι εθνικό θέμα και έτσι πρέπει να το δούμε. Αυτό κάνει η Κυβέρνηση για να μπορεί να πει στον ελληνικό λαό, στο τέλος της τετραετίας, ότι θα έρθουμε μ’ αυτές τις τομές και μ’ αυτά τα μέτρα, που θα πάρουμε. Δεν μπορούμε να λέμε άλλα στον ελληνικό λαό προεκλογικά και άλλα μετεκλογικά. 
     Αυτό, λοιπόν, κάνουμε σήμερα εδώ. Τους στόχους αυτούς υπηρετεί η Κυβέρνηση. Μέσα απ’ αυτόν τον Κοινωνικό Προϋπολογισμό –ο οποίος, επιτρέψτε μου να διευκρινίσω, αποτελεί στην ουσία τον πρώτο Κοινωνικό Προϋπολογισμό της Κυβέρνησης, γιατί στηρίζεται σε στοιχεία, δαπάνες και έσοδα του ασφαλιστικού μας συστήματος, τα οποία έχουν προϋπολογιστεί στον κρατικό προϋπολογισμό του 2005- η Κυβέρνηση και η ηγεσία του Υπουργείου Απασχόλησης και Κοινωνικής Αλληλεγγύης αποδεικνύει περίτρανα το ενδιαφέρον της για την κοινωνική προστασία των ασθενέστερων κοινωνικών ομάδων, καθώς με τον Κοινωνικό Προϋπολογισμό του 2005 το σύνολο των δαπανών –δεν θα μπω σε λεπτομέρειες- που αποτελούν το δείκτη της κοινωνικής προστασίας, για τους οικονομικά ασθενέστερους και απόμαχους της εργασίας, ανέρχεται σε 39,5 δισεκατομμύρια ευρώ. Δηλαδή, παρά τη στενωπό που είπε ο Υπουργός, παρά το δημοσιονομικό εκτροχιασμό, παρά τα τεράστια χρέη και τις οφειλές, παρά τα 22.000.000.000 το χρόνο που αφορούν τοκοχρεολύσια, το κονδύλι είναι αυξημένο κατά 7,26%. Αυτό μπορέσαμε, αυτό κάναμε. Κανείς δεν επιχαίρει, αλλά δεν πρέπει να ξεχνάμε τα δανεικά και τα αγύριστα, που είχατε εσείς. 
     Η αύξηση αυτή είναι σημαντική γι’ αυτόν τον προϋπολογισμό. Και αυτό γιατί κατορθώσαμε μέσα σε μία περίοδο ελλειμμάτων, κρυφών και φανερών, που κληρονομήσαμε από την προηγούμενη κυβέρνηση, να διατηρήσουμε αλώβητη την κοινωνική μας πολιτική και μάλιστα να ενισχύσουμε τους πόρους της κοινωνικής προστασίας. 
     Ως προς τις επιχορηγήσεις στα ασφαλιστικά ταμεία –σας τα περιέγραψε ο κύριος Υπουργός- θα σας πω μόνο ότι πρόκειται για μια αύξηση 12,9%, δηλαδή είναι περίπου 5.000.000.000 ευρώ από το 4,44 δισεκατομμύρια ευρώ, που ήταν πέρσι. Το σύνολο της κινητής και ακίνητης περιουσίας έχει αυξηθεί κατά 17,46%. 
     Θα σας θυμίσω, όμως -γιατί αυτό το έχετε ως καραμέλα, οι Βουλευτές του ΠΑ.ΣΟ.Κ., και δυστυχώς λυπάμαι, γιατί το ακούω και από υπεύθυνους Βουλευτές και από την Κοινοβουλευτική Εκπρόσωπο, που είναι σήμερα εδώ και από άλλους- ότι τάχατες η Νέα Δημοκρατία, λόγω των δικαστικών αποφάσεων, έδωσε το Λ.Α.Φ.Κ.Α.. Είναι λάθος. Ουδέν ψευδέστερο. Αν ήθελε η Νέα Δημοκρατία θα έλεγε «πληρώνω όσους έχουν προσφύγει στη δικαιοσύνη». Δεν πήρε όμως αυτόν το δρόμο, αυτήν την πολιτική απόφαση. Πήρε, με ευθύνη του Πρωθυπουργού, του Κώστα Καραμανλή, την πολιτική απόφαση και είπε «εμείς καταργούμε το Λ.Α.Φ.Κ.Α., όπως υποσχεθήκαμε προεκλογικά και θα δώσουμε τα αναδρομικά».
     Θα θυμίσω, όμως, γιατί έχετε πολύ ασθενική μνήμη, ότι στο ν. 3232 του κ. Ρέππα, το Φεβρουάριο, υπάρχει η διάταξη όπου τα χρήματα του Λ.Α.Φ.Κ.Α. τα πηγαίνατε, με την παράγραφο του άρθρου 8, στο Χρηματιστήριο. Αυτή ήταν η δική σας λογική και μάλιστα επί Γεωργίου Παπανδρέου, Αρχηγού του ΠΑ.ΣΟ.Κ.. Ο νόμος υπάρχει, το άρθρο το ξέρετε καλά. Σταματήστε, λοιπόν, υποκριτικά να λέτε εδώ γι’ εμάς ότι συρθήκαμε από δικαστικές αποφάσεις. Ήταν καθαρά πολιτική βούληση της Κυβέρνησης να καταργήσει για τον αδύναμο συνταξιούχο μια παράνομη παρακράτηση, που επί έξι χρόνια έκανε το ΠΑ.ΣΟ.Κ..
     ΕΚΤΟΡΑΣ ΝΑΣΙΩΚΑΣ: Ο αδύναμος δεν πήρε τίποτα.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Θέλω να σας πω ότι σε αυτήν την αύξηση των συντάξεων, που ήταν 4% πέρσι, υπολογίστε -γιατί το ξεχνάτε συνειδητά- 1% με 5% παρακράτηση, που δεν γίνεται. Αυτό είναι έμμεση αύξηση των συντάξεων. Ουδέποτε οι συνταξιούχοι -τα τελευταία δέκα χρόνια- είχαν την αύξηση που είχαν πέρσι.
     Και να μου επιτρέψετε, κύριε Πρόεδρε, να πω και δυο κουβέντες για την ανεργία. Το 2005, μέσα από πρόγραμμα του Οργανισμού Απασχόλησης Εργατικού Δυναμικού δόθηκαν ευκαιρίες στους ανέργους. Δόθηκαν για πρώτη φορά, κύριοι συνάδελφοι, ογδόντα χιλιάδες θέσεις απασχόλησης, μέσω των προγραμμάτων του Ο.Α.Ε.Δ.. Ποιες ήταν το 2004 και το 2003; Ήταν είκοσι τρεις χιλιάδες, σαράντα χιλιάδες. Φέτος ογδόντα χιλιάδες. Υπερτριπλάσιος αριθμός από τα άλλα χρόνια.
     Εμείς παραλάβαμε μια ανεργία, σύμφωνα με τα στοιχεία της Εθνικής Στατιστικής Υπηρεσίας, στο 11,3% για το πρώτο τρίμηνο του 2004. Σπάσαμε το φράγμα του 10% στο δεύτερο τρίμηνο του 2005, έχουμε 9,6% και αυτά δεν είναι στοιχεία που τα επικαλείται το Υπουργείο Απασχόλησης. Είναι, κύριοι συνάδελφοι, στοιχεία της EUROSTAT. Επιτέλους αποφασίστε. Ή δέχεστε τη  EUROSTAT ή δεν τη δέχεστε. Είναι στοιχεία τα οποία πραγματικά σήμερα σε κάνουν αισιόδοξο ότι μπορεί πράγματι, με μιάμιση μονάδα, που έπεσε η ανεργία, το 2006 να είναι πολύ πιο καλή η πορεία της απασχόλησης και να πέσει ακόμα περισσότερο η ανεργία.
     Θα σας πω ενδεικτικά μερικούς αριθμούς. Πρόγραμμα απασχόλησης: Απολογιστικά το 2004 γι΄ αυτήν την Κυβέρνηση 315.000.000 ευρώ. Το 2005, προϋπολογιστικά –και έχουν απορροφηθεί όλα- 546.000.000 ευρώ. Αυτή είναι η διαφορά του κράτους πρόνοιας και του πόσο έχουμε σοβαρότητα και υπευθυνότητα για την αντιμετώπιση της ανεργίας.
     Προγράμματα εκπαίδευσης-κατάρτισης: Από 95.000.000 στα 152.000.000 ευρώ. Και βέβαια στις οικογενειακές παροχές από 105.000.000 στα 135.000.000 ευρώ. Και τον Αύγουστο δώσαμε αύξηση του οικογενειακού επιδόματος κατά 40%.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ ολοκληρώστε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
     Παλεύουμε, προσπαθούμε. Ένα λέμε μόνο. Η κοινωνική πολιτική δεν είναι αντικείμενο σπέκουλας ούτε κομματικής αντιδικίας. Η φτώχεια δεν έχει χρώμα. Η φτώχεια δεν είναι ΠΑ.ΣΟ.Κ., Νέα Δημοκρατία, Αριστερά. Αφορά τους Έλληνες, τους συμπολίτες μας. Και σ΄ αυτό πρέπει όλοι μαζί να δώσουμε τον καλύτερο εαυτό μας για να κάνουμε πραγματικό το όραμα και το όνειρο των αποκλεισμένων, ώστε να έχουν και αυτοί διέξοδο. Και διέξοδο θα έχουν με μια κυβέρνηση που παλεύει και αγωνίζεται, που δίνει λύσεις, που παράγει πλούτο για να μπορέσει να τον μοιράσει. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λιντζέρης.
     ΔΗΜΗΤΡΙΟΣ ΛΙΝΤΖΕΡΗΣ: Κύριε Πρόεδρε, να μου επιτρέψετε, πριν μπω στην ουσία του λόγου μου, να κάνω μια διαπίστωση, ότι σ’ αυτήν τη χώρα ο μόνος αισιόδοξος είναι ο Υπουργός κ. Γιακουμάτος. Ας αναρωτηθεί το γιατί. 
     ΠΡΟΕΔΡΕΥΩΝ (Γεώργιος Σούρλας): Δεν είναι κακό αυτό.
     ΔΗΜΗΤΡΙΟΣ ΛΙΝΤΖΕΡΗΣ: Δεν είναι κακό, κύριε Πρόεδρε, αλλά όταν είσαι ο μόνος, ίσως πρέπει να προβληματιστείς για το λόγο που οδηγείσαι σ’ αυτά τα συμπεράσματα.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Μα, οι δημοσκοπήσεις λένε ότι η Νέα Δημοκρατία είναι πρώτη.
     ΔΗΜΗΤΡΙΟΣ ΛΙΝΤΖΕΡΗΣ: Μα, και οι δημοσκοπήσεις λένε ότι από τις χώρες της Ευρωπαϊκής Ένωσης οι πιο απαισιόδοξοι είναι οι Έλληνες, κύριε Υπουργέ. Και απ’ ό,τι βλέπω, εκτός από τους Έλληνες είναι και οι Βουλευτές της Νέας Δημοκρατίας όπου κυριολεκτικά δεν υπάρχει κανείς εδώ, για να συμμερισθεί την αισιοδοξία σας, κύριε Υπουργέ.
     Κυρίες και κύριοι συνάδελφοι, ο Κοινωνικός Προϋπολογισμός κατατίθεται από τον Υπουργό Απασχόλησης και Κοινωνικής Προστασίας κάθε χρόνο και συζητιέται στη Βουλή, όπως προβλέπεται από το ν.2084/92. Περιλαμβάνει τα ποσά που θα διατεθούν από το κράτος για κοινωνική προστασία. Και αναρωτιέται κάποιος πώς είναι δυνατόν ο προϋπολογισμός του 2005 να συζητιέται λίγες μέρες πριν το τέλος του συγκεκριμένου χρόνου και όχι νωρίτερα. 
     Και αυτήν τη φορά συνέβη και το εξής καινοφανές, κύριε Πρόεδρε. Ο Κοινωνικός Προϋπολογισμός κατετέθη μόλις προχθές το βράδυ, χωρίς να προηγηθεί συζήτηση, χωρίς να υπάρξει επίσημη παρουσίαση στοιχείων και μάλιστα σε μειωμένα αντίγραφα. 
     Πολλούς συναδέλφους τους επισκέφθηκαν δημοσιογράφοι και τους παρακαλούσαν να τους δώσουν τον Κοινωνικό Προϋπολογισμό για να ενημερώσουν τον ελληνικό λαό!
     Βεβαίως, δεν θεωρώ ότι είναι τυχαία όλα αυτά, κύριε Πρόεδρε. Αυτό σημαίνει τρία τινά. Ή υποβάθμιση από μεριάς του Υπουργείου ενός τόσου μεγάλου θέματος ή έλλειψη προγραμματισμού ή, στη χειρότερη περίπτωση, σηματοδοτεί την αναδίπλωση του κράτους και τον περιορισμό των δαπανών κοινωνικής προστασίας. Και βεβαίως δίνει τη δυνατότητα στην πολιτική ηγεσία του Υπουργείου να λέει αυτά τα νούμερα, τα οποία είπε σήμερα και τα οποία δεν έχουν καμία, μα, καμία κοινωνική αποδοχή, γιατί δεν υπάρχει καμιά αμφιβολία –κάτι που προκύπτει και λογιστικά και πολιτικά- ότι υπάρχει περιορισμός των δαπανών κοινωνικής προστασίας. Και αυτό συμβαίνει, ενώ διευρύνεται η κοινωνική ανισότητα στη χώρα μας.
     Όπως αποδεικνύεται, λοιπόν, κύριε Υπουργέ, δυστυχώς για εσάς, από τα στοιχεία της EUROSTAT, αλλά και της Ε.Σ.Υ.Ε. της χώρας μας, είναι η πρώτη φορά από το 1993 που σημειώνεται κάμψη σε όλους τους δείκτες, που δείχνουν το επίπεδο των συνθηκών διαβίωσης, καθώς και το ποσοστό του Α.Ε.Π. για τις κοινωνικές δαπάνες.
     Αλλά πώς θα μπορούσε να είναι διαφορετικά μετά από το διεθνές αυτομαστίγωμα που υπέβαλε η Κυβέρνηση τη χώρα μας με τη δημοσιονομική απογραφή; Γιατί η συγκεκριμένη πράξη δεν εξέθεσε μόνο τη χώρα διεθνώς αλλά έθεσε και την οικονομία μας υπό επιτήρηση. Βέβαια, και καλές προθέσεις να είχατε, κύριε Υπουργέ, τώρα πια δεν έχετε τη δυνατότητα της ήπιας προσαρμογής παρά τις περί αντιθέτου διακηρύξεις, γιατί αυτή η επιτήρηση εξ αντικειμένου εξωθεί την Κυβέρνησή σας σε λήψη μέτρων κατά των μεσαίων και χαμηλών εισοδημάτων, δηλαδή κατά των ατόμων που έχουν περισσότερη ανάγκη από ένα δίχτυ κοινωνικής προστασίας.
     Κυρίες και κύριοι συνάδελφοι, η πολιτική είναι ο κατ’ εξοχήν χώρος όπου οι πράξεις κρίνονται εκ του αποτελέσματός τους. Και η πολιτική της Κυβέρνησης στον τομέα αυτόν τείνει στην κοινωνική αναλγησία. Φαίνεται πως σαν δόγμα της έχει τη νεοφιλελεύθερη συνταγή της Θάτσερ, της πάλαι ποτέ σιδηράς κυρίας, ότι «η κοινωνία είναι ανύπαρκτη».
     Να σας δώσω ένα πραγματικό νούμερο, έναν αριθμό που υπάρχει στη σελίδα είκοσι ένα, κύριε Υπουργέ, του κατατεθέντος προϋπολογισμού; Ο προϋπολογισμός –λέτε- για το κονδύλι που αφορά την πρόνοια το 2004 ήταν 720.000.000 ευρώ και για φέτος είναι 695.000.000 ευρώ. Και μόνο αυτό το νούμερο, λοιπόν, δείχνει το πραγματικό σας πρόσωπο και την ομολογία σας ότι δεν υπάρχει η αναμενόμενη ανάπτυξη. Ποιος θα πληρώσει το μάρμαρο; Τα χαμηλά κοινωνικοοικονομικά στρώματα. 
     Κυρίες και κύριοι, δεν έχω καμία πρόθεση να αμφισβητήσω τη λογιστική επιστήμη. Θα επιθυμούσα, όμως, να πω δύο λόγια για την πολιτική διάσταση, που διαποτίζει την εκάστοτε λογιστική προσέγγιση και η οποία αποκαλύπτει την κυρίαρχη πολιτική φιλοσοφία και πράξη του κυβερνώντος κόμματος. 
     Αυτό που καταδεικνύει ο εκάστοτε προϋπολογισμός στο σύνολό του, και ο Κοινωνικός Προϋπολογισμός ειδικότερα, είναι ο τρόπος που τον αντιλαμβάνεται η κυβέρνηση που καταθέτει την κοινωνική πολιτική.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Επιτρέψτε μου ένα λεπτό, κύριε Πρόεδρε, μετά από τον τόσο χρόνο αναμονής.
     Κυρίες και κύριοι, σήμερα όλα τα ανεπτυγμένα κράτη της Ευρωπαϊκής Ένωσης αντιμετωπίζουν την κοινωνική πολιτική ως κατ’ εξοχήν αναπτυξιακή πολιτική. Σήμερα η σύγχρονη οικονομική επιστήμη αποδεικνύει, χωρίς αμφισβήτηση, ότι η έλλειψη κοινωνικής πολιτικής κοστίζει πολύ σε μία κοινωνία. Η εξέγερση των γαλλικών προαστίων και το τεράστιο οικονομικό, και όχι μόνο, κόστος αποτελεί επιβεβαίωση των λόγων που ισχυρίζομαι.
     Κυρίες και κύριοι, παρακολουθούμε μία πολιτική από μία Κυβέρνηση που δεν γνωρίζει, δυστυχώς, να υπολογίσει το κόστος της διαταραχής των ειρηνικών εργασιακών σχέσεων και τις επιπτώσεις του όχι μόνο στην οικονομία, αλλά και στην κοινωνία γενικότερα. Παρακολουθούμε την πολιτική μιας Κυβέρνησης, που δεν αντιλαμβάνεται το κόστος του κοινωνικού αποκλεισμού, καθώς και το κόστος της διάρρηξης της κοινωνικής συνοχής, μιας Κυβέρνησης που η πολιτική της ταυτίζεται με το κεφάλαιο των πολυεθνικών. Και βέβαια, αυτό είναι ένα κεφάλαιο που μπορεί να μεταναστεύει στην Ανατολική Ευρώπη, στην Ινδία, στην Κίνα, παντού. Παρακολουθούμε την πολιτική μιας Κυβέρνησης που οδηγεί στην «ασιατικοποίηση» του κόστους εργασίας στο όνομα του ανταγωνισμού. Αυτή, όμως, η πολιτική οδηγεί στην κατάλυση του κοινωνικού κράτους.
     Κλείνοντας, κύριε Πρόεδρε, θέλω να πω το εξής: Ακούσαμε και στο παρελθόν, αλλά και σήμερα, κραυγές ή αν θέλετε επιχειρηματολογία ότι η Νέα Δημοκρατία εκφράζει το κοινωνικό κέντρο ή το μεσαίο χώρο. Θα μου επιτρέψετε να σας πω ότι αν αυτό το ισχυριστείτε ξανά, θα πρέπει να έχετε στο μυαλό σας τη φράση του αείμνηστου Γεωργίου Παπανδρέου ότι η πολιτική, κοινωνική και οικονομική δημοκρατία, είναι ενιαία και αδιαίρετη. Αυτό το οποίο, όμως, εσείς πράττετε, δεν είναι Κεντρώο. Η πολιτική σας είναι και δεξιά και αδέξια.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιντζέρη.
     Ο κ. Μαγκριώτης έχει το λόγο.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Κύριε Υπουργέ, μην επικαλείστε τη EUROSTAT, γιατί κάποτε την κατακεραυνώνατε. Το 2003 η EUROSTAT έδινε 8,8% ανεργία για την Ελλάδα. Και τώρα που σας δίνει 10% πανηγυρίζετε. 
     Δεν έχουν καμία σημασία τα νούμερα. Να είμαστε ειλικρινείς, ιδιαίτερα απέναντι στους νέους ανθρώπους, ιδιαίτερα απέναντι στους μακροχρόνια άνεργους. Η ανεργία στην Ελλάδα ήταν, είναι υψηλή και οι προοπτικές είναι δύσκολες, είναι γκρίζες. Όσες θέσεις απασχόλησης δημιουργούνται, στην πλειοψηφία τους δεν είναι σταθερές. Προέρχονται από τα stage και τα άλλα κοινοτικά προγράμματα. Είναι εμβαλωματικές, τρίμηνες, τετράμηνες λύσεις.
     Το ξέρετε πολύ καλά αυτό, όταν μάλιστα για πρώτη φορά, μετά από δεκαετίες η αύξηση των ιδιωτικών επενδύσεων στην Ελλάδα τείνει στο μηδέν, παρ’ όλες τις πληθωριστικές διακηρύξεις σας για το αντίθετο και για το μεγαλεπήβολο αναπτυξιακό σας νόμο.
     Ορθώς, κύριε Υπουργέ, είπατε πως η φτώχεια δεν έχει χρώμα. Μόνο που έχει χρώμα η πολιτική, που δημιουργεί τη φτώχεια. Και η δική σας πολιτική διεύρυνε τη φτώχεια. Και τα επόμενα χρόνια θα είναι ακόμα πιο επώδυνα για τις ευπαθείς ομάδες του πληθυσμού.
     Κύριε Πρόεδρε, είχαμε ακούσει για τον «κόκκινο Πάνο», τον «μπλε Πάνο». Σήμερα είδαμε και το «λευκό Πάνο». Λευκή πετσέτα πέταξε ο κ. Παναγιωτόπουλος από το Βήμα της Βουλής σήμερα κατά την αγόρευσή του. Δεν τον αναγνωρίζαμε. Ήταν –και είναι- έτοιμος, όπως όλα δείχνουν, να εγγραφεί και στο «Σύλλογο Φίλων Ανδρέα Παπανδρέου».
     Μόνο που, κύριε Υπουργέ και κύριε Πρόεδρε, όταν ήταν Πρωθυπουργός ο Ανδρέας Παπανδρέου και εφήρμοζε τις πολιτικές, που σήμερα προσπαθεί να υφαρπάξει και να χειροκροτήσει ο κ. Παναγιωτόπουλος, τις κατακρεουργούσε και τις κατήγγειλε. Γιατί αυτό το υποκριτικό πρόσωπο από το σημερινό κυβερνητικό αξιωματούχο; Θα κρύψει πίσω απ΄αυτές τις κορώνες και από την ετεροχρονισμένη αποδοχή των κοινωνικών πολιτικών του Ανδρέα Παπανδρέου τη γύμνια της σημερινής πολιτικής; Υπάρχει, όμως, η ερμηνεία της λευκής σημαίας, με την οποία προσήλθε σήμερα ο κ. Παναγιωτόπουλος στη Βουλή. Είναι η δυσφορία των πολιτών στην ασκούμενη κυβερνητική πολιτική, ιδιαίτερα στον οικονομικό και κοινωνικό τομέα. Το γνωρίζει πολύ καλά ο κ. Παναγιωτόπουλος. Το καταγράφουν όλες οι έρευνες της κοινής γνώμης, το αντιλαμβάνεται καθημερινά όπου σταθεί και όπου βρεθεί. Και βεβαίως, είναι οι δύσκολες ώρες, που περνά με την υπόθεση «Οικονομόπουλου». Και το αναγνωρίζουμε αυτό. Πώς να σηκώσει τους τόνους σε μια τέτοια περίπτωση;
     Εγώ κατανοώ την ευαισθησία του κ. Παναγιωτόπουλου, που θέλει να διευκρινιστεί το θέμα. Και κατανοώ ότι επεδίωξε να επικοινωνήσει και με τον κ. Εμφιετζόγλου, επιστολή του οποίου υπαινίχθηκε η εφημερίδα «ΠΑΡΩΝ» στο χθεσινό της δημοσίευμα…
     ΠΡΟΕΔΡΕΥΩΝ (Γεώργιος Σούρλας): Αυτά, όμως, δεν έχουν καμία σχέση, κύριε Μαγκριώτη.
     ΙΩΑΝΝΗΣ ΜΑΓΚΡΙΩΤΗΣ: …και προκάλεσε, κύριε Πρόεδρε, την παραίτηση-καρατόμηση ηγετικού κρατικού λειτουργού.
     ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, δεν θέλω να σας διακόψω, αλλά αυτά δεν έχουν καμία σχέση με τον προϋπολογισμό. Ο κ. Εμφιετζόγλου, ο Κοινωνικός Προϋπολογισμός και ο κ. Οικονομόπουλος έχουν σχέση.
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δικαιολογημένη η παρέμβασή σας, αλλά στην προηγούμενη διαδικασία επανειλημμένως έχουν αναφερθεί από όλους τους ομιλητές. 
     ΠΡΟΕΔΡΕΥΩΝ (Γεώργιος Σούρλας): Πρέπει, όμως, να μπούμε στο θέμα.
     ΙΩΑΝΝΗΣ ΜΑΓΚΡΙΩΤΗΣ: Στο θέμα είμαι από την αρχή.
     ΠΡΟΕΔΡΕΥΩΝ (Γεώργιος Σούρλας): Έχουν μείνει πέντε λεπτά. Αν αυτά τα διαθέσετε για τον κ. Εμφιετζόγλου και για τον κ. Οικονομόπουλο, δεν κάνουμε πολιτική στη Βουλή.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε, για την παράκληση, αλλά και ο Υπουργός και όλοι έχουν αναφερθεί στο θέμα.
     Θέλω, όμως, να πω κάτι, που για μένα είναι πολύ σημαντικό, κύριε Πρόεδρε: Άκουσα τον κ. Παναγιωτόπουλο στο δελτίο ειδήσεων των 20.00΄ να δηλώνει ότι επικοινώνησε τηλεφωνικά με το γραφείο του κ. Εμφιετζόγλου και δεν του «βγήκε στο τηλέφωνο».
     ΠΡΟΕΔΡΕΥΩΝ (Γεώργιος Σούρλας): Θα υποχρεωθώ να σας διακόψω όμως. Δεν μπορώ να είμαι στην Έδρα και να ακούω…
     ΙΩΑΝΝΗΣ ΜΑΓΚΡΙΩΤΗΣ: Άφησε παραγγελία να του τηλεφωνήσουν και δεν του τηλεφώνησαν, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, ακούστε, σας παρακαλώ!
     ΙΩΑΝΝΗΣ ΜΑΓΚΡΙΩΤΗΣ: Μέχρι πού φθάνει η κατρακύλα αυτής της Κυβέρνησης;
     ΠΡΟΕΔΡΕΥΩΝ (Γεώργιος Σούρλας): Δεν μπορώ να προεδρεύω και να είμαι ένας θεατής-Πρόεδρος! 
     ΙΩΑΝΝΗΣ ΜΑΓΚΡΙΩΤΗΣ: Είναι δυνατόν, κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Το πρόβλημά μας είναι ο Εμφιετζόγλου εδώ μέσα τώρα;
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, είναι δηλώσεις του Υπουργού αυτές.
     ΠΡΟΕΔΡΕΥΩΝ (Γεώργιος Σούρλας): Ή είναι ο Κοινωνικός Προϋπολογισμός που λέτε ότι δεν έχετε άνεση χρόνου να συζητήσετε;
     ΙΩΑΝΝΗΣ ΜΑΓΚΡΙΩΤΗΣ: Μα, συζητούμε για την αξιοπιστία της Κυβέρνησης!
     ΠΡΟΕΔΡΕΥΩΝ (Γεώργιος Σούρλας): Κατηγορείτε τον Υπουργό που παρεμβαίνει; Έχετε μόνο πέντε λεπτά, πραγματικά λίγος χρόνος… 
     ΙΩΑΝΝΗΣ ΜΑΓΚΡΙΩΤΗΣ: Μα, κύριε Πρόεδρε, μου τα καταναλώσατε ήδη τα πέντε λεπτά. 
     ΠΡΟΕΔΡΕΥΩΝ (Γεώργιος Σούρλας): Αναλίσκετε το χρόνο σας στον Εμφιετζόγλου; Αυτό είναι το πρόβλημα της Βουλής των Ελλήνων; Σας παρακαλώ πάρα πολύ!
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, εγώ αναφέρομαι σε δήλωση του Υπουργού κ. Παναγιωτόπουλου. Με συγχωρείτε. Δεν αναφέρομαι στη δήλωση κανενός. Εάν ο κ. Παναγιωτόπουλος δεν έχει συναίσθηση του τι δηλώνει… 
     ΠΡΟΕΔΡΕΥΩΝ (Γεώργιος Σούρλας): Θα μιλήσετε για τον Κοινωνικό Προϋπολογισμό;
     ΙΩΑΝΝΗΣ ΜΑΓΚΡΙΩΤΗΣ: …εσείς δικαιολογημένα κάνετε την παρατήρηση, γιατί δεν μπορείτε να φανταστείτε ότι έγιναν τέτοιες δηλώσεις από υπουργικά χείλη. Αυτό θέλω να πω.
     ΠΡΟΕΔΡΕΥΩΝ (Γεώργιος Σούρλας): Εάν έκανε ο Υπουργός αυτήν την παρέκκλιση, μην την κάνετε κι εσείς. Τι να κάνουμε τώρα;
     ΙΩΑΝΝΗΣ ΜΑΓΚΡΙΩΤΗΣ: Μα, την έκανε και στη Βουλή και δημοσίως. Σε όλα τα δελτία ειδήσεων των 20.00΄, πριν από λίγο, υπήρχε η αναφορά του και η δήλωσή του, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κακώς την έκανε την ώρα της αγόρευσής του για τον Κοινωνικό Προϋπολογισμό. Κακώς την έκανε ο Υπουργός.
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, το Κοινοβούλιο δεν είναι αποστειρωμένη αίθουσα.
     ΠΡΟΕΔΡΕΥΩΝ (Γεώργιος Σούρλας): Τι είναι, δηλαδή; Ξέφραγο αμπέλι είναι το Κοινοβούλιο να λέει ο καθένας ό,τι θέλει, είτε είναι Υπουργός είτε είναι Βουλευτής;
     ΙΩΑΝΝΗΣ ΜΑΓΚΡΙΩΤΗΣ: Είναι ανοιχτό στην κοινωνία. Ομιλούμε για την κοινωνία και τους πολίτες. Γιατί, κύριε Πρόεδρε, εδώ τουλάχιστον ομιλούμε απέναντι στα άδεια έδρανα της Νέας Δημοκρατίας. Μόνο ο κύριος Υφυπουργός είναι εδώ. Ομιλούμε, λοιπόν, για την κοινωνία και τους πολίτες, στους οποίους απευθύνεται και η Κυβέρνηση. Κι εκεί έκανε τις δηλώσεις του ο κ. Παναγιωτόπουλος. Γι’ αυτό ομιλώ, κύριε Πρόεδρε. Και παρακαλώ, κρατήστε μου το χρόνο με τη διακριτικότητα, που σας διακρίνει πάντοτε.
     ΠΡΟΕΔΡΕΥΩΝ (Γεώργιος Σούρλας): Θα «κρατήσω» το χρόνο, αλλά να μιλήσετε για το θέμα της ημερήσιας διάταξης.
     ΙΩΑΝΝΗΣ ΜΑΓΚΡΙΩΤΗΣ: Όλα αυτά είναι στην ημερήσια διάταξη και στην αξιοπιστία της Κυβέρνησης.
     Κύριε Πρόεδρε, μίλησαν όλοι οι αγορητές της Κυβέρνησης και οι Υπουργοί για την περίφημη δημοσιονομική εξυγίανση.
     Κύριε Πρόεδρε, η Κυβέρνηση υποδιπλασίασε σε είκοσι μήνες τους ρυθμούς αύξησης του Ακαθάριστου Εθνικού Προϊόντος. Μείωσε δραστικά την αγοραστική δύναμη των λαϊκών στρωμάτων, της μεγάλης πλειοψηφίας των πολιτών. Κρατά ψηλά και οξυμένη την ανεργία. Παρ’ όλες τις λογιστικές αλχημείες, που έχει κάνει, παρ’ όλες τις πρόσθετες φορολογίες, που έχει επιβάλει σε μικρομεσαίους, εργαζόμενους και συνταξιούχους, παρ’ όλη την εκποίηση δημόσιας περιουσίας, το δημόσιο χρέος και τα ελλείμματα είναι πάρα πολύ ψηλά.
     Εάν δεν ενέγραφε με τον αντίστροφο τρόπο, με τον οποίο ενέγραψε τις αμυντικές δαπάνες, τα χρέη των νοσοκομείων της προηγούμενης τριετίας, τα οποία πλήρωσε, στο τρέχον οικονομικό έτος, το έλλειμμα και ταμειακά και λογιστικά θα ήταν στο 6,5%. Αυτή είναι η αλήθεια και η πραγματικότητα.
     Κύριε Πρόεδρε, ο Υπουργός κ. Παναγιωτόπουλος είπε πως ήταν πολύ σωστή η επιλογή του Ε.Κ.Α.Σ. από τις κυβερνήσεις του ΠΑ.ΣΟ.Κ. Μόνο που δεν έκανε και την αυτοκριτική του, γιατί ψίχουλα και ημίμετρα χαρακτηρίζονταν τα μέτρα αυτά του ΠΑ.ΣΟ.Κ πριν από μερικά χρόνια. Είπε μάλιστα πως το ΠΑ.ΣΟ.Κ γενναιόδωρα, το Σεπτέμβριο του 2003, εξήγγειλε αύξηση κατά 30 ευρώ του Ε.Κ.Α.Σ., τα οποία τα έδωσαν αυτοί. Μα, δεν ήταν δυνατόν να γίνει διαφορετικά, αφού ήταν Κυβέρνηση η Νέα Δημοκρατία από τις 7 Μαρτίου του 2004.
     Όμως, κύριε Πρόεδρε, από το Βήμα αυτό η Κυβέρνηση έχει χρεώσει τα ελλείμματα που, υποτίθεται, ότι δημιούργησε αυτή η γενναιόδωρη κοινωνική πολιτική του ΠΑ.ΣΟ.Κ, στο ΠΑ.ΣΟ.Κ. Τι κάνει, λοιπόν, εδώ ο κ. Παναγιωτόπουλος, όπως και σε μία σειρά άλλων παραδειγμάτων; Τα καλά του ΠΑ.ΣΟ.Κ θέλει να τα καρπωθεί. Τα κακά τα δικά τους θέλει να τα χρεώσει στο ΠΑ.ΣΟ.Κ.. Τα 30 ευρώ, δηλαδή, του ΕΚΑΣ με τα οποία δέσμευσε το ΠΑ.ΣΟ.Κ. τον προϋπολογισμό του 2004 θέλει να τα καρπωθεί ο ίδιος και η Κυβέρνησή του. Το έλλειμμα που δημιούργησαν στον κρατικό προϋπολογισμό, θέλει να το χρεώσει στο κακό ΠΑ.ΣΟ.Κ. Ας επιλέξει επιτέλους σε ποια πλευρά της όχθης θα σταθεί και τι θα υιοθετήσει στο τέλος.
     Είπε από το Βήμα πάλι πολύ γενναιόδωρα και απλόχερα ότι 800.000.000 ευρώ έχουν κερδίσει τα ασφαλιστικά ταμεία από την επένδυση στο Χρηματιστήριο. Θυμάστε τι έλεγε η Νέα Δημοκρατία και ο κύριος Υπουργός από τούτο το Βήμα, όταν το ΠΑ.ΣΟ.Κ. προχώρησε σ’ αυτήν την επιλογή; Δήλωνε πως υποθηκεύουμε το μέλλον των ασφαλισμένων και των ασφαλιστικών ταμείων. Και τώρα βεβαίως ένα μέρος της μαύρης τρύπας των ταμείων το κλείνει αυτή η επιλογή του ΠΑ.ΣΟ.Κ. Αυτή είναι η πραγματικότητα, που παρέλαβε.
     Κύριε Πρόεδρε, ανάμεσα στο 2003 και στο 2005 αυξήθηκε η φαρμακευτική δαπάνη κατά 1,7 δισεκατομμύρια ευρώ. Ποιος τα έχασε; Ποιος τα ενθυλάκωσε; Τα έχασαν οι πολίτες, τα έχασε ο κρατικός προϋπολογισμός, δηλαδή και πάλι ο φορολογούμενος Έλληνας πολίτης και τα ενθυλάκωσαν οι πολυεθνικές εταιρείες και η διευρυμένη διαφθορά.
     Τα πρόσθετα χρέη στα νοσοκομεία το 2005 είναι 650.000.000 ευρώ σε σχέση με τον προηγούμενο χρόνο. Πού είναι η διαφάνεια, το χτύπημα της σπατάλης και της κακοδιαχείρισης, που είχε υποσχεθεί η Κυβέρνηση; 
     Ομιλεί για το διάλογο του ασφαλιστικού, που θέλουν να ανοίξουν. Ο εισηγητής της Νέας Δημοκρατίας μάς έδωσε τα στοιχεία της αναλογίας των ασφαλισμένων στο δημόσιο και στον ιδιωτικό τομέα και σαφέστατα υπαινίχθηκε ότι την επόμενη τετραετία θα βγουν πολύ περισσότεροι στη σύνταξη από αυτούς που θα ενταχθούν στην εργασία, δηλαδή θα ενταχθούν στο ασφαλιστικό σύστημα. Τι θέλει να πει, δηλαδή; Αυτό που ξέρουν όλοι, ότι μετά από τις εκλογές αν τις κερδίσει φυσικά, θα προτείνει η Νέα Δημοκρατία δραστική αύξηση των ορίων συνταξιοδότησης. Αυτή είναι η αλήθεια. Την κρύβει από τους πολίτες. Μέχρι πότε, όμως;
     Κύριε Πρόεδρε, οι πολίτες έχουν καταλάβει την πολιτική της Κυβέρνησης, της στρέφουν την πλάτη και αναζητούν πλέον προς το ΠΑ.ΣΟ.Κ και το Γιώργο Παπανδρέου την ελπίδα του μέλλοντος.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη.
     Το λόγο έχει ο κ. Κουτσούκος.
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Θεωρήθηκε, κύριε Πρόεδρε και κύριε Υφυπουργέ, ως μία σημαντική κατάκτηση του Κοινοβουλίου και της λειτουργίας του πολιτικού συστήματος η συζήτηση του Κοινωνικού Προϋπολογισμού στη Βουλή, γιατί ακριβώς ο Κοινωνικός Προϋπολογισμός, με τα έσοδα και έξοδα που προβλέπει για τους τομείς της υγείας, της κοινωνικής ασφάλισης, της κοινωνικής πρόνοιας, αφορά τον πυρήνα της ποιότητας ζωής, της ασφάλειας και της προστασίας του πολίτη. Αφορά, δηλαδή, αυτό που ένα σύγχρονο και δημοκρατικό κράτος πρέπει να παρέχει στους πολίτες και ιδιαίτερα σε εκείνους που έχουν ανάγκη.
     Θα έλεγα, όμως, ότι η σημερινή συζήτηση -και λυπάμαι γι’ αυτό, κύριε Πρόεδρε-  είναι μια σκέτη απογοήτευση. Πιστεύω ότι τη βασική ευθύνη για την υποβάθμιση της συζήτησης την έχει η Κυβέρνηση, δεν μπορεί να την έχει κανένας άλλος. Αντί η Κυβέρνηση να φέρει έγκαιρα τον Κοινωνικό Προϋπολογισμό, ώστε μέσα από τη συζήτηση να εξαχθούν συμπεράσματα για ελλείψεις στον τομέα της παροχής των κοινωνικών πολιτικών και να μπορούν αυτά τα συμπεράσματα να ενσωματωθούν στη σύνταξη του κρατικού προϋπολογισμού, η Κυβέρνηση επέλεξε μια τακτική, η οποία δεν περιποιεί τιμή ούτε στην ίδια τη λειτουργία του Κοινοβουλίου. Θα έλεγα ότι πρέπει να της χρεώσουμε αυτήν τη μεθόδευση. Πιστεύω ότι δεν είναι τυχαίο εδώ ότι ο κύριος Υπουργός ήρθε και μας έβγαλε ένα λόγο περί άλλων -θα αναφερθώ- οι κυβερνητικοί Βουλευτές απουσιάζουν, υπάρχει δηλαδή μια πάρα πολύ συγκεκριμένη μεθόδευση της υποβάθμισης αυτής της συζήτησης. 
     Θα πρέπει να βγάλουμε ένα συμπέρασμα πολιτικό, γιατί έγινε αυτή η μεθόδευση. Η μεθόδευση αυτή συνίσταται στο γεγονός ότι ο πυρήνας της πολιτικής της Κυβέρνησης το χρόνο που μας πέρασε -μια πολιτική που είχε χαρακτηριστικά αντιλαϊκά, μια πολιτική νεοφιλελεύθερης έμπνευσης- δεν θα μπορούσε να αποδώσει στον τομέα του Κοινωνικού Προϋπολογισμού. Ό,τι επιχειρηματολογία να χρησιμοποιήσει ο κ. Παναγιωτόπουλος, όσες ευθύνες να προσπαθήσει να φορτώσει στις προηγούμενες κυβερνήσεις, είναι βέβαιο ότι δεν μπορεί να αποκρύψει την ουσία του Κοινωνικού Προϋπολογισμού. 
     Δεν χρειάζεται κάποιος να έχει ιδιαίτερες γνώσεις ή να έχει ασχοληθεί για πολλά χρόνια με τα κοινωνικά μεγέθη, παρά να ανατρέξει σ’ αυτήν εδώ την εισήγηση, η οποία στην πρώτη της σελίδα μάς λέει ότι αυξήθηκαν οι κοινωνικές δαπάνες. Αν πάει, όμως, κάποιος πιο πέρα και προχωρήσει στους πίνακες, θα δει ότι, δυστυχώς, το 2005 ήταν ο μόνος χρόνος από τα τελευταία δώδεκα-δεκατρία χρόνια, από το 1993 και μετά, που έχουμε μείωση των κοινωνικών δαπανών ως ποσοστό του τακτικού προϋπολογισμού και είναι ο μόνος χρόνος που έχουμε μείωση των κοινωνικών δαπανών ως ποσοστό του Α.Ε.Π.. Αυτά δεν μπορεί να τα διαψεύσει κανείς και, αν αυτά τα αναλύσει, θα δείτε ότι έχουν επιπτώσεις σ’ όλα τα κρίσιμα ζητήματα, που αφορούν την κοινωνική πολιτική της Κυβέρνησης. 
     Έτσι, λοιπόν, μπορεί ο κύριος Υπουργός να ένιωσε την ανάγκη να αναφερθεί στα χρέη που παρέλαβε για να δικαιολογήσει τη σημερινή πολιτική, αλλά δεν μπορεί με κανένα τρόπο να δικαιολογήσει ότι, για παράδειγμα, αυτά που έταζε η Νέα Δημοκρατία στους συνταξιούχους του Ο.Γ.Α. και τους δικαιούχους του Ε.Κ.Α.Σ. όχι απλά δεν θέλει, αλλά ούτε μπορεί ούτε προτίθεται να τα κάνει πράξη, εκτός και αν μας πείτε, κύριε Υπουργέ, ότι του χρόνου θα δώσετε 105 ευρώ αύξηση στους αγρότες και ότι είστε σε θέση να το αναγγείλετε για να πανηγυρίσουν. 
     Και βέβαια δεν μπορεί η Κυβέρνηση, με βάση όσα προκύπτουν απολογιστικά  από τον Κοινωνικό Προϋπολογισμό, να δικαιολογήσει τη συνεχή μετάθεση των κοινωνικών δαπανών προς το 2006, οι οποίες έχουν επιπτώσεις σε σοβαρές πτυχές της πολιτικής εν προκειμένω, για παράδειγμα, στον τομέα της υγείας: Η Κυβέρνηση έχει επιλέξει την πολιτική να προσλάβει αγροφύλακες, αντί να προσλάβει γιατρούς. 
     Αναφερόμενος σε όσα είπε ο κύριος Υπουργός, θα ήθελα να πω ότι τα ζητήματα που έθεσε με τη μορφή ερωτημάτων σε ό,τι αφορά το άνοιγμα του ασφαλιστικού μάς παραπέμπουν, κύριε Υφυπουργέ που είστε εδώ, σε επικίνδυνες πολιτικές. Δηλαδή, τι μας είπε; Ότι αλλάζει η σχέση ασφαλισμένων και συνταξιούχων. Δηλαδή, τι προτείνετε εσείς; Να αυξήσουμε τα όρια ηλικίας; 
     Μας είπε ότι έχουμε δημογραφικό πρόβλημα. Νομίζω ότι ήθελε να απολογηθεί μάλλον για τις υποσχέσεις που έδωσε ο Πρωθυπουργός στους πολύτεκνους και τις οποίες δεν έκανε πράξη. Ήθελε να μας πει για το υψηλό διαχειριστικό έλλειμμα και τα προβλήματα της πολυδιάσπασης. Δηλαδή, κάνει αυτοκριτική ο Υπουργός, επειδή δεν υλοποιεί τον ασφαλιστικό νόμο, το λεγόμενο νόμο Ρέππα, που προβλέπει την ενοποίηση των ασφαλιστικών ταμείων. 
     Το μόνο που δεν μας είπε ο κύριος Υπουργός είναι ότι για τον κ. Γερασίμου και για τον κ. Οικονομόπουλο φταίνε οι πολιτικές του ΠΑ.ΣΟ.Κ., οι νοοτροπίες μάλλον που καλλιέργησε το ΠΑ.ΣΟ.Κ. και έχουν επηρεάσει τα κυβερνητικά στελέχη, τα οποία αυτήν την περίοδο τραβάνε την προσοχή της κοινής γνώμης.
     Δυστυχώς, αυτή η Κυβέρνηση όποια προσπάθεια και αν κάνει, με τη γνωστή επιχειρηματολογία, μεταθέτοντας τα βάρη στο παρελθόν, δεν μπορεί να πει σε κανέναν πια ότι εργάζεται για το συμφέρον των πολλών. Γι’ αυτό και οι πολλοί, όπως παρακολουθείτε και στις δημοσκοπήσεις, αλλά και είναι εύκολο να το διαπιστώσει κάποιος από εμάς επικοινωνώντας με τον κόσμο, έχουν ήδη καταδικάσει αυτήν την πολιτική. Το ερώτημα που εγείρεται, που αφορά όλους μας και πρώτα-πρώτα την Κυβέρνηση και τον Πρωθυπουργό, είναι κατά πόσο αυτή η πολιτική θα συνεχίσει για ένα περιορισμένο διάστημα να βαρύνει τους πολίτες ή θα αλλάξει κάτω από το μέγεθος της λαϊκής οργής, που φαίνεται στις μέρες μας να διογκώνεται συνεχώς.
     (Χειροκροτήματα από την πτέρυγα του ΠΑ.ΣΟ.Κ. )
     ΠΡΟΕΔΡΕΥΩΝ (Γεώργιος Σούρλας): Ο κ. Νασιώκας έχει το λόγο.
     ΕΚΤΟΡΑΣ ΝΑΣΙΩΚΑΣ: Κυρίες και κύριοι συνάδελφοι, ενώ συζητείται στη Βουλή ένα από τα πιο σημαντικά θέματα με κοινωνική προέκταση, ο Κοινωνικός Προϋπολογισμός, με τεράστια σημασία για τη μεγάλη πλειοψηφία του ελληνικού λαού, για τους ανθρώπους που έχουν μεγαλύτερη ανάγκη, για τους ηλικιωμένους, για τους ασθενείς, για τους συνταξιούχους, παρατηρούμε δύο πράγματα που κατά την άποψή μου έχουν μεγάλη σημασία. 
     Πρώτον, όχι μόνο δεν παρίσταται κανένας Βουλευτής από την Πλειοψηφία, αλλά ούτε ένας έλαβε το λόγο πλην των εισηγητών. Δεύτερον, δόθηκε ένα κείμενο Κοινωνικού Προϋπολογισμού, κύριε Υπουργέ, την τελευταία στιγμή. Γράφτηκε πρόχειρα στο γόνατο και δεν είχε αληθή στοιχεία. Τα στοιχεία αναθεωρήθηκαν στην πράξη δύο φορές. Αυτό δεν το συμπεριλαμβάνει. Λίγες μέρες πριν τελειώσει ο χρόνος ψηφίζουμε κοινωνικό προϋπολογισμό. Θα μπορούσαμε να τον συζητήσουμε ως απολογισμό. Δεν έχω χρεία βέβαια να φέρω άλλα στοιχεία για να αντικρούσω αυτά που λέει το συγκεκριμένο κείμενο, αφού το κείμενο του Γενικού Προϋπολογισμού του 2006, που αναφέρεται σε αυτές τις δαπάνες απολογιστικά για το 2005, το δικό σας κείμενο που θα το συζητήσουμε την άλλη εβδομάδα και έχει τελείως διαφορετικά στοιχεία.
     Αν ο προϋπολογισμός του 2005 χαρακτηρίστηκε από πολλούς ίσως σκληρά, ως κουρελού, αυτό το κείμενο είναι μια τρύπα, ένα μπάλωμα, σ’ αυτήν την κουρελού. Και επειδή, κύριε Υπουργέ, ξέρω την αξιοπρέπειά σας και την αξιοπιστία σας και τη σοβαρότητά σας, σας λέω να πάρετε πίσω αυτό το κείμενο. Μην προσβάλλετε τον εαυτό σας, μην προσβάλλετε την Κυβέρνηση και τις υπηρεσίες που βάλατε –δεν ξέρω ποιος- να γράψουν αυτό το κείμενο, για να έλθει στη Βουλή. 
     Δεν είναι μόνο πρόχειρος, λοιπόν, δεν έχει μόνο αναληθή στοιχεία, αλλά δεν έχει και κανέναν στόχο αυτός ο Κοινός Προϋπολογισμός. Να συζητήσουμε τώρα επί της ουσίας της κοινωνικής πολιτικής, χωρίς να στηριζόμαστε στο συγκεκριμένο κείμενο, το οποίο δεν έχει αξιοπιστία. Τι είναι το κοινωνικό κράτος; Αν το κοινωνικό κράτος είναι το ΕΣΥ και το ασφαλιστικό σύστημα, το ΠΑ.ΣΟ.Κ. είναι περήφανο γι’ αυτό το κοινωνικό κράτος, γιατί το εθνικό σύστημα υγείας έγινε τη δεκαετία του ‘80 και δεν υπήρχε πριν ουσιαστικά εθνικό σύστημα υγείας. Αλλά και το Ι.Κ.Α. το 1981 δεν κάλυπτε περισσότερο από το 50% της επικράτειας. Ο Ο.Γ.Α. είναι το δεύτερο μεγάλο ασφαλιστικό ταμείο, ως ταμείο κύριας ασφάλισης έγινε πάλι από τις κυβερνήσεις του ΠΑ.ΣΟ.Κ. τη δεκαετία του 1990. Η Νέα Δημοκρατία δεν συμβιβάστηκε ποτέ με τις κοινωνικές δαπάνες. Τις θεωρεί πολυέξοδες, περιττές και ποτέ δεν θεώρησε ότι είναι κυρίως, αναπτυξιακές δαπάνες. Δεν ψήφισε καμία από τις μεγάλες μεταρρυθμίσεις, ούτε το εθνικό σύστημα υγείας.
     Το τελευταίο διάστημα, δηλαδή, όσο ήταν στην αντιπολίτευση και μιλούσε για το κοινωνικό κέντρο και για φιλολαϊκή πολιτική, εγώ θυμάμαι το σημερινό Υπουργό Απασχόλησης, ως εισηγητή της Νέας Δημοκρατίας, λαύρο από αυτό το Βήμα να εκτοξεύει μύδρους εναντίον της κοινωνικής πολιτικής του ΠΑ.ΣΟ.Κ.. Τότε πρότεινε και δεσμευόταν ο ίδιος και το κόμμα του για το ελάχιστο εγγυημένο εισόδημα. Βέβαια αυτό δεν ήλθε. Μα, δεν είναι πολιτική και αυτή που κάνει με τις συντάξεις.
     Τώρα βέβαια δεν στηρίζει ούτε το επίδομα θέρμανσης, για το οποίο πέρσι έλεγε ο ίδιος ότι «το σκεπτόμαστε». Σήμερα, που βρίσκονται  σε τόσο τραγική κατάσταση οι συμπολίτες μας, δεν τους σκέφτεται καθόλου. 
     Αν θέλετε, μπορούμε να δούμε τα πραγματικά στοιχεία. Υποχώρησε το κοινωνικό κράτος και σε αριθμούς και σε ποσοστό επί του Α.Ε.Π. και επί της ουσίας το 2005. Η μεγάλη σφαγή, όμως, κύριε Πρόεδρε, του κοινωνικού κράτους γίνεται με τον προϋπολογισμό του 2006. Κάθε πέρσι και καλύτερα, κάθε φέτος και χειρότερα. Αυτό τηρείται απολύτως με τις κοινωνικές δαπάνες. Τώρα καταλάβαμε τι εννοούσε ο κ. Καραμανλής -και η Νέα Δημοκρατία- προεκλογικά όταν έλεγε «θα περικόψουμε το σπάταλο κράτος»: «Θα μειώσουμε τις κοινωνικές δαπάνες, θα κοντύνουμε το κοινωνικό κράτος, θα δημιουργήσουμε πολύ περισσότερα προβλήματα στους μη έχοντες –γιατί;- για να δώσουμε στους έχοντες». 
     Κι αν το ασφαλιστικό σύστημα είναι αυτό, το οποίο πραγματικά πλήττεται, κύριε Υπουργέ, τα στοιχεία λένε ότι μέχρι τέλος του 2006 πάνω από 5,1 δισεκατομμύριο ευρώ θα είναι οι οφειλές του δημοσίου προς τα ταμεία. Αν σ’ αυτά προσθέσουμε ότι φέτος δεν εγγράφονται 1,8 δισεκατομμύρια ευρώ για το ασφαλιστικό σύστημα για το 2006- αν δούμε πόσο θα επιβαρυνθεί από τα απρόβλεπτα –και απρόβλεπτα είναι η λεγόμενη μεγάλη μεταρρύθμιση του τραπεζικού συστήματος και του Ο.Τ.Ε. που επιβαρύνει το Ι.Κ.Α.- αν δούμε πόσο έπεσαν οι εισφορές και είναι πάνω από 2,5% στα έσοδα στο Ι.Κ.Α. και στα άλλα ταμεία, τότε καταλαβαίνουμε ότι μπορούμε να φθάσουμε πάλι να συζητάμε, όπως στο τέλος του 1993, και να έχουμε αγωνία αν θα βρούμε να πληρώσουμε συντάξεις και πώς θα καλύψουμε τα χρέη προς τα νοσοκομεία, απ’ τον κλάδο υγείας.
     Θα έρθω σε δύο συγκεκριμένα θέματα και κλείνω, κύριε Πρόεδρε και ευχαριστώ για τη μικρή ανοχή που δείχνετε.
     Τα χρέη των νοσοκομείων έχουν ξεπεράσει, κατά την πιο μετριοπαθή εκτίμηση, μετά τη ρύθμιση, τα 700.000.000 ευρώ. Τρέχουν περίπου με 80.000.000 ευρώ το μήνα, αύξηση πολύ σημαντικότερη του ρυθμού που έτρεχε τα προηγούμενα χρόνια. Και βεβαίως αυτά τα πάνω από 700.000.000 ευρώ, περίπου 480.000.000- 500.000.000  θεωρούνται ότι είναι χρέη των ταμείων προς το ασφαλιστικό σύστημα. 
     Και εδώ πρέπει να κάνουμε μία παρατήρηση. Ο τρόπος που δεν εγγράφετε τις πιστώσεις για κάλυψη αυτών, οδηγεί σε εκείνη τη μαθηματική μέθοδο υπολογισμού του ελλείμματος, την οποία αλλάξατε για τις αμυντικές δαπάνες. Και οι τωρινές αμυντικές δαπάνες είναι μεγάλες, αλλά πάλι δεν εγγράφονται στον κρατικό προϋπολογισμό, άρα πηγαίνετε σ’ αυτόν τον υπολογισμό του παλιού συστήματος.
     Και δεύτερον, φαρμακευτική δαπάνη. Είπε ο συνάδελφος κ. Μαγκριώτης δύο κουβέντες, εγώ θα προσθέσω λίγες παραπάνω. Στο τέλος του 2005, κύριε Πρόεδρε –είστε και συνάδελφος γιατρός και κάνατε και Υπουργός Υγείας και αυτά τα μεγέθη αγγίζουν και σας- λέει το Ι.Φ.Ε.Τ. ότι θα κλείσει η συνολική φαρμακευτική δαπάνη στα 6,1 δισεκατομμύρια ευρώ, όταν στο τέλος του 2004 έκλεισε στα 5,3 δισεκατομμύρια ευρώ -η συνολική, όχι μόνο των ταμείων αλλά και αυτά που πληρώνουν από την τσέπη, αυτά που πληρώνουν οι ασφαλιστικές εταιρείες και με οποιοδήποτε άλλο τρόπο πληρώνεται η φαρμακευτική δαπάνη-  και στο τέλος του 2003 στα 4,4 δισεκατομμύρια ευρώ, η διαφορά των δύο διαχειριστικών ετών είναι 1,7 δισεκατομμύρια ευρώ, δηλαδή περισσότερα ή περίπου 600 δισεκατομμύρια δραχμές. Αυτό τι σημαίνει; Σημαίνει εξήντα νέα νομαρχιακά νοσοκομεία, σημαίνει πάνω από δεκαπέντε μεγάλα περιφερειακά νοσοκομεία να λειτουργούν ή σημαίνει πάνω από ογδόντα χιλιάδες εργαζόμενους για ένα χρόνο. 
     Τι έγινε τώρα; Έχουμε καλύτερα φάρμακα; Είπε ο συνάδελφος εισηγητής της Νέας Δημοκρατίας ότι καταργήθηκε η λίστα. Η λίστα θα καταργηθεί. Η αλλοπρόσαλλη, όμως, πολιτική της Κυβέρνησης στο φάρμακο έδωσε αποτελέσματα, με ανακατανομή εισοδήματος υπέρ των εχόντων και εναντίον των ταμείων και των πολιτών.
     Κλείνω, κύριε Πρόεδρε, θεωρώντας ότι αν είναι να συζητήσουμε και τον κοινωνικό προϋπολογισμό του 2006 τον επόμενο Δεκέμβριο μ’ αυτές τις διαδικασίες, μην τον φέρετε ποτέ.
     Ή φέρτε τον, όταν προβλέπεται σύμφωνα με το νόμο, για να το συζητήσουμε επί της ουσίας ή μην τον φέρνετε, γιατί τότε δημιουργείται ένα τεράστιο πρόβλημα προσβολής για όλους αυτούς που περιμένουν να ακούσουν τα περί κοινωνικού κράτους και περί κοινωνικών δαπανών. Αυτοί που θεωρούν το κοινωνικό κράτος στήριγμα γι’ αυτούς τους ίδιους. 
     Ευχαριστώ πολύ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Σχοιναράκη. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
     Διαβάζοντας το πρόγραμμα της Νέας Δημοκρατίας και συγκεκριμένα τη σελίδα 103, κύριε Πρόεδρε, κυρίες και κύριοι συνάδελφοι, εκείνο που διαβάζει κανείς, είναι ότι η Νέα Δημοκρατία, λειτουργώντας στα πλαίσια της σεμνότητας και της ταπεινότητας, θα καταφέρει να περικόψει τις σπατάλες κατά 10.000.000.000 ευρώ ετησίως, προκειμένου να τα διαθέσει για κοινωνική πολιτική και ιδίως για πολιτικές στο χώρο της παιδείας, της υγείας και της πρόνοιας. 
     Αυτό, λοιπόν, θα περίμενα να το δω να αποτυπώνεται στις πολιτικές -ιδιαίτερα στο κομμάτι που αναφέρεται στον Κοινωνικό Προϋπολογισμό- και να δω, επίσης, πώς η Κυβέρνηση κατάφερε να το αξιοποιήσει  αυτό, για να αναβαθμίσει πραγματικά την ποιότητα ζωής των Ελλήνων πολιτών, για να στηρίξει τις οικογένειες των χαμηλοσυνταξιούχων και των χαμηλών κοινωνικών στρωμάτων. 
     Πουθενά δεν το είδα αυτό. Αντίθετα, όλοι μας παρακολουθούμε το τελευταίο διάστημα το τριακοστό έκτο κυβερνητικό στέλεχος να φεύγει, γιατί ακριβώς δεν λειτούργησε, κατά την εντολή του Πρωθυπουργού, στα πλαίσια της σεμνότητας και της ταπεινότητας, αλλά λειτούργησε, δηλαδή, έτσι όπως έχει μάθει τελικά και μας έχει δείξει ότι λειτουργεί η σημερινή Κυβέρνηση, έτσι όπως έχει δώσει την εικόνα της στον ελληνικό λαό. 
     Ασυνεπής, λοιπόν, η Κυβέρνηση με όσα προεκλογικά έλεγε και έταζε στον ελληνικό λαό. Ο Κοινωνικός Προϋπολογισμός έπρεπε να έλθει σήμερα; Θυμόμαστε όλοι εδώ σ’ αυτήν την Αίθουσα πώς η σημερινή πολιτική ηγεσία του Υπουργείου Απασχόλησης έλεγε για το ΠΑ.ΣΟ.Κ., που έφερνε στα μέσα της χρονιάς τον Κοινωνικό Προϋπολογισμό, ότι αυτός θα έπρεπε να είχε έλθει από την αρχή, για να μπορέσουμε να κουβεντιάσουμε, για να σχεδιάσουμε, για να υλοποιήσουμε. 
     Και ερχόμαστε στο τέλος της χρονιάς. Είναι, δηλαδή, καθαρά ένας απολογισμός, αλλά για να γίνει σε τούτη εδώ την Αίθουσα ένας απολογισμός, κύριε Πρόεδρε, πρέπει να έχει περιεχόμενο. Το συγκεκριμένο κείμενο που κουβεντιάζουμε, δεν έχει καν περιεχόμενο και η σημερινή Κυβέρνηση σκοπεύει για άλλη μια φορά να μεταφέρει τις ευθύνες και τα βάρη της αποτυχημένης οικονομικής πολιτικής της στους μισθωτούς και τους συνταξιούχους, ενώ παράλληλα, έτσι ακριβώς όπως αποτυπώνεται και στον Προϋπολογισμό, συρρικνώνει τις κοινωνικές δαπάνες και αδυνατεί να ενισχύσει την απασχόληση και να μειώσει την ανεργία. 
     Η κοινωνική αναλγησία της Νέας Δημοκρατίας, μπορούμε να πούμε με σιγουριά ότι αποδεικνύεται από την επιλογή της να αυξήσει τα φορολογικά βάρη των εργαζομένων και των συνταξιούχων και έτσι, δεν μπορούμε να μιλάμε για κοινωνικό κράτος. 
     Στον τομέα της παιδείας, παραδείγματος χάριν, εκείνο που αναφέρατε συνεχώς -και προεκλογικά και μετεκλογικά- είναι ότι θα φθάσετε στο 5% επί του Ακαθάριστου Εθνικού Προϊόντος. Οι πραγματικές αυξήσεις υπολείπονται σημαντικά των πραγματικών αναγκών της εκπαίδευσης, παρά το γεγονός ότι συνεχίζετε ακόμα και σήμερα, μέσω των εισηγητών σας, σ’ αυτήν εδώ την Αίθουσα να μιλάτε για αυξήσεις στο χώρο της παιδείας. 
     Έτσι θεσμοί, όπως το ολοήμερο σχολείο, η ενισχυτική διδασκαλία και η πρόσθετη διδακτική στήριξη, οι οποίοι δρουν αντισταθμιστικά για το εισόδημα των χαμηλών κοινωνικών τάξεων, δεν φαίνεται πώς θα χρηματοδοτηθούν ή μάλλον συρρικνώνονται συνεχώς, υποβαθμίζονται και στο τέλος καταργούνται. Γιατί άραγε; 
     Σημαντικά κονδύλια περικόπτονται και από άλλες καινοτόμες δράσεις στο χώρο της εκπαίδευσης και τελικά διαπιστώνουμε ότι με τις κυβερνητικές επιλογές πλήττεται μια σειρά θεσμών με κοινωνικό χαρακτήρα. Ένα τέτοιο παράδειγμα είναι το πρόγραμμα «Βοήθεια στο Σπίτι», κύριε Υπουργέ, θεσμός που τελικά μένει χωρίς χρήματα και αποτελεί για τους ηλικιωμένους ένα ζήτημα από το οποίο εξαρτάται άμεσα η υγεία και η ποιότητα της ζωής τους. 
     Να σημειώσουμε δε εδώ ότι οι άνθρωποι που λειτουργούν στο πρόγραμμα αυτό είναι απλήρωτοι εδώ και αρκετούς μήνες. Αλήθεια, στο τέλος πώς εσείς εννοείτε τη στήριξη της κοινωνικής πολιτικής; 
     Τώρα σε ό,τι αφορά όσα λέγατε προεκλογικά για τις αυξήσεις στον ΟΓΑ και στο ΕΚΑΣ, «τα ψίχουλα», όπως θεωρούσατε προεκλογικά τα 30 ευρώ, εσείς τελικά τα κάνατε 12 ευρώ. Όμως, ενημερώστε τα στελέχη σας στις περιοδείες σας, στους νομούς τουλάχιστον, να σέβονται τους ανθρώπους στους οποίους απευθύνονται. 
     Θα αναφερθώ σε συγκεκριμένη περίπτωση στο νομό μου, όπου το Σάββατο, σε συνέντευξη Τύπου δικού σας στελέχους, εκείνο που παρουσίαζαν, είναι ότι «Ναι, οι προεκλογικές δεσμεύσεις οι δικές μας, του Προέδρου μας, θα υλοποιηθούν στο σύνολό τους έως το τέλος της τετραετίας».
     Και οι πολίτες σε δική μας περιοδεία χθες και σήμερα στο νομό, εκείνο που ρωτούσαν, είναι: «Πόσα χρόνια θέλουν ακόμα, για να μπορέσουν να υλοποιήσουν όσα προεκλογικά μάς υποσχέθηκαν ότι θα κάνουν πράξη την επόμενη ημέρα»;
     Τελικά διαπιστώνουμε, κυρίες και κύριοι συνάδελφοι, ότι ο μεγάλος χαμένος του φετινού προϋπολογισμού είναι το κοινωνικό κράτος. Περικόπτονται σημαντικά προγράμματα πρόνοιας και θεσμοί που έχουν συμβάλει πραγματικά στην αναβάθμιση της ποιότητας ζωής των Ελλήνων πολιτών. Και τελικά διαπιστώνουμε ότι η Νέα Δημοκρατία έδωσε προεκλογικά ακάλυπτες επιταγές προς τον ελληνικό λαό. Όμως, κύριε Υπουργέ, όσοι λειτουργούν με ακάλυπτες επιταγές, καταγράφονται στις μαύρες λίστες του «ΤΕΙΡΕΣΙΑ». Κι εσείς, να είστε σίγουροι ότι στη μαύρη λίστα του «ΤΕΙΡΕΣΙΑ» του ελληνικού λαού, γράφεστε σύντομα.
     Σας ευχαριστώ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο, κατά παρέκκλιση, για μία σύντομη παρέμβαση.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Σχοιναράκη, για το πρόγραμμα «Βοήθεια στο Σπίτι» σας ενημερώνω, αν δεν έχετε ενημερωθεί, ότι έχουν εκταμιευτεί και έχουν εξασφαλιστεί τα χρήματα μέχρι το 2007. Και όπου υπάρχει καθυστέρηση -και αν υπάρχει- στο νομό σας, είναι θέμα περιφερειάρχη. Σας το λέω για να το ξέρετε. Μη λέτε εδώ πέρα ανακρίβειες. Τα στοιχεία είναι στη διάθεσή σας.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Είναι δικό σας στέλεχος, όμως.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα χρήματα έχουν εκταμιευθεί. Αυτό είναι σίγουρο.
     Το δεύτερο: Όχι κάποιο κυβερνητικό στέλεχος, αλλά η Κυβέρνηση και ο Πρωθυπουργός, πράγματι ό,τι έχουμε πει προεκλογικά, θα το τηρήσουμε μέχρι κεραίας και θα δώσουμε λογαριασμό όχι σ’ εσάς που δεν ξέρετε για το «Βοήθεια στο Σπίτι» και δεν έχετε βοήθεια να ενημερωθείτε για το τι κάνουμε, αλλά στον ελληνικό λαό στο τέλος της τετραετίας. 
     ΠΡΟΕΔΡΕΥΩΝ (Γεώργιος Σούρλας): Ο κ. Τζουμάκας έχει το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ήταν προσβλητικός ο Υπουργός, κύριε Πρόεδρε και δεν απαντήσατε  στο παραμικρό.
     ΠΡΟΕΔΡΕΥΩΝ (Γεώργιος Σούρλας): Τι είπατε, κυρία Σχοιναράκη;
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ήταν προσβλητικό αυτό που είπε ο κύριος Υπουργός και δεν προστατεύσατε το Βουλευτή.
     ΠΡΟΕΔΡΕΥΩΝ (Γεώργιος Σούρλας): Πείτε μου ποιο. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για το «Βοήθεια στο Σπίτι», ότι εξασφαλίστηκαν τα χρήματα, είπα.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Παρακαλώ πολύ να διαβάσετε τα Πρακτικά. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αν είπα κάτι προσβλητικό, να ανακαλέσω. 
     ΠΡΟΕΔΡΕΥΩΝ (Γεώργιος Σούρλας): Όχι, πείτε το, κυρία Σχοιναράκη, είστε εδώ. Ζωντανό Σώμα είναι η Βουλή, μπορείτε να απαντήσετε. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δεν θέλω να διακόψω το συνάδελφο, που ετοιμάζεται να μιλήσει…
     ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, τρέχει ο χρόνος μου.
     ΠΡΟΕΔΡΕΥΩΝ (Γεώργιος Σούρλας): Θα σας δώσω το χρόνο σας από την αρχή.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για το «Βοήθεια στο Σπίτι», είπα ότι τα χρήματα έχουν εκταμιευτεί. 
     ΠΡΟΕΔΡΕΥΩΝ (Γεώργιος Σούρλας): Εδώ είναι ο Υπουργός. Αν κάτι είπε που είναι προσβλητικό και δεν το αντελήφθην εγώ, πείτε τι είναι αυτό, κυρία Σχοιναράκη. Ποιο  είναι αυτό το οποίο σας προσέβαλε; Εδώ είναι ο κ. Γιακουμάτος. Κι εγώ εδώ είμαι.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, είπε ότι έχουμε ανάγκη από βοήθεια στο σπίτι, προκειμένου να μας ενημερώνουν περισσότερο για τις πολιτικές που υλοποιούν. Γι’ αυτό είπα, κύριε Πρόεδρε, να διαβάσετε τα Πρακτικά. Εμείς δεν έχουμε ανάγκη να ενημερωνόμαστε για τις πολιτικές, γιατί γνωρίζουμε πολύ καλά ότι είναι κενές περιεχομένου αυτές οι πολιτικές. Και αυτό βιώνει καθημερινά ο Έλληνας πολίτης. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επιμένετε ότι για το «Βοήθεια στο Σπίτι» δεν είναι έτσι; Αν επιμένετε, εδώ είναι τα στοιχεία. Δείτε τα. Μη λέτε πράγματα που δεν ισχύουν. 
     ΠΡΟΕΔΡΕΥΩΝ (Γεώργιος Σούρλας): Εγώ πιστεύω ότι αλλιώς το ερμηνεύσατε, κυρία Σχοιναράκη. Το εκλάβατε λάθος. Απλά, σας έδωσε μία απάντηση, για την οποία θα έπρεπε ιδιαίτερα να είστε ικανοποιημένη, ότι αυτό υλοποιείται, όπως όλοι οι Βουλευτές και όλοι οι Έλληνες.
     Ορίστε, κύριε Τζουμάκα, έχετε το λόγο.
     ΣΤΕΦΑΝΟΣ ΤΖΟΥΜΑΚΑΣ: Ευχαριστώ.
     Κύριε Πρόεδρε, φέτος κατατέθηκε το κείμενο για τον κρατικό προϋπολογισμό και περίπου το Ακαθάριστο Εγχώριο Προϊόν της χώρας, δηλαδή ο πλούτος που παρήχθη φέτος, ανέρχεται στα 200.000.000.000. ευρώ, ενώ ο προϋπολογισμός περιλαμβάνει 80.000.000.000 ευρώ περίπου. Άλλοι το υπολογίζουν σε 2.000.000.000, 3.000.000.000 λιγότερο κ.ο.κ..
     Το σημαντικό, λοιπόν, στοιχείο είναι αν πρέπει να συνεχίσει η χώρα για τρίτη χρονιά να συζητά για τα δημοσιονομικά, να συζητά για ένα αποτέλεσμα, χωρίς να βρει τα βασικά αίτια. Και αυτό πλέον νομίζω ότι δεν συμφέρει την Κυβέρνηση. Γιατί, αν δούμε ότι ο προϋπολογισμός είναι 80.000.000.000 ευρώ –που ήδη έχει κατατεθεί και μεθαύριο συζητείται- τότε η παραοικονομία και η φοροδιαφυγή είναι άλλα τόσα, άλλα 80.000.000.000 ευρώ, χωρίς να παραγνωρίζουμε τη δηλωμένη φοροδιαφυγή που υπερβαίνει τα 3.000.000.000 ευρώ και την εισφοροαποφυγή στο Ι.Κ.Α. που υπερβαίνει τα 4.000.000.000 ευρώ.
     Ως εκ τούτου δεν μπορεί, λοιπόν, καμία κυβέρνηση –είτε η προηγούμενη, είτε η σημερινή είτε η αυριανή- να συνεχίσει αυτήν την πολιτική τη δημοσιονομική και μάλιστα να εμφανίζει λογαριασμούς, οι οποίοι δεν είναι αληθείς. 
     Συγκεκριμένα στον περσινό προϋπολογισμό 8.000.000.0000 ευρώ ήταν οι κρατικές δαπάνες για την κοινωνική πολιτική, συν 30.000.000.000 που ήταν από τις εισφορές των εργαζομένων. Γι’ αυτό εμφανίζει αυτό το ποσοστό του 22% ως συμμετοχή του κρατικού προϋπολογισμού στις κοινωνικές δαπάνες. Δεν είναι αληθές. 
     Ως εκ τούτου, λοιπόν, βλέπουμε ότι ενώ εμφανίζεται μια αύξηση φέτος 5% στις κοινωνικές δαπάνες από το Α.Ε.Π. για την κοινωνική πολιτική, η κρατική συμμετοχή είναι λιγότερη από το 1/3 των εισφορών των εργαζομένων. Γιατί όλα αυτά; Να δούμε, λοιπόν, μερικά στοιχεία από την Εθνική Στατιστική Υπηρεσία και από τους λογαριασμούς: 
     Από τις σαράντα χιλιάδες ανώνυμες εταιρείες, το 57%, κύριε Πρόεδρε, δήλωσε μηδέν φορολογία. Και δόθηκαν πέρυσι 800.000 ευρώ αφορολόγητο στις επιχειρήσεις και φέτος θα δοθεί 1.000.000.000 ευρώ. Πώς, λοιπόν, να κάνουμε κοινωνική πολιτική εφόσον είναι στραμμένη αλλού η κατεύθυνσή μας; Είπε ο κ. Παναγιωτόπουλος ότι τον ενδιαφέρουν ιδιαίτερα τα νοικοκυριά. Η Εθνική Στατιστική Υπηρεσία τι λέει φέτος για τα νοικοκυριά; Λέει ότι το όριο της φτώχειας φέτος ορίστηκε στα 4.740 ευρώ. Αν μπορεί ένας, λοιπόν, με 4.740 ευρώ ετήσιο εισόδημα, ας τα βγάλει πέρα! Και για μία οικογένεια με δύο παιδιά είναι στα 9.950 ευρώ. Δεν ξέρω αν είναι αυτό ένα όριο που μπορούμε να συζητήσουμε σήμερα και αφορά το 20% του πληθυσμού, κύριε Πρόεδρε. 
     Επειδή, λοιπόν, αναφέρθηκε στα νοικοκυριά, να πω ότι σύμφωνα με την Εθνική Στατιστική Υπηρεσία το 20% των ανώτερων εισοδημάτων έχει έξι φορές πιο μεγάλη δυνατότητα στο να έχουν αγοραστική δύναμη σε σχέση με το 20% των ανθρώπων που είναι στο όριο της φτώχειας. Το 46% των νοικοκυριών δεν μπορεί να αντιμετωπίσει έκτακτες ανάγκες. Ένα στα πέντε νοικοκυριά δεν μπορεί να πληρώσει το πετρέλαιο θέρμανσης και το 40% των νοικοκυριών δεν μπορεί να πληρώσει –με δυσκολία πληρώνει- ενοίκιο, τηλέφωνο και ρεύμα. 
     Από τα χθεσινά στοιχεία: Υπερχρεωμένοι οι Έλληνες, με ποσό ύψους 60.000.000.000 ευρώ, δηλαδή στο 33% του Α.Ε.Π. είναι η υπερχρέωση των πολιτών και διακόσιες χιλιάδες δάνεια είναι στο «κόκκινο» -δεν μπορούν να πληρωθούν- όταν γίνονται πέντε χιλιάδες αιτήσεις ημερησίως για να μπορεί ο κόσμος να τα βγάλει πέρα.
     Θέλω να πω, λοιπόν, θέτοντας ορισμένα στοιχεία ότι οι κοινωνικές δαπάνες του κοινωνικού προϋπολογισμού είναι ένα δημοσιονομικό μέγεθος που οφείλεται και έχει ως αποτέλεσμα το ότι δεν υπάρχει ανάπτυξη -στο μείον 8 είναι οι ιδιωτικές επενδύσεις και φαίνονται στον προϋπολογισμό- το ότι η ανεργία μεγαλώνει, πάμε δηλαδή σε επιβράδυνση, πάμε σε ύφεση, πάμε σε νέα φτώχεια. Και μετά βέβαια έρχονται οι Υπουργοί των αποτελεσμάτων εδώ που είναι οι Υπουργοί κοινωνικών υποθέσεων, για να δικαιολογήσουν τις δημοσιονομικές προοπτικές των Υπουργών της οικονομικής πολιτικής, όταν η οικονομική τους πολιτική επιβαρύνεται επιπλέον με τον πληθωρισμό. 
     Είδατε προχθές με τα γαλακτοκομικά, κύριε Πρόεδρε, που πήγαν όλοι να αποσιωπήσουν το θέμα, όταν το 87% των εχόντων σχέση με τα προϊόντα αυτά δήλωναν παραπλάνηση, δηλαδή 40% ακρίβεια πάνω στο προϊόν. Αυτό, λοιπόν, έχει συνέπεια στον πληθωρισμό. Αυξημένος, λοιπόν, πληθωρισμός μειωμένες αυξήσεις, φοροδιαφυγή, μειωμένη η συμμετοχή του κρατικού προϋπολογισμού στις κοινωνικές δαπάνες.
     Αυτή είναι η παράταξη των νεοφιλελεύθερων και των μονεταριστικών πολιτικών, που επικαλέστηκε φιλολαϊκή πολιτική για τα λαϊκά στρώματα και τα νοικοκυριά, όπως είπε ο κ. Παναγιωτόπουλος, τα οποία είναι σε μεγάλη δοκιμασία. 
     ΠΡΟΕΔΡΕΥΩΝ (Γεώργιος Σούρλας): Ο κ. Γρηγοράκος έχει το λόγο.
     ΛΕΩΝΙΔΑΣ ΓΡΗΓΟΡΑΚΟΣ: Κύριοι Υπουργοί, κυρίες και κύριοι συνάδελφοι, θα ήθελα να ξεκινήσω με κάποιες διαπιστώσεις. Σίγουρα, κύριοι Υπουργοί, δεν θα είστε πολύ ευχαριστημένοι από την εμφάνιση της Κοινοβουλευτικής Ομάδας της Νέας Δημοκρατίας σήμερα. Κανένας Βουλευτής σας δεν ήρθε να σας στηρίξει. Ο Κοινοβουλευτικός σας Εκπρόσωπος ούτε καν καταδέχτηκε να πάρει το λόγο για να στηρίξει τον Κοινωνικό Προϋπολογισμό. Αυτή είναι μία διαπίστωση. 
     Ξέρετε δε ότι κάθε φορά που κυβερνάει το ΠΑ.ΣΟ.Κ., αυξάνονται εντυπωσιακά οι δαπάνες για το κοινωνικό κράτος. Κάθε φορά που κυβερνάει η Νέα Δημοκρατία, αυτές οι δαπάνες πέφτουν. Υπάρχει ο διεθνώς αποδεκτός δείκτης της οικονομικής υγείας, ο οποίος λέει ότι σήμερα πια αντιστοιχεί ένας συνταξιούχος προς τέσσερις ασφαλισμένους. 
Δυστυχώς, στην Ελλάδα τον τελευταίο καιρό πέσαμε κάτω από ένα ψυχολογικό όριο και η αναλογία είναι ένας συνταξιούχος προς 2,98 ασφαλισμένους. 
     Άλλη διαπίστωση είναι η εξής: Έξι από τα είκοσι τέσσερα ταμεία κύριας ασφάλισης πνέουν τα λοίσθια. Δέκα απ’ αυτά στηρίζονται από τις έμμεσες εισφορές των Ελλήνων φορολογουμένων, ενώ έξι ταμεία επικουρικής ασφάλισης εμφανίζουν τεράστια ελλείμματα. Αυτό, κύριοι Υπουργοί, ξέρετε γιατί γίνεται; Διότι τα τελευταία δύο χρόνια η πολιτική σας είναι να διώξετε όποια άξια στελέχη υπήρχαν στα Υπουργεία σας, να τα στείλετε στο πυρ το εξώτερον και να βάλετε κάποιους ανθρώπους, οι οποίοι δεν ξέρουν τη δουλειά τους και έτσι, λοιπόν, τα ταμεία αυτόν τον καιρό έχουν φοβερά προβλήματα όσον αφορά το να μαζέψουν χρήματα. Κάνατε, δηλαδή, αυτό που έκανε και το Υπουργείο Εθνικής Οικονομίας με το Σ.Δ.Ο.Ε.. Έτσι, λοιπόν, έχουμε μια μείωση των εισφορών. 
     Έχουμε, λοιπόν, το νεολογισμό της Νέας Δημοκρατίας, δηλαδή το μεν δικό σας Υπουργείο να το λέει «Υπουργείο Απασχόλησης και Κοινωνικής Προστασίας» και το άλλο, το Υπουργείο Υγείας, να το λέει «Υπουργείο Υγείας και Κοινωνικής Αλληλεγγύης». Μ’ αυτές τις επιδόσεις, ποια Υπουργεία είναι κοινωνικής προστασίας; Αυτά που διευρύνουν τις ανισότητες; Αυτά τα Υπουργεία, τα οποία δεν δίδουν ίσες ευκαιρίες στον Έλληνα πολίτη, αλλά κάνουν μόνο κομματικές εξυπηρετήσεις και οι προσωπικές συνεντεύξεις, που είναι το κύριο στοιχείο της πρόσληψης στο Δημόσιο; 
     Θα ήθελα, λοιπόν, κύριοι Υπουργοί, να σας πω τις αλγεινές εντυπώσεις που προκάλεσαν δύο ενέργειες τον τελευταίο καιρό και τις οποίες ξέρετε. Ο κύριος Πρόεδρος έχει διατελέσει Υπουργός Υγείας. Ο ΟΓΑ έβγαλε μια απόφαση για τα άτομα με σακχαρώδη διαβήτη. Έκοψε όλα τα αναλώσιμα υλικά. 
     Η δεύτερη, την τελευταία εβδομάδα, παρέμβασή σας αφορούσε τις ευαίσθητες κοινωνικές ομάδες, τους ανασφάλιστους μετανάστες, οι οποίοι έχουν καρδιοπάθειες, διαβήτη, aids και όλες αυτές τις λοιμώξεις. Τίθεται, λοιπόν, άμεσα σε κίνδυνο η υγεία τους, διότι δεν έχουν να αγοράσουν τα φάρμακα. 
     Επίσης, πρώτον, το Εθνικό Σχέδιο Δράσης για την κοινωνική ένταξη του 2003-2005 έχει φοβερή υστέρηση για την ύπαιθρο, όπου απέχουμε πολύ από την υγιή και παραγωγική αναδιάρθρωση της υπαίθρου. Δεύτερον, για τους ηλικιωμένους, οι αυξήσεις στο Ε.Κ.Α.Σ. και ό,τι λέγατε για το Ε.Κ.Α.Σ., πήγε στις καλένδες. Τρίτον, για την απασχόληση, οι ωφελούμενοι είναι πολύ λίγοι και ιδιαίτερα όσοι ανήκουν στις ευπαθείς κοινωνικές ομάδες, ενώ χωλαίνει η σύνδεση της κατάρτισης με τις ανάγκες της αγοράς εργασίας. Τέταρτον, για την ποιότητα της διακυβέρνησης, πρέπει να υπογραμμίσω την υπονόμευση της υγείας και της πρόνοιας στην ύπαιθρο, την έλλειψη πρωτοβάθμιας φροντίδας υγείας, την υποχρηματοδότηση των νοσοκομείων και τις μεγάλες ανάγκες σε προσωπικό των νοσοκομείων. 
     Σας είπαν οι συνάδελφοί μου προηγουμένως ότι σκέφτεστε να πάρετε αγροφύλακες και όχι νοσηλευτές. Θα ήθελα να ρωτήσω, λοιπόν, τον Υπουργό Υγείας, ο οποίος απουσιάζει σήμερα, αλλά μπορείτε και εσείς σήμερα εδώ να απαντήσετε σ’ αυτά, εάν έχει γίνει τον τελευταίο καιρό τίποτε με το νοσηλευτικό προσωπικό. Καμία πρόσληψη! Γίνεται μια μετακίνηση χρήματος από το δημόσιο τομέα στον ιδιωτικό τομέα. 
     Θα ήθελα να αναφερθώ, λοιπόν, στις τρίτεκνες οικογένειες, για τις οποίες βγήκε προχθές ο κ. Κακλαμάνης και ομολόγησε με μία ψευδεπίγραφη ρητορική ότι «ξέρετε, δεν μπορούμε να υλοποιήσουμε τις μεγαλόσχημες προεκλογικές μας υποσχέσεις».
     Να σας πω και το άλλο που έγινε με τον κ. Κακλαμάνη και με το Υπουργείο Υγείας. Ο κ. Κακλαμάνης προσπαθεί να μετακινήσει κονδύλια για τις ευπαθείς κοινωνικές ομάδες, όπως αυτές των ανθρώπων οι οποίοι έχουν μπλέξει με τη μάστιγα των ναρκωτικών, στον ιδιωτικό τομέα. 
     Κλείνοντας, κυρίες και κύριοι συνάδελφοι, θα ήθελα να πω ότι για όλες αυτές τις πολυδιαφημιζόμενες μεταρρυθμίσεις και για όλο αυτό το κοινωνικό κράτος που εσείς επαγγελθήκατε προεκλογικά, δεν κάνατε τίποτα τα δύο τελευταία χρόνια. Χωρίς κοινωνικό διάλογο, χωρίς κοινωνική διαβούλευση φέρνετε τώρα το νομοσχέδιο για τις Δ.Ε.Κ.Ο.. Αυτήν την εβδομάδα έχετε απεργιακές κινητοποιήσεις. Θέλω να σας πω, λοιπόν, ότι όλα αυτά που λέγατε στον ελληνικό λαό, ήταν υποσχέσεις, οι οποίες δεν πρόκειται ποτέ να υλοποιηθούν. Είναι νεοφιλελεύθερες επιλογές, οι οποίες δεν έχουν ως κέντρο τον άνθρωπο. 
     Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γρηγοράκο. 
     Ο Υφυπουργός Απασχόλησης και Κοινωνικής Προστασίας κ. Αγγελόπουλος έχει το λόγο για πέντε λεπτά. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θέλησα να κλείσω τη σημερινή συζήτηση για τον Κοινωνικό Προϋπολογισμό, γιατί πίστευα και πιστεύω ότι αποτελεί μια πρώτης τάξεως ευκαιρία να συζητήσουμε, θα έλεγα, σε βάθος τα ζητήματα που συνδέονται με το κοινωνικό κράτος και ιδιαίτερα με το σύστημα κοινωνικής ασφάλισης στη χώρα μας. 
     Και ειλικρινά λυπήθηκα, γιατί η σημερινή συζήτηση για άλλη μια φορά πήρε τη μορφή της ανταλλαγής κατηγοριών ή της μεταφοράς ευθυνών ή ακόμα, αν θέλετε, της πλειοδοσίας για το ποιος διαθέτει ή δεν διαθέτει περισσότερη κοινωνική ευαισθησία.
     Η κουβέντα αυτή γίνεται σε μία περίοδο που κανείς στη χώρα μας, πέρα από το τι κατά καιρούς λέμε δημόσια, δεν διαφωνεί με τη μεγάλη συζήτηση που πρέπει να γίνει και που δεν είναι άλλη από το μέλλον του συστήματος κοινωνικής ασφάλισης στην Ελλάδα.
     Θα ήθελα πολύ πρακτικά να σας μεταφέρω την πρώτη μου εμπειρία από το Υπουργείο Κοινωνικών Ασφαλίσεων. Ορκίστηκα Τετάρτη μεσημέρι. Την επόμενη μέρα, Πέμπτη πρωί, ήρθε η Γενική Διευθύντρια -και ξέρετε, στο Υπουργείο Κοινωνικών Ασφαλίσεων δεν μπορεί να μας κατηγορήσει κανείς ούτε για διορισμούς «γαλάζιων παιδιών» ούτε για υποβάθμιση στελεχών ούτε για παραγκωνισμό υπαλλήλων, αξιοποιούμε κατά τον καλύτερο δυνατό τρόπο το σύνολο του ανθρώπινου δυναμικού και δεν παραλείπουμε σε κάθε ευκαιρία να εκφράζουμε και τις ευχαριστίες μας και τα συγχαρητήριά μας για το έργο που επιτελούν- για να μου πει ότι αντιμετωπίζουμε ένα μεγάλο πρόβλημα. 
     Το πρόβλημα ήταν ότι θα έπρεπε εκείνη την ημέρα να εγκρίνω τον προϋπολογισμό του Τ.Α.Π.-Ο.Τ.Ε. Ρώτησα αν υπάρχει κάποιο πρόβλημα και ζήτησα να μου τον φέρουν. Μου είπαν ότι υπάρχει πρόβλημα, γιατί πρέπει να πάρουμε ένα χαρτί από το Υπουργείο Εθνικής Οικονομίας, ότι θα καλύψει το έλλειμμα, βάσει νόμου, που θα έχει το Τ.Α.Π.-Ο.Τ.Ε.. Ρώτησα αν ζήτησαν το χαρτί και μου απάντησαν ότι το είχαν ζητήσει, αλλά για να τους το δώσουν από το Υπουργείο Εθνικής Οικονομίας, έπρεπε να τροποποιηθεί ο κρατικός προϋπολογισμός του 2004, γιατί στον κρατικό προϋπολογισμό του 2004 για το έλλειμμα του Τ.Α.Π.-Ο.Τ.Ε δεν είχε γραφτεί ούτε μία δραχμή πίστωση. Όταν ρώτησα για το έλλειμμα, με πληροφόρησαν ότι ήταν μόνο 340.000.000 ευρώ.
     Και επειδή ακούστηκαν πολλά, θα πω ότι υπάρχουν ακόμα ταμεία που δεν έχουν ενημερώσει τους ισολογισμούς τους, υπάρχουν ακόμα ταμεία που δεν έχουν μητρώα ασφάλισης, υπάρχουν ακόμα ταμεία που δεν έχουν μηχανογράφηση, υπάρχει ακόμα ο Ο.Γ.Α., που λειτουργεί με το συστατικό νόμο του 1961. Για μας, αυτή είναι η μεγάλη πρόκληση που έχουμε μπροστά μας και όχι η πλειοδοσία για το ποιος είναι περισσότερο ευαίσθητος κοινωνικά.
     Ανέφερε ο Υπουργός μία σειρά από μέτρα τα οποία έχουμε πάρει και δράσεις, οι οποίες βρίσκονται σε εξέλιξη. Πιστεύω ότι όλα αυτά θα μας βοηθήσουν πραγματικά να πετύχουμε τους στόχους, που έχει βάλει η Κυβέρνηση. Γιατί αν θέλετε, κατά τη δική μου άποψη –και τη διατυπώνω σε κάθε ευκαιρία δημόσια- δεν είναι το ζήτημα αν θα πάρουμε περισσότερες πιστώσεις από τον κρατικό προϋπολογισμό, που στο κάτω-κάτω της γραφής ο Έλληνας φορολογούμενος θα τις πληρώσει, αλλά πώς τα χρήματα που διατίθενται από τον κρατικό προϋπολογισμό –και είναι πάρα πολλά- θα αξιοποιηθούν καλύτερα, ώστε να πηγαίνουν σ’ αυτούς οι οποίοι έχουν πραγματικά ανάγκη, πώς θα βελτιώσουμε τις παρεχόμενες από το σύστημα κοινωνικής ασφάλισης υπηρεσίες, πώς θα άρουμε τις αδικίες οι οποίες υπάρχουν μέσα στο σύστημα. Γιατί, καλώς ή κακώς, κάποιοι μπόρεσαν και πέτυχαν κατά καιρούς να είναι οι ευνοημένοι του συστήματος σε βάρος κάποιων άλλων που συνεισέφεραν περισσότερα και, δυστυχώς, παραμένουν ακόμη στο περιθώριο. 
     Αυτός είναι ο στόχος αυτής της Κυβέρνησης και πιστεύω ότι πολύ σύντομα θα έχουμε και αποτελέσματα, τα οποία θα είναι και σημαντικά. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ, που ήσασταν ιδιαίτερα συνεπής στο χρόνο σας.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Κατά παρέκκλιση θα σας δώσω το λόγο.
     Η Κοινοβουλευτική Εκπρόσωπος του ΠΑ.ΣΟ.Κ. κ. Χριστοφιλοπούλου έχει το λόγο.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
     Κύριε Υπουργέ, σας άκουσα να λέτε ότι θα θέλατε να συζητήσουμε σε βάθος και είμαι σίγουρη ότι εσείς προσωπικά έχετε και απόψεις και θέσεις να καταθέσετε. Όμως, σας άκουσα να παρελθοντολογείτε και εσείς ο ίδιος. Μας γυρίσατε πίσω πάλι, στα δικά μας. Γιατί δεν μας είπατε κάτι; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας απαντήσω. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ναι, κύριε Γιακουμάτο, θα μου απαντήσετε. Ακούστε με, όμως, πρώτα. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Μίλησα για τα προβλήματα της κοινωνικής ασφάλισης σήμερα.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Επίσης, κύριε Υπουργέ, σας είπαμε ότι καλέσατε σε διάλογο τους κοινωνικούς εταίρους και δεν παρουσιάσατε μία θέση για το μέλλον του ασφαλιστικού συστήματος. Δεν μας είπατε κάτι. Εσείς γυρίζετε πίσω τη συζήτηση, όχι εμείς. 
     Είπατε ότι εσείς δεν κάνατε στο Υπουργείο Κοινωνικών Ασφαλίσεων υποβάθμιση στελεχών. Δεν ξέρω σε ποιο κομμάτι του Υπουργείου, αλλά εγώ θα σας πω ότι υπάρχουν δύο, τρία από τα καλύτερα στελέχη, οι οποίοι ήταν στον «πάγο» και μετά πήγαν σπίτι τους. 
     Και θα σας πω, όπως σας είπα και πριν, ότι στο Ι.Κ.Α. …
     ΑΠΟΣΤΟΛΟΣ ΚΑΚΛΑΜΑΝΗΣ: Στην Πειραιώς.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ναι, μπορεί να είναι στην Πειραιώς. Μπορεί να μην είναι στο δικό σας κομμάτι του Υπουργείου, κύριε Υπουργέ. Ένα είναι το Υπουργείο, όμως. Ξέρω πολύ καλά πρόσωπα και πράγματα.
     Θα σας πω και κάτι άλλο. Υποβαθμίσεις στελεχών έγιναν κατά κόρον στο Ι.Κ.Α., γι’ αυτό και πάνε πολύ άσχημα τα πράγματα στο Ι.Κ.Α.. Εμείς δεν λέμε ότι τα παραλάβατε όλα θαύμα. Εμείς δεν λέμε ότι όλα είναι μια χαρά στα ταμεία, όπως τα παραλάβατε. Τι κάνατε; Αυτό σας ρωτάμε. Τι κάνατε μέχρι σήμερα;
     Πείτε μου μία πολιτική για τις ευαίσθητες ομάδες. Πείτε μου μία πολιτική δική σας για τη φτώχεια και όχι την κακήν κακώς συνέχιση των δικών μας πολιτικών, κύριε Υφυπουργέ, κύριε Γιακουμάτο. Εννοώ την κακήν κακώς συνέχιση με καθυστερήσεις, με προβλήματα, με μία σειρά από δυσλειτουργίες που σας επισημαίνουμε εδώ στη Βουλή. 
     Ποια είναι η δική σας πολιτική, επιτέλους; Φέρτε την να τη συζητήσουμε και μην έρχεστε κάθε φορά και λέτε: «Α, η συζήτηση πάει έτσι και έτσι». Πώς να πάει η συζήτηση; Εσείς είστε Κυβέρνηση. Εσείς καθοδηγείτε τη συζήτηση. Εσείς πρέπει να οδηγείτε τις εξελίξεις. Και κάθεται ο ελληνικός λαός και τι βλέπει; Διαπλοκολογία, παραιτήσεις στελεχών. Και πού είναι η κοινωνική σας πολιτική; 
     Φταίει το ΠΑ.ΣΟ.Κ.. Αυτό σας αρέσει να λέτε. Έχει τελειώσει, όμως, αυτό το παραμύθι. Λυπάμαι πολύ. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, το λόγο για μισό δευτερόλεπτο.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Αν είχα γυρίσει πίσω, είναι βέβαιο ότι θα αναφερόμουνα στα στοιχεία, τα οποία έχω καταθέσει κατά καιρούς, όταν -ως όφειλα- ζήτησα να με ενημερώσουν για την οικονομική κατάσταση των φορέων κοινωνικής ασφάλισης. Είναι κατατεθειμένα στη Βουλή τα στοιχεία …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Για σήμερα, πείτε μας. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): … φέρουν τις υπογραφές του κ. Νεκτάριου και του κ. Βουδούρη, για να μην μπορεί να τα αμφισβητήσει κανείς. Αλλά πρέπει να πάμε μπροστά …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πείτε μας κάτι για το μπροστά. 
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας):  Υπάρχει σημαντικό έργο στο Υπουργείο Εργασίας –επιτρέψτε μου, εγώ είμαι της παλιάς σχολής και το αποκαλώ «Υπουργείο Εργασίας και Κοινωνικών Ασφαλίσεων»- και ξέρετε ότι γίνεται έργο. Έχουμε ήδη τα πρώτα αποτελέσματα. Ο Υπουργός ανέφερε μερικές από τις δράσεις …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ποιες; Κάτι καινούργιο, δικό σας, πείτε μας.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Εγώ δεν ζήτησα να κάνω κατάχρηση του χρόνου. Θα τις αναφέρω, όμως, αν έχω το χρόνο ... 
     ΠΡΟΕΔΡΕΥΩΝ (Γεώργιος Σούρλας): Όχι, κύριε Υπουργέ.
     ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Μίλησα μόνο για πέντε λεπτά και μίλησα τελευταίος.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας):  Ορίστε, κύριε Υπουργέ, έχετε το λόγο για δύο λεπτά και θα κλείσουμε τη συνεδρίαση.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα ήθελα να πω ότι δύο είναι οι δείκτες της κοινωνικής αλήθειας, που όσο και να αντιπολιτεύεται κάποιος όσο και να είναι μηδενιστής ή να ισοπεδώνει τα πάντα, δεν μπορεί να τους αρνηθεί.
     Και ποιοι είναι οι δείκτες της κοινωνικής αλήθειας; Ο πρώτος είναι η οικονομία. Και η οικονομία …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πώς την καταντήσατε την οικονομία; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Και την οικονομία την παραλάβαμε στο 6,4% επί του Α.Ε.Π. και σήμερα είναι 4,2% …
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με τα μαγειρέματα του κ. Αλογοσκούφη στο Οικονομίας. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … δηλαδή, μειώσατε το ποσοστό κατά 2,2%, όταν φθάσατε τον ελληνικό λαό να πληρώνει τοκοχρεολύσια κάθε χρόνο όσο είναι οι μισθοί και οι συντάξεις.
     Ο δεύτερος, κύριε Πρόεδρε, κοινωνικός δείκτης της αλήθειας είναι η ανεργία. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τα είπατε αυτά. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Κυρία Χριστοφιλοπούλου, είτε σας αρέσει είτε όχι, αυτά είναι. Και ειλικρινά διερωτώμαι τέτοια χαρά παίρνετε, όταν μιλάτε για αύξηση της ανεργίας; Αυτός είναι μαζοχισμός πολιτικός .... 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εγώ χαρά; Μίλησα εγώ για αύξηση της ανεργίας; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Και σας το λέω γιατί; Είπατε για ανεργία … 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μίλησα εγώ με χαρά;  Μίλησα για ανεργία;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Διότι είπε ο κ. Τζουμάκας ότι ανεβαίνει η ανεργία. Και σας ερωτώ …
     ΠΡΟΕΔΡΕΥΩΝ (Γεώργιος Σούρλας):  Η κ. Χριστοφιλοπούλου δεν είπε τίποτε για ανεργία.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Όχι, ο κ. Τζουμάκας.
     Και ερωτώ: Αποδέχεται το ΠΑ.ΣΟ.Κ. τη EUROSTAT, ναι ή όχι; Κάνει έρευνα, ναι ή όχι; 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πείτε μας μία πολιτική για την ανεργία που κάνατε. Σας παρακαλώ, πείτε μας μία δική σας πολιτική. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Χριστοφιλοπούλου. Μην παρεμβαίνετε, για να τελειώσουμε ήρεμα.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας):  Δεν είναι έρευνα της Ε.Σ.Υ.Ε., δεν είναι του Υπουργείου Απασχόλησης. Είναι έρευνα και στοιχεία της EUROSTAT, που λένε ότι παραλάβαμε την ανεργία στο πρώτο τρίμηνο του 2004 στο 11,3%. Στο δεύτερο τρίμηνο, όπου έχουμε τα τελευταία στοιχεία του 2005, είναι 9,6%. Δηλαδή, σπάσαμε το ψυχολογικό φράγμα του 10% ,που ήταν ο στόχος του κ. Σημίτη.
     ΑΠΟΣΤΟΛΟΣ ΚΑΚΛΑΜΑΝΗΣ: Μην τα πείτε αυτά, κύριε Υπουργέ, στη Β΄ Περιφέρεια της Αθήνας, ότι έχει μειωθεί η ανεργία, διότι θα φάμε ξύλο και εμείς χωρίς να φταίμε.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Δεν πειράζει, κύριε Πρόεδρε. Τα λέγω με καμάρι, ότι δηλαδή σπάσαμε το φράγμα του 10% και θα τα πω καλύτερα, όταν θα πάμε στις εκλογές το 2008. Και να είσθε σίγουρος, κύριε Πρόεδρε, μια και με προκαλέσατε…
     ΑΠΟΣΤΟΛΟΣ ΚΑΚΛΑΜΑΝΗΣ: Το θέμα είναι να μη φάμε και εμείς ξύλο, μαζί σας.
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Όχι. Αφού, κύριε Κακλαμάνη, δεν φάγατε εσείς ξύλο, που σας εκτιμάει η Β΄ Αθηνών με τα χάλια που παρουσίαζε τότε η κυβέρνηση και με όλα όσα έκανε τόσα χρόνια, να είσθε σίγουρος ότι στις επόμενες εκλογές θα έχετε πάλι την ίδια αντιμετώπιση. Θα πάρετε την απάντηση του ελληνικού λαού, όπως σας την έδωσε το Μάρτιο. Αυτό αξίζει στο ΠΑ.ΣΟ.Κ. και αυτό θα εισπράξει πάλι.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί του κατατεθέντος από τον Υπουργό Απασχόλησης και Κοινωνικής Προστασίας Κοινωνικού Προϋπολογισμού έτους 2005.
     Κυρίες και κύριοι συνάδελφοι, διενεμήθησαν τα Πρακτικά των συνεδριάσεων της Τετάρτης 16 Νοεμβρίου 2005 και Παρασκευής 18 Νοεμβρίου 2005 και ερωτάται το Σώμα εάν επικυρούνται.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά των συνεδριάσεων της Τετάρτης 16 Νοεμβρίου 2005 και της Παρασκευής 18 Νοεμβρίου 2005 επικυρώθηκαν.
     Δέχεσθε, κύριοι συνάδελφοι, στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.30΄ λύεται η συνεδρίαση για αύριο ημέρα Τρίτη 13 Δεκεμβρίου 2005 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ 
                                                               3

