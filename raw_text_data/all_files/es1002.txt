Τετάρτη 2 Οκτωβρίου 2002 (πρωί)
ΣΥΝΕΔΡΙΑΣΗ ΜΕ΄
ΠΙΝΑΚΑΣ ΠΕΡΙΕΧΟΜΕΝΩΝ
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών,σελ.
2. Ανακοινώνεται ότι τη συνεδρίαση παρακολουθούν μαθητές από το 3ο Γυμνάσιο Αμαρουσίου, το Δημοτικό Σχολείο Χιλιομοδίου Κορινθίας, σελ.
Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 3 Οκτωβρίου 2002, σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής και των άρθρων του σχεδίου νόμου του Υπουργείου Δικαιοσύνης "Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θέματα των πράξεων αυτών", σελ.
2. Κατάθεση Εκθέσεως Διαρκούς Επιτροπής: "Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης "Μεταφορά αρμοδιοτήτων του Υπουργικού Συμβουλίου σε άλλα κυβερνητικά όργανα", σελ.
ΟΜΙΛΗΤΕΣ
Α  Επί του σχεδίου νόμου του Υπουργείου Δικαιοσύνης
ΓΙΑΝΝΑΚΟΥ ΚΟΥΤΣΙΚΟΥ Μ., σελ.
ΓΡΟΓΟΡΑΚΟΣ Λ., σελ.
ΙΩΑΝΝΙΔΗΣ Φ., σελ.
ΚΑΝΕΛΛΗ Λ., σελ.
ΚΑΨΗΣ Ι., σελ.
ΚΟΤΣΩΝΗΣ Θ., σελ.
ΞΗΡΟΤΥΡΗ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΠΕΤΣΑΛΝΙΚΟΣ Φ., σελ.
ΠΟΛΥΔΩΡΑΣ Β., σελ.
ΣΠΥΡΑΚΗ Χ., σελ.
ΣΧΟΙΝΑΡΑΚΗ Ε., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Β΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2002
ΣΥΝΕΔΡΙΑΣΗ  ΜΕ΄
Τετάρτη 2 Οκτωβρίου 2002 (Πρωί)
	Αθήνα, σήμερα στις 2 Οκτωβρίου 2002, ημέρα Τετάρτη και ώρα 10.54΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΥΡΩΣΗ ΠΡΑΚΤΙΚΩΝ: Σύμφωνα με την από 1η Οκτωβρίου 2002 εξουσιοδότηση του Τμήματος, επικυρώθηκαν με ευθύνη του Προεδρείου τα πρακτικά  της ΜΔ΄ συνεδριάσεώς του, της Τρίτης 1ης Οκτωβρίου 2002 σε ό,τι αφορά την ψήφιση στο σύνολο των σχεδίων νόμων: 
1. "Ρύθμιση θεμάτων αρμοδιότητας του Υπουργείου Δικαιοσύνης".
2. "Σύσταση Νομικού Προσώπου με την επωνυμία "Ελληνικό Παρατηρητήριο για την Κοινωνία της Πληροφορίας".
Έχω την τιμή να ανακοινώσω στο Τμήμα το δελτίο επικαίρων ερωτήσεων της Πέμπτης 3 Οκτωβρίου 2002.
"ΕΠΙΚΑΙΡΕΣ ΕΡΩΤΗΣΕΙΣ (άρθρα 29 παρ.1, 130 παρ.8 Καν.Βουλής)
1. Η με αριθμό 51/30.9.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τους Υπουργούς Δικαιοσύνης, Δημόσιας Τάξης, σχετικώς με την πορεία των ερευνών για τη 17η Νοέμβρη κλπ.
2. Η με αριθμό 52/30.9.2002 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την πρόκληση σοβαρών προβλημάτων στο ηλεκτρικό δίκτυο της νοτίου Ελλάδας, λόγω ανεπάρκειας των μονάδων παραγωγής κλπ.
3. Η με αριθμό 53/30.9.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με τις θέσεις της Κυβέρνησης για την επικείμενη επίθεση στο Ιράκ κλπ.
4. Η με αριθμό 54/30.9.2002 Επίκαιρη Ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με τις απεργιακές κινητοποιήσεις των παραγωγών και των επαγγελματιών πωλητών των λαϊκών αγορών κλπ.)
ΠΡΟΕΔΡΟΣ (Απόστολος Κακλαμάνης): Εισερχόμαστε στην συμπληρωματική ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Δικαιοσύνης: "Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θύματα των πράξεων αυτών".
Το νομοσχέδιο θα συζητηθεί και θα ολοκληρωθεί η συζήτησή του στη συνεδρίαση αυτή. Το απόγευμα θα συνεχίσουμε τη συζήτηση του νομοσχεδίου του Υπουργείου Ανάπτυξης. 
Η Νέα Δημοκρατία ορίζει ως Κοινοβουλευτικό Εκπρόσωπο τον κ. Βύρωνα Πολύδωρα.
Ο Συνασπισμός της Αριστεράς και της Προόδου ορίζει ως Κοινοβουλευτική Εκπρόσωπο την κα Ασημίνα Ξηροτύρη Αικατερινάρη.
Ο Εισηγητής της Πλειοψηφίας κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρίες και κύριοι συνάδελφοι, η επίγνωση των δραματικών διαστάσεων που έχει λάβει το φαινόμενο της εμπορίας ανθρώπων οδήγησε στην πρωτοβουλία των Υπουργείων Δικαιοσύνης και Δημόσιας Τάξης για τη συστηματική αντιμετώπιση του εν λόγω προβλήματος. Η συγκρότηση οκταμελούς επιτροπής για την καταπολέμηση της εμπορίας ανθρώπων και στη συνέχεια η σύνταξη εμπεριστατωμένης έκθεσης στο σχέδιο νόμου αποδεικνύει τη βούληση της πολιτικής ηγεσίας και της Κυβέρνησης να χαράξει μία αντεγκληματική πολιτική στη διακίνηση των προσώπων.
Κύριοι συνάδελφοι, στις περισσότερες χώρες της Ευρωπαϊκής Ένωσης η παράνομη διακίνηση και εμπορία ανθρώπων είναι στενά συνδεδεμένη με τη σεξουαλική εκμετάλλευση. Τα δεκάδες χιλιάδες διακινούμενα άτομα, ιδίως γυναίκες μεταξύ των οποίων και πολλές ανήλικες, ζουν σε συνθήκες σύγχρονης δουλείας.
Τα τελευταία χρόνια η χώρα μας έχει γνωρίσει έξαρση του φαινομένου διότι αποτελεί τόπο προορισμού διαμετακόμισης ατόμων από χώρες κυρίως της Ανατολικής Ευρώπης. Για το νομοσχέδιο αυτό συζητήσαμε με οργανισμούς, με οργανώσεις και με μεμονωμένα άτομα και ιδρύματα όπως το ίδρυμα Μαραγκοπούλου, το Ελληνικό Παρατηρητήριο των Συμφωνιών του Ελσίνκι και με την Ευρωβουλευτή του ΠΑΣΟΚ Άννα Καραμάνου, η οποία είναι Πρόεδρος της Επιτροπής Δικαιωμάτων των Γυναικών και  Ίσων Ευκαιριών. Όλα τα πρόσωπα και οι φορείς είναι ευαισθητοποιημένοι σε αυτό το θέμα. 
Η Ελλάδα είχε και έχει νομοθετικό πλαίσιο που όριζε τα της καταπολέμησης της εμπορίας ανθρώπων, αλλά δεν ήταν επαρκές. Σήμερα μας δίνεται η ευκαιρία να συζητήσουμε ένα σημαντικό τεχνικό νομοσχέδιο αφού έχει προηγηθεί πολύ δουλειά από τα Υπουργεία Δικαιοσύνης και Δημόσιας Τάξης. Η χρονική στιγμή είναι κατάλληλη για τη δημιουργία στη χώρα μας ενός νομοθετικού πλαισίου για την αποτελεσματική πρόληψη και καταπολέμηση της εμπορίας ανθρώπων. 
Μπορούμε να πούμε ότι από τη φύση τους και σε όλη την πορεία εξέλιξης του ανθρωπίνου γένους, φαίνεται ότι οι άνδρες αναζητούν σεξουαλικές υπηρεσίες σε γυναίκες οι οποίες εκδίδονται αναγκαστικά χωρίς να λαμβάνουν καθόλου υπόψη τους ότι έτσι συντηρούν τον κύκλο της βάρβαρης εκμετάλλευσής τους. Η εμπορία ανθρώπων έχει πάρει πολύ μεγάλες διαστάσεις τα τελευταία χρόνια. Το παραδοσιακό εμπόριο δούλων έχει μετεξελιχθεί σε μία σύγχρονη επιχείρηση οικονομικής εκμετάλλευσης ιδίως εξαναγκαστικής εργασίας των προσώπων και της γενετήσιας ζωής τους. Εκτιμάται ότι αυτό το φαινόμενο αποτελεί την τρίτη  μεγαλύτερη εγκληματική επιχείρηση μετά την παράνομη εμπορία ναρκωτικών και όπλων. Σύμφωνα με στατιστικές της UNISEF ένα εκατομμύριο παιδιά προωθούνται κάθε χρόνο στην πορνεία. Άλλοι διεθνείς οργανισμοί εκτιμούν ότι μόνο το 2000 περίπου επτακόσιες χιλιάδες γυναίκες σε παγκόσμια κλίμακα προωθήθηκαν με εξαναγκασμό στην πορνεία, ενώ τουλάχιστον τριακόσιες χιλιάδες γυναίκες από την Ανατολική και Δυτική Ευρώπη προωθήθηκαν στην πορνεία σε χώρες της Δυτικής Ευρώπης. 
Απ΄ αυτές τις παράνομες επιχειρήσεις του οργανωμένου εγκλήματος υπολογίζεται ότι σε παγκόσμιο επίπεδο κατά το έτος 2000 προέκυψαν οικονομικά έσοδα 2,4 τρισεκατομμυρίων δραχμών. Η εμπορία ανθρώπων πέρα από τον απεχθή της χαρακτήρα, έχει ευρύτατες και συχνά βαριές ψυχικές και σωματικές  βλάβες στα θύματα, ιδίως εκείνων των οποίων η κοινωνική κατάσταση είναι ευάλωτη όπως των ανηλίκων, των γυναικών και των αλλοδαπών. Η θέση τους πολύ συχνά επιβαρύνεται και από άλλους κοινωνικούς παράγοντες όπως είναι ο κοινωνικός αποκλεισμός, η άγνοια της γλώσσας και η οικονομική δυσπραγία. Επίσης η εμπορία ανθρώπων υποθάλπει ένα ολόκληρο πλέγμα από άλλες σοβαρές αξιόποινες πράξεις όπως είναι η διαφθορά, η πλαστογραφία, η υφαρπαγή ψευδών βεβαιώσεων, η παράνομη οπλοκατοχή, η διακίνηση ναρκωτικών ουσιών, οι σωματικές βλάβες και η νομιμοποίηση των εσόδων.
Όσον αφορά στη διακίνηση των λαθρομεταναστών φαίνεται ότι πίσω από την όλη διαδικασία κρύβεται και το εμπόριο των ανθρωπίνων οργάνων. Αυτή η καταγγελία, έγινε από τον Εισαγγελέα της Τεργέστης Νικόλα Μαρία Πάστε στην κατάθεσή του στην κοινοβουλευτική επιτροπή της ιταλικής Βουλής κατά της μαφίας. Δεν πρόκειται για προσωπική γνώμη, ούτε για συμπεράσματα, αλλά για μαρτυρίες Σλοβένων μεσαζόντων που ανακρίθηκαν διότι φέρνουν μετανάστες στην Ιταλία. Η διακίνηση των ανθρωπίνων οργάνων υφίσταται και είναι μια επιχείρηση ιδιαίτερα δύσκολη πολύπλοκη και λεπτή, όπως κατέθεσαν οι Σλοβένοι που τους περνάνε απέναντι. 
Αυτή η επιχείρηση γίνεται με άτομα που έχουν περιορισμένες διανοητικές ικανότητες. Αφαιρούν κερατοειδείς χιτώνες, νεφρά, συκώτια,  από τους μετανάστες που έχουν ψυχολογικά προβλήματα. Πρόκειται κυρίως για Ασιάτες και ιδιαίτερα κινέζους που φθάνουν ταλαιπωρημένοι στη Σλοβενία, εξαντλημένοι και έτοιμοι για όλα προκειμένου να μπουν σε κάποια ευρωπαϊκή χώρα. Εκεί ανάλογα με τις παραγγελίες που υπάρχουν εντοπίζονται τα κατάλληλα άτομα και στη συνέχεια μεταφέρονται στον προορισμό τους που συνήθως είναι μία ευρωπαϊκή ιδιωτική κλινική. Το κεφάλαιο "εμπορία ανθρωπίνων οργάνων" αριθμεί πολλές ιστορίες λαθρομετανάστευσης και βρίσκεται σε μία έκθεση ενενήντα σελίδων της επιτροπής της ιταλικής Βουλής εναντίον της μαφίας. 
Σε σχέση με την πορνογραφία η οποία είναι αναπαράσταση με λέξεις ή εικόνες της ερωτικής συμπεριφοράς που αποσκοπεί σε πρόκληση ερωτικής διέγερσης τις περισσότερες φορές με άσεμνο και αισχρό τρόπο, το πορνογραφικό υλικό που διακινείται τις περισσότερες φορές είναι επιβλαβές και έχει αρνητική επίδραση στον τρόπο με τον οποίο οι έφηβοι και οι άνδρες αντιλαμβάνονται την σεξουαλικότητα και τη γυναίκα. 
Άλλωστε, όλοι οι άντρες που καταναλώνουν πορνογραφικό υλικό, σταδιακά αποδέχονται πολλούς μύθους που αφορούν κυρίως το βιασμό της γυναίκας, δηλαδή έχουν την ψευδαίσθηση ότι οι γυναίκες απολαμβάνουν το βιασμό. 
Οι σεξουαλικά επιθετικές συμπεριφορές που περιγράφονται μέσα στα έντυπα αυτά, τείνουν να εδραιώσουν τη σεξουαλική κακοποίηση και τη χρήση βίας. Παρ' όλα αυτά, υποστηρίζονται από την κοινωνία, καθώς οι επιχειρήσεις που ασχολούνται μ' αυτό το υλικό σε οποιαδήποτε μορφή έχουν κερδοφόρα αποτελέσματα. 
Η ίδια η πορνογραφία διαστρέφει την αλήθεια, την ομορφιά και την ιερότητα της σεξουαλικής επαφής. Σίγουρα στα παιδιά η πορνογραφία είναι επιβλαβής. Αν είναι επιβλαβής για τους ενήλικες, για τα παιδιά αποτελεί μια μορφή κακοποίησης. Η επαφή τους με το υλικό αυτό, ειδικά στις πρώιμες ηλικίες, δύναται να προκαλέσει συναισθηματικές διαταραχές ή διέγερση πρόωρης σεξουαλικής δραστηριότητας ή ανάπτυξη μη ρεαλιστικών στάσεων απέναντι στο σεξ και τις σχέσεις των δύο φύλων και υπονόμευση των οικογενειακών αξιών. 
Παιδιά πεθαίνουν από διαφόρων μορφών κακοποίηση και αμέλεια σε όλες τις χώρες του κόσμου. Ένας ασυνήθιστος αριθμός τέτοιων θανάτων παρατηρείται στις αποκαλούμενες ανεπτυγμένες χώρες. Ωστόσο, αυτό το εύρημα δεν θα μπορούσε να οφείλεται σε οικονομικές και πολιτικές συνθήκες που υποστηρίζουν τη συγκομιδή και τη διάδοση στοιχείων που σχετίζονται με την υγεία και την ευημερία των παιδιών. Κάποιες χώρες ίσως επιθυμούν να αποκρύπτουν τις πληροφορίες εκείνες που τις κάνει να φαίνονται ότι έχουν αποτύχει στην προστασία των παιδιών. 
Η συχνότητα θανάτων από σεξουαλική κακοποίηση και αμέλεια παιδιών είναι άγνωστη. Τα καλύτερα στατιστικά δεδομένα προέρχονται από χώρες όπως οι Ηνωμένες Πολιτείες, η Νέα Ζηλανδία και η Αυστραλία, όπου ομάδες πολλών διαφορετικών ειδικοτήτων ανάλυσης θανάτων εξετάζουν τις αιτίες των παιδικών θανάτων. Η αξιοπιστία αυτών των δεδομένων ποικίλλει ανάλογα με τους ορισμούς, την επιμέλεια και την οργάνωση των στατιστικών στοιχείων. 
Στην Αγγλία, για παράδειγμα, εξετάζονται μόνο επιλεγμένες υποθέσεις. Η αιτία ενός παιδικού θανάτου είναι πολύ δύσκολο να εξακριβωθεί. Μία μελέτη από τις Ηνωμένες Πολιτείες ανακάλυψε ότι το 85% των θανάτων παιδιών από κακοποίηση και αμέλεια καταγράφηκαν σαν να οφείλονται σε άλλες αιτίες. 
Στις Ηνωμένες Πολιτείες, οι πιο συχνές αιτίες παιδικών θανάτων είναι τα ατυχήματα, η ανθρωποκτονία και η αυτοκτονία. Και οι τρεις αυτές αιτίες σχετίζονται η μία με την άλλη. Αλλά πόσο συχνά ο χωρίς πρόθεση θάνατος (τυχαίος θάνατος) οφείλεται σε αμέλεια; Είναι ένα μεγάλο ερωτηματικό. Είναι ποτέ οι γονείς και η κοινωνία απόλυτα υπεύθυνοι για την ασφάλεια των παιδιών; Οι βρεφοκτονίες αναγνωρίζονται ως ανθρωποκτονίες και αναφέρονται ως μορφές κακοποίησης; 
Στις Ηνωμένες Πολιτείες αναφέρονται 0,28 υποθέσεις βρεφοκτονιών σε χίλιες γέννες ετησίως στο διάστημα 1990-1995. Για το ίδιο χρονικό διάστημα στη Σουηδία, το ποσοστό ήταν 0,01. Μπορούν οι παθολόγο-ανατόμοι να καθορίσουν εάν το μωρό ήταν νεκρό ή ζωντανό όταν πετάχτηκε; Και πόσο συχνά είναι η αυτοκτονία αποτέλεσμα παιδικής σεξουαλικότητας ή παιδικής κακοποίησης;  
Ο πόλεμος -μία μορφή κοινωνικής αμέλειας- έχει σκοτώσει και εξακολουθεί να σκοτώνει περισσότερα παιδιά από κάθε άλλη μορφή παιδικής κακοποίησης και αμέλειας. Πώς είναι, λοιπόν, δυνατόν σήμερα όποια χώρα παραβλέπει τα παιδιά -θύματα πολέμου- να θεωρείται ανεπτυγμένη; Είναι ένα μεγάλο ερωτηματικό. 
Στις Ηνωμένες Πολιτείες το 1997, από τις τρία εκατομμύρια αναφορές περιπτώσεων όπου υπάρχουν υποψίες παιδικής κακοποίησης και αμέλειας -χωρίς να ξέρουμε το είδος της κακοποίησης- οι εννιακόσιες ογδόντα τέσσερις χιλιάδες έχουν αποδειχθεί. 
Κατά την ίδια χρονική περίοδο σαράντα μία πολιτείες ανέφεραν εννιακόσιους εξήντα επτά θανάτους από παιδική κακοποίηση και αμέλεια. Τα αποτελέσματα αυτά αναγόμενα σε εθνική κλίμακα αντιστοιχούσαν σε ποσοστό 1,7 για εκατό χιλιάδες θανάτους. Αυτό το ποσοστό ήταν 1,14 σε μία μελέτη στην Ολλανδία το 1996. Στην μελέτη των Ηνωμένων Πολιτειών, για κάθε χίλια θύματα παιδικής κακοποίησης 1,23 πέθαναν. Τα παιδιά κάτω των τεσσάρων ετών αποτελούν περισσότερο από τα 3/4 των θανάτων. Ωστόσο, μελέτες μεμονωμένων πολιτειών αποδεικνύουν ότι οι παραπάνω αριθμοί είναι πολύ μικροί. Η Καλιφόρνια ανέφερε τριακόσιους ενενήντα έξι θανάτους από κακοποίηση και αμέλεια παιδιών.
Περιορισμένα στατιστικά στοιχεία είναι διαθέσιμα από άλλες χώρες. Στη Νέα Ουαλία της Αυστραλίας δεκαπέντε, δηλαδή ποσοστό 2,9% από επτακόσιους πενήντα εννέα θανάτους παιδιών ηλικίας ενός έως δεκαεπτά χρόνων αναφέρθηκαν ως αποτέλεσμα ανθρωποκτονίας ή μη τυχαίου τραυματισμού. Το ποσοστό ανά χίλια παιδιά δεν είναι διαθέσιμο. 
Κατά την περίοδο 1990-1993 στο Παρίσι αναφέρθηκαν ογδόντα ένα υποθέσεις ανθρωποκτονίας από ανάλυση νεκροψίας και επιδημιολογικών φακέλων παιδιών από τη γέννηση έως δεκατεσσάρων ετών. Η πλειονότητα αυτών των παιδιών είχε φονευθεί μέσα στα ίδια τους τα σπίτια. Ο ξυλοδαρμός, το μαχαίρωμα, ο τραυματισμός από όπλο, ο στραγγαλισμός, η δηλητηρίαση και ο πνιγμός είναι κάποιες από τις αιτίες θανάτου στα παιδιά. Αυτό που έχει ιδιαίτερο ενδιαφέρον και αυτό που πρέπει να σχολιάσουμε είναι το εύρημα ότι στο 82% των περιπτώσεων υπήρχε προϊστορία κακοποίησης των παιδιών.
Κατά την περίοδο 1964-1988 αναφέρθηκαν εβδομήντα πέντε θάνατοι οφειλόμενοι σε κακοποίηση στην Πράγα της Τσεχοσλοβακίας. Αυτός ο αριθμός δεν περιλάμβανε  εξήντα τρεις περιπτώσεις βρεφοκτονίας. Από έναν μη επίσημα καταγεγραμμένο αριθμό περιπτώσεων παιδικής κακοποίησης, που προσδιορίστηκε το 1995 στην Ιαπωνία, θάνατοι συνέβησαν στο 5%. Μία ανάλυση νοσοκομειακών φακέλων έγινε  στη Νέα Ζηλανδία, για να προσδιορισθούν τα δημογραφικά στοιχεία ενενήντα δύο θανάτων από κακοποίηση που συνέβησαν κατά το διάστημα 1978-1987 σε παιδιά δεκαέξι χρόνων και κάτω. Κατά τη διάρκεια των ετών 1979-1990 υπήρχαν δύο χιλιάδες εννιακόσιες τριάντα εννιά  γνωστές υποθέσεις παιδικής ανθρωποκτονίας στο Μεξικό. 
Το ποσοστό παιδικής κακοποίησης και αμέλειας στις Ηνωμένες Πολιτείες μειώνεται από το 1994. Θα περίμενε κανείς αντίστοιχη μείωση και στους θανάτους. Ωστόσο, ο αριθμός των παιδικών θανάτων παρουσιάζει αυξητική τάση που οφείλεται σε πιο εξονυχιστική έρευνα.  Το ποσοστό θανάτων υπολογίζεται ότι φθάνει τα πέντε χιλιάδες παιδιά το χρόνο. Οι θεωρίες σχετικά με τη μείωση της παιδικής κακοποίησης και αμέλειας συμπεριλαμβάνουν τη βελτίωση της οικονομικής κατάστασης, αφού λιγότερες οικογένειες ζουν στα όρια της φτώχειας, τη μείωση στις εγκυμοσύνες εφήβων και την αύξηση στη φυλάκιση των δραστών. Μία τέταρτη θεωρία που προκαλεί αναστάτωση είναι ότι ένα υπερφορτωμένο δίκτυο κοινωνικών παροχών αδυνατεί να δεχθεί και να ερευνήσει τον αυξανόμενο αριθμό των αναφορών σε παιδική κακοποίηση.
Υπάρχει, λοιπόν, αυξανόμενη ανάγκη για επαγγελματική εκπαίδευση στην αναγνώριση και αναφορά της παιδικής κακοποίησης και αμέλειας. Κάθε πράξη που καταλήγει στο θάνατο ενός παιδιού πρέπει να ερευνάται εξονυχιστικά. Η εξέταση του θανάτου ενός παιδιού πρέπει να παρέχει πληροφορίες που θα οδηγήσουν στην πρόληψη μελλοντικών θανάτων. Η διεθνής κοινότητα θα πρέπει να αντιμετωπίζει το θάνατο ενός παιδιού εξαιτίας του πολέμου ως μια μορφή παιδικής κακοποίησης που μπορεί να προληφθεί. Ανεπτυγμένες χώρες που αποτυγχάνουν να βοηθήσουν τις λιγότερο ανεπτυγμένες χώρες στην προσπάθειά τους να προστατεύσουν τα παιδιά από την κακοποίηση και την αμέλεια είναι οι ίδιες αμελείς. Εάν οι κοινωνίες δεν αποδεχθούν την ευημερία των παιδιών ως πρωταρχική τους προτεραιότητα και δεν παρέχουν τους οικονομικούς, νομικούς, εκπαιδευτικούς, ιατρικούς και πολιτικούς πόρους που είναι αναγκαίοι για την πρόληψη, τα στατιστικά στοιχεία από μόνα τους δεν πρόκειται να εξωραΐσουν την εικόνα. 
Οι παράγοντες κινδύνου της σεξουαλικής κακοποίησης των παιδιών, τα χαρακτηριστικά συνήθως των οικογενειών αυτών και των ατόμων που εμπλέκονται στη σεξουαλική κακοποίηση των παιδιών ποικίλλουν. Όμως, τα θετά, τα υιοθετημένα παιδιά, τα παιδιά που ζουν σε ανάδοχες οικογένειες, σε οικογένειες που βρίσκονται σε δικαστικές διαμάχες ή σε οικογένειες όπου συχνά ασκείται σωματική βία, αποτελούν πληθυσμό υψηλού κινδύνου. Σε αυτές τις περιπτώσεις οι οικογενειακοί δεσμοί δεν είναι ισχυροί. Τα παιδιά δεν εποπτεύονται επαρκώς και το ενδιαφέρον των γονέων είναι εστιασμένο στις δικές τους επιδιώξεις και όχι στο συμφέρον των παιδιών.
Στις 2 και 3 Δεκεμβρίου του 1999 έγινε στην Αθήνα ένα συνέδριο που αφορούσε τη σεξουαλική κακοποίηση των παιδιών και την παιδοφιλία στο διαδίκτυο. Οι ομιλητές στο συνέδριο αυτό τόνισαν ότι η φτώχεια,  η μετανάστευση και ο κοινωνικός αποκλεισμός εντείνουν το πρόβλημα. Αναφέρθηκε ότι κατά το διάστημα 1997-1998 περίπου έξι χιλιάδες ανήλικα κορίτσια από την Αλβανία αναγκάσθηκαν να μεταναστεύσουν στην Ελλάδα και την Ιταλία, ενώ τα περισσότερα απ΄ αυτά κατέληξαν στην πορνεία. 
Επιπλέον, η έλλειψη ενημέρωσης του κοινού για τις διαστάσεις του προβλήματος αποτελεί ακόμα μια δυσμενή παράμετρο. Τα τελευταία χρόνια η κοινή γνώμη έχει ευαισθητοποιηθεί και παρατηρείται η τάση για ανάληψη δραστικών πρωτοβουλιών με στόχο την καταπολέμηση και την πρόληψη αυτού του εγκλήματος. Όμως, σήμερα με το διαδίκτυο, το κυρίαρχο μέσο επικοινωνίας του μέλλοντος, η αθωότητα κινδυνεύει ακόμη περισσότερο, αφού σαράντα χιλιάδες ιστοσελίδες έχουν περιεχόμενο παιδικής πορνογραφίας ή αποτελούν παγίδες που έντεχνα στήνουν οι κάθε είδους κακοποιοί στα παιδιά.
Τα συμπεράσματα του συνεδρίου ήταν ότι το έγκλημα της σεξουαλικής κακοποίησης των παιδιών είναι σήμερα παγκόσμιο. Συντελείται μέσα σε ένα παγκόσμιο μέσο και χρειάζονται παγκόσμιες μέθοδοι για να αντιμετωπισθεί. Η αντιμετώπισή του απαιτεί διακρατική συνεργασία. Η αφύπνιση και η ενεργοποίηση των πολιτών είναι απαραίτητη και ο ρόλος των μη κυβερνητικών οργανώσεων πρωταρχικός. ΄Αλλωστε οι κινήσεις και οι πρωτοβουλίες των πολιτών προηγούνται εκείνων των κέντρων αποφάσεων. Μόνο αν αναβαθμισθεί και επαναπροσδιορισθεί η εικόνα που έχει η κοινωνία για το παιδί, θα αλλάξουν τα πράγματα προς το καλύτερο. 
Η εμπορία ανθρώπων δεν πρέπει να αποτελέσει αντικείμενο δραστηριοποίησης μόνο αστυνομικών. Χρειάζεται η άμεση ενεργοποίηση της κοινωνίας των πολιτών. Πολύ σημαντικό ρόλο έπαιξαν τα προγράμματα σε ευρωπαϊκό επίπεδο για την καταπολέμηση της βίας και  εμπορίας γυναικών. Γι' αυτόν το λόγο το νομοσχέδιο πρέπει να αναφερθεί στην αναγκαιότητα της συμβολής των μη κυβερνητικών οργανώσεων, στην αποτελεσματικότερη αντιμετώπιση του προβλήματος, όπως και στη διασφάλιση χορήγησης οικονομικών πόρων για την κάλυψη των δραστηριοτήτων τους. 
Είναι σημαντικό να κατάσχονται τα έσοδα που αποκομίζουν οι σωματέμποροι και να συγκεντρώνονται σε ένα ταμείο υπέρ των θυμάτων των εγκληματικών ενεργειών. Οφείλουμε να υιοθετήσουμε την πρόταση που συζητήθηκε στο Ευρωπαϊκό Κοινοβούλιο στις 26-4-2002, όπως και στη Γενική Συνέλευση του Ο.Η.Ε. το Μάιο του 2002, για τη δημιουργία εθνικών κέντρων επιχειρήσεων για παιδιά θύματα σεξουαλικής εκμετάλλευσης, καθώς και η δημιουργία εθνικών κρατικών φορέων που θα συγκεντρώνουν στοιχεία για τα φαινόμενα αυτά.
Δεδομένου ότι σύμφωνα με έρευνες στην Ελλάδα 1,2 εκατομμύρια άνδρες είναι χρήστες υπηρεσιών καταναγκαστικής πορνείας, χρειάζεται σχεδιασμός εκστρατείας ενημέρωσης και ευαισθητοποίηση με στόχο πρώτον, τη διαφώτιση της κοινής γνώμης πάνω σε όλες τις πτυχές του προβλήματος, καθώς και στα αίτια του φαινομένου της εμπορίας και διακίνησης ανθρώπων, δεύτερον την αποθάρρυνση ενδεχόμενων πελατών-χρηστών και τρίτον την ενίσχυση των προληπτικών-αποτρεπτικών μέτρων. Οφείλουμε όλοι να επανεκτιμήσουμε και να πάρουμε μέτρα για την απαγόρευση της διαφήμισης της πορνείας και του πορνογραφικού υλικού από τα Μέσα Μαζικής Ενημέρωσης.
Ένα από τα μέτρα που θα μπορούσαν να συμβάλλουν στην καταπολέμηση του φαινομένου είναι να ληφθεί μέριμνα ώστε να στελεχωθούν οι αρμόδιες διπλωματικές αρχές της χώρας στις χώρες καταγωγής με το κατάλληλο προσωπικό που θα παρέχει ενημέρωση σε ομάδες υψηλού κινδύνου σχετικά με το νομικό καθεστώς που ισχύει στην Ελλάδα και σαφείς οδηγίες ως προς την αντιμετώπιση παρόμοιων περιστατικών.
Τα Υπουργεία Δικαιοσύνης και Δημόσιας Τάξης θα πρέπει να αναλάβουν την υποχρέωση της σύνταξης μιας ετήσιας έκθεσης σχετικά με όλες τις πτυχές του φαινομένου της εμπορίας και της διακίνησης των ανθρώπων στην Ελλάδα, ώστε να παρακολουθείται η εξέλιξη του φαινομένου και να αξιολογείται η δράση των υφισταμένων μέτρων.
Με δεδομένες τις δυσμενείς συνθήκες, την ιδιαιτερότητα του φαινομένου και το φόρτο εργασίας των αστυνομικών υπηρεσιών που ασχολούνται με την αντιμετώπιση της παράνομης διακίνησης ανθρώπων, καθίσταται πλέον επιτακτική η ανάγκη ενίσχυσης των υπηρεσιών αυτών και η εξειδίκευση των στελεχών τους, προκειμένου να αποφευχθούν πρακτικές οι οποίες αντιβαίνουν τις αρχές ενός σύγχρονου κράτους δικαίου.
Πρέπει να προβλεφθούν ειδικές ρυθμίσεις, όπως επισημαίνει και ο Συνήγορος του Πολίτη, σχετικά με το νομικό καθεστώς των αλλοδαπών, ιδίως γυναικών, που απασχολούνται στα νυχτερινά κέντρα διασκέδασης, με σκοπό την αποφυγή της σεξουαλικής και οικονομικής εκμετάλλευσης των προσώπων αυτών και την καταπολέμηση των οργανωμένων κυκλωμάτων προστασίας και σωματεμπορίας.
Το νέο άρθρο 323Α του Ποινικού Κώδικα ποινικοποιεί τις πράξεις όλων των "πρωταγωνιστών" της αλυσίδας εκμετάλλευσης των ανθρώπων, φτάνοντας μέχρι το χρήστη. Ακόμη, στις διατάξεις του άρθρου 323Α η ποινικοποίηση της εκμετάλλευσης εργασίας, της εμπορίας οργάνων και της στρατολόγησης ανηλίκων με σκοπό τη χρησιμοποίησή τους σε ένοπλες συγκρούσεις, αποτελούν ιδιαίτερα θετική εναρμόνιση της ελληνικής νομοθεσίας με τις σύγχρονες διεθνείς επιταγές.
Είναι σημαντικές οι διατάξεις του 19ου κεφαλαίου του Ποινικού Κώδικα, όπου μεταξύ άλλων προβλέπεται η επέκταση της προστασίας του άρθρου 338 του Ποινικού Κώδικα και στους άνδρες, εφαρμόζοντας έτσι την αρχή της ίσης προστασίας ανδρών και γυναικών.
Το μέχρι τώρα νομοθετικό πλαίσιο του ν. 1975/1991, αλλά και του ν. 2110/2001 εμφάνιζε κενά και ατέλειες στην ενεργοποίηση κατάλληλων μηχανισμών για την πάταξη του φαινομένου. Ο κατασταλτικός χαρακτήρας της πολιτικής ακολουθείται, όπως και η αντιμετώπιση του φαινομένου στο πλαίσιο της παράνομης μετανάστευσης, είχε ως αποτέλεσμα πρώτον, την περαιτέρω θυματοποίηση των διακινούμενων γυναικών, οι οποίες από την μία τιμωρούνται ποινικά και από την άλλη απελαύνονται, δεύτερον την εμπλοκή και την κατάχρηση εξουσίας εκ μέρους των αστυνομικών αρχών και τρίτον, την "άνθιση" των κυκλωμάτων διακινητών, τα οποία στην ουσία παραμένουν άθικτα.
Οι γυναίκες και τα παιδιά, που αποτελούν και την πλειοψηφία των θυμάτων του εμπορίου του ανθρωπίνου σώματος, είναι εξ αντικειμένου θύματα βίας και εγκληματικότητας, συχνά και θύματα ακούσιας εγκυμοσύνης και μετάδοσης διά της σεξουαλικής οδού νόσων μεταξύ των οποίων και του ιού του ΕΪΤΖ.
Η εμπορία ανθρώπων συνιστά κατάφωρη καταπάτηση θεμελιωδών ανθρωπίνων δικαιωμάτων και της ανθρώπινης αξιοπρέπειας και συνεπάγεται αδίστακτες πρακτικές, όπως η εκμετάλλευση και εξαπάτηση ευάλωτων προσώπων, καθώς και χρήση βίας, απειλών, δέσμευσης μέσω χρεών και εξαναγκασμού. Η αποτελεσματική αντιμετώπιση του φαινομένου της εμπορίας ανθρώπων και εν τέλει της προστασίας των ανθρωπίνων δικαιωμάτων προβλέπεται από το Σύνταγμά μας και συνδέεται με τις διεθνείς υποχρεώσεις της χώρας μας, όπως τη Σύμβαση περί δουλείας του 1926, τη Σύμβαση ΔΟΕ (αρ. 29) περί Αναγκαστικής ή Υποχρεωτικής Εργασίας, το Διεθνές Σύμφωνο για τα Ατομικά και Πολιτικά Δικαιώματα, το Σύμφωνο για την Εξάλειψη Όλων των Μορφών Διακρίσεων κατά των Γυναικών.
Στο πλαίσιο, λοιπόν, της Ευρωπαϊκής Ένωσης, το Συμβούλιο έχοντας υπόψη όλα αυτά τα παραπάνω και τη Συνθήκη για την Ευρωπαϊκή Ένωση και ιδιαίτερα το άρθρο 29, εδάφιο ε΄ του άρθρου 31 και εδάφιο β΄ της παραγράφου 2 του άρθρου 34, την πρόταση της Επιτροπής της Ευρωπαϊκής Ένωσης, την γνώμη του Ευρωπαϊκού Κοινοβουλίου, εξέδωσε στις 12 Ιουνίου του 2002 την απόφαση-πλαίσιο για την καταπολέμηση της εμπορίας των ανθρώπων.
Η εμπορία των ανθρώπων, που αυτό το νομοσχέδιο θέλει να καταργήσει, γνωρίζει μια ευρύτατη διάδοση. Έτσι, εμείς σήμερα πρέπει να πάρουμε τις αποφάσεις μας με επείγοντα χαρακτήρα, προκειμένου να αποφευχθούν φαινόμενα κοινωνικής εξαχρείωσης.
Η ανάγκη, λοιπόν, της νομοθετικής αντιμετώπισης όλων των μορφών της εμπορίας ανθρώπων και της παιδικής πορνογραφίας, όπως επίσης και η πρόβλεψη ρητών διατάξεων για την αρωγή των θυμάτων, προκύπτει από μια σειρά διεθνών συμβάσεων που έχει υπογράψει η χώρα μας, καθώς και από άλλα συναφούς θεματικής ευρωπαϊκά κείμενα.
Ιδιαιτέρως σημαντικές είναι επίσης οι συστάσεις της υπ' αριθμόν Ρ10/99 της υπουργικής επιτροπής προς τα κράτη-μέλη της Ευρωπαϊκής Ένωσης για την σεξουαλική εκμετάλλευση των παιδιών, η Ρ11 της υπουργικής επιτροπής προς τα κράτη-μέλη της Ευρωπαϊκής Ένωσης για δράση ενάντια στην εμπορία ανθρώπων με σκοπό τη σεξουαλική εκμετάλλευση.
Τέλος, με την κατάθεση του παρόντος νομοσχεδίου, η χώρα μας συμμορφώνεται προς τις υποχρεώσεις της που απορρέουν από την παραγράφο 22 των συμπερασμάτων της προεδρίας κατά το Ευρωπαϊκό Συμβούλιο του Τάμπερε στις 15 και 16 Οκτωβρίου του 1999 και της κοινής δράσης της 24ης Φεβρουαρίου 1997. Ακολουθεί έτσι όλες τις προτάσεις του Συμβουλίου της Ευρώπης για την καταπολέμηση της εμπορίας ανθρωπίνων οργάνων.
Εμείς, κυρίες και κύριοι συνάδελφοι, είμαστε υποχρεωμένοι να τη στηρίξουμε και να την υπερψηφίσουμε.
Σας ευχαριστώ πάρα πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Φρίκη. Κτίσαμε την κόλαση εδώ, δεν χρειάζεται να πάμε στην άλλη ζωή να τη συναντήσουμε. 
Η κα Γιαννάκου έχει το λόγο. 
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, η τρέχουσα εμπειρία αποδεικνύει με αδήριτο τρόπο ότι οι κοινωνίες μας παραμένουν επιρρεπείς όσο και τρωτές σε φαινόμενα και ατομικής και συλλογικής αυθαιρεσίας. Η στρέβλωση των ηθών και αξιών οδηγούν συχνά στην εξαθλίωση της ανθρώπινης προσωπικότητας μέσω συμπεριφορών ή και αντιλήψεων που άμεσα ή έμμεσα παραπέμπουν σε κάθε είδους διακρίσεις περί τον σεβασμό της προσωπικότητας του ατόμου. 
Η οικουμενική διακήρυξη των δικαιωμάτων του ανθρώπου αναγορεύει την ανθρώπινη αξιοπρέπεια σε βάση των θεμελιωδών δικαιωμάτων. Σημειώνω ότι η κατοχύρωση της αξιοπρέπειας, που είναι σύμφυτη με όλα τα μέλη της ανθρώπινης κοινωνίας, καθώς και τα αναπαλλοτρίωτα δικαιώματα, αποτελούν το θεμέλιο λίθο της ελευθερίας, της δικαιοσύνης, της ειρήνης στον κόσμο. Η διατύπωση αυτή αποτελεί πάρα πολύ σαφή αρχή της συνταγματικής παράδοσης που φέρεται να είναι η βάση του κορμού της νομοθεσίας των κρατών μελών της Ευρωπαϊκής Ένωσης. Είναι επομένως παραδεκτό ότι η εμπορία ανθρώπων και η εκμετάλλευση της γενετήσιας ζωής, ειδικότερα, πέρα από την εξαθλίωση του ατόμου, αποτελεί σε πάρα πολλές περιπτώσεις ένα αναπόσπαστο τμήμα παράπλευρων και παράλληλων έκνομων δραστηριοτήτων του διεθνούς οργανωμένου εγκλήματος. Συνδέεται και αφορά σε συνθήκες και καταστάσεις γενικότερης διαφθοράς, λαθρεμπορίου όπλων, ναρκωτικών, διακίνησης πυρηνικών υλικών και ό,τι συνιστά τη δραστηριότητα του διεθνούς οργανωμένου εγκλήματος σήμερα. 
Αναπόφευκτη κατάληξη όλων αυτών είναι η νομιμοποίηση των παρανόμων εσόδων μέσω της πολιτικής, οικονομικής και κοινωνικής μάστιγας που είναι το ξέπλυμα μαύρου χρήματος. Επομένως, στην ουσία αποτελεί και επίθεση εναντίον της διεθνούς οικονομικής τάξης.
Ως εκ τούτου η κατάθεση του νομοσχεδίου από τον Υπουργό Δικαιοσύνης για την καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής  και την αρωγή στα θύματα των πράξεων αυτών, συνιστά ένα αναμφισβήτητα θετικό βήμα. Αποτελεί υποχρέωση προσαρμογής και συμμόρφωσης με διεθνή κείμενα, αλλά και τη διεθνή πραγματικότητα που την έχει αποδεχθεί και η χώρα μας εντός και εκτός του πλαισίου της Ευρωπαϊκής Ένωσης. Είναι, όμως, και μία αναπόφευκτη ανάγκη εκσυγχρονισμού του εθνικού δικαίου υπό το φως ορισμένων νέων στοιχείων που συνθέτουν δυστυχώς τη σύγχρονη πραγματικότητα. 
Είναι απόλυτα αναγκαίο ως προς το νόμο, το ήθος και την πολιτική να προχωρήσουμε με τους προβλεπόμενους ρυθμούς. Είναι, λοιπόν, σημαντικό για την ελληνική κοινωνία ότι, έστω και με κάποια καθυστέρηση, σήμερα κινούμεθα, όχι απλώς προς τη σωστή, αλλά προς μια δίκαιη κατεύθυνση. 
Θα ήθελα εδώ να εκφράσω μια μικρή επιφύλαξη. Όπως επεσήμανα και κατά την πορεία της συζήτησης που είχαμε στη Διαρκή Επιτροπή Δημόσιας Διοίκησης, Δημόσιας Τάξης και Δικαιοσύνης, στο κρίσιμο αυτό θέμα υπάρχει μια θεματική πλευρά που το συγκεκριμένο νομοσχέδιο ναι μεν καλύπτει θεωρητικά με ευρύτερη αναφορά, όχι όμως στο απαιτούμενο από τις περιστάσεις βάθος. 
Κυρίες και κύριοι συνάδελφοι, είναι χαρακτηριστικό ότι η τεχνολογία της πληροφορίας και της επικοινωνίας γενικότερα είναι σημεία αναφοράς για την ανάπτυξη των κοινωνικών συνόλων. Προκύπτει η ανάγκη, όχι μόνο άμεσης, αλλά και εξειδικευμένης θεσμικής παρέμβασης για την αντιμετώπιση διαφόρων πρακτικών που φαλκιδεύουν το στόχο που περιέγραψα προηγουμένως, δηλαδή για τη χρησιμοποίηση προς το καλό της κοινωνίας της πληροφορίας. Υπάρχουν μορφές έκνομης συμπεριφοράς, που από μορφές παραδοσιακής έκφρασης, κινούνται σήμερα και μεταλλάσσονται στη βάση των συγκεκριμένων συγχρόνων τεχνολογικών συνθηκών. 
Κρίσιμο σημείο είναι η εξεζητημένη επαφή με τις τεχνολογικές προκλήσεις και η κατανάλωση ανεξέλεγκτα κάθε είδους πληροφορίας. Η κοινωνία της γνώσης είναι μεγάλη πρόκληση για όλους μας. 
Παράλληλα κρύβει πολλές δυσχερείς ατραπούς καθώς ελλοχεύει ο κίνδυνος της έκνομης εκμετάλλευσης των επικοινωνιακών μέσων σε βάρος της ατομικής προσωπικότητας ιδιαίτερα των ευαίσθητων κοινωνικών ομάδων όπως είναι οι γυναίκες, οι ανήλικοι και οι αλλοδαποί. Η παιδική πορνεία, η εμπορία γυναικών κι παιδιών, η σωματεμπορία σήμερα ανθούν στον κυβερνοχώρο και την ευθύνη φέρουν σε σημαντικό βαθμό οι υπεύθυνες κυβερνήσεις. Βεβαίως η πρόταση νόμου θεωρητικά καλύπτει κάθε περίπτωση άρα και τα τεκταινόμενα στο διαδίκτυο. Η γενική όμως αντιμετώπιση των  εγκλημάτων κατά της ανθρώπινης αξιοπρέπειας σε ό,τι αφορά σε αυτά που διεξάγονται στο διαδίκτυο ευνοεί εκ των πραγμάτων τη φύση του μέσου. Σχηματοποιεί το πλαίσιο της τεχνογνωσίας, ευνοεί τη συνεπακόλουθη εκμετάλλευση των "παραθύρων" που προσφέρονται και σε κάθε περίπτωση όταν μια υπόθεση οδηγηθεί σε ακροαματική διαδικασία. Αυτός είναι και ο λόγος που προσωπικά εγώ επέμενα στην κατάθεση τροπολογίας έστω και στη συμβολική μνεία και τη συμπερίληψη σχετικής ρύθμισης ως προς το μέσο.
Κύριε Πρόεδρε, κυρίες και κύριοι συνάδελφοι, το σύνολο των διατάξεων του νομοσχεδίου περιλαμβάνει ένα συνεπή κορμό σε γενικές γραμμές παρεμβάσεων και ρυθμίσεων με τελικό αποτέλεσμα τον εκσυγχρονισμό του εθνικού δικαίου. Πρώτα-πρώτα στα ζητήματα της εμπορίας ανθρώπων πέρα απ' αυτά που ήδη προβλέπονται ως αξιόποινες πράξεις σχετικά με το δουλεμπόριο. Δεύτερον στην προστασία ανηλίκων και άλλων ευάλωτων κοινωνικών ομάδων αναφορικά με την οικονομική ή οποιαδήποτε άλλη εκμετάλλευση της γενετήσιας ζωής. Τρίτον στη θέσπιση ενός ελαχίστου νομικού πλαισίου για την παροχή αρωγής στα θύματα εκνόμων πράξεων κάθε μορφής εμπορίας ανθρώπων. 
Θεωρώ υποχρέωσή μου να επισημάνω ότι στο πλαίσιο των εργασιών της Διαρκούς Επιτροπής έγινε μια συγκροτημένη και ισόρροπη συζήτηση επί της ουσίας του θέματος. Είναι ασφαλώς σημαντικό το γεγονός ότι έγιναν δεκτές ορισμένες τροποποιήσεις που παρουσιάσαμε από την πλευρά της Νέας Δημοκρατίας. Ο Υπουργός Δικαιοσύνης υιοθέτησε ευχαρίστως αυτές τις προτάσεις που μπορούν να καταστήσουν σημαντικότερη την εφαρμογή των προβλεπομένων διατάξεων και την επίτευξη του στόχου, δηλαδή της στήριξης της ανθρώπινης αξιοπρέπειας.
Ειδικότερα στο άρθρο 1 είναι πάρα πολύ θετικό ότι το νομοσχέδιο διευρύνει με την προσθήκη του άρθρου 323α το πλαίσιο των μορφών εκμετάλλευσης του ανθρώπου πέρα απ' όσα προβλέπει το κλασσικό άρθρου 323 του Ποινικού Κώδικα για τη δουλεμπορία. Με τον τρόπο αυτό εντάσσονται στο αδίκημα της εμπορίας διάφορες πράξεις και έκνομες πρακτικές όπως η αφαίρεση οργάνων, η εκμετάλλευση της εργασίας. Το τελευταίο στοιχείο επιτρέπει την αποτελεσματικότερη αντιμετώπιση των λεγομένων παιδιών των φαναριών και την προστασία τους που είναι ένα μεγάλο πρόβλημα και στη χώρα μας. Δίνει επίσης έστω και μερικώς τη διασταλτική δυνατότητα αντιμετώπισης μελλοντικών μορφών εκμετάλλευσης που δεν γνωρίζουμε ακόμα με αξιοσημείωτη προσθήκη τον όρο της εκμετάλλευσης της ευάλωτης θέσης, όπως αναφέρθηκε και στην επιτροπή για την απόσπαση της συναίνεσης. Αυτό βέβαια στην ακροαματική διαδικασία θα εκτιμηθεί από το δικαστήριο. 
Θέλω επίσης να επισημάνω την προσθήκη της τροπολογίας σχετικά με την τιμωρία όσων έχοντας των εκνόμων συνθηκών που περιγράφονται στο άρθρο αποδέχονται τις σχετικές υπηρεσίες. 
Στο άρθρο 2 η αντικατάσταση του άρθρου 338 του Ποινικού Κώδικα όσον αφορά στην κατάχρηση ασέλγειας στη βάση της ισότητας και ιδιαίτερα της ίσης αντιμετώπισης και των δύο φύλων είναι απολύτως αυτονόητη. 
Στο άρθρο 3 η ρύθμιση που αφορά στην επιβολή ισόβιας κάθειρξης σε περίπτωση θανάτου του παθόντος είναι νομίζω ορθή και επιβεβλημένη.
Στο άρθρο 4 η κατάργηση της έγκλησης για μια σειρά από αξιόποινες πράξεις όπως είναι η αποπλάνηση παιδιών, η κατάχρηση ανηλίκων σε ασέλγεια, η ασέλγεια με κατάχρηση εξουσίας είναι πραγματικά ορθή.
Στο άρθρο 5 αναμφισβήτητα η διεύρυνση του αξιοποίνου της διευκόλυνσης της ακολασίας είναι ορθή. Η διάταξη πάντως ενδέχεται να αποδειχθεί αναποτελεσματική στο μέτρο που οι σχετικές δημοσιεύσεις είναι δυνατόν να μην αναγράφουν την ηλικία ή ο υπεύθυνος να προφασίζεται άγνοια περί την ηλικία του θύματος αν αυτό είναι ανήλικο.
Θα ήθελα, με την ευκαιρία αυτή, να επισημάνω γενικότερα ότι η προσθήκη της σεξουαλικής εκμετάλλευσης των γυναικών- θυμάτων, αλλά και των ανδρών όταν υπάρχει τέτοια περίπτωση, μέσω των κάθε είδους Μέσων Μαζικής Ενημέρωσης αντιβαίνει στην αρχή της προστασίας και του σεβασμού της προσωπικότητας του ατόμου. 
Πρέπει να δεχτούμε ότι η αβεβαιότητα σχετικά με το αν τα εμπλεκόμενα άτομα είναι θύματα ή όχι -στην περίπτωση που η υπόθεση οδηγείται στο ακροατήριο- και αν παρέχουν υπηρεσίες πορνείας κάτω από συνθήκες εκβιασμού ή εξαναγκασμού, πρέπει να λειτουργήσει διασταλτικά, κύριε Υπουργέ. Η ανάγκη αποφυγής της πιθανής διευκόλυνσης και εν κατακλείδι η τέλεση του αδικήματος της πορνείας, είτε στην περίπτωση που τα θύματα είναι ανήλικα είτε στην περίπτωση που τα θύματα είναι ενήλικα και ιδιαίτερα γυναίκες, πρέπει να μας προβληματίσει σοβαρά, ακόμα και προς την κατεύθυνση της υιοθέτησης μίας συνολικής απαγόρευσης των σχετικών δημοσιεύσεων, και των γραπτών και των ηλεκτρονικών, κύριε Πρόεδρε. 
Στο άρθρο 6 ορθά ποινικοποιείται όλη η αλυσίδα της πορνογραφίας των ανηλίκων. Επαναλαμβάνω, όμως, την επιφύλαξή μου για το ότι δεν έχει γίνει ειδικότερη αναφορά, παρά το ότι μπορούν να εκδοθούν αποφάσεις και προεδρικά διατάγματα σχετικά με το διαδίκτυο. 
Στο άρθρο 7 η διατύπωση είναι ορθή. Επισημαίνω και εδώ την αποδοχή της τροπολογίας μας για τη βαρύτερη τιμωρία υπαλλήλων κατά την άσκηση υπηρεσίας ή την εκμετάλλευση της ιδιότητάς τους -και μάλιστα σε περίπτωση επιβαρυντική- όπου πραγματικά χρειάζεται ιδιαίτερη ρύθμιση. 
Στο άρθρο 8, και η διατύπωση και οι παρεμβάσεις είναι ορθές. Και επισημαίνω για μία ακόμα φορά την αναφορά στην εκμετάλλευση της ευάλωτης θέσης. Θεωρώ πάντως ότι θα μπορούσε να είχε προβλεφθεί σχετική αντιμετώπιση ορισμένων περιπτώσεων που τελούνται εν αγνοία του θύματος και όχι απαραίτητα με τη χρησιμοποίηση -για λόγους κερδοσκοπίας- εικόνας ή φωνής ή προσώπου ιδιαίτερα σε ό,τι αφορά στο διαδίκτυο. Και εδώ επισημαίνω την αποδοχή της τροπολογίας μας για τη συνενοχή και τιμωρία των πελατών που έχουν γνώση των έκνομων συνθηκών, όπως ανέφερα προηγουμένως. 
Στο άρθρο 9 είναι πάρα πολύ θετικό ότι για πρώτη φορά ποινικοποιείται η κάθε είδους χρήση υπηρεσιών πορνείας στις περιπτώσεις ασελγών πράξεων με ανηλίκους. 
Στα άρθρα 10 και 11 οι ρυθμίσεις είναι απολύτως σωστές. 
Στο άρθρο 12 υπάρχει το θέμα της παροχής αρωγής στα θύματα αυτής της υπόθεσης. Η προσθήκη-διευκρίνιση για την αρωγή των θυμάτων, για όσο χρονικό διάστημα κρίνεται αναγκαίο, είναι ασφαλώς σκόπιμη και ελπίζουμε να υπάρξει στο προεδρικό διάταγμα. Άλλωστε και σε αυτό το σημείο επιμείναμε ιδιαίτερα. 
Ήθελα πάντως να εκφράσω κάποια επιφύλαξη σχετικά με τρεις παραλείψεις, την παραμονή αλλοδαπών θυμάτων στη χώρα υπό σαφείς προϋποθέσεις και όρους και σε εξαιρετικές περιπτώσεις, όταν πιθανολογούνται απολύτως βάσιμοι και σοβαροί λόγοι έκθεσης της ζωής τους σε άμεσο κίνδυνο στην περίπτωση επαναπατρισμού, οπότε μπορεί να τους χορηγηθεί άσυλο. 
Εκ των πραγμάτων η διατύπωση περί του επαναπατρισμού, χωρίς να θίγεται η αξιοπρέπειά τους και με ασφαλή τρόπο, έχει σχετική και μόνο σημασία. Αφορά στην ουσία της μετακίνησης, χωρίς να λαμβάνονται υπόψη οι ειδικές συνθήκες που μπορεί να επικρατούν στη χώρα υποδοχής, ώστε να είναι ανάγκη να τους παρασχεθεί αρωγή. 
Από την άλλη πλευρά η πολιτεία πρέπει να ενθαρρύνει τις μη κυβερνητικές οργανώσεις που ασχολούνται με την υποστήριξη θυμάτων των εγκλημάτων που προβλέπονται στα άρθρα 323, 323α, 351, 351α. Αυτό το έχει υποσχεθεί ο Υπουργός  για το προεδρικό διάταγμα που θα εκδοθεί κατ΄εντολή του νόμου.
Τελικά θεωρώ ότι παραμένει ένα σημαντικό κενό στον τομέα της πρόληψης, κύριε Υπουργέ. Η συμπερίληψη ενός γενικού πλαισίου θα διευκόλυνε την προώθηση από την πολιτεία ενημερωτικών προγραμμάτων και διαδικασιών ευαισθητοποίησης της κοινής γνώμης, με σημείο αναφοράς τα θύματα εμπορίας και σωματεμπορίας, κυρίως τις ευαίσθητες ομάδες από τις οποίες αντλούνται τα θύματα, τις γυναίκες, τους ανηλίκους, τους αλλοδαπούς.
Κύριες και κύριοι συνάδελφοι, σε κάθε περίπτωση το παρόν σχέδιο νόμου 
-παρά τις επιμέρους ελλείψεις- είναι θετικό. Εκφράζει το κοινό περί δικαίου αίσθημα και ανταποκρίνεται σε σημαντικό βαθμό στις απαιτήσεις της σύγχρονης ελληνικής και διεθνούς κοινωνίας, όσον αφορά στο σεβασμό και την προστασία της ανθρώπινης αξιοπρέπειας. Ως εκ τούτου, η Νέα Δημοκρατία θα υπερψηφίσει την παρούσα πρόταση νόμου. 
Ευχαριστώ. 
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Το Κομμουνιστικό Κόμμα ορίζει ως Κοινοβουλευτική Εκπρόσωπο την Βουλευτή κα Λιάνα Κανέλλη. 
Όμως, κυρία Κανέλλη, με συγχωρείτε, θα μιλήσετε ως ειδική αγορήτρια εδώ, όχι ως Κοινοβουλευτική Εκπρόσωπος, γιατί πρέπει να μιλήσουν οι άλλοι πρώτα. 
ΛΙΑΝΑ ΚΑΝΕΛΛΗ: Βεβαίως, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ορίστε, κυρία Κανέλλη, έχετε το λόγο ως ειδική αγορήτρια. 
ΛΙΑΝΑ ΚΑΝΕΛΛΗ: Ευχαριστώ πολύ, κύριε Πρόεδρε.
Κυρίες και κύριοι συνάδελφοι, κύριε Υπουργέ, θα αρχίσω την εισήγησή μου από τη φράση του Προέδρου: "Χτίσαμε την κόλαση". Χτίσαμε την κόλαση και μένει να δούμε γιατί την χτίσαμε, πώς τη χτίσαμε και τώρα τι ακριβώς επιχειρούμε με αυτό το σχέδιο νόμου. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Διευκρινίζω εκ των προτέρων -συζητήσαμε αρκετά στην επιτροπή, συνεισέφεραν όλοι οι συνάδελφοι από όλα τα κόμματα, ο καθένας με τη γνώση του και την κοινωνική του εμπειρία κατά το δοκούν, έγιναν κάποιες ουσιαστικές αλλαγές στο νομοσχέδιο- ακριβώς για να κρατήσω και την προσοχή σας, ότι θα ψηφίσουμε το νομοσχέδιο. Θα το ψηφίσουμε, παρά τις αδυναμίες του, παρά τις ενστάσεις που υπάρχουν για ένα προεδρικό διάταγμα, τις οποίες είχαμε εκφράσει και στην επιτροπή, τι μορφή θα πάρει, πώς θα την πάρει, αν θα συντονιστεί, αν θα είναι  έγκαιρο. Αυτό όμως δεν μας εμποδίζει  να διαπιστώσουμε δύο πράγματα. Σε αυτό το ουσιαστικό χτίσιμο κόλασης με έννοιες που διαπραγματευόμαστε σήμερα με πολύ μεγάλη καθυστέρηση, όπως "σωματεμπορία", "διακίνηση προσώπων", "εκμετάλλευσή τους", "εκμετάλλευση των αδυναμιών, των απωθημένων, της αρρώστιας", αν δεν δεχθούμε τον όρο "εκμετάλλευση" δεν έχει και νόημα να νομοθετήσουμε. Και τον προ-αποδεχόμαστε και τον τιμολογούμε. Αυτό κάνουμε σε κάθε τέτοιο νομοσχέδιο.
Για παράδειγμα, με αυτό το νομοσχέδιο προσπαθούμε να συμβαδίσουμε με άλλες χώρες, αγνοώντας τι συμβαίνει στις άλλες χώρες. Συνήθως αυτά τα νομοσχέδια έρχονται με τραγική καθυστέρηση και με τεράστια ελλείμματα πολιτικής, κοινωνικής και ουσιαστικής παιδείας. 
Έχουμε νομιμοποιήσει την πορνεία. Εδώ σε αυτό το νομοσχέδιο ασχολούμαστε περισσότερο με τους ανηλίκους. Έχουμε νομιμοποιήσει, για παράδειγμα, τη διακίνηση ιδεών και τον τρόπο με τον οποίο γίνεται, άρα εδώ θα χτυπήσουμε την παρανομία, στο internet. Ξεχνάμε, κύριοι συνάδελφοι, πώς γεννήθηκε το internet; Το internet δεν γεννήθηκε από καμία ανάγκη της βάσης, δεν γεννήθηκε από λαϊκή ανάγκη χρήσης της τεχνολογίας. Το internet συνελήφθη ως ιδέα, γεννήθηκε και προωθήθηκε από το αμερικανικό πεντάγωνο για στρατιωτικούς λόγους, για λόγους καλύτερης επικοινωνίας και χρήσης. Κατόπιν διευρύνθηκε για την καλύτερη συλλογή πληροφοριών. Μετά διευρύνθηκε ακόμη περισσότερο διότι προσέφερε κέρδος. Μετά μπήκε στο internet, εκτός από την εκπαίδευση και την ανταλλαγή πληροφοριών, η διαφήμιση. Και μετά τη διαφήμιση, φυσικώ τω λόγω, εκτός από σατανιστές, παιδεραστές, λάτρεις του Χίτλερ, μπήκαν και όλα τα γνωστά μας παρεπόμενα μιας καπιταλιστικής κοινωνίας, η οποία έχει ιεραρχημένη, πρώτη αξία το κέρδος.
Ακολουθούμε τον πολιτισμένο κόσμο. Να το δούμε αν τον ακολουθούμε τον πολιτισμένο κόσμο. Τον ακολουθούμε με αυτό το νομοσχέδιο, δεν υπάρχει αμφιβολία, έναν πολιτισμένο κόσμο όμως που τουλάχιστον στη μήτρα γέννησης τέτοιων τεχνολογικών εφαρμογών, για παράδειγμα στις Ηνωμένες Πολιτείες, τα εγκλήματα κατά της ζωής έπονται σε ποινή των εγκλημάτων των χρηματικών. Η ιεράρχηση είναι σαφής. Τουλάχιστον ας το διαπιστώνουμε, για να γνωρίζουμε τι μπορούμε να περιμένουμε από αυτή την κόλαση.
 Έχουμε ένα νόμο στην Ελλάδα ο οποίος ισχύει από το 1993 και ο οποίος απαγόρευε την εκμετάλλευση του προσώπου του κατηγορουμένου στα δικαστήρια. Πότε ενεργοποιήθηκε; Χθες. Πόσους νόμους έχουμε και έχουν περάσει πενταετίες, δεκαετίες; Προσέξτε όμως γιατί. Γιατί στα πλαίσια μιας ελεύθερης αγοράς, δηλαδή μιας "ξεσαλωμένης" αγοράς, πρέπει να αφεθούν τα συμφέροντα να αναπτυχθούν, να τακτοποιηθούν, να προσποριστούν όλα τα οφέλη και μετά να έρχεται η Πολιτεία διαιτητικά να επαναρυθμίσει τα πράγματα.
 Είναι θλιβερό και αναγκαίο. Καταντά να είναι αναγκαίο αυτό το νομοσχέδιο γι' αυτό και θα το ψηφίσουμε. Προσπαθεί να κάνει τι;
Άμα το δείτε ως προς τη φιλοσοφία του, στην πραγματικότητα τιμολογεί τη σεξουαλική εκμετάλλευση του ανήλικου και ηλικιακά. Ειλικρινά σας το λέω ότι έχουμε φθάσει σε κυνισμό να λέμε ότι άλλο το πρόστιμο από δέκα μέχρι δεκατριών ετών, άλλο το πρόστιμο από δεκατριών μέχρι δεκαπέντε ετών και άλλο το πρόστιμο από δεκαπέντε μέχρι είκοσι ετών! Ποιος τιμολογεί στην πραγματικότητα την ανθρώπινη ζωή; Ποιος τιμολογεί την ηλικία; Ποιος τιμολογεί τις τύψεις; Γιατί περί τύψεων πρόκειται.
Από την ώρα που έχεις αναγνωρισμένο το επάγγελμα, από την ώρα που ολόκληρη η φιλοσοφία της κοινωνίας είναι το επιχειρείν -και το επιχειρείν είναι αποτελεσματικός- σας ερωτώ με το χέρι στην καρδιά: Με αυτό ή με άλλο νομοσχέδιο μπορεί κάποιος να στήσει μια επιχείρηση και μάλιστα επιδοτούμενη, να πάρει και δάνειο από την τράπεζα, να εξασφαλίσει και εγγυητική επιστολή, για να εμπορεύεται πόρνες και δη δίμετρες ξανθές από τις χώρες του πρώην ανατολικού συνασπισμού κατά τα ειωθότα, όπως λέγομεν, ηλικίας δεκαοκτώ ετών και μιας ημέρας; 
Απαγορεύεται αυτό; Να είναι επιτυχημένη η επιχείρηση; Με όλους τους κανόνες της υγιεινής, της ιατρικής παρακολούθησης και με "αξιότιμον πελατεία", μια επιχείρηση που προφανώς θα είναι και μηχανοργανωμένη και σε εμφανές σημείο και ωραία διαφημισμένη με ωραία ταμπέλα και με καταχωρήσεις στις εφημερίδες; Το απαγορεύει κανείς αυτό; Όχι, κανείς δεν το απαγορεύει! Το πρόβλημά μας είναι το "δεκαοκτώ ετών και μία ημέρα". 
Προστατεύουμε την ψυχή των παιδιών! Μα, στην ψυχή των παιδιών, στα σχολεία, στα ποιήματα, στην καθημερινότητα, στην τηλεόραση, τι τους λέμε; Ότι η αγροτική ζωή είναι σαν τη "ΦΑΡΜΑ" και ότι αυτό δεν είναι παιχνίδι, αλλά είναι "ντοκιμαντέρ"! Είναι πάρα πολύ ωραίο να πηγαίνεις και να κερδίζεις πενήντα εκατομμύρια δραχμές, επειδή θα καταφέρεις να αρμέξεις μια αγελάδα για τρεις μήνες και να περπατήσεις και πέντε ώρες, για να βρεις το υπέροχό σου δωμάτιο σε ένα απόμακρο σημείο, που θα μπορούσε να είναι και τουριστική περιοχή! 
Και λέμε ψέματα! Το αποδεχόμαστε! Λέμε ψέματα ότι αυτή είναι η αγροτική ζωή! Και δεν έχει καμία τιμή η πραγματική αγροτική ζωή! Καμία! Κανένας νέος δεν θα έχει τη φιλοδοξία να μπει στην αγροτική ζωή ή -εάν το κάνει- θα μπει στην απάτη της επικοινωνίας! Θα πιστεύει ότι αν ξυπνάς στις έξι η ώρα το πρωί για να αρμέγεις τα γελάδια ή για ένα κομμάτι ψωμί -που ενδεχομένως δεν θα έχεις- και για ένα χαλάζι που "θα το φας στο κεφάλι" και για ένα κρύο η αμοιβή για τρεις μήνες είναι πενήντα εκατομμύρια και μια κούρσα και μια γυαλιστερή φιλενάδα και μπόλικη δημοσιότητα!
Αυτή είναι η κόλαση που χτίσαμε! Και είναι θεμιτή όταν είναι τιμολογημένο το κέρδος. Στη Γερμανία δυστυχώς σήμερα βρέθηκε το πτώμα του εντεκάχρονου απαχθέντος, γιου ιδιοκτήτη τράπεζας, που απήχθη για λίτρα, που απήχθη για εκβιασμό! Είναι η ίδια χώρα που έχει παιδιά που σκοτώνουν μέσα στα σχολεία, όπως συμβαίνει και στις Η.Π.Α.. Είναι η ίδια χώρα των παιδιών που αυτοκτονούν γιατί δεν πέρασαν τις εξετάσεις! Στο Βέλγιο ακόμα ισχύει η διαφήμιση στα τουριστικά πρακτορεία των ταξιδιών αναψυχής με σεξουαλικό αντικείμενο. 
Η Αγγλία, η "πολιτισμένη" Αγγλία, είθισται να δίνει και μαθήματα ηθικής ειδικά για θρησκευτικά και πολεμικά ζητήματα. Δίνει μαθήματα μη ξεπερνώντας τα δικά της προβλήματα!
Με την αντίληψη του "μπιγκμπραδερισμού" φτάσαμε τώρα και στους ιδιωτικούς "big brother", αν δεν το ξέρατε! Έχουμε φτάσει στους ιδιωτικούς "big brother". Και θα σας πω κάτι που σχετίζεται με αυτό το νομοσχέδιο. Δυστυχώς τους λένε μάλιστα και "μπραδεράκια" -tiny brothers- δηλαδή, μικρούς αδερφούς. 
Ξέρετε τι είναι αυτό; Είναι ιδιωτικές κάμερες προς προστασίαν των εχόντων και κατεχόντων, οι οποίες κυκλοφορούν παντού. Μιλάμε για πορνογραφία, για internet. Μπορείτε να βρείτε έναντι φθηνοτάτου τιμήματος σε οποιοδήποτε βίντεο κλαμπ της Αγγλίας πορνογραφικό υλικό από δημόσιους χώρους συλλεχθέν και παραχθέν σε πολλαπλά αντίτυπα από πολλαπλές κάμερες ασφάλειας των κατοίκων, που έχουν τη δυνατότητα να έχουν και κλειστά κυκλώματα. Προστατεύουν το σπίτι τους, έχουν κάμερες που προστατεύουν και τον κήπο δίπλα και το πάρκο.
Ως γνωστό τα σπίτια που έχουν τη δυνατότητα να έχουν πολλές κάμερες, για να προστατεύουν τους ενοίκους τους, βρίσκονται συνήθως δίπλα σε πράσινο, δίπλα σε οξυγόνο, δίπλα σε παρκάκια, όπου πάνε και ζευγαράκια. Αυτό το πορνογραφικό υλικό πωλείται στα βίντεο κλαμπ της Αγγλίας.
Είναι ζήτημα κουλτούρας, είναι ζήτημα αντίληψης, είναι ζήτημα ότι με το κέρδος μπορούν όλα να νομιμοποιηθούν. Εφευρέθηκε και θεωρήθηκε μεγάλη καινοτομία στην πρωτοπόρο Γερμανία του ευρώ του euro ή teuro, όπως το λένε οι ίδιοι οι Γερμανοί, δηλαδή τρόμος, η φορολόγηση της πορνείας. Διδάσκουμε τα παιδιά ότι ούτως ή άλλως αυτά είναι αποδεκτά πράγματα.  
Δεν υπάρχει τίποτα προληπτικό εδώ μέσα, παρότι βάζει και ο Υπουργός Παιδείας -αναγκαστικά- στο προεδρικό διάταγμα την υπογραφή του. Δεν υπάρχουν μαθήματα όχι σεξουαλικής διαπαιδαγώγησης, πνευματικής διαπαιδαγώγησης και καθοδήγησης. Τι θα πούμε στο παιδί; Ότι το προστατεύουμε από την εκμετάλλευση και από την πορνεία, όταν είναι κάτω των δεκαοκτώ ετών. Λέγοντάς του όμως, πώς θα κερδίσει μια χαρά, πολύ ωραία και πολλά χρήματα, ειδικά αν τον ή την έχει προικίσει ο Θεός και με σωματικά προσόντα, δεν έχει παρά να περιμένει να κλείσει τα δεκαοκτώ του. Όπως περιμένει να πάρει δίπλωμα αυτοκινήτου θα μπορεί να περιμένει θαυμάσια να εξεύρει τα προς το ζην εμπορευόμενος το σώμα του. Δεν λέει αυτή η κοινωνία ότι αυτό δεν είναι ωραίο, δεν λέει ότι δεν είναι αποδεκτό. Και ερχόμαστε και καμωνόμαστε και τους ισχυρούς και αναγνωρίζουμε σ' αυτό το νομοσχέδιο την ιδιαίτερα ευάλωτη σχέση. 
Είναι γνωστό τοις πάσι ότι την ιστορία την γράφουν οι νικητές. Μπορείτε να μου πείτε εάν οι ευρισκόμενοι σε ιδιαίτερη ευάλωτη θέση θα είναι αυτοί που θα διεξαγάγουν και από ισχυρή θέση δίκη; Δηλαδή, πέρα του ότι  θα είναι σε ιδιαίτερα ευάλωτη θέση ως θύματα, θα είναι σε θέση να διεξάγουν μια δίκη για να υπερασπιστούν τον εαυτό τους και να τιμωρήσουν αυτόν που, επειδή τους βρήκε σε ιδιαίτερα ευάλωτη θέση, τους εκμεταλλεύτηκε, είτε για να τους πάρει τα όργανα είτε για να τους βάλει στα φανάρια να ζητιανεύουν είτε για να ασελγήσει πάνω τους; Ποιο κορμί ταλαιπωρημένο διεθνούς αναγνωρισμένου οικονομικού μετανάστη ή μετανάστριας που έρχεται εδώ νόμιμα -ούτε καν παράνομα- για να μπορέσει να ζήσει και πουλάει το κορμί του ή το κορμί της, θα φθάσει σε ένα δικαστήριο και από ποια θέση; Θα είναι ιδιαίτερα ισχυρή, επειδή θα είναι νομικώς κατοχυρωμένη σε μια χώρα που θα λέει ότι κοστίζει κάτι παραπάνω σε ευρώ αν η παιδική πορνεία είναι μεταξύ δέκα και δεκατρία ή λίγο περισσότερα ευρώ αν είναι δεκατρία με δεκαπέντε και ακόμα λιγότερα ευρώ αν είναι δεκαπέντε με δεκαοκτώ; Αφού έχουμε βάλει τιμάριθμο σ' αυτό. 
Δεν ήταν τυχαία η αναφορά μου, αγαπητοί συνάδελφοι, στην επιτροπή όταν είπα ότι δυστυχώς, όταν έρχονται τέτοια πράγματα, μας κάνουν να νομιμοποιούμε μια κατάσταση που ανεχθήκαμε ως κοινωνία και αναπαράγαμε ως πρότυπο. 
Είναι χαρακτηριστικό και είναι λίγο κυνικό και πικρό γιατί, όπως ξέρετε πολύ καλά, η πορνεία ακολουθεί τα στρατεύματα. Είναι μετακινούμενο είδος. Όπου υπάρχουν στρατοί μετακινείται και η πορνεία. Είθισται η οικογένεια, το σπίτι, η γυναίκα, το παιδί, η μάνα, τα αδέλφια να είναι τα περιβόητα μετόπισθεν ή, αν θέλετε, η τόσο κακοποιημένη έννοια της πατρίδας που μένει πίσω. Πατρίδα είναι οι άνθρωποι πρώτα απ' όλα και ο πλούτος που παράγουν οι άνθρωποι και αυτά υποτίθεται ότι πάνε τα στρατεύματα να προστατεύσουν. 
Αλλά βέβαια όταν έχουμε πια στρατεύματα τα οποία μπορούν να πάνε σε οποιαδήποτε χώρα της γης για να προστατεύσουν -Κύριος είδε!- ποιανού τα συμφέροντα, το θεωρούν φυσικό να πάει και η πορνεία από δίπλα. Στη Βοσνία και στο Κόσοβο οι άνδρες των Ηνωμένων Εθνών και οι Σέρβοι και οι Αλβανοί μετά το πέρας της μάχης εμπορεύονταν και ασελγούσαν επί των ιδίων ανηλίκων πορνών, χωρίς να τους ενδιαφέρει η εθνικότητα. Αντήλλασσαν ...
(Στο σημείο αυτό κτυπάει το κουδούνι λήξεως του χρόνου ομιλίας της κας Βουλευτού)
Δύο λεπτά, κύριε Πρόεδρε, σας παρακαλώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Θα έχετε άνεση χρόνου, όπως είχαν και οι προηγούμενοι ομιλητές. 
ΛΙΑΝΑ ΚΑΝΕΛΛΗ: Ευχαριστώ πολύ.
Αντήλλασσαν ναρκωτικά, επίσης απαραίτητο αναλγητικό σε έναν πόλεμο. Αντήλλασσαν κορίτσια και γυναίκες. Ξέρετε ποιο είναι το καταπληκτικό; Όταν πήγαιναν αυτά τα κορίτσια ή έβρισκαν κάποιοι το κουράγιο να πάνε αυτούς τους στρατιώτες ανεξαρτήτως εθνικότητας, μόνο ως βιαστές στα δικαστήρια, ίσχυε η ετεροδικία. 
Κάθε φορά που ψηφίζουμε τέτοια νομοθετήματα και που αναγκαστικά πρέπει να τα ψηφίσουμε, διότι γίνονται κατά τι αυστηρότερα, κατά τι τακτοποιητικότερα, κατά τι διευκρινιστικότερα μίας κόλασης χτισμένης με την ανοχή μας και με την πολιτική πεποίθηση ότι πράττουμε το σωστό, εγώ αναρωτιέμαι τι θα λέει η -όχι ανήλικη- βιασθείσα από έναν Αμερικανό στρατιώτη -και δεν εννοώ μόνο τον Αμερικανό, αλλά τον οποιοδήποτε στρατιώτη- έξω από τη Σούδα όταν πήγε στα δικαστήρια. Δεν θα μπορέσει, όμως, ποτέ στη ζωή της να βρει τον ένοχο!
Εμείς θα το ψηφίσουμε το νομοσχέδιο και στα άρθρα και κατ' αρχήν. Επισημάναμε -και θα μπορούσαμε να επισημάνουμε, όταν θα έρθει το προεδρικό διάταγμα- εκατοντάδες δεκάδες, αν θέλετε, μικρές ή μεγαλύτερες διορθώσεις. Όμως, πολύ μικρή σημασία έχει το να πιστέψουμε ότι "σοβαντίζουμε" την κόλαση, τιμολογώντας την και εισπράττοντας απ' αυτήν τους απαιτούμενους φόρους, τη στιγμή που έχουμε το φαινόμενο σε μία οποιαδήποτε πολυεθνική ή εθνική εταιρεία, όπου δουλεύουν οι άνθρωποι από τις εννέα το πρωί έως τις πέντε το απόγευμα, σε ένα διάλειμμα να επισκέπτονται μεσημβρινό μπορντέλο -όπως συμβαίνει στο Αμβούργο- που λειτουργεί μόνο μεταξύ δώδεκα με δωδεκάμισι το μεσημέρι για τους young executives, δηλαδή τους νεαρούς μάνατζερς, προς εκτόνωσή τους!
Έχει, λοιπόν, πάρα πολύ μικρή σημασία, εκτός αν πιστέψουμε ότι ο παράδεισος ή η ηρεμία ή η γαλήνη και η τάξη είναι συνυφασμένα με μία κόλαση που έχει τροχονόμο, εφοριακό και πολιτικούς που καθορίζουν τον τρόπο με τον οποίο θα γίνεται η τιμολόγηση των εισερχομένων και εξερχομένων!
Εμείς θα θέλαμε να μην είμαστε υποχρεωμένοι ως κοινωνία να είμαστε πελάτες και πελάτισσες μίας τέτοιας κόλασης και, πάντως, όχι οι κάτοικοί της!
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Η κυρία Ασημίνα Ξηροτύρη - Αικατερινάρη ως ειδική αγορήτρια εκ μέρους του Συνασπισμού της Αριστεράς και της Προόδου έχει το λόγο.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Από τη μελέτη των Πρακτικών της επιτροπής, θα ήθελα να επισημάνω ότι πράγματι εκεί έγινε ένας πολύ σημαντικός διάλογος γι' αυτή τη μεγάλη μάστιγα της εμπορίας των ανθρώπων (που υπάρχει στην κοινωνία μας), καθώς και των εγκλημάτων κατά της γενετήσιας ελευθερίας, της πορνογραφίας ανηλίκων και, γενικότερα, της εμπορίας της πορνείας.
Είναι γεγονός ότι αυτό το πρόβλημα έχει μεγάλες διαστάσεις και στην Ελλάδα. Έτσι, στο ερώτημα αν χρειάζεται ένας νόμος για την αντιμετώπισή του, η απάντηση είναι ότι βεβαίως και χρειάζεται, με την επισήμανση όμως ότι το βάρος θα πρέπει να δοθεί στην αντιμετώπιση των αιτίων και των συνθηκών που διογκώνουν αυτό το πρόβλημα.
Το νομοσχέδιο που συζητάμε σήμερα κινείται προς τη σωστή κατεύθυνση, αλλά δεν είναι πλήρες και δεν συνιστά μία οργανωμένη και συγκροτημένη πολιτική έναντι της μεγάλης αυτής μάστιγας. Η εμπορία ανθρώπων με σκοπό την εκμετάλλευση της γενετήσιας ζωής τους αποτελεί την τρίτη μεγάλη εγκληματική επιχείρηση στον κόσμο μετά τα ναρκωτικά και τα όπλα! Όμως, η εκμετάλλευση της γενετήσιας ζωής δεν είναι μόνο οικονομική, αλλά το πεδίο της είναι πολύ ευρύτερο. 
Τελικά, υπάρχει ένας καινούριος εφιάλτης και στη σύγχρονη Ευρώπη, αυτός του οργανωμένου εγκλήματος του καρτέλ των νονών! Σ' αυτό, εντάσσεται και όλη αυτή η ιστορία της εμπορίας των ανθρώπων. Πρόκειται για ένα έγκλημα, για το οποίο έχουν οργανωθεί αδίστακτοι μηχανισμοί διείσδυσης, διαφθοράς και διαπλοκής, που πολλές φορές επηρεάζουν ολόκληρη την εθνική οικονομία των χωρών, ιδιαίτερα αυτών που βρίσκονται σε εξαθλίωση. Επηρεάζουν, παράλληλα, την κοινωνική κατάσταση στο δημόσιο βίο, στη διοίκηση, στη δικαιοσύνη και στην πολιτική για τις άλλες χώρες.
Οι μηχανισμοί που δρουν έχουν τα χαρακτηριστικά της οικονομικής οργάνωσης, έτσι όπως εμφανίζεται σήμερα με σύγχρονους όρους -ακόμα και χρηματιστηριακούς- που προσπαθούν να μεγιστοποιήσουν το κέρδος. Θα έλεγε, μάλιστα, κανείς ότι πρόκειται και για μηχανισμούς στρατιωτικού τύπου οργάνωσης που επιβάλλει δια της βίας τον έλεγχο των αγορών. Πρόκειται για μία οργάνωση διείσδυσης και εξουσίας δημόσιων επιρροών υπό τη μορφή μίας σύγχρονης μαφίας που ελέγχει κρίσιμους τομείς του δημόσιου βίου και πολλές φορές αποτελεί εστίες διάβρωσης μέσα στο δημόσιο μηχανισμό.
Για τους λόγους αυτούς, ένα σχέδιο νόμου για την αντιμετώπιση αυτών των μορφών οργανωμένου εγκλήματος πρέπει να περιέχει πολιτικές και για την πρόληψη και για την αντιμετώπιση των αιτίων και για την ετοιμότητα της κοινωνίας και για την αρωγή των θυμάτων και για την ένταξή τους στην κοινωνία, πολύ δε περισσότερο πρέπει να εγγυάται τη διαφάνεια και το συστηματικό έλεγχο στους διάφορους τομείς του κρατικού και δημόσιου βίου. 
Στην Ελλάδα του 2002 το σχέδιο νόμου για την αντιμετώπιση της εμπορίας παιδιών και γυναικών προς εκμετάλλευση της γενετήσιας ζωής τους έρχεται με σημαντική καθυστέρηση, χωρίς μέχρι σήμερα να υπάρχουν έρευνες στα θέματα  της εκμετάλλευσης κυρίως των παιδιών, για να  μπορούμε έτσι να ξέρουμε και να έχουμε αναζητήσει όλες τις αιτίες αυτού του προβλήματος. 
Από την άλλη πλευρά, είναι γνωστό και είναι καταγεγραμμένο ότι η σεξουαλική οικονομική εκμετάλλευση, αλλοδαπών κυρίως γυναικών, παρουσιάζει πολύ μεγάλη αύξηση στην Ελλάδα και ο αριθμός των θυμάτων αυξάνει συνεχώς από τις αρχές της δεκαετίας του 1990. 
Έχουμε καθυστερήσει. Βρισκόμαστε στην έξαρση του φαινομένου και οφείλουμε να συμμορφωθούμε και με τις υποχρεώσεις μας απέναντι στην ελληνική κοινωνία και με τις υποχρεώσεις μας απέναντι στις ευρωπαϊκές χώρες. Αυτό όμως δεν το κάνουμε με τον πιο οργανωμένο τρόπο, έναν τρόπο που επιβάλλει την αξιοποίηση των οδηγιών και του Ο.Η.Ε. και της Ευρωπαϊκής Ένωσης. Η προτεινόμενη νομοθετική ρύθμιση σε ορισμένα σημεία παρουσιάζει ατέλειες, ιδιαίτερα στα θέματα της αρωγής των θυμάτων.
Ποια θα είναι η αρωγή, όταν δεν έχουμε αντίστοιχο προϋπολογισμό και την πρόβλεψη υποδομών; Θα το παραπέμψουμε στον επαναπατρισμό των θυμάτων, γιατί αυτά τα περιστατικά είναι τα περισσότερα στη χώρα μας; Μερικές φορές αυτός ο επαναπατρισμός παραδίδει πάλι τα θύματά του στα ίδια κυκλώματα. Αντί δηλαδή να αποτελέσουν τα θύματα αντικείμενο κοινωνικής προστασίας, το θύμα ουσιαστικά τιμωρείται. 
Η αρωγή στα θύματα της εμπορίας είναι ένα από τα σημαντικότερα ζητήματα, η αντιμετώπιση του οποίου όμως παραπέμπεται τελικά στην έκδοση προεδρικού διατάγματος, ευτυχώς με ημερομηνία εντός έξι μηνών. Η παραπομπή αυτού του σημαντικού προβλήματος σε προεδρικό διάταγμα, όταν μάλιστα ο νόμος έρχεται με σημαντική καθυστέρηση, σημαίνει έλλειψη πολιτικής τόλμης και αποφασιστικότητας για την επίλυσή του. 
Κυρίες και κύριοι συνάδελφοι, τόλμη και αποφασιστικότητα απαιτείται και για την πάταξη της διαφήμισης που συντελείται για την έμμεση ή άμεση εκμετάλλευση της γενετήσιας ζωής ανηλίκων και ενηλίκων. Η τηλεόραση, ο Τύπος, ακόμη και οι ετήσιοι οδηγοί που κυκλοφορούν στην Ευρωπαϊκή Ένωση και το Ιnternet αποτελούν μαζικά μέσα προβολής της εμπορίας αυτής. 
Το όλο πρόβλημα έχει διαλυτικές συνέπειες για την κοινωνική συνοχή του λαού μας. Τα κυκλώματα οργανωμένης διαφθοράς, που περιλαμβάνουν και την προώθηση της πορνείας, έχουν διεισδύσει παντού. Περιφρονούν ή γελοιοποιούν κάθε έννοια κοινωνικής συνείδησης, αλληλεγγύης και συνοχής. Ευτελίζουν την ηθική και πολιτισμική υπόσταση της κοινωνίας μας, αφού πολλοί απ' αυτούς καταφέρνουν να εξασφαλίσουν έντονη κοσμική παρουσία, που εμμέσως η παρουσία αυτή αλλά και η υπόθαλψή τους λειτουργεί ως διαφήμιση των κυκλωμάτων αυτών.
Συνιστά έτσι η οργανωμένη εγκληματικότητα για την εμπορία γυναικών και παιδιών ένα είδος σήμερα ασύμμετρης απειλής κατά των ανοικτών κοινωνιών μας, που αποτελεί όμως συνέπεια συγκεκριμένων διεθνοπολιτικών, κοινωνικών και οικονομικών καταστάσεων.
Ας έρθουμε στην περιοχή μας. Στην Ελλάδα, είναι ορατές πια οι καταστρεπτικές συνέπειες των πολέμων στα Βαλκάνια. Μαζί με τους διαμελισμούς των κρατών, τις διώξεις, τους φανατισμούς και τις εθνοκαθάρσεις, προστέθηκαν σημαντικοί μηχανισμοί που συνεργούν και πρωταγωνιστούν στην εκμετάλλευση αυτών των καταστάσεων. Οι μηχανισμοί των διεθνών αποστολών, τα στρατεύματα προστασίας κουβαλούν εκτός των άλλων ναρκωτικών κλπ και τη νοοτροπία, αλλά και την αίσθηση ότι είναι αναφαίρετο δικαίωμα σε αυτούς η πράξη του βιασμού κατά των γυναικών και κατά των ανηλίκων.
Επιμέρους σημαντικές παρατηρήσεις για τις ρυθμίσεις του νομοσχεδίου. Το όριο ανηλικότητας είναι ενιαίο και κατά τον Αστικό και κατά τον Ποινικό Κώδικα είναι το δέκατο όγδοο έτος. Βεβαίως γίνεται η διαβάθμιση από την πλευρά των ποινών, αλλά θα πρέπει στη διαβάθμιση αυτή να ορισθεί το δέκατο όγδοο έτος, να μην ορίζεται δηλαδή η ανηλικότητα σε πολλά σημεία στο δέκατο πέμπτο έτος και σε άλλα κανονικά στο δέκατο όγδοο έτος.
Έγινε πολλή συζήτηση στην επιτροπή για θέματα τιμωρίας και των πελατών. Συζητήθηκε δηλαδή να τιμωρείται ο πελάτης για εκμετάλλευση ενηλίκου γυναίκας, όταν γνωρίζει ότι αυτές έχουν υποστεί εγκλεισμό, κακοποίηση, υπαγωγή παρά τη θέλησή τους. Έγινε η σχετική συμπλήρωση στο σχέδιο νόμου. Επαναλαμβάνω όμως και πάλι την παρατήρησή μου, ότι είμαστε αντίθετοι με την πρόβλεψη του επαναπατρισμού των θυμάτων και θέλουμε την πρόβλεψη της επανένταξης, της προστασίας και της αρωγής τους.
Επίσης, ως προς το σοβαρό πρόβλημα με τις αγγελίες, τα έντυπα, τα μέσα ενημέρωσης που υποβοηθούν όλη αυτή την παραγωγή και την εκμετάλλευση, στο νομοσχέδιο αυτό το πρόβλημα αυτό δεν αντιμετωπίζεται. 
Ως προς τα θέματα της συμμετοχής υπαλλήλων της διοίκησης που επωφελούμενα την ιδιότητά τους ή κατά την άσκηση των καθηκόντων τους συμμετέχουν με οποιονδήποτε τρόπο στην πράξη της μαστροπείας, συμπληρώθηκε στο άρθρο 7 ότι τιμωρούνται και αυτοί με κάθειρξη και χρηματική ποινή.
Τέλος, είμαι υποχρεωμένη να επαναλάβω ότι για τα θέματα της αρωγής των θυμάτων δεν υπάρχει τελικά ουσιαστική δέσμευση. Δεν έγινε από το Υπουργείο Δικαιοσύνης συγκεκριμένη πρόταση ως προς αυτό. Είναι σημαντικό να ξέρουμε για να συζητήσουμε στη Βουλή. Θα είναι ένας φορέας που θα παρέχει την αρωγή; Θα έχουμε οργανισμό, νομικό πρόσωπο, θα είναι ευθύνη της εισαγγελίας και της δικαστικής αστυνομίας, αν γίνει ποτέ αυτό το όργανο; Θα είναι τελικά μια διάχυση ευθυνών στις διάφορες υπηρεσίες της κοινωνικής πρόνοιας;
Με όλες αυτές τις παρατηρήσεις και τις επιφυλάξεις για τροποποιήσεις που περιμένουμε ακόμα να γίνουν από τον κύριο Υπουργό, εμείς θα ψηφίσουμε αυτό το νομοσχέδιο.
ΠΡΟΕΔΡΕΥΩΝ (Κωνσταντίνος Γείτονας):  Ο κ. Κοτσώνης έχει το λόγο.
ΘΕΟΔΩΡΟΣ ΚΟΤΣΩΝΗΣ: Κύριοι συνάδελφοι, εκτιμώ ότι αυτό το νομοσχέδιο είναι πράγματι ένα θετικό βήμα, ένα ιδιαίτερα χρήσιμο νομοσχέδιο από πλευράς Ποινικού Δικαίου, γιατί έρχεται να καλύψει ένα κενό που είχε δημιουργηθεί, ιδιαίτερα από τις αρχές της δεκαετίας του 1990, εξαιτίας της μαζικής εισροής οικονομικών μεταναστών στη χώρα μας και της οργάνωσης και δράσης διαφόρων κυκλωμάτων από χώρες του πρώην Ανατολικού Μπλοκ. Βέβαια η χώρα μας, επειδή είναι χώρα πρώτης εισόδου, παρουσιάζει μια ιδιαίτερη επίταση του φαινομένου.
Και όμως, παρ' όλο που το φαινόμενο της εμπορίας ανθρώπων έχει λάβει τα τελευταία χρόνια στη χώρα μας εκρηκτικές διαστάσεις, παρ' όλο ότι είναι ένα θέμα που αγγίζει τον πυρήνα, την ουσία και την ποιότητα του σύγχρονου ανθρώπινου πολιτισμού, δεν έχει αναγνωριστεί από την κοινωνία μας στην έκταση που θα έπρεπε, δεν βρίσκεται στο επίκεντρο του προβληματισμού μας στο βαθμό που θα έπρεπε.
Είναι χαρακτηριστικό πως στον ημερήσιο Τύπο, τα θέματα που αφορούν στη σωματεμπορία, περνούν σαν μονόστηλα στο αστυνομικό ρεπορτάζ, χωρίς βέβαια να γίνεται μια προσπάθεια ανάλυσης για να δοθεί μια εξήγηση για την άνθηση του φαινομένου και τους τρόπους της αντίδρασής μας. Και αυτό, την ώρα που τα στοιχεία που προκύπτουν από τις έρευνες για την έκταση του φαινομένου της σωματεμπορίας στη χώρα μας είναι συγκλονιστικά.
Η ομάδα καταπολέμησης εμπορίας ανθρώπων υπολογίζει ότι μόνο την τελευταία δεκαετία προωθήθηκαν στην Ελλάδα στην καταναγκαστική πορνεία, είτε με χρήση βίας είτε με εξαπάτηση, εβδομήντα πέντε χιλιάδες περίπου γυναίκες και κορίτσια. Άλλοι όμως οργανισμοί που ασχολούνται με το θέμα, υποστηρίζουν ότι ο πραγματικός αριθμός είναι πολύ μεγαλύτερος. Η συντριπτική πλειοψηφία προερχόταν από τη Ρωσία, την Ουκρανία, την Αλβανία και άλλες χώρες της Ανατολικής Ευρώπης και της Βαλκανικής.
Ο τζίρος στη χώρα μας από τις παράνομες αυτές επιχειρήσεις σωματεμπορίας υπολογίζεται σε εξακόσια εκατομμύρια ευρώ. Έμμεσα ή άμεσα ζουν από το κύκλωμα της διακίνησης γυναικών με σκοπό τη βίαιη σεξουαλική τους εκμετάλλευση περίπου διακόσιες δέκα χιλιάδες άνθρωποι στην Ελλάδα. Εκτιμάται ότι οι προαγωγοί αύξησαν τα κέρδη τους την πενταετία 1991-1996 περίπου κατά 70%. Είναι σαφές ότι μιλάμε για μία καλοστημένη επιχείρηση με τεράστια κέρδη.
*******

Ακόμη υπολογίζεται ότι στην Ελλάδα ενάμιση εκατομμύριο πελάτες είναι εξαρτημένοι από τα παράνομα δίκτυα της πορνείας. Αν οι εκτιμήσεις αυτές είναι ακριβείς, τότε ο αριθμός αυτός αφορά περίπου το ένα τέταρτο του σεξουαλικά ενεργού πληθυσμού της χώρας. 
Όλα αυτά τα αναφέρω, για να καταλήξω στο εξής συμπέρασμα: Όσο συναινετικό, άρτιο και σύγχρονο και αν είναι ένα νομοθέτημα, δεν αρκεί από μόνο του για την πάταξη του φαινομένου της εμπορίας ανθρώπων. Δημιουργεί σαφώς το κατάλληλο και ασφαλές πλαίσιο, που θα συμβάλει στην αντιμετώπιση του φαινομένου, αλλά από μόνο του δεν αρκεί. Θα πρέπει να δοθεί βάρος στην πρόληψη, στην πάταξη των αιτίων του φαινομένου και στην ουσιαστική εφαρμογή του νόμου. 
Θα ήθελα να επισημάνω ορισμένα πρακτικά μέτρα, τα οποία τα θεωρώ απολύτως αναγκαία, για να εφαρμοστεί αποτελεσματικά η νομοθεσία μέσα στα πλαίσια και των στόχων του ευρωπαϊκού προγράμματος "STOP 2" για την πρόληψη και δίωξη του αυτού φαινομένου. Θα πρέπει αρχικά να αποτραπεί η παράνομη είσοδος στη χώρα μας αλλοδαπών γυναικών.
Επίσης θα πρέπει να εντατικοποιηθούν οι έλεγχοι της Συνοριακής Αστυνομίας, η οποία φαίνεται ότι επέφερε σημαντική μείωση των παράνομα διακινούμενων γυναικών κατά το έτος 2000. Είναι παρά πολύ σημαντικό αυτό.
Θα πρέπει να προχωρήσει η δημιουργία ειδικής δύναμης από γυναίκες αστυνομικούς για τον έλεγχο της πορνείας. Αυτό πιστεύω ότι αποτελεί μία σημαντική πρωτοβουλία. Όπως έχει δείξει η διεθνής εμπειρία, οι γυναίκες αστυνομικοί έχουν μεγαλύτερη δυνατότητα ελέγχου της εκμετάλλευσης της πορνείας και εμφανίζουν λιγότερους κινδύνους διαφθοράς, άμεσης διαφθοράς, από τους άνδρες συναδέλφους τους, ενώ με την παρουσία τους ενθαρρύνουν την εμπιστοσύνη και τη συνεργασίας των θυμάτων.
Απαιτείται η βελτίωση της εκπαίδευσης των αστυνομικών, αφού η αστυνομία είναι η πρώτη δημόσια αρχή, που έρχεται σε επαφή με τα θύματα. Θα πρέπει να αλλάξει η νοοτροπία των οργάνων δίωξης μέσα από την ευαισθητοποίησή τους, δεδομένου ότι σε αυτούς τους χώρους κυκλοφορούν αντιλήψεις που δεν ξεφεύγουν από πολύ συντηρητικά στερεότυπα.
Είναι απολύτως αναγκαία και η πάταξη της διαφθοράς στην Αστυνομία, και στη Συνοριακή Αστυνομία, καθώς, όπως προκύπτει από τις διάφορες έρευνες, συχνά αστυνομικά όργανα ενέχονται σε τέτοιου είδους εγκλήματα.
Επιβάλλεται η ενεργοποίηση ενός δικτύου πληροφόρησης και ευαισθητοποίησης του κοινού για τις διαστάσεις του φαινομένου της εκμετάλλευσης γυναικών και της κοινωνικής παθογένειας που προκαλεί.
Η υποστήριξη από τη χώρα μας διεθνών συμφωνιών συνεργασίας με άλλες χώρες και ιδιαίτερα με τις χώρες προέλευσης των θυμάτων αποτελεί ένα ακόμα σημαντικό βήμα. Ήδη έχουμε συνάψει συμφωνίες συνεργασίας για θέματα εμπορίας ανθρώπων με την Αλβανία και την Ουκρανία και θα πρέπει να δοθεί συνέχεια, γιατί το σύγχρονο οργανωμένο έγκλημα έχει προσλάβει διεθνείς διαστάσεις. Γι' αυτό το λόγο βεβαίως απαιτείται διεθνής συνεργασία για την αντιμετώπισή του.
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Όσον αφορά το  σημαντικότατο ζήτημα της υποστήριξης και επανένταξης των θυμάτων απαιτείται η σε σύντομο χρονικό διάστημα έκδοση του σχετικού προεδρικού διατάγματος και η υλοποίηση των απαραίτητων υποδομών. Αυτό απαιτείται γιατί μόνο, αν υπάρχουν τα κατάλληλα καταφύγια υποδοχής τους, τα θύματα θα έχουν το θάρρος να καταγγείλουν. Αλλιώς βρίσκονται στο έλεος εκείνων, που τα εκμεταλλεύονται κατά απάνθρωπο τρόπο. 
Θα πρέπει γενικότερα να υπάρξει μία διαφορετική από τη σημερινή αντιμετώπιση των γυναικών, που πέφτουν θύματα εξαναγκαστικής πορνείας. Λέω "εξαναγκαστικής πορνείας", γιατί εγώ, κατ' αντίθεση προς προηγούμενη ομιλήτρια, ξεχωρίζω εκείνη τη γυναίκα, που εξαναγκάζεται και εκβιάζεται να προσχωρήσει σε αυτό το κύκλωμα, από εκείνη που, ενήλιξ ων, παίρνει την απόφαση να ακολουθήσει αυτό το αρχαιότατο επάγγελμα.
ΒΥΡΩΝ ΠΟΛΥΔΩΡΑΣ: Για τον ενήλικο.
ΘΕΟΔΩΡΟΣ ΚΟΤΣΩΝΗΣ: Για τον ενήλικο, το ξεκαθάρισα αυτό. Τα θύματα θα πρέπει να προστατεύονται με τη δημιουργία ενός ευρύτερου δικτύου προστασίας και όχι να διασύρονται και να εξευτελίζονται, όπως συμβαίνει σήμερα.
Θα ήθελα να κλείσω με μία παρατήρηση με αφορμή τη συζήτηση για την αντιμετώπιση του προβλήματος της αναγκαστικής πορνείας. Έχω διαπιστώσει αυξανόμενες αντιδράσεις από την πλευρά των εκδιδομένων γυναικών που ασκούν νόμιμα το επάγγελμα αυτό. Αυτά τα έχουμε δει και σε συνεντεύξεις στην τηλεόραση. Θα ήθελα να σταθώ εδώ. Εγώ είμαι υπέρ της άποψης ότι πρέπει επιτέλους να υπάρξει προστασία αυτών των γυναικών από τα φαινόμενα διασυρμού και εξευτελισμού τους κυρίως από αστυνομικά όργανα, φαινόμενα που σχεδόν καθημερινά παρακολουθούμε από τις οθόνες της τηλεόρασης. 
Κατ' εμέ, η νόμιμη πορνεία είναι επάγγελμα και μάλιστα το αρχαιότερο, γι' αυτό θα πρέπει να προστατευθούν αυτές οι γυναίκες, να έχουν ασφάλιση Ι.Κ.Α., να έχουν ιατροφαρμακευτική περίθαλψη. Αυτό που πρέπει πάση θυσία να πατάξουμε είναι ο εξαναγκασμός και τα βαθύτερα αίτιά του. 
Κυρίες και κύριοι συνάδελφοι, η Λίντια Ερ, εκπρόσωπος της επιτροπής για τις ίσες ευκαιρίες μεταξύ ανδρών και γυναικών της κοινοβουλευτικής συνέλευσης του Συμβουλίου της Ευρώπης αναφέρει: "Το εμπόριο ανθρώπων είναι μία μορφή σύγχρονης δουλείας και θα πρέπει να θεωρηθεί ως έγκλημα κατά της ανθρωπότητας". Μέσα από αυτή τη δραματική αποστροφή, όλοι μας, όλοι οι ενεργοί πολίτες αυτής της χώρας, ερχόμαστε αντιμέτωποι με την πραγματικότητα, την οποία οφείλουμε να μην προσπερνάμε, γιατί αυτή η πραγματικότητα αποτελεί μία ρωγμή στη συνεκτικότητα και την ανθρωπιά της κοινωνίας μας.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): Η κα Πετραλιά-Πάλλη έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κύριοι συνάδελφοι, ως Βουλευτής αλλά και ως Πρόεδρος της Ευρωπαϊκής Ένωσης Γυναικών και εδώ και λίγες ημέρες ως Πρόεδρος της Παγκόσμιας Οργάνωσης των Δημοκρατικών Γυναικών, θεωρώ θετικό το ότι η χώρα μου επιτέλους προσεγγίζει αυτό το τόσο σημαντικό φαινόμενο, που διεθνώς αποκαλείται trafficking. Αυτό δεν είναι τίποτε άλλο από ένα σύγχρονο δουλεμπόριο και αφορά στη σωματεμπορία των γυναικών και των παιδιών. Σε όλα τα fora σε όλη την Ευρώπη τα τελευταία χρόνια αυτό είναι το θέμα που κυριαρχεί. 
Στην Ελλάδα γίνονται συνεχώς πάρα πολλά συνέδρια γι' αυτό το θέμα. Εμείς ως Ευρωπαϊκή Ένωση Γυναικών είχαμε την ευκαιρία να προσκαλέσουμε γυναίκες από τις χώρες προέλευσης, αλλά και από τις χώρες υποδοχής και είχαμε την ευκαιρία να συνομιλήσουμε μαζί τους. 
Ο κ. Κοτσώνης αναφέρθηκε πριν στη Βουλευτή του Βελγίου. Θα έλεγα ότι το Ευρωπαϊκό Κοινοβούλιο ασχολείται ιδιαίτερα με αυτό το θέμα. Η Ευρωβουλευτής, η κα Σόρενσεν, που πρώτη ανέδειξε αυτό το θέμα, αναγκάστηκε λόγω των απειλών εις βάρος της να αλλάξει σπίτι, να κυκλοφορεί με θωρακισμένο αυτοκίνητο και για ένα πολύ μεγάλο χρονικό διάστημα ο άντρας της, τα παιδιά της και εκείνη έπρεπε να βρίσκονται σε χώρο που κανείς δεν ήξερε. Αυτό έγινε ακριβώς γιατί αυτό το σύγχρονο δουλεμπόριο είναι μία από τις πιο επικερδείς επιχειρήσεις που υπάρχουν σε όλον τον κόσμο. Μόνο στην Ελλάδα, το κέρδος ήταν εξακόσια εκατομμύρια ευρώ το 2000. 
Οι γυναίκες αυτές αγοράζονται και η απόσβεση για την κάθε γυναίκα γίνεται μέσα σε ένα μήνα! Άρα, αυτή είναι μία πολύ προσοδοφόρος απόσβεση και μία πολύ προσοδοφόρος "επένδυση". Μόνο το 2000 στην Ευρώπη διακινήθηκαν επτακόσιες χιλιάδες γυναίκες. 
Η Ελλάδα έχει μία πρωτιά αποτελεί και χώρα διακίνησης, και χώρα προορισμού. Είναι ενδιαφέροντα κάποια στοιχεία από έρευνες οι οποίες έχουν γίνει. Το 50% αυτών των γυναικών δεν γνώριζαν σε ποια γεωγραφική περιοχή της πόλης βρίσκεται η γειτονιά τους. Το 3% αυτών των γυναικών δεν ήξεραν ποιο έτος είναι όταν ρωτήθηκαν. Το 50% αυτών των γυναικών δεν γνώριζαν το μήνα. Το 33% δεν γνώριζε σε ποια χώρα είναι. Είναι έρευνες οι οποίες είναι πράγματι ανατριχιαστικές και επιπλέον η σωματεμπορία των γυναικών έχει και άλλες επιπτώσεις. Έχει επιπτώσεις μέσα στην ίδια την οικογένεια.
Είχαμε αύξηση τα τελευταία χρόνια στην Ελλάδα της βίας μέσα στην οικογένεια. Διότι η έρευνα που έχει γίνει από το Πανεπιστήμιο δείχνει ότι κατά πλειοψηφία οι "χρήστες" -και δυστυχώς είναι ενάμισι εκατομμύριο οι "χρήστες" στην Ελλάδα- γυρίζοντας στο σπίτι τους κακοποιούσαν πολλές φορές και σεξουαλικά την κόρη, την γυναίκα, την αδελφή. Αυτά είναι στοιχεία τα οποία έρχονται σε επίρρωση της κόλασης στην οποία αναφέρθηκε πριν από λίγο ο κύριος Πρόεδρος της Βουλής.
Το νομοσχέδιο αυτό, κύριε Υπουργέ, έπρεπε να είναι πολύ πιο τολμηρό. Σας δίδεται η ευκαιρία να κάνετε πραγματικά μία πολύ βαθιά τομή και να δώσουμε λύση ή προοπτική, γιατί η λύση είναι γνωστό ότι δεν είναι εύκολο να βρεθεί, αν δεν εξαλειφθεί το φαινόμενο αν δεν υπάρχουν οι χρήστες και αν το κέρδος δεν είναι τόσο μεγάλο και αν δεν ελαττωθούν όλα αυτά αν δεν υπάρξουν οι ασφαλιστικές δικλείδες που θα τα περιορίσουν, είναι βέβαιο ότι δεν μπορεί να εξαλειφθεί το φαινόμενο.
Πριν από λίγο αναφέρθηκε από τον κ. Κοτσώνη ότι οι ίδιες οι αρχές πολλές φορές βρίσκονται μέσα σε αυτά τα κυκλώματα. Από την άλλη μεριά όμως, θα ήθελα να αναφερθώ σε κάποιες ενστάσεις ως προς το συγκεκριμένο νομοσχέδιο.
Θα έρθω πίσω στο Σόλωνα και στην εποχή του Ανάχαρση αναφέρονται ότι πολλά από αυτά τα άρθρα που αναφέρονται στο νομοσχέδιο είναι "παράθυρα". Είναι αυτά που έλεγαν στην εποχή του Ανάχαρση ότι "ξεφεύγουν τα πουλιά και συλλαμβάνονται τα έντομα". Για παράδειγμα στο πρώτο άρθρο η φράση "άλλου εξαναγκαστικού μέσου" που συμπληρώνει τη βία και την απειλή" είναι αόριστη. Είναι η παροχή -και ρωτώ εσάς, κύριε Υπουργέ- οικονομικής προσφοράς για ένα εξαθλιωμένο πλάσμα αναγκαστικό μέσο; Πολλοί θα πουν όχι. Όμως ξέρετε τι λέει η ιστορία; Ότι ο Ιακώβ εξαγόρασε τα πρωτοτόκια από τον πεινασμένο αδελφό του για ένα πιάτο φακές. Και εδώ θα ήθελα κοντά στη βία και στην απειλή να μπει και η εξαγορά, ώστε να προστατευτούν και οι γυναίκες που τυπικά φαίνεται ότι "οικειοθελώς" πουλιούνται, ενώ στην πραγματικότητα τις αναγκάζουν οι αντικειμενικές συνθήκες, η αδήριτη ανάγκη της επιβίωσης. 
Βλέπω στα θεωρεία νέα παιδιά τα οποία επισκέπτονται σήμερα την έκθεση. Δεν είναι ό,τι καλύτερο η πρώτη σας προσέγγιση, παιδιά, με το ελληνικό Κοινοβούλιο ακούγοντάς μας να μιλάμε για το θέμα της σωματεμπορίας των γυναικών και των παιδιών, είναι όμως δυστυχώς ένα κοινωνικό φαινόμενο, το οποίο θα πρέπει εσάς που είσθε ανήλικοι να σας απασχολεί γιατί επάνω σε σας στηρίζεται και κτίζεται η κοινωνία μας.
Θα έλεγα λοιπόν ότι στο άρθρο 5 που λέει "όποιος κατ' επάγγελμα ή κερδοσκοπία επιχειρεί να διευκολύνει την ασέλγεια με ανήλικο", γιατί τίθεται προϋπόθεση "επάγγελμα ή κερδοσκοπία"; Δηλαδή όποιος το κάνει από χόμπι, δεν τον ενοχλούμε, δεν θα έχει συνέπειες;
Και επειδή ο χρόνος πιέζει, θα ήθελα να αναφερθώ σε αυτό που θεωρώ πιο σημαντικό στο συγκεκριμένο νομοσχέδιο.
Κυρίες και κύριοι συνάδελφοι, αναφορικά με το συγκεκριμένο νομοσχέδιο, η έκθεση του γενικού λογιστηρίου μιλάει για ενδεχόμενη δαπάνη. Πάμε, λοιπόν, να νομοθετήσουμε για ένα τόσο σοβαρό θέμα χωρίς να υπάρχει προϋπολογισμός; Χωρίς προϋπολογισμό δεν πρόκειται να γίνει τίποτα. 
Σας παρακαλώ, κύριε Υπουργέ, ή μάλλον σας κάνω έκκληση να νομοθετήσουμε και να θεσμοθετήσουμε την έννοια του καταφυγίου. Όλη η Ευρώπη σήμερα αυτό συζητάει. Να υπάρξει καταφύγιο γι' αυτές τις γυναίκες και τούτο για τον εξής λόγο: Όταν αυτές οι γυναίκες επαναπατρίζονται, ξέρετε τι γίνεται; Τις περιμένουν στα σύνορα ή στα χωριά, διότι οι περισσότερες απ' αυτές είναι από χωριά, τα ίδια κυκλώματα. Στα κυκλώματα αυτά μετέχουν και Έλληνες και αστυνομικοί και τελωνειακοί και το ξέρετε πολύ καλά. Μάλιστα εδώ θα ήθελα να ρωτήσω τι γίνεται με εκείνον τον αστυνομικό που πριν από καιρό βρέθηκε σε κάποιο μεθοριακό σταθμό να μετέχει στο μεγαλύτερο κύκλωμα. Πού βρίσκεται; 
Από τη στιγμή, λοιπόν, που ξέρουμε, σύμφωνα με στατιστικά στοιχεία της Ευρωπαϊκής Ένωσης, ότι οι γυναίκες αυτές, γυρίζοντας πίσω ή σκοτώνονται ή πηγαίνουν σε άλλες χώρες, θα πρέπει να υπάρξει κάποια μέριμνα. 
Κύριε Υπουργέ, η πρόταση την οποία σας κάνουμε είναι να θεσμοθετήσετε τα καταφύγια γι' αυτές τις γυναίκες. Να είναι ένα στην Αθήνα και ένα στη Θεσσαλονίκη. Αν όχι και τα δύο, να υπάρξει τουλάχιστον ένα στη Θεσσαλονίκη. Περιέχουν μέσα την έννοια της προστασίας. Είναι απαραίτητο. Και να πλαισιωθεί με ειδικούς ψυχολόγους. Ξέρετε πώς πρέπει να λειτουργήσουν. Υπάρχουν τα καταφύγια στη Βοσνία, όπως και στις άλλες χώρες. 
Κατά την άποψή μου το νομοσχέδιο αυτό είναι προς τη σωστή κατεύθυνση. Το ψηφίζουμε, αλλά δυστυχώς η Κυβέρνηση δεν ήταν αρκετά τολμηρή, ώστε πραγματικά να κάνουμε τις βαθιές τομές που πρέπει. Χωρίς προϋπολογισμό, χωρίς την ύπαρξη αυτών των καταφυγίων και χωρίς τις απαραίτητες υποδομές, φοβούμαι ότι αυτό το νομοσχέδιο θα μείνει στις καλένδες, διότι ουσιαστικά πού παραπέμπει; Παραπέμπει σε ένα προεδρικό διάταγμα για το ουσιαστικότερο κομμάτι του νομοσχεδίου. 
Θα σας θυμίσω δε ότι σ' αυτό το Τμήμα της Βουλής πέρασαν τρεις νόμοι οι οποίοι ασχολήθηκαν μόνο και μόνο με προεδρικά διατάγματα και υπουργικές αποφάσεις προηγουμένων νόμων, που δεν είχαν ποτέ εκδοθεί. Μιλάω για τον αθλητικό νόμο, που ουσιαστικά καταργήθηκε ο νόμος του κ. Φούρα, διότι ουδέποτε είχαν εκδοθεί τα προεδρικά διατάγματα και οι υπουργικές αποφάσεις. Και φοβάμαι ότι κάνουμε πολύ φασαρία για το τίποτε με αυτό το νομοσχέδιο. Μακάρι να διαψευσθώ. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Η κα Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ: Κύριε Πρόεδρε, κυρίες και κύριοι συνάδελφοι, πιστεύω ότι το παρόν νομοσχέδιο είναι ένα από τα σπουδαιότερα νομοσχέδια που έχουμε συζητήσει μέχρι σήμερα και αν υπάρχουν ακόμα παρουσίες από σχολεία, από νέα άτομα πάνω στα θεωρεία, εγώ θεωρώ ότι είναι μια πολύ καλή αρχή επαφής με το Κοινοβούλιο, διότι πρόκειται για ένα νομοσχέδιο που δείχνει και κοινωνική ευαισθησία και την κοινωνική εγρήγορση και αυτή η εγρήγορση νομίζω ότι πρέπει να ξεκινήσει από τις πολύ μικρές ηλικίες.
Επίσης θεωρώ ότι το νομοσχέδιο αυτό θα έπρεπε να συζητηθεί ίσως σε δύο συνεδριάσεις, αλλά έχει συζητηθεί -παρ' ότι εγώ δεν είχα παρακολουθήσει- διεξοδικά τόσο στην αρμόδια επιτροπή όσο και στην Επιτροπή Ισότητας από το Μάιο κι εκεί είχαν τοποθετηθεί πάρα πολλοί συνάδελφοι. 
Πιστεύω ότι το νομοσχέδιο αυτό έχει πάρα πολλά θετικά στοιχεία διότι κατ' αρχάς εκσυγχρονίζει διατάξεις που έχουν σχέση με την οικονομική εκμετάλλευση της γενετήσιας ζωής και την προστασία της ανηλικότητας. Επίσης αντιμετωπίζει προβλήματα που έχουν ανακύψει με τη μαζική μετανάστευση από χώρες της Ανατολικής κυρίως Ευρώπης -αλλά όχι μόνο- και ευάλωτων ομάδων πληθυσμού, όπως παιδιά και πνευματικά αδύναμα άτομα. Ακόμη, θεσπίζει αυστηρότερα μέτρα για την προστασία των ανηλίκων εισάγοντας το αξιόποινο την πορνογραφίας και αναμορφώνοντας το έγκλημα της σωματεμπορίας και εισάγει διατάξεις σχετικές με την αρωγή των θυμάτων, παρ' ότι αυτές κυρίως θα τις διαπραγματευθεί ένα προεδρικό διάταγμα το οποίο θα εκδοθεί.
Είναι σαφές ότι είναι ένα προϊόν διαλόγου με την ελληνική επιστημονική κοινότητα και μία συνεργασία κυρίως δύο Υπουργείων. Συνυπογράφουν όμως και άλλα Υπουργεία. Διότι πιστεύω ότι η αντιμετώπιση όλου αυτού του θέματος είναι ένα πολύπλοκο φαινόμενο το οποίο ξεπερνάει τις αρμοδιότητες του Υπουργείου Δικαιοσύνης, το οποίο σωστά φέρνει αυτό το νόμο όσον αφορά το ποινικό κομμάτι του θέματος.
Νομίζω, όμως, ότι αυτό το νομοσχέδιο, πέρα από αυτό το νομοθετικό πλαίσιο, μας δίνει την ευκαιρία να θέσουμε πάρα πολλά θέματα προς συζήτηση. Θα ήθελα να θέσω μερικά από αυτά καταλήγοντας σε ορισμένες προτάσεις.
Κατ' αρχάς και το Συμβούλιο της Ευρώπης, αλλά και πάρα πολλοί συνάδελφοι αναφέρθηκαν στο ότι η πορνεία δεν αποτελεί πάντοτε απόρροια επιλογής τρόπου ζωής, αλλά είναι ένα φαινόμενο στενά συνδεδεμένο με τις οικονομικές, τις κοινωνικές, τις πολιτικές, τις πολιτιστικές δυνατότητες των γυναικών σε μία δεδομένη κοινωνική πραγματικότητα. Γι' αυτό και από το Συμβούλιο προτείνεται -και νομίζω ότι ο νόμος, έτσι όπως είναι, αυτό το έχει υιοθετήσει- αλλά και για να είμαστε "πολιτικά ορθοί" σε αυτά που συζητούμε, νομίζω ότι δεν πρέπει να χρησιμοποιούμε τη λέξη "πορνεία". Έχει γίνει έκκληση γι' αυτό. Θα πρέπει να χρησιμοποιούμε τις λέξεις "σεξουαλική δουλεία" ή "σεξουαλική εκμετάλλευση". Η λέξη "πορνεία" θα πρέπει σιγά-σιγά να προσπαθήσουμε να φύγει από το λεξιλόγιό μας, διότι οι ίδιες οι γυναίκες -όχι, όμως, μόνο οι γυναίκες, γιατί θα πρέπει να δούμε και το άλλο φύλο, υπάρχουν και εκεί τέτοια φαινόμενα- θεωρούν ιδιαίτερα υποτιμητικό αυτόν τον όρο.
Επομένως μία πρότασή μου είναι αυτή.
Ένα δεύτερο σημείο είναι ότι και σε επίπεδο Ευρώπης, αλλά και εδώ στο Εθνικό Κοινοβούλιο, ακούγονται πάρα πολλά νούμερα, σχετικά με τα θέματα εμπορίας ανθρώπων. Δυστυχώς, όμως, αυτά τα νούμερα δεν είμαστε σίγουροι ότι είναι σωστά. Μπορεί να είναι μεγαλύτερα, μπορεί να είναι μικρότερα. Δεν υπάρχει κάποια αξιοπιστία. Νομίζω ότι χρειάζεται -όπως και σε άλλα θέματα έχουμε κάνει σε αυτήν τη χώρα- να αναπτυχθεί ένα παρατηρητήριο. Και χρειάζεται το παρατηρητήριο διότι είναι πάρα πολύ δύσκολη η καταγραφή αυτών των ατόμων. Και επειδή υπάρχει και το Ευρωπαϊκό Παρατηρητήριο, νομίζω ότι χρειάζεται να έχουμε ένα δικό μας παρατηρητήριο. Δεν ξέρω ποιό Υπουργείου πρέπει να αναπτύξει αυτήν την πρωτοβουλία. Χρειάζεται, όμως, μία τέτοια αρχή, μία τέτοια δομή που θα καταγράφει όλα αυτά τα περιστατικά.
Ένα τρίτο σημείο είναι ότι το οικονομικό θέμα που πρέπει να διευθετηθεί για την αρωγή των θυμάτων, το οποίο έθεσαν αρκετοί συνάδελφοι, είναι πραγματικά πάρα πολύ σημαντικό και δεν νομίζω ότι μπορεί να βγει από μία έκθεση του Γενικού Λογιστηρίου. Νομίζω ότι υπάρχει ανάγκη δημιουργίας ενός ταμείου που θα μπορούσε να συγκεντρώσει χρήματα ναι μεν από το δημόσιο κορβανά, αλλά επίσης από πολλές άλλες πρωτοβουλίες. Είναι γνωστό ότι υπάρχουν πάρα πολλά άτομα, τα οποία έχουν την οικονομική άνεση -αλλά έχουν υποστεί συμπεριφορές βιασμού και εξαναγκασμού- που θα ήθελαν πάρα πολύ να προσφέρουν σε αυτήν την κατεύθυνση. 
Επίσης, είναι γνωστό ότι υπάρχουν πάρα πολλά ευρωπαϊκά προγράμματα στα οποία τουλάχιστον οι δημόσιοι φορείς στη χώρας μας, αλλά και οι ιδιωτικοί, με εξαίρεση τα ΜΗ.Κ.Υ.Ο., δεν έχουν αναπτύξει μεγάλη πρωτοβουλία. Και αναφέρομαι κυρίως στο πρόγραμμα DAPHNE το οποίο περιλαμβάνει μέτρα για την καταπολέμηση της βίας εναντίον παιδιών, νέων ατόμων, γυναικών και γενικά ατόμων που βρίσκονται στην καλούμενη "ευάλωτη θέση". Και βέβαια υπάρχουν -στα οποία έχουμε αρκετά δραστηριοποιηθεί- το STOPκαι το PHARE. Επομένως νομίζω ότι η δημιουργία ενός τέτοιου ταμείου ίσως λύσει κάποια προβλήματα.
	Ένα άλλο σημείο το οποίο θα πρέπει να μας κάνει αρκετά σκεπτικούς είναι ότι υπάρχουν πάρα πολλά θέματα βίας μέσα στην οικογένεια, ανάμεσα σε συζύγους, ανάμεσα σε γονείς και παιδιά και από παιδιά σε γονείς. Αυτά δεν ομολογούνται, διότι είναι δύσκολο κανείς να τα ομολογήσει και δεν φτάνουν ποτέ στα δικαστήρια. Τυχαίνει όμως -τουλάχιστον ο κ. Γρηγοράκος είναι γιατρός και ο κ. Κοτσώνης νομίζω ότι έχει αντιμετωπίσει προβλήματα- να καταλήγουν σε νοσοκομεία της χώρας κακοποιημένα άτομα θύματα ανάπτυξη βίας μέσα στην ίδια την οικογενειακή στέγη. 
Πιστεύω ότι η Γραμματεία Ισότητας έχει αρκετά δραστηριοποιηθεί προς αυτήν την κατεύθυνση, αλλά νομίζω ότι χρειάζεται ακόμα περισσότερη δράση σε επίπεδο ίσως νοσηλευτικών μονάδων, όπου θα υπάρχουν ειδικά γραφεία στελεχωμένα με άτομα τα οποία έχουν εκπαιδευθεί ιδιαίτερα σε θέματα αντιμετώπισης βίας ούτως ώστε να μπορέσουν να εκμαιεύσουν από αυτά τα περιστατικά την αλήθεια και έτσι να αρχίσει ο κόσμος να ευαισθητοποιείται και να μπορεί να λέει το τι του συμβαίνει, διότι αυτό είναι ένα πάρα πολύ μεγάλο πρόβλημα στην ελληνική κοινωνία.
Επίσης, ένα άλλο μεγάλο πρόβλημα εκτεταμένο στην ελληνική κοινωνία και για το οποίο υπολείπεται ανάλογη ευαισθητοποίηση, είναι το θέμα της σεξουαλικής παρενόχλησης. Αυτή παρατηρείται σε πάρα πολλές δημόσιες υπηρεσίες συμπεριλαμβανομένων και των πανεπιστημίων. Έχει τύχει να είμαι μάρτυρας τέτοιων σεξουαλικών παρενοχλήσεων, όπου δυστυχώς οι φοιτητές ή οι φοιτήτριες δεν μπορούσαν να ομολογήσουν ή να καταθέσουν, γιατί φοβούνταν. Νομίζω ότι εδώ τα πράγματα είναι πάρα πολύ δύσκολα. Δεν μπορούν να αντιμετωπιστούν με νομοθετικά μέτρα, αλλά μπορούν να αντιμετωπιστούν με επιβολή ανάπτυξης εσωτερικών κανονισμών λειτουργίας των διαφόρων ιδρυμάτων, των δημοσίων υπηρεσιών, όπου θα γίνεται εμφανές πώς τιμωρείται καθένας που προβαίνει σε τέτοιου είδους συμπεριφορές.
Επίσης, κύριε Υπουργέ, είχα τελευταία μια συζήτηση με την κα Sorensen που είναι μέλος του Ευρωπαϊκού Κοινοβουλίου και συντονίστρια της ομάδας των Πρασίνων στην Επιτροπή "Ευρωπαϊκή Ελεύθερη Συμμαχία για την επιτροπή και τα δικαιώματα της γυναίκας και ίσες ευκαιρίες". Θέτει πολύ έντονα το θέμα ότι υπάρχουν ορισμένα θέματα σωματεμπορίας, όπως η καταναγκαστική εργασία και ο εξαναγκαστικός γάμος, που δεν φαίνεται να απασχολούν τις νομοθεσίες πάρα πολλών ευρωπαϊκών κρατών. 
Επίσης, φαίνεται ότι η επιτροπή ακόμα δεν έχει κινητοποιηθεί, ούτως ώστε μετά από το Τάμπερερ να μπορεί να υπάρξει μια σαφής κοινοτική οδηγία προς την κατεύθυνση ακόμα και του ορισμού της σωματεμπορίας. Γι' αυτό θεωρώ ότι θα μπορούσατε με την ευκαιρία της προεδρίας της χώρας μας να αναπτύξετε τέτοιες πρωτοβουλίες.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίαση παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση σαράντα τρεις μαθητές και δύο συνοδοί καθηγητές από το 3ο Γυμνάσιο Αμαρουσίου.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει η κ. Σχοιναράκη.
ΕΥΑΓΓΕΛΙΑ ΣΧΟΙΝΑΡΑΚΗ: Κύριε Πρόεδρε, κύριε Υπουργέ, κυρία και κύριοι συνάδελφοι, κατ' αρχάς θεωρώ ότι είναι ένα πολύ σημαντικό μάθημα για τα παιδιά του γυμνασίου που παρακολουθούν. 
Θεωρώ πολύ σημαντικό το περιεχόμενο του σχεδίου νόμου που συζητάμε, με ρυθμίσεις για την καταπολέμηση της εμπορίας ανθρώπων, των εγκλημάτων της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγής στα θύματα των πράξεων αυτών. Είναι ένα θετικό βήμα για την αντιμετώπιση των εγκλημάτων απέναντι στην ανθρώπινη ύπαρξη. Υπήρχε κενό στη νομοθεσία που έπρεπε να καλυφθεί, γιατί τα τελευταία χρόνια υπάρχει έξαρση του φαινομένου και στη χώρα μας. 
Οι διατάξεις του σχεδίου νόμου στοχεύουν στην καταπολέμηση της διακίνησης της εμπορίας ανθρώπων από αυτήν τη δραστηριότητα, αλλά και την κάθε είδους εκμετάλλευση της γενετήσιας ζωής και στην παροχή αρωγής στα θύματα. Ποινικοποιείται η δράση όλων όσων μετέχουν στην εγκληματική αυτή ενέργεια κατά της ανθρώπινης ύπαρξης ανεξάρτητα από το βαθμό συμμετοχής και το σκοπό για τον οποίο γίνεται η εκμετάλλευση.
Δεν ισχύει δηλαδή το "ο σκοπός αγιάζει τα μέσα" και σωστά.
Σε ό,τι αφορά στην παράνομη διακίνηση με σκοπό τη σεξουαλική εκμετάλλευση, τροποποιεί με βάση τα σημερινά δεδομένα το άρθρο 351 του Ποινικού Κώδικα περί σωματεμπορίας.
Σε ό,τι αφορά τώρα στην αρωγή των θυμάτων και τον επαναπατρισμό τους -ζητήματα πολύ σημαντικά- αναγνωρίζει την ανάγκη προστασίας των ατόμων αυτών και προβλέπει αρωγή για τη στέγαση, τη διατροφή, την περίθαλψη, την ψυχολογική τους στήριξη, την εκπαίδευση και την επαγγελματική τους κατάρτιση. Όταν το προεδρικό διάταγμα θα εκδοθεί, θα πρέπει να συμπεριληφθούν και ρυθμίσεις τέτοιες, ούτως ώστε να αξιοποιούνται όλοι οι εμπλεκόμενοι φορείς για τη στήριξη αυτής της προσπάθειας που μέσα απ' αυτό το σχέδιο νόμου ξεκινά. Να αξιοποιηθούν δηλαδή όλες οι δυνατότητες για να αντιμετωπιστούν αυτά τα φαινόμενα.
Σε ό,τι αφορά στο θέμα της απέλασης όταν πρόκειται για αλλοδαπούς που είναι θύματα διακίνησης, θα πρέπει να δούμε πώς αυτοί θα επαναπατριστούν -το προβλέπει το σχέδιο νόμου- χωρίς να θίγεται η αξιοπρέπειά τους με ασφαλή τρόπο. Στις περισσότερες βέβαια περιπτώσεις πρέπει να γνωρίζουμε ότι το θύμα διακίνησης δεν έχει τη δυνατότητα να καλύψει ούτε καν τα έξοδα για τον επαναπατρισμό του, ενώ πολλές φορές τα ταξιδιωτικά του έγγραφα βρίσκονται στα χέρια των διακινητών. Αυτό θα έπρεπε να συμπεριληφθεί στο προεδρικό διάταγμα, για να υπάρχουν οι ασφαλιστικές δικλίδες.
Τι θα γίνει όμως με όλα εκείνα τα θύματα που δεν επιθυμούν να επαναπατριστούν για διάφορους λόγους; Μήπως θα έπρεπε να το δούμε και σήμερα ακόμα, αν γίνεται, ή μέσα στο προεδρικό διάταγμα, αφού ο νόμος δεν το περιλαμβάνει; Γιατί πρέπει να δούμε πώς ακριβώς προστατεύεται η ιδιωτική ζωή των θυμάτων και σε όλη τη διάρκεια της δίκης των εκμεταλλευτών, αφού γνωρίζουμε ότι η δημοσιοποίηση των ονομάτων των θυμάτων μπορεί να οδηγήσει στο στιγματισμό τους και να τους εμποδίσει στη συνέχεια στην ομαλή κοινωνική τους ένταξη είτε στη χώρα προέλευσής τους είτε στη χώρα στην οποία ζητούν να παραμείνουν.
Θα πρέπει, κύριε Υπουργέ, είτε μέσα από τη σύνταξη του προεδρικού διατάγματος είτε μέσα στο σχέδιο νόμου που συζητάμε να περιληφθούν ρυθμίσεις, οι οποίες θα αντιμετωπίζουν ζητήματα που έχουν να κάνουν με την ανάμειξη ορισμένων αστυνομικών οργάνων, που αμαυρώνουν και την εικόνα της αστυνομίας συνολικά, στα κυκλώματα διακίνησης, γιατί αυτό αποτελεί ένα ισχυρό εμπόδιο στην εξάρθρωσή τους. Θεωρώ ότι αυτή η τιμωρία είναι επιβεβλημένη και πρέπει να προβλεφθεί.
Τέλος, θα πρέπει να δούμε πώς θα συμβάλουμε στην πρόληψη με διάφορα ενημερωτικά προγράμματα για την ευαισθητοποίηση της κοινωνίας απέναντι στα εγκλήματα αυτά κατά της ανθρώπινης ύπαρξης. Γι' αυτό θεωρώ επιβεβλημένη τη συνεργασία και πολύ σωστά συνυπογράφει και ο αρμόδιος Υπουργός για θέματα παιδείας.
Θέλω να πιστεύω ότι το σχέδιο νόμου που συζητάμε και θα ψηφίσουμε αποτελεί ένα σημαντικό πλαίσιο στήριξης των δράσεων για την καταπολέμηση των εγκλημάτων κατά της ανθρώπινης ύπαρξης σε εθνικό και διεθνές επίπεδο μέσα από συνεργασία βεβαίως και με την παγκόσμια κοινότητα. Γι' αυτόν ακριβώς το λόγο ψηφίζω το σχέδιο νόμου.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης "Μεταφορά αρμοδιοτήτων του Υπουργικού Συμβουλίου σε άλλα κυβερνητικά όργανα".
Το λόγο έχει ο κ. Φοίβος Ιωαννίδης.
ΦΟΙΒΟΣ ΙΩΑΝΝΙΔΗΣ: Κύριε Υπουργέ, κύριοι συνάδελφοι, λυπάμαι που μη όντας μέλος του προηγούμενου Τμήματος δεν είχα τη δυνατότητα να πάρω μέρος στη συζήτηση στην επιτροπή για το τόσο ενδιαφέρον αντικείμενο αυτού του σχεδίου νόμου. Από δικό μου λάθος μάλιστα νόμιζα ότι είναι άλλο νομοσχέδιο του Υπουργείου Δικαιοσύνης που συζητούμε σήμερα, ώστε δεν έδωσα τη σημασία που έπρεπε να δώσω, μιας και πέραν της ουσίας του νομοσχεδίου και της στόχευσής του για προστασία αδύναμων κατηγοριών, γυναικών κυρίως αλλά και ανηλίκων, μεταρρυθμίζουμε ουσιαστικά, τροποποιούμε ένα ολόκληρο κεφάλαιο του Ποινικού μας Κώδικα.
Η πρώτη προσπάθεια για τροποποίηση των σχετικών διατάξεων έγινε με επιτυχία νομίζω το 1983 ή το 1984 με Υπουργό Δικαιοσύνης τον καθηγητή Μαγκάκη. Τότε άλλαξε και ο τίτλος του κεφαλαίου, διότι αυτά θεωρούνταν εγκλήματα κατά των ηθών -άστοχος τίτλος- και έγιναν κατά της γενετήσιας ελευθερίας, τίτλος που θεωρώ ότι είναι πολύ επιτυχής.
Μετά από αυτήν τη μικρή εισαγωγή θέλω να πω ότι, έστω και βεβιασμένα όπως διάβασα το σχέδιο νόμου, θεωρώ ότι είναι πολύ θετικές οι ρυθμίσεις που γίνονται. Βεβαίως ενδεχομένως θα μπορούσαν -όχι σε αυτό το σχέδιο νόμου- να υπάρξουν και άλλου είδους ρυθμίσεις και μέριμνα για τα θύματα αυτής της αισχρής εγκληματικότητας, της εκμετάλλευσης γυναικών, ανηλίκων και γενικά ανθρώπων που βρίσκονται σε δύσκολη θέση. Είναι γνωστό σε όλους μας -δεν θα πλατειάσω επ' αυτού- ότι μιλάμε πια για τρομακτικά νούμερα θυμάτων, κυρίως γυναικών και ανηλίκων, σε παγκόσμια κλίμακα, έντονα σε πανευρωπαϊκή και ιδίως στη χώρα μας.
Ελπίζω δε ότι στο μέλλον η Κυβέρνηση θα έχει την ευκαιρία -δεν είναι άλλωστε αρμοδιότητα μόνο του παρόντος Υπουργού να αντιμετωπίσει το πρόβλημα αυτό- να δει αυτά που είπαν και οι προλαλήσασες συνάδελφοι -κατά σύμπτωση ήταν γυναίκες και οι δύο που αναφέρθηκαν στο θέμα- ώστε να υπάρξει μεγαλύτερη προστασία αυτών των κατηγοριών, που την έχουν ανάγκη.
Θα ήθελα να κάνω τώρα μερικές, κυρίως νομοτεχνικής φύσεως, παρατηρήσεις. 
Κατ' αρχάς δεν μου αρέσει ο τίτλος του σχεδίου νόμου: "Καταπολέμηση της εμπορίας ανθρώπων των εγκλημάτων" -δεν έχει καν κόμμα- "κατά της γενετήσιας ελευθερίας της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγής στα θύματα των πράξεων αυτών". 
Πρώτα από όλα θα πρέπει να μπει μια τελεία. "Καταπολέμηση της εμπορίας ανθρώπων". Τελεία. "Εγκλήματα κατά της γενετήσιας ελευθερίας της πορνογραφίας ανηλίκων και γενικότερα της οικονομικής εκμετάλλευσης ...", γιατί θα έλεγα ότι είναι και λίγο ασύντακτος ο τίτλος.
Η έκθεση της Επιστημονικής Υπηρεσίας της Βουλής, που μόλις διάβασα, έχει ορισμένες ενδιαφέρουσες παρατηρήσεις. Μία από τις παρατηρήσεις αυτές αναφέρεται σε όρο που χρησιμοποιείται. Χρησιμοποιείται σε δύο διαφορετικές διατάξεις του σχεδίου νόμου ο όρος "ευάλωτη θέση". Σωστά κατά τη γνώμη μου παρατηρεί η έκθεση της Επιστημονικής Υπηρεσίας της Βουλής ότι η "ευάλωτη θέση" δεν είναι ο καταλληλότερος όρος. Προτιμάται ο όρος "που έχουν ανάγκη".
Όπως ξέρετε, οι όροι και οι ορισμοί στον Ποινικό Κώδικα πρέπει να είναι απολύτως ακριβείς και να μην πάσχουν από ασάφεια. Αυτό το επιτάσσει το Σύνταγμα. Ο όρος "ευάλωτη θέση" είναι καινοφανής, ενώ μέχρι τώρα χρησιμοποιείται ο όρος "που εκμεταλλεύεται κανείς την ανάγκη". Ακόμα και στην αστική νομοθεσία...
ΒΥΡΩΝ ΠΟΛΥΔΩΡΑΣ: Άρθρο 379: ανάγκη, κωφότητα, αναπηρία.
ΦΟΙΒΟΣ ΙΩΑΝΝΙΔΗΣ: "Όστις εκμεταλλευόμενος την ανάγκη, κωφότητα ή αναπηρία ετέρου, συνομολογεί ή λαμβάνει υπέρ αυτού ή άλλον ωφελήματα" -να το πούμε όλο- "τα οποία κατά τας περιστάσεις τελούσιν εις προφανή δυσαναλογία προς το τίμημα".
Νομίζω ότι μπορείτε να το δείτε αυτό, κύριε Υπουργέ. Είναι ακριβέστερη η διατύπωση και αντιστοιχεί περισσότερο -εσείς είστε και γερμανοτραφής, εάν δεν κάνω λάθος- προς τους όρους που χρησιμοποιεί η γερμανική νομοθεσία.
Εγώ δεν είμαι γερμανοτραφής αλλά, εν πάση περιπτώσει, νομίζω ότι είναι ένα θέμα που πρέπει να το προσέξετε.
Ένα άλλο θέμα που δεν συναρτάται με το νομοσχέδιο κατ' ανάγκη, είναι στο άρθρο 5, το οποίο αναφέρεται στην τιμωρία εκείνου που κατ' επάγγελμα ή από κερδοσκοπία επιχειρεί να διευκολύνει έστω και συγκεκαλυμμένα με τη δημοσίευση αγγελίας, εικόνας, αριθμού τηλεφωνικής συνδιάλεξης ή με μετάδοση ηλεκτρονικών μηνυμάτων ή με οποιονδήποτε άλλο τρόπο -καλύπτει όλες τις περιπτώσεις και πολύ σωστά κάνει- την ασέλγεια ανηλίκων κλπ. 
Κύριε Υπουργέ, νομίζω ότι η Κυβέρνηση πρέπει να δει -και ίσως πρέπει να το δούμε όλοι- αυτήν την ιστορία των "090", των τηλεοπτικών προσκλήσεων για κάθε τι. Δεν μπορώ να καταλάβω! Η τηλεόραση τελεί υπό τον έλεγχο του κράτους σύμφωνα με το Σύνταγμα. Είναι δυνατόν, επειδή κάποιοι μεγαλόσχημοι κερδίζουν, να επιτρέπεται να βλέπουν και μάλιστα όλες οι ηλικίες που παρακολουθούν τηλεόραση, δυστυχώς και με μεγάλη ευθύνη των γονέων που δεν περιορίζουν τα παιδιά τους από το να βλέπουν από το πρωί μέχρι το βράδυ τηλεόραση; Αλλά εγώ λέω και για τους ενήλικες. Δεν είναι αυτό εκμετάλλευση του πόνου, της δυστυχίας, της ανάγκης, της κουφότητας -που σημαίνει βλακεία- ή της απειρίας και των ενηλίκων; Απευθύνονται στους ανθρώπους που έχουν προβλήματα ψυχικά, ψυχολογικά, αφόρητη μοναξιά και τους προκαλούν ή τους προσκαλούν να παίρνουν τηλέφωνα για να πληρώνουν και να εισπράττουν αυτοί.
ΠΡΟΕΔΡΕΥΩΝ (Κωνσταντίνος Βρεττός): Εμπορευματοποίηση είναι αυτό, για να μην πούμε τίποτα βαρύτερο. 
ΦΟΙΒΟΣ ΙΩΑΝΝΙΔΗΣ: Το εμπόριο μπορεί να είναι και καλό. Αλλά εδώ μιλάμε για εκμετάλλευση της ηλιθιότητας, να θέλετε.
ΠΡΟΕΔΡΕΥΩΝ (Κωνσταντίνος Βρεττός): Είναι φοβερό. Αυτά πρέπει να σταματήσουν με νόμο.
ΦΟΙΒΟΣ ΙΩΑΝΝΙΔΗΣ: Βεβαίως. 
ΠΡΟΕΔΡΕΥΩΝ (Κωνσταντίνος Βρεττός): Τι νομοθετούμε εμείς εδώ; Πρέπει να τα σταματήσουμε αυτά. Πολύ  σωστά τα επισημαίνετε.
ΦΟΙΒΟΣ ΙΩΑΝΝΙΔΗΣ: Η διάταξη όμως, ως έχει, αμφιβάλλω αν καλύπτει κάτι τέτοιο.
ΒΥΡΩΝ ΠΟΛΥΔΩΡΑΣ: Και εγώ αμφιβάλλω.
ΦΟΙΒΟΣ ΙΩΑΝΝΙΔΗΣ: Δεν το καλύπτει. Εγώ απλώς εύχομαι να αναλάβει η Κυβέρνηση πρωτοβουλίες και προς αυτήν την κατεύθυνση. Γνωρίζω ότι είναι πολύ ισχυροί εκείνοι που έχουν τα "090" αλλά μου είναι αδιάφορο. Και δεν νομίζω να υπάρχει κανείς ισχυρότερος σε αυτόν τον τόπο από αυτήν την Αίθουσα, από το Σώμα αυτό. Θα ευχόμουν λοιπόν, κύριε Υπουργέ, να αναληφθούν σχετικές πρωτοβουλίες και σε αυτό το θέμα. 
Βεβαίως υπάρχει μια ακόμα παρατήρηση -που εμένα με βρίσκει σύμφωνο- της έκθεσης της Επιστημονικής Υπηρεσίας της Βουλής σε σχέση με την έλλειψη ορισμού της ασελγούς πράξης. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
ΦΟΙΒΟΣ ΙΩΑΝΝΙΔΗΣ: Οι ασελγείς πράξεις, κύριε Υπουργέ, είναι μια ρευστή έννοια, μεταβαλλόμενη -αν θέλετε- και ανάλογα με τις κοινωνικές συνθήκες. Κάποτε θα θεωρείτο προφανώς ασελγής πράξη το φιλί. Κάποτε μπορεί να θεωρείτο ασελγής πράξη η ερωτική σχέση μεταξύ ενηλίκων. Σήμερα βέβαια δεν είναι έτσι.
Έχει μια πολύ μεγάλη ρευστότητα η έννοια της ασελγούς πράξεως, υπάρχουν θύματα και πολλές φορές η πραγματικότητα και η ίδια η ζωή προλαμβάνει, ενώ ο νομοθέτης δεν προλαμβάνει, έρχεται εκ των υστέρων. Και η νομολογία δεν προλαμβάνει. Επί χρόνια η νομολογία του Αρείου Πάγου και όλων των δικαστηρίων έλεγε ότι αποπλάνηση ανηλίκου μπορεί να τελείται και εν μνηστεία.
Χειρίστηκα υπόθεση μνηστευμένου που συζούσε και μετάνιωσε η δεκαπενταετής. Είχαν μνηστευθεί επισήμως και ήταν έθιμο στο χωριό να συζούν οι μνηστευμένοι. Αυτή μετάνιωσε, έκανε μήνυση στο φουκαρά τον πελάτη μου που είχε και όνομα που αντιστοιχούσε στην ευφυΐα του και τελικά βρέθηκε και προφυλακισμένος ο άνθρωπος. Και το δικαστήριο βεβαίως εν τέλει τον αθώωσε επικαλούμενο πλάνη για την ηλικία αλλά δεν είχε τη δυνατότητα λόγω της νομολογίας που υπήρχε ή δεν είχε το σθένος, λόγω της νομολογίας που υπήρχε, να την αλλάξει και εδέχετο ότι μόνο εν γάμω δεν τελείται αποπλάνηση ανηλίκου. Πάλι καλά, γιατί θα μπορούσε να θεωρείται και εν γάμω!
Θέλω να πω ότι οι νομικές έννοιες ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελείωσα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Είσθε ωραίος στο λόγο όταν διηγείστε ζωντανές εμπειρίες. 
Ο κύριος Υπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κυρίες και κύριοι συνάδελφοι, αποτελεί πλέον κοινή διαπίστωση -και αυτό το ακούσαμε με αναλυτικό τρόπο από τους συναδέλφους εισηγητές, κατατέθηκαν τα στοιχεία- ότι η εκμετάλλευση της ανθρώπινης ύπαρξης είτε αυτή αφορά τη γενετήσια ζωή είτε αφορά την εργασιακή υποτέλεια, έχει αναδειχθεί σε ένα πολύ σοβαρό πρόβλημα, οι διαστάσεις του οποίου επιβάλλουν την άμεση αντιμετώπισή του και στο πλαίσιο της ποινικής καταστολής, θα έλεγα κυρίως στο πλαίσιο της ποινικής καταστολής. Και αυτό γιατί τα φαινόμενα της εμπορίας ανθρώπων, της πορνογραφίας ανηλίκων και γενικά των πράξεων που προσβάλλουν τη σφαίρα της γενετήσιας ελευθερίας ή συνδέονται με την οικονομική εκμετάλλευση της γενετήσιας ζωής, συνεχώς διογκώνονται. Θα έλεγα μάλιστα ότι στη διάρκεια των τελευταίων δέκα-δεκαπέντε ετών έχουν διογκωθεί ιδιαίτερα και απασχολούν δικαιολογημένα με ιδιαίτερη ένταση τη διεθνή κοινωνία. 
Πράγματι -ειπώθηκε αυτό, αλλά το επαναλαμβάνω- σύμφωνα με τα στοιχεία που έχουμε, το φαινόμενο αυτό αποτελεί την τρίτη μεγαλύτερη εγκληματική επιχείρηση μετά την παράνομη εμπορία ναρκωτικών και την εμπορία όπλων. 
Οι υπολογισμοί της UNICEF ότι περίπου ένα εκατομμύριο παιδιά προωθούνται κάθε χρόνο στην πορνεία, είναι κοντά στην πραγματικότητα. Είναι η πραγματικότητα, δυστυχώς. 
Επίσης είναι γνωστό ότι άλλοι διεθνείς οργανισμοί έχουν εκτιμήσει πως μόνο στη διάρκεια ενός έτους, για παράδειγμα στη διάρκεια του έτους 2000, περίπου επτακόσιες χιλιάδες γυναίκες προωθήθηκαν με εξαναγκασμό, με εξαπάτηση ή με εξαγορά, στην πορνεία σε παγκόσμια κλίμακα. Περίπου τριακόσιες χιλιάδες γυναίκες από την Ανατολική και Κεντρική Ευρώπη προωθήθηκαν από τα δίκτυα του οργανωμένου εγκλήματος στην πορνεία σε χώρες της Δυτικής Ευρώπης.
Από τις παράνομες αυτές επιχειρήσεις του οργανωμένου εγκλήματος υπολογίζεται ότι κατά το έτος αυτό, δηλαδή κατά το 2000, προέκυψαν σε παγκόσμιο επίπεδο οικονομικά έσοδα ύψους 2,4 τρισεκατομμυρίων δραχμών, δηλαδή 7 δισεκατομμυρίων ευρώ περίπου. Αποδίδει αστρονομικά ποσά αυτή η επιχείρηση. 
Το πρόβλημα κατέστη οξύτερο εν' όψει του μεταναστευτικού ρεύματος των τελευταίων ετών, μετά τις αλλαγές που έγιναν στις χώρες της Ανατολικής Ευρώπης και τις ραγδαίες μετακινήσεις πληθυσμών που ακολούθησαν όπως επίσης λόγω των συνεχώς εντεινόμενων μετακινήσεων πληθυσμού από χώρες του λεγόμενου τρίτου κόσμου προς τις ανεπτυγμένες χώρες. Χιλιάδες γυναίκες και παιδιά στην εναγώνια, θα έλεγα, αναζήτηση μιας καλύτερης ζωής, εξαναγκάζονται ή εξωθούνται, είτε με τη βία είτε και με τη συναίνεσή τους, αλλά υπό την πίεση της ανέχειας και της ανάγκης σε σύγχρονες μορφές εξανδραποδισμού.
Συνειδητά, κύριε Ιωαννίδη, επέλεξα τον όρο "ευάλωτη θέση" και όχι τον όρο "ανάγκη", γιατί όλα αλλάζουν. Και ο όρος "ανάγκη" έτσι όπως είναι γνωστός στο δίκαιό μας και ειδικά στο Ποινικό Δίκαιο, εκτιμώ ότι δεν φθάνει για να περιληφθούν όλες αυτές οι περιπτώσεις. Η "ευάλωτη θέση" είναι μια ευρύτερη έννοια. Ανέτρεξα και στις αντίστοιχες έννοιες, αν θέλετε, που απαντώντας και στο γερμανικό δίκαιο. Θα ήταν στενότερος ο προσδιορισμός μέσω του όρου "ανάγκη" εδώ, ενώ η δική μου επιθυμία είναι να συμπεριλάβουμε όλες τις περιπτώσεις όπου εκμεταλλεύεται κανείς την ευάλωτη θέση στην οποία βρίσκεται το θύμα. Είναι λοιπόν συνειδητή η επιλογή αυτή. 
ΦΟΙΒΟΣ ΙΩΑΝΝΙΔΗΣ: Μου επιτρέπετε, κύριε Πρόεδρε, να κάνω μια διακοπή;
ΠΡΟΕΔΡΕΥΩΝ (Παναγιώτης Σγουρίδης): Δέχεστε τη διακοπή, κύριε Υπουργέ;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ναι, κύριε Πρόεδρε, αρκεί να κρατηθεί ο χρόνος μου.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ιωαννίδη.
ΦΟΙΒΟΣ ΙΩΑΝΝΙΔΗΣ: Σας ευχαριστώ κατ' αρχάς, κύριε Υπουργέ, που επιτρέπετε τη διακοπή.
Έχετε μεν δίκιο ότι είναι ευρύτερη ίσως η έννοια αυτή, αλλά ενέχει τον κίνδυνο που ενέχουν όλες οι ασάφειες, οι μη διαμορφωμένες έννοιες που υπάρχουν σε κάθε ποινικό νόμο. 
Γιατί ακριβώς γι' αυτόν το λόγο και το Σύνταγμα καθορίζει ότι ο ποινικός νόμος πρέπει να έχει απόλυτη σαφήνεια στην περιγραφή της πράξης. Αυτή είναι η δική μου επιφύλαξη.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Η "ανάγκη" φαντάζομαι όταν πρωτονομοθετήθηκε δεν ήταν επεξεργασμένη από τη νομολογία ως έννοια ούτε ο νόμος ο ίδιος όταν χρησιμοποιεί μία συγκεκριμένη έννοια διαβλέπει τη δυνατότητα της πλήρους επεξεργασίας. Η νομολογία θα τα επεξεργαστεί αυτά.
ΦΟΙΒΟΣ ΙΩΑΝΝΙΔΗΣ: Ασφαλώς.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Αλλά πολλά έχουν αλλάξει. Ειδικά τα δέκα, δεκαπέντε τελευταία χρόνια επειδή υπάρχουν διαφορετικές πλέον μορφές μέσων με τα οποία παρασύρονται τα θύματα, εξαναγκάζονται τα θύματα σ' αυτές τις μορφές εξανδραποδισμού γι' αυτό επιλέξαμε τον όρο "ευάλωτη θέση του θύματος". 
Και βέβαια δεν χρειάζεται να επαναλάβω ότι η εμπορία ανθρώπων υποθάλπει, δημιουργεί ένα ολόκληρο πλέγμα από άλλες σοβαρές αξιόποινες πράξεις όπως είναι η διαφθορά, η πλαστογραφία, η υφαρπαγή ψευδών βεβαιώσεων, η εκβίαση, η εμπορία ναρκωτικών κλπ.
Επίσης με την εμπορία ανθρώπων είναι γνωστό ότι συνδέεται συχνά, αν και όχι απαραίτητα θα έλεγα, η διακίνηση πορνογραφικού υλικού που αφορά ανηλίκους. Συνδέονται πλέον στην εποχή μας αυτά τα δύο εγκληματικά φαινόμενα. Πρόκειται για ένα φαινόμενο το οποίο κατά τα τελευταία χρόνια γνωρίζει μάλιστα ευρύτατη διάδοση και σ' αυτό έχει συμβάλει σημαντικά παντού και στη χώρα μας και η ανάπτυξη του διαδικτύου αλλά και άλλων σύγχρονων μέσων επικοινωνίας. Αναφέρομαι πάντα στη διακίνηση του πορνογραφικού υλικού που αφορά ιδιαίτερα ανηλίκους.
Ωστόσο η εμπορία ανθρώπων πέρα από τον καθ' αυτό απεχθή της χαρακτήρα, επιφέρει, όπως όλοι γνωρίζουμε, ευρύτατες και συχνά βαρύτατες ψυχικές και σωματικές βλάβες στα θύματα, ιδίως μάλιστα σε εκείνα των οποίων η κοινωνική κατάσταση είναι ιδιαίτερα ευάλωτη. Και αυτό συμβαίνει κυρίως στις περιπτώσεις των γυναικών και των αλλοδαπών και σαφώς βέβαια στις περιπτώσεις των ανηλίκων. Πολύ συχνά η θέση των τελευταίων επιβαρύνεται και από άλλους κοινωνικούς παράγοντες η θέση δηλαδή των γυναικών, των αλλοδαπών, των ανηλίκων, όπως είναι ο κοινωνικός αποκλεισμός, η άγνοια της γλώσσας και πάνω απ' όλα η οικονομική δυσπραγία, η αναγκαιότητα να επιβιώσει κανείς. 
ΦΟΙΒΟΣ ΙΩΑΝΝΙΔΗΣ: Των ανηλίκων με την έννοια που έχει στον Ποινικό Κώδικα.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ακριβώς των ανηλίκων κάτω των 18 ετών.
Η ελληνική νομοθεσία έχει βεβαία προβλέψει σχετικά με τις εγκληματικές πράξεις που αφορούν τη γενετήσια ελευθερία και την οικονομική εκμετάλλευση της γενετήσιας ζωής, μια σειρά από μέτρα, ποινές κλπ. Αλλά θεωρώ ότι δεν είναι επαρκές για την αποτελεσματική αντιμετώπισή τους το ισχύον δίκαιο αφού οι ποινικές διατάξεις τόσο του ποινικού κώδικα όσο και των άλλων ειδικών ποινικών νόμων, διαπνέονται σε πολλές περιπτώσεις από αντιλήψεις ανταποκρινόμενες στο πνεύμα της εποχής που συνετάγησαν, της τότε δηλαδή εποχής. Δηλαδή είναι προσανατολισμένες κατά μεγάλο μέρος στην προστασία των ηθών. 
Οπωσδήποτε όμως οι σύγχρονες μορφές των παραπάνω εγκληματικών ενεργειών απαιτούν ανάλογη νομοθετική παρέμβαση, ώστε να εξασφαλίζεται πολύπλευρη και επαρκής βοήθεια εκ μέρους της πολιτείας για τα θύματα των συγκεκριμένων εγκλημάτων και ιδιαίτερα για τις γυναίκες και τους ανηλίκους που λόγω της κοινωνικής τους όπως είπαμε κατάστασης, είναι οι κατ' εξοχήν ευάλωτοι σ' αυτές τις πράξεις και είναι συνήθως οι παθόντες.
Ανταποκρινόμενο, λοιπόν, στις σύγχρονες απαιτήσεις της σημερινής κοινωνίας και με βάση τις πιο πάνω διαπιστώσεις, το Υπουργείο Δικαιοσύνης και μάλιστα αφού προηγήθηκε ένας γόνιμος, πλατύς και επί μακρό χρονικό διάστημα επιστημονικός διάλογος και υιοθετήθηκαν βέβαια πολλές από τις παρατηρήσεις που διατυπώθηκαν από διάφορους φορείς, προχώρησε στην κατάρτιση και στην κατάθεση αυτού του νομοσχεδίου. Ο διάλογος μάλιστα και οι απόψεις που κατατέθηκαν έγινε και στα πλαίσια της Ειδικής Μόνιμης Επιτροπής Ισότητας και Δικαιωμάτων του Ανθρώπου της Βουλής. Είχαμε δύο συνεδριάσεις με αντικείμενο το θέμα αυτό. Επίσης ο διάλογος έγινε και με το Σύνδεσμο για τα Δικαιώματα της Γυναίκας, με το Ελληνικό Συμβούλιο για τους Πρόσφυγες, με το Παρατηρητήριο για τα Ανθρώπινα Δικαιώματα, με αρκετούς Δικηγορικούς Συλλόγους, με την Ένωση Ελληνίδων Νομικών, με το Ίδρυμα Μαραγκοπούλου για τα Δικαιώματα του Ανθρώπου κλπ. Έτσι, προωθούμε στη Βουλή το προκείμενο νομοσχέδιο με το οποίο επιδιώκουμε μια αποτελεσματική αντιμετώπιση, κυρίως από πλευράς ποινικής καταστολής, των πιο πάνω φαινομένων. 
Ποιες είναι οι βασικότερες θα έλεγα αλλαγές, οι βασικότερες τομές -είναι περίπου δέκα στον αριθμό- αυτής τη επιχειρούμενης νομοθετικής παρέμβασης με αυτό το νομοσχέδιο;
Πρώτα απ' όλα, μετά το άρθρο 323 Ποινικού Κώδικα περί εμπορίου δούλων, προστίθεται νέο άρθρο 323Α με τίτλο "εμπορία ανθρώπων", ώστε εκτός από το γνωστό δουλεμπόριο, να αντιμετωπίζονται πλέον και όλες οι σύγχρονες μορφές εμπορίας ανθρώπων, όπως είναι αυτές που γίνονται με σκοπό την αφαίρεση των οργάνων του σώματος, την εξαναγκαστική ή απατηλή εκμετάλλευση της εργασίας προσώπων, αλλά ακόμη και της στρατολόγησης ανηλίκων, με σκοπό τη χρησιμοποίησή τους σε ένοπλες συγκρούσεις, γιατί  και τέτοια φαινόμενα είδαμε, ιδιαίτερα τα τελευταία χρόνια.
Επίσης επεκτείνουμε στο 19ο κεφάλαιο του Ποινικού Κώδικα την ίση προστασία μεταξύ ανδρών και γυναικών, όπως αυτή είχε το πρώτον εισαχθεί με το ν.1419/1984 στις περιπτώσεις που κρίνεται επιβεβλημένο. Συγκεκριμένα τροποποιούμε το άρθρο 338 του Ποινικού Κώδικα ώστε η εξώγαμη συνουσία ή η παρά φύση ασέλγεια που ενεργείται με κατάχρηση της ανικανότητας ή παραφροσύνης άλλου, να τιμωρείται ανεξάρτητα από το φύλο του θύματος, αφού η ισχύουσα μέχρι τώρα διάταξη περιορίζεται μόνο στη γυναίκα.
Τρίτον, προβλέπουμε ότι η ποινική κύρωση σοβαρών αξιόποινων πράξεων ορισμένων μάλιστα σε βαθμό κακουργήματος, όπως η κατάχρηση σε ασέλγεια, η αποπλάνηση παιδιών, η κατάχρηση ανηλίκων σε ασέλγεια και η ασέλγεια με κατάχρηση εξουσίας, ασκείται πλέον αυτεπαγγέλτως και όχι ύστερα από έγκληση. Το κάνουμε για να εξαλειφθούν φαινόμενα συναλλαγής και εκβιασμού για ιδιαίτερα απεχθείς πράξεις.
Γνωρίζουμε όλοι μας και από τα μέσα ενημέρωσης, αλλά και από τη δικαστηριακή πρακτική, ότι δεν απεφεύγοντο στο παρελθόν τέτοιου είδους φαινόμενα εκβιασμού και συναλλαγών, έστω κι αν δεν ομολογούνταν επισήμως. Άρα, όχι μόνο κατ΄έγκληση αλλά πλέον αυτεπάγγελτη δίωξη.
Με ρητή πρόβλεψη του παρόντος νομοσχεδίου αντιμετωπίζουμε το ιδιαίτερα σοβαρό θέμα, της πορνογραφίας ανηλίκων. Έτσι προστίθεται νέο άρθρο, το 348Α  στον Ποινικό Κώδικα και θεσπίζεται στη χώρα μας για πρώτη φορά το έγκλημα της πορνογραφίας ανηλίκων. Με την εμπορία ανθρώπων συνδέεται και η διακίνηση πορνογραφικού υλικού με αναφορά στους ανηλίκους, των οποίων η ευπαθής θέση λαμβάνεται ιδιαίτερα υπόψη  και μάλιστα το προστατευτέο όριο της ηλικίας και σε αυτήν την περίπτωση ανέρχεται στα δεκαοκτώ έτη. Σε άλλες χώρες υπάρχουν άλλα όρια ηλικίας σε ό,τι αφορά την προστασία της ανηλικότητας, σε σχέση με την πορνογραφία κατ' ανηλίκων. Εμείς εδώ τηρούμε το όριο των δεκαοκτώ ετών της ανηλικότητας.
ΦΟΙΒΟΣ ΙΩΑΝΝΙΔΗΣ: Σε αυτήν τη διάταξη μόνο;
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Διευρύνεται το αξιόποινο της διευκόλυνσης της ακολασίας άλλων με τη διευκόλυνση της ασέλγειας με ανήλικο, έστω και συγκαλυμμένα, μέσω της δημοσιεύσεως αγγελιών, αλλά και με άλλους τρόπους, όπως η δημοσίευση εικόνων, αριθμών τηλεφώνων, αλλά και μέσω ηλεκτρονικών μηνυμάτων. Απειλείται δε στην περίπτωση αυτή αυστηρότερη ποινή, φυλάκιση μέχρι πέντε έτη και χρηματική ποινή.
Μας προβλημάτισε πολύ το θέμα στο οποίο αναφέρθηκε ο κ. Ιωαννίδης, αν θα έπρεπε να μπει μία γενικότερη διάταξη για την απαγόρευση γενικώς των αγγελιών τηλεφωνικών αριθμών κλπ. Η εμπειρία σε όλες τις χώρες της Ευρωπαϊκής Ένωσης, αλλά και σε άλλες, έδειξε ότι αν με μία απαγορευτική διάταξη καταργήσεις αυτήν τη δυνατότητα, τότε ξεπηδούν πολλές περισσότερες μέθοδοι και μέσα, που καταλήγουν στον ίδιο σκοπό.  Λόγω αυτού του προβληματισμού, δεν βάλαμε αυτήν τη διάταξη που θα έδινε προς στιγμή την εντύπωση ότι πράγματι η πολιτεία κατόρθωσε να εξαλείψει το φαινόμενο, πολύ γρήγορα όμως θα γινόμασταν μάρτυρες του αντίθετου αποτελέσματος. Γι' αυτό στη διάρκεια της συζήτησης της Επιτροπής Ισότητας και Προστασίας των Δικαιωμάτων του ανθρώπου, είπαμε μεταξύ άλλων ότι θα πρέπει να γίνει μία γενικότερη καμπάνια και μάλιστα με πρωτοβουλία της σχετικής επιτροπής και με την απόλυτη δική μας στήριξη, προς την κατεύθυνση των ιδιοκτητών των Μέσων Μαζικής Ενημέρωσης σε ότι αφορά την αναγκαιότητα....
ΕΛΕΩΝΟΡΑ ΚΑΤΣΕΛΗ: Τους καλέσαμε, αλλά δεν δέχθηκε κανείς να έλθει. Το λέω επειδή ήμουν πρόεδρος της επιτροπής.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Χρειάζεται λοιπόν ανάληψη συντονισμένων πρωτοβουλιών προς κάθε κατεύθυνση, γιατί μόνο με νομοθετικές ρυθμίσεις δεν μπορούμε να εξαλείψουμε φαινόμενα όπως αυτό. Εδώ όμως είμαστε πολύ σαφείς και συγκεκριμένοι όσον αφορά τους ανηλίκους γιατί όντως μπορείς να ελέγξεις τους κινδύνους που δημιουργούνται για τους ανηλίκους. 
Με το παρόν νομοσχέδιο αναμορφώνεται και το έγκλημα της μαστροπείας, ώστε να παρέχεται ουσιαστική προστασία τους ανηλίκους δεδομένου ότι οι προβλεπόμενες ποινές αντί της φυλάκισης είναι πλέον κάθειρξη μέχρι δέκα χρόνια και χρηματική ποινή. Και στις διακεκριμένες περιπτώσεις εάν το έγκλημα τελέστηκε εναντίον προσώπου μικρότερου των δεκαπέντε ετών ή με απατηλά μέσα ή από ανιόντα συγγενή εξ αίματος ή εξ αγχιστείας κλπ. Έχουμε κάθειρξη και χρηματική ποινή. 
Το έγκλημα της σωματεμπορίας στο άρθρο 351 του Ποινικού Κώδικα μετατρέπεται στη βασικότερη διάταξη του οικείου κεφαλαίου του Ποινικού Κώδικα με το παρόν νομοσχέδιο. Αναφέρεται στην οικονομική εκμετάλλευση της γενετήσιας ζωής, ώστε να αντιμετωπίζεται γενικότερα η εμπορία ανθρώπων όταν τελείται με τη χρήση βίας, απειλής ή άλλου εξαναγκαστικού μέσου και με σκοπό την εκμετάλλευση της γενετήσιας ζωής. Έτσι σε βαθμό κακουργήματος θα τιμωρείται εφεξής η αναγκαστική ή εν γνώσει της ευάλωτης θέσης των θυμάτων εκμετάλλευση της γενετήσιας ζωής τους, ενώ ως διακεκριμένη περίπτωση θα τιμωρείται η πράξη όταν αφορά ανηλίκους ή συνδέεται με την παράνομη είσοδο παραμονή ή έξοδο αλλοδαπών από τη χώρα ή διαπράττεται από συγγενικά πρόσωπα ή τελείται κατ΄ επάγγελμα ή από υπάλληλο ή είχε ως συνέπεια  τη βαριά σωματική βλάβη του παθόντος. 
Η κα Πετραλιά δυστυχώς δεν είναι εδώ. Είχε ρωτήσει αν στο άρθρο 1 η προσφορά χρημάτων αποτελεί εξαναγκαστικό μέσο. Εάν είχε κάνει τον κόπο να διαβάσει ολόκληρο το άρθρο 1 θα είχε διαπιστώσει ότι στην παράγραφο 2 προβλέπεται ρητά η απόσπαση της συναίνεσης προσώπου με τη χρήση απατηλών μέσων ή η παράσυρσή του με υποσχέσεις δώρα ή παροχές άλλων ωφελημάτων. Τότε υπάρχει η τιμωρία με τις ποινές  που προβλέπει  η παράγραφος 1 στην οποία αναφέρεται η απειλή ή άλλο εξαναγκαστικό μέσο. 
Επίσης για πρώτη φορά ορίζεται στο παρόν νομοσχέδιο η έννοια της γενετήσιας εκμετάλλευσης, ώστε να αποφευχθούν οι όποιες διαφωνίες και ερμηνευτικές αποκλίσεις και στην έννοια αυτή να μην υπάγονται μόνο η από κερδοσκοπία επιχείρηση κάθε ασελγούς πράξεως, αλλά και οποιαδήποτε χρησιμοποίηση του σώματος της φωνής και της εικόνας ή της εργασίας ή και άλλων υπηρεσιών του παθόντος με σκοπό τη γενετήσια διέγερση. 
Για πρώτη φορά θεσπίζουμε το αξιόποινο της ασέλγειας που διαπράττει ενήλικος σε βάρος ανηλίκου με αμοιβή ή άλλα υλικά ανταλλάγματα. Ανάλογα με την ηλικία του ανηλίκου κλιμακώνεται και η απειλούμενη ποινή. 
Με σκοπό την ακόμα πιο αποτελεσματική προστασία των θυμάτων θεσπίζουμε ως αξιόποινη και τη συμπεριφορά εκείνων οι οποίοι ενώ γνωρίζουν την μειονεκτική θέση στην οποία βρίσκονται τα θύματα σπεύδουν να αποδεχθούν ή την εργασία τους ή τις υπηρεσίες τους που έχουν να κάνουν με την ικανοποίηση της γενετήσιας επιθυμίας των ίδιων. Στην επιτροπή έγινε μεγάλη συζήτηση και υπήρξε προβληματισμός εάν θα πρέπει να τιμωρηθούν και "οι πελάτες". Κρίθηκε ότι στην περίπτωση που γνωρίζουν ότι η κατάσταση στην οποία βρίσκεται η γυναίκα στην οποία πηγαίνουν για να τους παράσχει τις σχετικές υπηρεσίες, είναι πράγματι μια κατάσταση εκμετάλλευσης, δηλαδή όταν γνωρίζουν τη μειονεκτική θέση στην οποία βρίσκονται οι γυναίκες, τότε θα τιμωρούνται και αυτοί. Βέβαια η επιλογή αυτή δεν σχετίζεται με την υιοθέτηση ξεπερασμένων ηθικολογικών προτύπων, αλλά με τη θέλησή μας να αποτρέψουμε αυτούς  που με ελαφριά συνείδηση συντηρούν με τη στάση τους το απαράδεκτο φαινόμενο της εξαναγκαστικής εργασίας προσώπων και την οικονομική εκμετάλλευση της γενετήσιας ζωής τους, υπό συνθήκες που αναμφισβήτητα αποτελούν προσβολή για τον πολιτισμό μας. 
Άλλωστε θα έλεγα ότι θα ήταν παράλογο να μείνει στο απυρόβλητο η πιο πάνω συμπεριφορά, όταν ήδη προβλέπεται για παράδειγμα με βάση το άρθρο 53 παρ. 4 του ν. 2910/2001 ως ποινικό αδίκημα και τιμωρείται η απασχόληση αλλοδαπού που στερείται άδειας παραμονής.
Όταν, λοιπόν, έχουμε σε αυτήν την περίπτωση ποινικοποίηση της συμπεριφοράς -εκείνου που απασχολεί αλλοδαπό χωρίς άδεια παραμονής- πόσο μάλλον όταν αυτός δέχεται την παροχή των υπηρεσιών και της εργασίας, γνωρίζοντας ότι είναι θύμα δουλεμπορίου, θα έλεγα, ο αλλοδαπός ή η γυναίκα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Θα χρειαστώ δύο-τρία λεπτά, κύριε Πρόεδρε, για να ολοκληρώσω τη δική μου ομιλία.
ΠΡΟΕΔΡΕΥΩΝ (Παναγιώτης Σγουρίδης): Θα τα έχετε.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Οι πράξεις της εμπορίας ανθρώπων, της σωματεμπορίας και της ασέλγειας με ανήλικο έναντι αμοιβής, προστίθενται στο άρθρο 8 του Ποινικού Κώδικα ώστε να είναι δυνατή η τιμώρισή τους και όταν τελούνται στην αλλοδαπή, ανεξάρτητα από τους νόμους του τόπου τέλεσης. Επίσης οι πράξεις εμπορίας ανθρώπων, της σωματεμπορίας, της πορνογραφίας ανηλίκων και της ασέλγειας με ανήλικο έναντι αμοιβής, εντάσσονται στον κατάλογο των εγκλημάτων του άρθρου 187 του Π.Κ., δηλαδή στις διατάξεις, περί εγκληματικής οργάνωσης και με αυτόν τον τρόπο θα τιμωρείται και όποιος είναι μέλος μιας τέτοιας οργάνωσης, ανεξάρτητα εάν έχουν τελεστεί τα συγκεκριμένα εγκλήματα, ενώ επιπλέον θα ισχύουν στην περίπτωση αυτή οι διατάξεις για την προστασία των μαρτύρων. 
Εκτός, όμως, από τις ποινικές, προβλέπονται και αυστηρές διοικητικές κυρώσεις, όπως η υποχρεωτική προσωρινή ή οριστική αφαίρεση της άδειας λειτουργίας του καταστήματος ή της επιχείρησης στους χώρους των οποίων τελέσθηκαν τα εγκλήματα της πορνογραφίας ανηλίκων, της μαστροπίας ή της σωματεμπορίας. Εξάλλου πέρα από τις αμιγώς κατασταλτικού χαρακτήρα προβλέψεις, για πρώτη φορά στη χώρα μας περιλαμβάνουμε σε αυτό το νομοσχέδιο και τις διατάξεις για την προστασία των θυμάτων των προαναφερομένων εγκλημάτων, η οποία προστασία όπως περιγράφεται στο σχετικό άρθρο αφορά ενδεικτικά, αλλά συγκεκριμένα, τη ζωή, τη σωματική ακεραιότητα, την προσωπική και γενετήσια ελευθερία τους.
Εδώ θα ήταν λάθος, κατά την άποψή μου, να προσπαθήσουμε μέσα στο νόμο να περιγράψουμε και όλα τα μέσα και τον τρόπο με τον οποίο η πολιτεία και  η κοινωνία θα εξασφαλίζει αυτήν την προστασία των θυμάτων. Γι' αυτό προκρίνουμε την εξουσιοδότηση για την έκδοση προεδρικού διατάγματος, για το οποίο δεσμευόμαστε εντός έξι μηνών να έχει εκδοθεί. Ήδη ο νόμος προβλέπει ένα δεσμευτικό για την πολιτεία πλαίσιο σε ό,τι αφορά την προστασία της ζωής, σωματικής ακεραιότητας, αλλά και της προσωπικής και γενετήσιας ελευθερίας των θυμάτων.
Προβλέπεται δε η παροχή αρωγής, όπως συγκεκριμένα αναφέρουμε στο νομοσχέδιο, για τη στέγαση, τη διατροφή, την περίθαλψη και τη ψυχολογική τους στήριξη, καθώς και την εξασφάλιση νομικού παραστάτη, ενώ ειδικά για τους ανηλίκους προβλέπουμε την ένταξή τους σε προγράμματα εκπαίδευσης και επαγγελματικής κατάρτισης. 
Ειπώθηκε από κάποια συνάδελφο -μου φαίνεται ήταν η κα Φάνη Πετραλιά- ότι δεν προβλέπει κόστος το νομοσχέδιο. Τα νομοσχέδια συνήθως όταν προβλέπουν το κόστος, προβλέπουν το κόστος της μισθοδοσίας υπαλλήλων. Εδώ, όμως, θα χρειαστεί να συνεργαστούν μία σειρά από Υπουργεία. Θα χρειαστεί να συνεργαστεί η κοινωνία. Θα χρειαστεί να υπάρξει συνεργασία μη κυβερνητικών οργανώσεων. Αν θέλουμε με σοβαρότητα να οργανώσουμε αυτήν την προστασία προς τα θύματα, δεν φθάνει να δεσμευτούμε ως Κυβέρνηση ότι θα κάνουμε μία υπηρεσία, έναν οργανισμό που θα ασχοληθεί με αυτά τα θέματα. Και γι' αυτό έβαλα ότι θα χρειαστεί για την επεξεργασία του προεδρικού διατάγματος, αλλά και για τη συμμετοχή στην εφαρμογή της πολιτικής -όχι μόνο στην εκπόνηση, αλλά και στην εφαρμογή της πολιτικής προστασίας- θα πρέπει να συνεργαστούν το Υπουργείο Εσωτερικών, το Υπουργείο Παιδείας, το Υπουργείο Εργασίας και Κοινωνικής Ασφάλισης, το Υπουργείο Υγείας και Πρόνοιας, το Υπουργείο Δημόσιας Τάξης, το Υπουργείο Δικαιοσύνης και βέβαια το Υπουργείο Οικονομικών σε ό,τι αφορά τις αναγκαίες δαπάνες.
Χρειάζεται να κάνουμε, κυρίες και κύριοι συνάδελφοι, τους επόμενους μήνες μια πολύ συστηματική δουλειά, διότι δεν υπάρχουν αυτές οι εμπειρίες στην πράξη στη χώρα μας. Είναι η πρώτη φορά που θα επιχειρείται κάτι τέτοιο, αξιοποιώντας, επαναλαμβάνω, και όλες τις δυνατότητες της κοινωνίας. Σημαντικότατο ρόλο πρέπει να παίξουν και οι μη κυβερνητικές οργανώσεις προς αυτήν την κατεύθυνση και όχι να καταλήξουμε απλά με μία ανακοίνωση, ότι φτιάχνουμε ένα καταφύγιο των γυναικών, όπως ακούστηκε εδώ, αλλά θα πρέπει να υπάρξει ένα συνολικό πρόγραμμα και ένα πλήρως ανεπτυγμένο πλαίσιο παροχής τέτοιων υπηρεσιών προστασίας και μάλιστα για όλη την επικράτεια.
Μόνο έτσι θα ανταποκριθούμε σ' αυτό που αποδίδει τη δέσμευση από τον νομοθέτη όπως την περιέγραψα.
Επίσης προβλέπουμε ότι είναι δυνατόν να ανασταλεί η απέλαση θυμάτων που είναι αλλοδαποί και βρίσκονται παράνομα στη χώρα μέχρι να εκδικαστεί η κατά του υπαιτίου υπόθεση και θεσπίζουμε, ότι διαδικασία θα υπάρχει για τον ασφαλή και με αξιοπρέπεια επαναπατρισμό των αλλοδαπών που βρίσκονται παράνομα στη χώρα και είναι θύματα των περί ου ο λόγος εγκλημάτων.
Ειπώθηκε ότι δεν θα πρέπει σε καμία περίπτωση  να προβλέπουμε τον ασφαλή επαναπατρισμό. Θα πρέπει για όλες τις περιπτώσεις τα θύματα να τα προστατεύουμε και να παραμένουν στην Ελλάδα. Να τους δίνουμε άδεια παραμονής  κλπ. Εκτιμώ ότι αν συμπεριλαμβάναμε κάτι τέτοιο στο νομοσχέδιο θα δίναμε ένα λάθος μήνυμα προς όλες τις χώρες, όχι μόνο του άμεσα γεωγραφικού μας περίγυρου αλλά γενικώς προς κάθε κατεύθυνση. Ότι στην Ελλάδα όχι μόνο στις περιπτώσεις που είναι πραγματικά θύματα, αλλά και στις άλλες περιπτώσεις που θα ήταν εικονικά θύματα, αλλά δεν θα μπορούσαμε να το διαπιστώσουμε, μπορείτε να χρησιμοποιείτε μια τέτοια μέθοδο για να παραμείνετε και να μην έχετε τον κίνδυνο επιστροφής στη χώρα σας. Φοβάμαι πως κάτι τέτοιο μπορεί να δημιουργούσε ολόκληρα δίκτυα αξιοποίησης τέτοιων μεθόδων που με το πρόσχημα της εκμετάλλευσης των ανθρώπων, θα επετύγχαναν τη διοχέτευση παρανόμων λαθρομεταναστών. 
Θα πρέπει, λοιπόν, να ανταποκριθούμε στην υποχρέωση για την προστασία και την ουσιαστική αρωγή στα θύματα και με  προσοχή πρέπει να αντιμετωπίζουμε τις περιπτώσεις, ώστε οι αλλοδαποί που βρίσκονται παράνομα στη χώρα να επαναπατρίζονται και μάλιστα με όλες αυτές τις εγγυήσεις που θα πρέπει να εξασφαλίζουμε, αλλά να μην δώσουμε την εντύπωση, ότι η Ελλάδα μπορεί στην πράξη να αποτελέσει ένα "καταφύγιο" για όποιον θα θέλει μέσω δικτύων να φθάσει στη χώρα ως παράνομος μετανάστης και να μείνει εδώ!
Κλείνοντας θα επαναλάβω ότι με τη συγκεκριμένη νομοθετική παρέμβαση η χώρα μας συμμορφώνεται και με τις υποχρεώσεις που προκύπτουν από διεθνείς συμβάσεις που έχουμε υπογράψει, γιατί αυτά τα φαινόμενα της εγκληματικότητας έχουν λάβει μεγάλη έξαρση ιδιαίτερα τα τελευταία χρόνια και η Διεθνής Κοινότητα ευαισθητοποιείται κυρίως τα τελευταία χρόνια. 
Ανεξαρτήτως, όμως, των διεθνών μας υποχρεώσεων εκτιμώ ότι ως πολιτεία και ως Κυβέρνηση και μάλιστα ως σύνολο της κοινωνίας -το διαπιστώσαμε αυτό και από τις τοποθετήσεις των συναδέλφων εισηγητών που είπαν όλοι ότι ψηφίζουν το νομοσχέδιο -εκτιμώ λέω ότι ως Κοινοβούλιο και ως Κυβέρνηση κάνουμε ένα σημαντικό βήμα προς την κατεύθυνση αυτή της καταπολέμησης της εμπορίας ανθρώπων  και των εγκλημάτων κατά της γενετήσιας ελευθερίας, ένα θετικό βήμα προς την κατεύθυνση της προστασίας με πολύ πιο συγκεκριμένο και ισχυρό τρόπο πλέον των ανηλίκων, καθώς επίσης και αντιμετώπισης των προβλημάτων εκατοντάδων χιλιάδων θυμάτων που είναι γυναίκες και πέφτουν θύματα στα πλοκάμια αυτού του οργανωμένου εγκλήματος με τη μορφή που το ξέρουμε τα τελευταία χρόνια. 
Είναι ένα σημαντικότατο βήμα και μέσω του προεδρικού διατάγματος θα μας δοθεί η δυνατότητα να εξειδικεύσουμε τα μέτρα. Και κάνω από τώρα την πρόταση να το συζητήσουμε και στην Επιτροπή Ισότητας και Προστασίας των Δικαιωμάτων του Ανθρώπου έτσι ώστε να υπάρχει η δυνατότητα ανταλλαγής απόψεων και ενημέρωσης για να ενεργοποιηθούμε όλοι καθώς και να ενεργοποιήσουμε όλες τις ζωντανές δυνάμεις της ελληνικής κοινωνίας προς την κατεύθυνση αυτή.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση "ΕΛΕΥΘΕΡΙΟΣ ΒΕΝΙΖΕΛΟΣ", για τα εκατόν ογδόντα χρόνια από την Ελληνική Επανάσταση τριάντα πέντε μαθητές και δύο συνοδοί του Δημοτικού Σχολείου Χιλιομοδίου Κορινθίας. 
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, στο παρακμιακό, "συβιρικό" -από τη Σύβαρη της Κάτω Ιταλίας- περιβάλλον της σύγχρονης κοινωνίας, άμα το εννοήσουμε ως ένα κρεβάτι ασθενούς στις γωνίες του στέκονται τέσσερις παρακμιακοί ήρωες πολύ εύρωστοι, όμως.
Ελέχθη ήδη. Ο πρώτος "ήρωας" είναι τα ναρκωτικά, ο δεύτερος το λαθρεμπόριο των όπλων, ο τρίτος η παιδική πορνεία και ο τέταρτος "ήρωας" που εισάγω στη συζήτηση είναι η υποκρισία των κρατικών και μη κρατικών οντοτήτων. 
	Πρώτο παράδειγμα αποτελεί η παιδική πορνεία μεταξύ των ανηλίκων και των προσώπων υπεράνω πάσης υποψίας στο Βέλγιο. Δεύτερο παράδειγμα αποτελούν οι ερωτομανείς καρδινάλιοι του καθολικισμού. Τρίτο παράδειγμα -και επιτρέψτε μου να το σημειώσω- αποτελεί το συμβάν κατά τη διάρκεια επίσκεψής μου στην Ινδονησία, όπου πήγα να επισκεφτώ ένα βουδιστικό ναό. Ανατρίχιασα όταν είδα να με πλησιάζουν κοριτσάκια δέκα και δώδεκα ετών, τα οποία όταν αντιλήφθηκαν ότι μιλούσαμε ελληνικά, δεδομένου ότι ήμουν με το φρουρό και τον πρέσβη σ' αυτήν την επίσκεψη στο ναό -τέτοια εξάσκηση στις εικόνες της διεθνούς σκηνής- μου έδειχναν ελληνικά χαρτονομίσματα, λέγοντάς μου τις κατάλληλες "βρώμικες" λέξεις. Ανατριχιαστικά φαινόμενα! 
Δεν πρόκειται για υποκρισία σε διεθνές επίπεδο κρατικών και μη κρατικών οντοτήτων για την καταπολέμηση αυτών των φαινομένων; 
Εγώ συμφωνώ με τις παρεμβάσεις όλων των συναδέλφων και φυσικά της εισηγήτριάς μας Μαριέττας Γιαννάκου, οι οποίες έδωσαν πτυχές του ιδίου αμαρτωλού πολυπρίσματος. 
Ωστόσο, είναι εντυπωσιακό ότι πίσω από τις διατάξεις των νομικών κειμένων και πίσω από τις εκφραζόμενες βουλήσεις στα διάφορα fora (Ευρωπαϊκό Κοινοβούλιο, Συμβούλιο της Ευρώπης, Εθνικά Κοινοβούλια) ο πόλεμος των γρόνθων, δηλαδή οι συγκρούσεις σε επίπεδο οικονομικής ισχύος, μαίνονται. 
Με άλλα λόγια, θέλω να πω ότι εκεί που πρέπει να σημάνει συναγερμός είναι τα δύο θέατρα πολέμου. Το ένα είναι οι προηγμένες κοινωνίες με τη θεοποίηση του οικονομικού μέσου και μέτρου και την άμβλυνση των ηθικών ανασχέσεων, αναστολών αλλά και διδασκαλιών. Και το άλλο είναι η έλλειψη, αφαίρεση από το σύστημά μας των διδασκαλιών του ηθικού κανόνα μονοδιάστατα. 
Οι προηγμένες κοινωνίες είναι μία εκτεταμένη αφανής έκθεση πορνείας. Η διδασκαλία για τη θηλυκότητα του σώματος, η διδασκαλία για την ομοφυλοφιλία εν ονόματι της αρετής της γενετήσιας ελευθερίας, η διδασκαλία για το πώς θα είναι το φόρεμα πάνω στο σώμα αντικείμενο συμβάλλον στην υπόθεση της πορνικής εξοικείωσης ή της γενετησιακής παιδείας, για να μιλάμε τελικά για τη μαφία σε παγκόσμιο επίπεδο της βιομηχανίας του sex.
ΛΙΑΝΑ ΚΑΝΕΛΛΗ: Όσο υπάρχουν πελάτες θα υπάρχει και βιομηχανία. 
ΒΥΡΩΝ ΠΟΛΥΔΩΡΑΣ: Η περίπου μηχανιστική ερμηνεία για την εφαρμογή του νόμου "προσφοράς και ζήτησης" είναι ένα πανάρχαιο θέμα, το οποίο η αρχαία ελληνική γραμματεία και η χριστιανική διδασκαλία -ίσως και οι διδασκαλίες όλων των θρησκειών του κόσμου- πραγματεύονται και για το οποίο έχουν δώσει μάχες ή λύσεις. 
Εάν, με ένα λόγο, δεν επανέλθουμε στη σπουδή του ηθικού κανόνα, αυτά τα επιφανειακά και ρηχά κείμενα είναι μερικές αντιμετωπίσεις. Να πουν οι γονείς, οι δάσκαλοι και οι εθελοντικές μη κυβερνητικές οργανώσεις εάν σήμερα ισχύει ή εάν έχει κάποια αξία ή εάν είναι για πέταμα ο Ισοκράτης με τις "Προς Δημόνικον επιστολές" του ή αν είναι τόσο απαρχαιωμένος; Τι βάλαμε, μόλις πετάξαμε στον κάλαθο των αχρήστων τον Πλούταρχο, τα Ηθικά Νικομάχεια του Αριστοτέλη, τον Ισοκράτη -ξαναλέω- και τη χριστιανική διδασκαλία, χωρίς να είναι πουριτανική; Τι έμεινε; Τι βάλαμε στη θέση τους; 
ΛΙΑΝΑ ΚΑΝΕΛΛΗ: Ποκαχόντας. 
ΦΟΙΒΟΣ ΙΩΑΝΝΙΔΗΣ: Ο χριστιανισμός συνέδεσε, ως μη έδει, την ηθική με το sex. 
ΒΥΡΩΝ ΠΟΛΥΔΩΡΑΣ: Να συνέλθουμε. Να το δούμε ξανά και ξανά. 
Μια μέρα έβλεπα ένα καλό ντοκιμαντέρ στη ΝΕΤ. Με συγχωρείτε που μεταφέρω αυτό το στιγμιότυπο από τον οικογενειακό μου βίο, αλλά έχει την αξία του. Αναφερόταν στα ελληνικά θέατρα, στο Θέατρο της Επιδαύρου, στο Ωδείο του Ηρώδου του Αττικού, στο Θέατρο του Διονύσου, της Μεγαλουπόλεως, της Μυτιλήνης, της Εφέσου, της Περγάμου κ.ο.κ. . Μια από τις δίδυμες θυγατέρες μου είπε εντυπωσιασμένη: Πολλά θέατρα είχαν οι Αρχαίοι Έλληνες! Εγώ εξετίμησα την παρατήρησή της και αφού αποδέχθηκα την ευστοχία και την παρατηρητικότητά της, της έκανα ένα μικρό μάθημα. Δεν είμαι καλός δάσκαλος, αλλά ως φίλος προς φίλος της είπα: Κυρία μου, αυτά δεν ήσαν θέατρα για να διασκεδάζεις -και γελούσαμε- αλλά "διδασκαλεία" ενηλίκων. Οι Αρχαίοι Έλληνες -και όχι μόνοι τους- κρατούσαν αυτήν τη γραμμή εφαρμοσμένης πολιτικής, αναδείξεως του πολιτισμού. Και εκεί να γίνεται η διδασκαλία των ενηλίκων. Πού είναι αυτά σήμερα; 
Και νομίζω ότι δεν είμαι κανένας στενόμυαλος. Θέλω να ισχυρίζομαι ότι είμαι ανοικτών οριζόντων και άνθρωπος της ελευθερίας, της ελευθερίας σε κάθε έκφανση ή έκφραση. Όμως, διερωτώμαι εγώ εδώ, στην Εθνική Αντιπροσωπεία, πού είναι τα σημερινά διδασκαλεία ενηλίκων. Κάποιες μονομέρειες προβάλλονται, ύποπτες πολλές φορές, για να φθάσουμε στο συγκεκριμένο επί του νομοσχεδίου, ενώ υπάρχει μια πρόβλεψη στο νομοσχέδιο. Η αγόρευση του Υπουργού κατακρήμνισε και την πρόβλεψη και όλη τη θέληση να αντιμετωπίσουμε το πρόβλημα. Μιλάω γι' αυτό που πρώτος είπε ο Φοίβος Ιωαννίδης αλλά και όλοι οι συνάδελφοι, υπαινικτικά ή και ανοικτά, δηλαδή για το 090, για τις αγγελίες, για τη συστηματική πορνογραφία σε όλα τα περίπτερα, για το γεγονός ότι δεν υπάρχει ένα ελληνικό έντυπο περιοδικό, εκτός από το "ΝΕΜΕΣΙΣ" -αυτό σας το αφιερώνω, κυρία μου- που να είναι στην ελληνική γλώσσα. Ήταν παλιά ο "ΤΑΧΥΔΡΟΜΟΣ", η "ΓΥΝΑΙΚΑ", πολύ σοβαρά σήματα για το επιδιωκόμενο, για το ζητούμενο ή για τον απολεσθέντα παράδεισο, γι' αυτό που χάσαμε πια. Και το χάσαμε έτσι αδιόρατα, ανεπαίσθητα, αλλά οριστικά μου φαίνεται. "Δεν μπορούμε" λέει "να διαχειρισθούμε το 090". απαιτεί να το διαχειρισθούμε.
Ένα δεύτερο κεφάλαιο, για το οποίο οφείλεται συναγερμός -ο οποίος μοιάζει να εγείρεται με το κείμενό μας-, είναι οι παράπλευρες απώλειες του ασύμμετρου πολέμου, η μετανάστευση. Εδώ πρέπει πράγματι να υπάρχει μια κατάσταση συναγερμού. Γιατί εδώ είναι η ευάλωτη θέση, εδώ είναι η περίπτωση της ανάγκης, εδώ κινδυνεύει η ζωή, θα εξετάσει τον τρόπο της επιβίωσής του κάποιος τέτοιος άνθρωπος;
Η συζήτηση μακραίνει. Δεν θα τη μακρύνω άλλο εγώ, θα σημειώσω, όμως, ότι στην περίπτωση των παραπλεύρων απωλειών του ασύμμετρου πολέμου -μετανάστευση, πόλεμος κλπ.- πρέπει να υπάρχει στο κείμενό μας, στην απόφασή μας και στο προεδρικό διάταγμα εν τέλει, που εντός έξι μηνών πρέπει να συνταχθεί, και το καταφύγιο και η αμεσότητα αντιδράσεως, περιλαμβανομένης και της συλλογής να μην ανέχεται η κοινωνία τα παιδιά των φαναριών. Γιατί είναι βέβαιο ότι πίσω από τα παιδιά των φαναριών κρύβεται η μαφία των παιδιών των φαναριών. Και εδώ υπάρχει μία εγκληματική ανοχή και ανεκτικότητα προς αυτό που είναι πίσω από τα παιδάκια.
Το κείμενο βρίσκεται, εν συμπεράσματι, προς τη σωστή κατεύθυνση, δεν χωρεί αμφιβολία. Το υπερψηφίζουμε. Στο νεκροκρέβατο, όμως, της παρακμής -είπα- είναι τέσσερις παραστάτες: παιδική πορνεία, ναρκωτικά, όπλα και η υποκρισία των κυβερνητικών, αλλά και μη κυβερνητικών οντοτήτων, υπηρεσιών, νομοθετικών σωμάτων και διοικητικών μηχανισμών.
ΓΕΩΡΓΙΟΣ ΔΑΣΚΑΛΑΚΗΣ: Και κομμάτων.
ΒΥΡΩΝ ΠΟΛΥΔΩΡΑΣ: Και κομμάτων.
Ας εκληφθεί αυτό το κείμενο σαν μία ακόμη επιβεβαίωση της υπαρκτής βουλήσεως της Εθνικής Αντιπροσωπείας να μην επιτρέψουμε αυτό το εκτεταμένο σύγχρονο έγκλημα είτε στη μορφή της αστικής, καπιταλιστικής παρακμιακής δομής είτε στη μορφή της παράπλευρης απώλειας από τον ασύμμετρο πόλεμο σε παγκόσμια κλίμακα με τη μετανάστευση, τη διακίνηση προσώπων. Το φαινόμενο αυτό πλήττει θανάσιμα το αξιακό σύστημα της κοινωνίας μας. Επειδή είναι μία απόπειρα, επειδή είναι μία διατύπωση ποινικών διατάξεων και ταυτόχρονα υπονοείται η βούλησης αυτής της πολιτείας και αυτής της κοινωνίας να το αντιμετωπίσουμε, υπερψηφίζουμε το παρόν νομοσχέδιο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Γρηγοράκος έχει το λόγο για δύο λεπτά, για να δευτερολογήσει.
ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε
Εγώ θα ήθελα να πω ότι με την τοποθέτησή του ο Υπουργός ξεκαθάρισε ορισμένα σκοτεινά σημεία και ερωτήματα τα οποία είχαν θέσει όλοι οι εισηγητές και ομιλητές σήμερα για το νομοσχέδιο αυτό. Το νομοσχέδιο προσπαθεί να πάρει όλα τα μέτρα που θα έπαιρνε μία σύγχρονη κοινωνία για την εμπορία των ανθρωπίνων οργάνων, τη σεξουαλική εκμετάλλευση και την πορνογραφία.
Σχετικά με την πορνογραφία θέλω να πω ότι αναπτύσσεται όπου η κοινωνία γίνεται συντηρητική. Είπε ο κ. Πολύδωρας προηγουμένως ότι καταργήθηκαν και έφυγαν από τα περίπτερα κάποια περιοδικά που μας είχαν μεγαλώσει. Αυτό θα πρέπει να μας απασχολήσει, γιατί έφυγαν και ποια ήρθαν. Και θα πρέπει να παρατηρήσουμε πόσο ελαττώνεται η πορνογραφία, όταν υπάρχει μία κατάλληλη αστυνόμευση.
Βέβαια, η πορνογραφία εξαρτάται και από τη διακίνηση των πληθυσμών, από την ομογενοποίηση των πληθυσμών, από τις διάφορες κοινωνικές ομάδες οι οποίες ξαφνικά τα τελευταία χρόνια στην Ελλάδα άρχισαν να εναλλάσσονται στους τόπους.
Άρα, είναι πολλοί οι παράγοντες που πρέπει να λάβουμε υπόψη και αυτό το νομοσχέδιο προσπάθησε, όσο το δυνατόν περισσότερο, να πλησιάσει αυτά τα προβλήματα. Η σεξουαλική εκμετάλλευση των γυναικών παραμένει ακόμη ένα μεγάλο πρόβλημα στην Ευρωπαϊκή Ένωση. Έχουμε αυτήν τη μεγάλη μετανάστευση από τα ανατολικά κράτη.
Ακουμπήσαμε το θέμα, αλλά δεν μπορέσαμε να μπούμε πιο βαθιά. Υπάρχουν οι καλές προθέσεις, υπάρχει η ειδική επιτροπή για τις "ροζ αγγελίες", αλλά δεν μπόρεσε να βάλει το μαχαίρι το κόκκαλο, διότι τα συμφέροντα είναι πολύ μεγάλα. Υπολογίζεται ότι στην Ελλάδα τριακόσιοι χιλιάδες άνθρωποι ζουν από αυτήν την παραοικονομία. Είμαστε υποχρεωμένοι να πάρουμε θέση, κύριε Υπουργέ, αν όχι τώρα, πολύ γρήγορα γι αυτά τα θέματα. 
Εγώ προσωπικά θα ήθελα να πω ότι δεν ήταν ένα τέλειο νομοσχέδιο αυτό, αλλά ήταν σίγουρα ένα καλό νομοσχέδιο και γι αυτό και όλες οι πτέρυγες της Βουλής το υπερψήφισαν. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Η κα Γιαννάκου-Κουτσίκου έχει το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, έχουμε τονίσει ότι θα υπερψηφίσουμε το νομοσχέδιο, αλλά ξέρουμε όλοι εδώ -εμείς είμαστε νομοθετικό σώμα- ότι η απόσταση ανάμεσα στη νομοθετική ρύθμιση και στην πραγματικότητα πολλές φορές είναι μεγάλη. 
Έτσι αυτό που έχει σημασία είναι, πρώτον, ο Υπουργός το συντομότερο δυνατό να φέρει το ανάλογο προεδρικό διάταγμα, έστω στην Επιτροπή Ισότητας και Ανθρωπίνων Δικαιωμάτων, προκειμένου να συζητηθούν επί της ουσίας τα ζητήματα που έχουν σχέση με την αρωγή των θυμάτων. 
Δεύτερον, κύριε Υπουργέ, όσον αφορά στο διαδίκτυο, το οποίο θεωρητικώς καλύπτεται από το νομοσχέδιο, έχει σημασία να προβούμε σε συγκεκριμένες ενέργειες. Υπάρχουν προτάσεις που επεξεργάζονται και στην Ευρωπαϊκή Ένωση. Μπορείτε κάλλιστα μέσω των providers να κάνετε δύο πράγματα. Να έχουν όλα τα sites ονοματεπώνυμο, άρα και νομική και ποινική ευθύνη για το τι διανέμουν και δεύτερον, οι providers μπορεί να υποχρεωθούν να περάσουν φίλτρα σε ορισμένες από αυτές τις δημοσιεύσεις, κυρίως όσον αφορά στα ναρκωτικά και στην πορνογραφία. Επομένως υπάρχει πρακτικό αντίκρυσμα. 
Αν ισχύει αυτό, ότι τριακόσιοι χιλιάδες άνθρωποι ζουν από αυτήν την υπόθεση, έχω την εντύπωση ότι τα συμφέροντα των δέκα εκατομμυρίων, είναι πολύ μεγαλύτερα και ισχυρότερα από τα συμφέροντα των τριακοσίων χιλιάδων. Επομένως πρέπει να αντιμετωπιστεί και το ζήτημα των δημοσιεύσεων που προβλέπεται από το νόμο, καθώς και τα διεθνή αυτά δίκτυα τα οποία καλούν σε αυτές τις πράξεις τους πολίτες. Άρα το έργο που έχετε να κάνετε από εδώ και πέρα, κύριε Υπουργέ, είναι μεγαλύτερο από αυτό που πραγματοποιήσατε, φέρνοντας ένα νομοσχέδιο με το οποίο συμφωνούμε.
ΠΡΟΕΔΡΕΥΩΝ (Παναγιώτης Σγουρίδης): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Θα είμαι πολύ σύντομη. Υπάρχει τρόπος, κύριε Υπουργέ, και για το "090". Χαριτολογώντας θα σας πω ότι είναι αντίστοιχο της Λυσσιστράτης. Χρησιμοποίησε τον έρωτα για να αφοπλίσει. Εσείς μπορείτε να χρησιμοποιήσετε -και σας το προτείνω ευθέως- την εξής παρελκιστική της ελευθερίας του ανταγωνισμού, ουσιαστική, όμως, και με τη βούληση και τη στήριξη όλων μας. Δεν μπορείτε να απαγορεύσετε με βάση την κοινοτική νομοθεσία τη διαφήμιση, ούτε το "090", διότι η αγορά είναι θεοποιημένη πια. Από τα πράγματα δεν μπορείτε. Τι μπορείτε να κάνετε: Μπορείτε να απαγορεύσετε την οπτικοποιημένη διαφήμιση του "090" στην τηλεόραση και στα έντυπα, να της αφαιρέσετε την εικόνα. Μπορείτε να το κάνετε, χωρίς να εμπίπτετε στον ελεύθερο ανταγωνισμό, διότι μιλάμε για διαφήμιση ηχητικού μέσου, όπως είναι το "090". Είναι ηχητική τηλεπικοινωνία. Αν αφαιρέσετε την εικόνα, σας διαβεβαιώ ότι πρώτα πρώτα θα αφαιρέσετε τμήμα ενδιαφέροντος προσπορισμού υπερβάλλοντος οφέλους. Είναι τα ίδια ζητήματα που λέμε πολλές φορές για τα video clips στα τραγούδια. Δεν τα απαγορεύει καμία νομοθεσία. Αν, λοιπόν, οι μικρές αγγελίες γι αυτά τα πράγματα δημοσιεύονται άνευ παρελκιστικών φωτογραφιών, όπου εκεί εμπίπτουν ζητήματα ηλικίας και χίλια δυο άλλα πράγματα, θα χάσουν τμήμα της επικοινωνιακής τους υπεραξίας και κυρίως δεν θα καταφύγουν στην τηλεόραση που είναι μαζικότερη και πλέον πρόστυχη στον τρόπο με τον οποίο μπορεί να δώσει λανθασμένα μηνύματα. Να υποχρεώσετε και τις εφημερίδες να το κάνουν αυτό και να καταφύγετε στην Ένωση Διαφημιστικών Εταιρειών όπου υπάρχει κώδικας αυστηρότερος από τους κώδικες που υπάρχουν ακόμα και για την παραγωγή δημοσιογραφικού προϊόντος και να ζητήσετε την παρέμβαση και για τη διαφήμιση και για διαφημίσεις. Γιατί για παράδειγμα, όταν παίζεται νόμιμη διαφήμιση που λέει να ολοκληρώσει θέλει και στη θέση της προς ολοκλήρωσιν διαφημιστικής διαδικασίας βρίσκεται δικαστίνα -διότι δικαστίνα παίζεται σε τέτοια, νόμιμη διαφήμιση, όχι το "090"- δεν μπορούμε να ζητάμε ευθύνες μόνο από το "090". 
Λοιπόν, αν ζητήσει η πολιτεία τη βοήθεια του κώδικα -είναι αυστηροί όταν τον εφαρμόζουν μεταξύ τους στα πλαίσια του ανταγωνισμού- διαφημιστικών μηνυμάτων και αφαιρέσετε και τη δυνατότητα οπτικοποίησης, εικόνας δηλαδή, την αντίληψη video clip σε αυτό, θα έχουμε κάνει ένα βήμα.
Φέρτε το με πρωτοβουλία σας στην επιτροπή για να το ενισχύσουμε. Μπορεί να μοιάζει με κόλπο, αλλά η Λυσιστράτη ήταν πολύ πιο αποτελεσματική και κυρίως ως μέθοδος αθάνατη. 
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη έχει το λόγο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όταν ο κ. Κακλαμάνης, ο Πρόεδρος της Βουλής, άκουσε τον εισηγητή για το θέμα αυτό, αναφώνησε έντρομος ότι έχει διαπραχθεί τελικά ένα μεγάλο έγκλημα. 
Εμείς εδώ με τη συζήτηση που κάναμε φαίνεται ότι αισιοδοξούμε να συμβάλουμε στη λύση του. Εγώ θα ήθελα να κρατήσω αυτήν την αισιοδοξία πως κάτι θα διορθώσουμε και να τη συμπυκνώσω σε κάποιες λέξεις που για μένα είναι ένα όραμα και ένας αγώνας: "Ότι ένας άλλος κόσμος είναι εφικτός". 
Επομένως, για να μπορούμε να αισιοδοξούμε γι' αυτό -ότι μπορούμε δηλαδή να αλλάξουμε αυτό τον κόσμο- πρέπει πραγματικά και αυτό εδώ το νομοσχέδιο και αυτές τις ρυθμίσεις να τις δούμε από την άποψη ότι εμείς πρέπει να πάμε κόντρα σ' αυτήν την κυριαρχία του αθέμιτου ανταγωνισμού και των αγορών, που έχει τελικά εισβάλει και στα θέματα της ηθικής και της εμπορίας των ανθρώπων. 
Άρα, μετά απ' αυτό το νομοσχέδιο έχουμε τρία πράγματα να δούμε. Τα θέματα της πρόληψης. Τοποθετήθηκαν οι συνάδελφοί μου και επικέντρωσαν την προσοχή τους στο θέμα των διαφημίσεων, στο χειρισμό που κάνει και ο Τύπος, αλλά και τα Μέσα Μαζικής Ενημέρωσης ως προς αυτό το θέμα. Είναι ένα λεπτό θέμα, αλλά νομίζω ότι μπορούμε να βρούμε κάποιες δεσμεύσεις, τέτοιους όρους και προϋποθέσεις, ούτως ώστε να περιορίσουμε αυτήν τη σκανδαλώδη διαφήμιση. 
Όσον αφορά το θέμα της εφαρμογής του νόμου, πραγματικά ο ελεγκτικός μηχανισμός, ο έλεγχος κυρίως των δημοσίων λειτουργών -είχαμε πολλά παραδείγματα μέχρι τώρα που υποβοηθούσαν αυτά τα κυκλώματα- θα πρέπει να γίνεται συστηματικά. Θα πρέπει δηλαδή να υπάρχουν αυτά τα κέντρα ελέγχου. 
Τέλος όσον αφορά το θέμα της προστασίας των θυμάτων, το προεδρικό διάταγμα θα έρθει να συζητηθεί στην επιτροπή, αλλά ο Προϋπολογισμός του κράτους θα έχει περάσει. Να φροντίσουμε να έχουμε εξασφαλίσει, αφού έχουμε ένα καλό νομοθέτημα και ένα καλό προεδρικό διάταγμα, και τους πόρους γι αυτό και να μη μεταθέσουμε τελικά τη λειτουργία αυτού του φορέα -ή οποιουδήποτε άλλου κέντρου προστασίας- στις καλένδες. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε να προσθέσετε κάτι; 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όχι, κύριε Πρόεδρε, δεν χρειάζεται. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Δικαιοσύνης: "Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θύματα των πράξεων αυτών". 
Ερωτάται το Τμήμα: Γίνεται δεκτό το νομοσχέδιο επί της αρχής; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Δικαιοσύνης: "Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θύματα των πράξεων αυτών" έγινε δεκτό επί της αρχής ομοφώνως. 
Εισερχόμαστε στη συζήτηση των άρθρων σε μία ενότητα. 
Θέλει κανείς το λόγο επί των άρθρων; 
ΓΙΑΝΝΗΣ ΚΑΨΗΣ: Κύριε Πρόεδρε, θα ήθελα να  μιλήσω για λίγο. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καψή έχετε το λόγο για δύο λεπτά. 
ΓΙΑΝΝΗΣ ΚΑΨΗΣ: Κύριε Πρόεδρε, δεν θέλω το λόγο επί των άρθρων. Ήθελα να κάνω μια γενικότερη παρατήρηση, ακούγοντας τους συναδέλφους. 
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Καψή. Βρίσκω φόρμες στον Κανονισμό για να μπορέσω να σας δώσω το λόγο. 
Έχετε το λόγο για δύο λεπτά. 
ΓΙΑΝΝΗΣ ΚΑΨΗΣ:  Εγώ θέλω να είμαι τίμιος και ειλικρινής. Άκουσα μια πρόταση που με πανικόβαλε, να κάνουμε καταφύγια στη Θεσσαλονίκη. Όχι, κύριε Υπουργέ, να μην γίνουν αυτά τα κέντρα, γιατί θα μεταβληθούν σε κρατικά πορνεία. Να κάνουμε κέντρα στις χώρες αποστολής και όχι στις χώρες υποδοχής. 
Είχε δίκιο η συνάδελφος η κα Κανέλλη. Ζούμε σε μια ελεύθερη οικονομία και είναι δύσκολο να περιορίσετε τη διαφήμιση. Μπορείτε να θεσπίσετε μόνο κανόνες βάσει του κώδικα. 
Κύριε Υπουργέ, επειδή προΐστασθε  όλου  αυτού του συστήματος, θέλω να σας πω ότι την αλήθεια την είπε ο κύριος συνάδελφος της Αξιωματικής Αντιπολίτευσης: Ναι, καταστρέφεται το αξιακό μας σύστημα και η αιτία είναι ο καπιταλισμός. Όταν η υψίστη αρχή μιας κοινωνίας είναι το κέρδος, γιατί μιλάμε; Γιατί θρηνούμε υποκριτικά; 
Οι χώρες της Ανατολικής Ευρώπης άρχισαν την παραγωγή διαφθοράς όταν μετέβησαν από τον σοσιαλισμό στον καπιταλισμό. Ένα και ένα κάνουν δύο. 
ΒΥΡΩΝ ΠΟΛΥΔΩΡΑΣ: Όχι. Υπήρχε από πριν.
ΓΙΑΝΝΗΣ ΚΑΨΗΣ: Αφήστε τα. Παντού υπήρχε.
ΠΡΟΕΔΡΕΥΩΝ (Παναγιώτης Σγουρίδης): Πάντως, το AIDS στη Μόσχα και στις άλλες χώρες της Ανατολικής Ευρώπης μπήκε πολύ πιο νωρίς.
ΓΙΑΝΝΗΣ ΚΑΨΗΣ: Κάνετε λάθος, κύριε Αντιπρόεδρε.
Εν πάση περιπτώσει, κύριε Υπουργέ, αντί όλων αυτών των υποκριτικών κατ' εμέ διακηρύξεων είναι καλύτερα...
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Υποκριτικό σε σχέση με το νομοσχέδιο;
ΙΩΑΝΝΗΣ ΚΑΨΗΣ: Όχι. Των υποκριτικών  επικρίσεων του νομοσχεδίου. Κατ' εμέ, είναι προτιμότερο να στραφεί και η δικαιοσύνη και η Αρχή Προσωπικών Δεδομένων και άλλες ανεξάρτητες αρχές στην πραγματική διερεύνηση του κυκλώματος όχι με την έννοια της καταστολής, αλλά του προσδιορισμού πότε θίγεται η προσωπικότητα του ανθρώπου. Και θίγεται η προσωπικότητά μου όταν λαμβάνω συνεχώς επιστολές και φυλλάδια σπίτι μου με την ακόμη πιο προκλητική ταμπέλα "Αυστηρώς ακατάλληλο για ανηλίκους". Αυτό το γράμμα θα ανοίξει ο ανήλικος όταν το δει. Δεν θα ανοίξει το λογαριασμό της ΕΥΔΑΠ. 
Αντί να πολεμάμε άλλες αρχές της ελληνικής κοινωνίας, άλλες αξίες, σε αυτά πρέπει να στραφούμε. Συγνώμη για την παρεμβολή.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 έως 13 και εισερχόμαστε στην ψήφισή τους κεχωρισμένως.
Ερωτάται το Τμήμα: Γίνεται δεκτό το άρθρο 1;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό ομοφώνως.
Ερωτάται το Τμήμα: Γίνεται δεκτό το άρθρο 2;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 3;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 4;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό ομοφώνως.
Ερωτάται το Τμήμα: Γίνεται δεκτό το άρθρο 5;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 6;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 7;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 8;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 9;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 10;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 11;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 12;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό ομοφώνως. 
Ερωτάται το Τμήμα: Γίνεται δεκτό το άρθρο 13;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό ομοφώνως. 
Εισερχόμαστε στην ψήφιση του ακροτελεύτιου άρθρου 14.
Ερωτάται το Τμήμα: Γίνεται δεκτό το ακροτελεύτιο άρθρο 14;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο 14 έγινε δεκτό ομοφώνως. 
Συνεπώς το νομοσχέδιο του Υπουργείου Δικαιοσύνης "Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θύματα των πράξεων αυτών" έγινε δεκτό επί της αρχής και επί των άρθρων.
Ερωτάται το Τμήμα: Γίνεται δεκτό το νομοσχέδιο και στο σύνολο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτό και στο σύνολο ομοφώνως.
Συνεπώς το νομοσχέδιο του Υπουργείου Δικαιοσύνης "Καταπολέμηση της εμπορίας ανθρώπων, των εγκλημάτων κατά της γενετήσιας ελευθερίας, της πορνογραφίας ανηλίκων και γενικότερα της οικονομικής εκμετάλλευσης της γενετήσιας ζωής και αρωγή στα θύματα των πράξεων αυτών" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:

(Tο κείμενο του νομοσχεδίου βρίσκεται στο τεύχος των Πρακτικών της Βουλής)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Το Τμήμα παρέσχε τη ζητηθείσα εξουσιοδότηση.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Τμήματος και ώρα 13.45', λύεται η συνεδρίαση για σήμερα ημέρα Τετάρτη 2 Οκτωβρίου 2002 και ώρα 18.30', με αντικείμενο εργασιών του Τμήματος νομοθετική εργασία: Συνέχιση της συζήτησης επί των άρθρων και του συνόλου του σχεδίου νόμου: "Σύσταση "φορέα εγγυοδοσίας Μικρών και πολύ Μικρών Επιχειρήσεων", σύσταση εταιρείας "Εθνικό Σύστημα Διαπίστευσης Α.Ε.", τροποποίηση του καταστατικού της εταιρείας "Ελληνικές Αλυκές Α.Ε.", απαλλοτριώσεις για τον "Ταμιευτήρα ΥΗΕ Μεσοχώρας" και άλλες διατάξεις" σύμφωνα με την ημερήσια διάταξη.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση 2-10-2002	114

