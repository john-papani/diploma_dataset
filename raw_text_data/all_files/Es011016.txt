ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΑ΄
Τρίτη 16 Οκτωβρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Άδεια απουσίας της Βουλευτού Α. Λαΐου, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τετάρτης 17 Οκτωβρίου 2001, σελ
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Υγείας και Πρόνοιας: "Προμήθειες νοσοκομείων και λοιπών μονάδων υγείας του Πε.Σ.Υ. και άλλες διατάξεις", 
2. Ψήφιση στο σύνολο του σχεδίου νόμου του Υπουργείου Οικονομικών: "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις", 
3. Συζήτηση επί της αρχής του σχεδίου νόμου του Υπουργείου Εργασίας και Κοινωνικών Ασφαλίσεων: "Αναδιάρθρωση υπηρεσιών και άλλες διατάξεις", 
ΟΜΙΛΗΤΕΣ
Α. Επί του σχεδίου νόμου του Υπουργείου Οικονομικών:
ΦΩΤΙΑΔΗΣ Α., 
Β. Επί του σχεδίου νόμου του Υπουργείου Εργασίας και Κοινωνικών Ασφαλίσεων:
ΑΓΓΕΛΟΠΟΥΛΟΣ Ν., 
ΑΜΠΑΤΖΟΓΛΟΥ Γ., 
ΒΑΘΕΙΑΣ Ι., 
ΓΙΑΚΟΥΜΑΤΟΣ Γ., 
ΓΙΑΝΝΙΤΣΗΣ Α., 
ΚΑΚΛΑΜΑΝΗΣ Ν., 
ΚΩΝΣΤΑΝΤΟΠΟΥΛΟΣ Γ., 
ΜΠΟΥΡΑΣ Α., 
ΝΑΣΙΩΚΑΣ Ε., 
ΠΑΠΑΓΕΩΡΓΟΠΟΥΛΟΣ Ε., 
ΠΑΥΛΟΠΟΥΛΟΣ Π., 
ΠΟΛΥΖΟΣ Ε., 
ΣΚΥΛΛΑΚΟΣ Α., 
ΣΜΥΡΛΗΣ - ΛΙΑΚΑΤΑΣ Χ., 
ΣΠΥΡΙΟΥΝΗΣ Κ., 
ΣΠΥΡΟΠΟΥΛΟΣ Ρ., 
ΣΠΥΡΟΥ Σ., 
ΤΣΙΟΓΚΑΣ Δ., 
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΙΑ΄
Τρίτη 16 Οκτωβρίου 2001
Αθήνα, σήμερα στις 16 Οκτωβρίου 2001, ημέρα Τρίτη και ώρα 18.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Έκτορα Νασιώκα , Βουλευτή Λαρίσης τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Ζάρακα Λακωνίας ζητεί τη συνέχιση της λειτουργίας του ταχυδρομικού γραφείου Ρειχιάς Λακωνίας.
2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Περιφερειακό Ιατρείο Σίφνου ζητεί την αναβάθμισή του σε Κέντρο Υγείας.
3) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία το Σωματείο Ασημουργών Ιωαννίνων και ο Σύλλογος Αργυροχρυσοχόων - Ωρολογοποιών Ηπείρου ζητούν τη λειτουργία τμήματος Αργυροχρυσοχοείας στο ΤΕΕ Ιωαννίνων.
4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος των Απανταχού Αναφαίων ζητεί την άμεση λήψη μέτρων για την προστασία των αρχαιολογικών χώρων της νήσου Ανάφης.
5) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Κυπαρισσίας Μεσσηνίας ζητεί την ένταξη έργων της περιοχής του στο 3ο Κοινοτικό Πλαίσιο.
6) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η ΔΑΚΕ ΟΤΕ καταγγέλλει κομματικές τοποθετήσεις σε καίριες θέσεις του ΟΤΕ.
7) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Λουτρόπολης Θέρμης Λέσβου ζητεί την έγκριση πρόσληψης προσωπικού από τον πιο πάνω Δήμο.
8) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία Επαγγελματίες νήσου Χίου ζητούν την απρόσκοπτη προμήθεια της νήσου Χίου με εύφλεκτα υλικά.
9) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Εργατοϋπαλληλικό Κέντρο Σάμου ζητεί την πρόσληψη τεχνικού προσωπικού στη ΔΕΗ του Νομού Σάμου.
10) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμος Αγίου Αθανασίου Θεσσαλονίκης ζητεί να μην καταργηθεί η Δ.Ο.Υ. Αγίου Αθανασίου αλλά να αναβαθμιστεί.
11) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Εργαζομένων στην Τοπική Αυτοδιοίκηση Νομού Ιωαννίνων ζητεί να απεμπλακεί η χώρα μας από τους πολεμικούς χειρισμούς των ΗΠΑ - ΝΑΤΟ και Ε.Ε.
12) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Β' ΕΛΜΕ 'Εβρου επισημαίνει τις ελλείψεις σε διδακτικό προσωπικό στον Βόρειο 'Εβρο.
13) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Αγροτικός Συνεταιρισμός Κυμίνων Θεσσαλονίκης καταγγέλλει την καθυστέρηση του Υπουργείου Γεωργίας να εκδώσει οδηγίες σχετικές με την παράδοση βαμβακιού εσοδείας 2001 στα εκκοκιστήρια.
14) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Επιτροπή Παιδείας του Δήμου Μυτιλήνης Λέσβου ζητεί την αύξηση του ποσού με το οποίο επιχορηγείται ο Δήμος Μυτιλήνης για την κάλυψη των λειτουργικών αναγκών των σχολείων της Α/θμιας και Β/θμιας Εκπαίδευσης.
15) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία Κάτοικοι του Δημοτικού Διαμερίσματος Ανθήλης του Δήμου Λαμίας Φθιώτιδας ζητούν την κατασκευή του ανισόπεδου κόμβου στην εθνική οδό Αθήνας - Λαμίας στην είσοδο της Ανθήλης.
16) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Κίνηση Πολιτών Διατηρητέας Περιοχής Κυριώτισσας Βέροιας Ημαθίας καταγγέλλει ότι η ανάπλαση της περιοχής από το Δήμο Βέροιας καταστρέφει τον παραδοσιακό χαρακτήρα της πόλης.
17) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η 'Ενωση Διπλωματικών Υπαλλήλων ζητεί την επίλυση μισθολογικών προβλημάτων των μελών της.
18) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία Νοσηλεύτριες διετούς φοίτησης του Γενικού Νοσοκομείου Καβάλας ζητούν τη μεταγραφή τους σε ΤΕΙ πλησίον του τόπου εργασίας τους.
19) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων φοιτητών Ρουμανίας "Ο ΥΨΗΛΑΝΤΗΣ" ζητεί να παραμείνει το ισχύον καθεστώς αναγνώρισης των πτυχίων για τους φοιτητές που ήδη φοιτούν στην αλλοδαπή.
20) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Δικηγορικός Σύλλογος Καβάλας ζητεί τη δημιουργία μεταβατικού Εφετείου στην πόλη της Καβάλας.
21) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις εργασίες του διαμετακομιστικού κέντρου στον Αστακό Αιτωλ/νίας.
22) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τους κινδύνους από τον αυθαίρετο σκουπιδότοπο στην περιοχή Αγίου Βασιλείου Ρίου.
23) Ο Βουλευτής κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ίδρυση του διαμετακομιστικού κέντρου στην Αιτωλ/νία.
24) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα ευρήματα της Αρχαίας Ελίκης και τις σχετικές αμφισβητήσεις.
25) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Μαρμαρίου Εύβοιας ζητεί την ενίσχυση με πρόσθετο προσωπικό του αστυνομικού σταθμού Μαρμαρίου Εύβοιας.
26) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Ε. Δεμερτζής, επαγγελματίας ψαράς, ζητεί οικονομική βοήθεια.
27) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Δίκτυο Μικρών Δήμων Ελλάδας ζητεί τη θεσμοθέτηση θέσης αντιδημάρχου και στους μικρούς δήμους.
28) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Δήμος Ξυλοκάστρου Κορινθίας ζητεί να μην εγκριθεί η τοποθέτηση κεραίας κινητής τηλεφωνίας στη θέση "Ανάληψη" της περιοχής του.
29) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Λεωνιδίου Αρκαδίας ζητεί τη συνέχιση των έργων επέκτασης του λιμενοβραχίονα λιμένος Πλάκας Λεωνιδίου Αρκαδίας.
30) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Πανθελπουσιακή 'Ενωση ζητεί την επανασύσταση του τέως Δήμου Θελπούσης Αρκαδίας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 128/27-6-01 ερώτηση δόθηκε με το υπ' αριθμ. 1771/11-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 128/27-6-01 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
Το πρόγραμμα της Εξισωτικής Αποζημίωσης είναι ενεργό από εικοσαετίας. Τα Δικαιολογητικά πληρωμής της αντισταθμιστικής αυτής ενίσχυσης στους γεωργούς και κτηνοτρόφους είναι γνωστά από πολλά χρόνια και επικεντρώνονται στα Δικαιολογητικά κατοχής της γεωργικής εκμ/σης (τίτλοι ιδιοκτησίας, μισθωτήρια κ.λπ.) και ζωικου κεφαλαίου.
Διευκολύνονται οι αγρότες με τη μη προσκόμιση των δικαιολογητικών αυτών εφόσον τα έχουν προσκομίσει σε άλλο πρόγραμμα. Επίσης όταν δεν είναι δυνατή η προσκόμιση των δικαιολογητικών κατοχής, μπορούν να υποβάλουν Υπεύθυνη Δήλωση του ν. 1599 στην οποία θα δηλώνουν αναλυτικά τα αγροτεμάχια τα οποία κατέχουν καθώς επίσης και τον αριθμό των Ζ.Μ. μαζί με την άδεια εισόδου σε κοινόχρηστο βοσκότοπο.
Το μόνο καινούρι δικαιολογητικό είναι ΚΑΛΛΙΕΡΓΗΤΙΚΟ ΣΧΕΔΙΟ, για την τήρηση των Κωδίκων Ορθής Γεωργικής Πρακτικής (ΚΟΓΠ). Τα καλλιεργητικά σχέδια είναι αποδεικτικά στοιχεία ή δικαιολογητικά τήρησης των ΚΟΓΠ.
Η τήρηση των ΚΟΓΠ είναι απαραίτητη προϋπόθεση σύμφωνα με το άρθρο 14 παράγρ. 2 του καν. 1257/99 του Συμβουλίου για τη στήριξη της αγροτικής ανάπτυξης με κυρώσεις εάν δεν τεθεί σ' εφαρμογή.
Η σύνταξη του Καλλιεργητικού Σχεδίου δύναται να γίνει από τον γεωπόνο σύμβουλο του αγρότη ή και από τον ίδιο τον αγρότη εφόσον έχει τη δυνατότητα της σύνταξής του.
Οι έλεγχοι των ΚΟΓΠ γίνονται δειγματοληπτικά στο 5% του συνόλου των αιτήσεων των Δικαιούχων.
Γίνονται Διασταυρούμενοι Διοικητικοί 'Ελεγοι με το ΟΣΔΕ και άλλα προγράμματα για την τήρησή του.
Εξάλλου το Καλλιεργητικό Σχέδιο δύναται ν' αναπροσαρμοσθεί κατά τη διάρκεια της δέσμευσης του Δικαιούχου.
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 142/28-6-01 ερώτηση δόθηκε με το υπ' αριθμ. 12973/17-7-01 έγγραφο από τον Υφυπουργό Ανάπτυξης η ακόλουθη απάντηση:
"Σχετικά με την 142/28-6-01 ερώτηση, που κατέθεσε στη Βουλή ο Βουλευτής κ. Α. Φλωρίνης, σας γνωστοποιούμε τα ακόλουθα:
Μετά τη λήξη της μίσθωσης του δημόσιου μεταλλείου λευκολίθου Βάβδου, στις 23 Ιουλίου 1997, και την έλλειψη ενδιαφέροντος για την εκ νέου μίσθωσή του είτε από την μέχρι τότε εκμεταλλεύτρια εταιρία "MAGNOMIN" είτε από άλλη επιχείρηση, έγινε η παραλαβή του μεταλλείου από το Δημόσιο, σύμφωνα με τα προβλεπόμενα από την μεταλλευτική νομοθεσία, στις 24 Ιανουαρίου 1998.
Στη συνέχεια το Υπουργείο ανέθεσε, το Μάρτιο του 1998, στο ΙΓΜΕ την εκτέλεση ερευνητικού προγράμματος στο χώρο του μεταλλείου και την εκπόνηση σχετικής μελέτης για να διαπιστωθεί εάν υπάρχει δυνατότητα εκμετάλλευσης των άλλων πετρωμάτων, που απαντούν στην περιοχή, αφού η εκμετάλλευση μόνο του λευκολίθου κρίθηκε ασύμφορη.
Η μελέτη του ΙΓΜΕ, που ολοκληρώθηκε και κατατέθηκε στο Υπουργείο τον Μάρτιο του 2000, κατέληξε στο συμπέρασμα ότι είναι δυνατή η εκμετάλλευση ολιβίνη, που κατατάσσεται στα βιομηχανικά ορυκτά, και γάββρων, κατάλληλων για χρήση σαν σκληρών αδρανών υλικών. Αντίγραφο της μελέτης διαβιβάστηκε μέσα στον ίδιο μήνα στον Γενικό Γραμματέα Περιφέρειας Κεντρικής Μακεδονίας, προκειμένου, λόγω αρμοδιότητας, να προχωρήσει στην πλειοδοτική δημοπρασία των υπόψη δημόσιων λατομικών χώρων.
Η Περιφέρεια Κεντρικής Μακεδονίας ζήτησε με έγγραφό της, τον Σεπτέμβριο του 2000, τις προβλεπόμενες, κατά την κείμενη, νομοθεσία γνωμοδοτήσεις από τις εμπλεκόμενες στο θέμα Υπηρεσίες και Οργανισμούς, για να προχωρήσει τις διαδικασίες εκμίσθωσης.
Ο Υφυπουργός
ΑΛΕΞΑΝΔΡΟΣ ΚΑΛΑΦΑΤΗΣ"
2α. Στην με αριθμό 150/28-6-01 ερώτηση δόθηκε με το υπ' αριθμ. 300/17-7-01 έγγραφο από τον Υπουργό Εθνικής Οικονομίας η ακόλουθη απάντηση:
"Σε απάντηση της με αριθμό 150/28-6-01 ερώτησης του Βουλευτή κ. Ευάγγελου Πολύζου, έχουμε να παρατηρήσουμε τα εξής:
Η κυβέρνηση τα τελευταία έξι χρόνια έχει δώσει ιδιαίτερη προσοχή και έχει αναγάγει σε κύριο πυλώνα της πολιτικής της την αποτελεσματική εφαρμογή διαρθρωτικών αλλαγών με γνώμονα την περαιτέρω ανάπτυξη της οικονομίας διατηρώντας την κοινωνική γαλήνη και βελτιώνοντας το επίπεδο ζωής των Ελλήνων.
Συγκεκριμένα, την περίοδο 1998 - 2000 στοχεύοντας στην ενίσχυση της ανταγωνιστικότητας της οικονομίας και της προσαρμοστικότητάς της στις διαρκώς μεταβαλλόμενες διεθνείς οικονομικές συνθήκες, εκσυγχρονίσθηκε το θεσμικό πλαίσιο λειτουργίας των αγορών χρήματος και κεφαλαίου, όπως και του πλαισίου εποπτείας αυτών. Επίσης απελευθερώθηκαν οι αγορές τηλεπικοινωνιών, ενέργειας και θαλασσίων μεταφορών, και για πρώτη φορά οι προσπάθειες για την ενίσχυση της επιχειρηματικότητας μπήκαν σε μια σοβαρή και ορθολογική βάση με την δημιουργία του Ταμείου Νέας Οικονομίας (ΤΑ.ΝΕ.Ο.) και τον εκσυγχρονισμό των επαγγελματικών και επιχειρηματικών δραστηριοτήτων.
Παράλληλα, σημαντικό έργο πραγματοποιήθηκε στον τομέα των αποκρατικοποιήσεων βελτιώνοντας την παραγωγικότητα και αποδοτικότητα των επιχειρήσεων με γνώμονα την επίτευξη θετικών επιπτώσεων στην κοινωνική πολιτική μέσω της αναδιανομής του εισοδήματος, διατηρώντας την κοινωνική συνοχή, και την ενίσχυση της κοινωνικής σύγκλισης. Κατά την περίοδο 1998 - 2000 τα έσοδα συμπεριλαμβανομένων και αυτών των προμετόχων και αγρομετόχων, ήταν 3.099 δισεκ. δραχμών.
Κατά το πρώτο εξάμηνο του 2001 πραγματοποιήθηκε εισαγωγή του ΟΠΑΠ στο Χρηματιστήριο, η διάθεση πρόσθετου πακέτου 10% του ΟΤΕ και η ιδιωτικοποίηση της Διώρυγας της Κορίνθου, επίσης προωθείται η ιδιωτικοποίηση της ΔΕΗ και των οργανισμών Λιμένα Θεσσαλονίκης και Λιμένα Πειραιά. Είναι γεγονός πλέον ότι η εξέλιξη του προγράμματος των ιδιωτικοποιήσεων δεν θα είναι στην κατεύθυνση της εντατικοποίησής του με την προσθήκη νέων επιχειρήσεων αλλά θα είναι κυρίως προς την κατεύθυνση διάθεσης μεγαλύτερων ποσοστών των μετοχών τους στο επενδυτικό κοινό, στραγητικών συμμαχιών, πλήρους ιδιωτικοποίησης, σύμφωνα και με τις εισηγήσεις των διοικήσεων των επιχειρήσεων, οι οποίες έχουν ήδη ιδιωτικοποιηθεί.
Ο Υπουργός
Γ. ΠΑΠΑΝΤΩΝΙΟΥ"
3. Στην με αριθμό 156/28-6-01 ερώτηση δόθηκε με το υπ' αριθμ. 1780/18-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 156/28-6-2001, που κατέθεσε ο Βουλευτής κ. Η. Δ. Καλλιώρας, σας πληροφορούμε τα εξής:
Στο Συμβούλιο Υπουργών Γεωργίας στις 22 Μαΐου 2001 απεφασίσθη, μετά από συζητήσεις που διήρκησαν περίπου 6 μήνες, η μεταρρύθμιση της ΚΟΑ ζάχαρης που θα ισχύσει από 1-7-2001.
Τα σημεία στα οποία επέρχονται ουσιώδεις αλλαγές είναι:
1.Η διάρκεια του νέου Κανονισμού είναι πενταετής και λήγει στις 30-6-2006.
2. Καταργείται η αντιστάθμιση των εξόδων αποθήκευσης ζάχαρης που απολάμβαναν οι βιομηχανίες παραγωγής ζάχαρης στην Ε.Ε. με στόχο την πλήρη απελευθέρωση του ανταγωνισμού στον τομέα της ζάχαρης.
3. Παύει να επιβαρύνει ο FEOGA με τις επιστροφές στην παραγωγή για τη ζάχαρη που χρησιμοποιείται στη Χημική Βιομηχανία και τα ποσά αυτά καταβάλλονται πλέον από το κονδύλι των συνεισφορών στην παραγωγή που πληρώνουν οι βιομηχανίες παραγωγής ζάχαρης (αυτοχρηματοδότηση).
4. Θα υπάρξει μια συνολική μείωση των ποσοστώσεων ζάχαρης - σε επίπεδο Κοινότητας- κατά 110.000 τον. (οι ποσοστώσεις ισογλυκόζης και ινουλίνης θα μειωθούν κατά 5.000 τον.).
Σύμφωνα με την παραπάνω ρύθμιση η συνολική ποσόστωση της Ε.Β.Ζ. θα μειωθεί κατά 1.359 τον και όχι 2.514 τον., ή 2.154 τον. όπως αναγράφεται σε δύο διαφορετικά σημεία της ερώτησης.
Η μείωση αυτή προέρχεται από τις δεσμεύσεις που απορρέουν από τη Συμφωνία της GATT.
Αναφορικά με τη μείωση των ποσοστώσεων, η χώρα μας δεν επηρεάζεται σχεδόν καθόλου καθόσον, συνήθως, η ετήσια παραγωγή δεν καλύπτει την Εθνική ποσόστωση.
Η κατάργηση της αποζημίωσης των δαπανών αποθήκευσης ουδεμία επίδραση έχει στις τιμές των τεύτλων, άρα και στο γεωργικό εισόδημα.
Ο Έλληνας αγρότης απολαμβάνει τιμές τεύτλων υψηλότερες από εκείνες του Ευρωπαίου καλλιεργητή κατά 9,2%, ενώ δεν καταβάλλει συνεισφορά στην παραγωγή για τα τεύτλα ποσόστωσης Β που παραδίδει. Το ποσό αυτό που αναλόγως χρονιάς κυμαίνεται στο 1 έως 1,5 δις δρχ., καταβάλλεται για λογαριασμό των τευτλοκαλλιεργητών, μόνον από την Ε.Β.Ζ.
Ο Υφυπουργός
Ε. ΑΡΓΥΡΗΣ"
4. Στην με αριθμό 159/28-6-01 ερώτηση ΑΚΕ 17 δόθηκε με το υπ' αριθμ. 28/23-7-01 έγγραφο από τον Υπουργό Οικονομικών η ακόλουθη απάντηση:
"Σε απάντηση του με την αριθ. 159/17-28.6.01 ερώτηση και ΑΚΕ που κατέθεσε ο Βουλευτής κ. Γεώργιος Καρασμάνης αναφορικά με το ύψος των βεβαιωθέντων και εισπραχθέντων φορολογικών εσόδων του Νομού Πέλλας, σας παραθέτουμε τα εξής στοιχεία:
Α. 1. Πίνακες βεβαιωθέντων και εισπραχθέντων φορολογικών εσόδων των ετών 1996-1999.
2. Πίνακα με τις ονομασίες εσόδων των ομάδων 0000 Άμεσοι φόροι και 1000 Έμμεσοι φόροι.
Β. Για το έτος 2000 το σύνολο των φορολογικών εσόδων (ομάδες 0000 και 1000) είναι
βεβαιωθέντα εισπραχθέντα
330.93.516 21.847.286.911
Τα ανωτέρω ποσά (βεβαιωθέντα - εισπραχθέντα) δεν έχουν καταστεί οριστικά.
Ο Υπουργός
Γ. ΠΑΠΑΝΤΩΝΙΟΥ"
5. Στην με αριθμό 166/28-6-01 ερώτηση δόθηκε με το υπ' αριθμ. 278/17-7-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ, πρωτ. 166/28-6-2001 εγγράφου σας, με το οποίο μας διαβιβάσατε ερώτηση του Βουλευτή κ. Β. Μιχαλολιάκου, που κατατέθηκε στη Βουλή των Ελλήνων, σας πληροφορούμε τα ακόλουθα:
1. Το Ε/Γ - Ο/Γ "ΜΥΡΤΙΔΙΩΤΙΣΣΑ" σύμφωνα με την άδεια σκοπιμότητάς του είναι δρομολογημένο στις γραμμές:
α) Καστελίου - Κυθήρων- Γυθείου, με δρομολογιακή υποχρέωση να προσεγγίζει στα Αντικύθηρα τουλάχιστον μία φορά την εβδομάδα.
β) Καστελίου - Κυθήρων - Καλαμάτας
γ) Καστελίου - Αντικυθήρων - Κυθήρων -Πειραιά, όταν υπάρχουν συγκοινωνιακές ανάγκες.
Το Ε/Γ -Ο/Γ "ΝΗΣΟΣ ΚΥΘΗΡΑ" σύμφωνα με την άδεια σκοπιμότητας του είναι δρομολογημένο στις γραμμές:
α) Ν. Βοιών - Κυθήρων και
β) Ν. Βοιών - Κυθήρων - Αντικυθήρων - Καστελίου, με δρομολογιακή υποχρέωση εκτέλεσης της γραμμής αυτής μία φορά την εβδομάδα ενώ, σε περίπτωση μη ύπαρξης άλλου δρομολογημένου πλοίου και εφόσον αιτηθεί από το ΥΕΝ εκτελεί και δεύτερο δρομολόγιο την εβδομάδα. Επίσης εκτελεί δύο δρομολόγια την εβδομάδα στη Γραμμή Γυθείου - Κυθήρων εφόσον δεν υπάρχει άλλο δρομολογημένο πλοίο.
2.Σύμφωνα με την ισχύουσα απόφαση δρομολογίων, το Ε/Γ - Ο/Γ "ΜΥΡΤΙΔΙΩΤΙΣΣΑ" κατά την περίοδο μέχρι 21-6-2001 εκτελούσε ένα δρομολόγιο την εβδομάδα από Γύθειο για Κύθηρα και επιστροφή, ενώ από 22/6/2001 έως 15/9/2001 εκτελεί τρία. Το Ε/Γ - Ο/Γ "ΝΗΣΟΣ ΚΥΘΗΡΑ" από 21/4/2001 εκτελεί από δύο έως τέσσερα δρομολόγια την ημέρα από Νεάπολη Βοιών για Κύθηρα και επιστροφή, ανάλογα με την περίοδο. Επισημαίνεται ότι μέχρι σήμερα δεν έχει κατατεθεί από πλοιοκτήτρια εταιρεία αίτημα χορήγησης άδειας σκοπιμότητα Ε/Γ- Ο/Γ πλοίου για τις ανωτέρω γραμμές. Εφόσον αυτό συμβεί, η αρμόδια Υπηρεσία του ΥΕΝ θα το εξετάσει θετικά.
3. Για χρονικό διάστημα δύο μηνών (από 1/2/2001 μέχρι 31/3/2001) η κύρια άγονη γραμμή μισθώθηκε από τον προϋπολογισμό του ΥΕΝ και εκτελέσθηκαν επιπλέον επιδοτούμενα δρομολόγια για την κάλυψη συγκοινωνιακών αναγκών. Εκτός αυτού, το επαγγελματικό Φ/Γ "ΜΥΡΤΙΔΙΩΤΙΣΣΑ" Ν. ΧΑΝΙΩΝ 02, εκτελεί και θα συνεχίσει να εκτελεί μέρχρι την 30/4/2001 μια φορά την εβδομάδα την άγονη ταχυδρομική γραμμή Κυθήρων - Αντικυθήρων, δηλαδή επιδοτείται σε μόνιμη βάση.
4. Με δεδομένη την ύπαρξη πλοίου που καλύπτει ικανοποιητικά και σε σταθερή βάση τις συγκοινωνιακές ανάγκες του νησιού, εφόσον μελλοντικά προκύψει πραγματική έκτακτη ανάγκη για κάλυψη συγκοινωνιακών αναγκών, που θα επιβάλλει μίσθωση της κύριας άγονης γραμμής, αυτή θα εξετασθεί προσεκτικά και στο πλαίσιο του προϋπολογισμού του ΥΕΝ για τις άγονε γραμμές.
5. Τέλος, διευκρινίζεται ότι οι μισθώσεις αγόνων γραμμών των Κυκλάδων γίνονται από το Υπουργείο Αιγαίου μόνο στις περιπτώσεις που αυτές δεν καλύπτονται συγκοινωνιακά από άλλα πλοία με άδεια σκοπιμότητας.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
6. Στην με αριθμό 170/28-6-2001 ερώτηση δόθηκε με το υπ' αριθμ. 443/11-7-2001 έγγραφο από τον Υπουργό Εξωτερικών η ακόλουθη απάντηση: 
"Σε απάντηση της ερώτησης 170/28-6-2001 του Βουλευτή κ. Δ. Τζαμτζή, σας γνωρίζουμε τα εξής:
Η Κυβέρνηση έχει τονίσει επανειλημμένα ότι θέμα "Τσαμουριάς" και συναφών δήθεν διεκδικήσεων δεν υφίσταται.
Οι ενέργειες μερίδας ατόμων στην Αλβανία, που από καιρό προσπαθούν να συγκροτήσουν ομάδα πίεσης έναντι των αλβανικών Αρχών, δεν προκύπτει ότι έχουν απήχηση, με εξαίρεση μεμονωμένες περιπτώσεις παραγόντων της γειτονικής χώρας, οι οποίοι εκμεταλλεύονται τον προκαλούμενο θόρυβο για εσωτερική κατανάλωση.
Οι ελληνικές Αρχές παρακολουθούν ασφαλώς προσεκτικά τέτοιες εκδηλώσεις, δεν δικαιολογείται όμως πρόκληση ανησυχίας στην κοινή γνώμη.
Η Ελλάς ενθαρρύνει πάγια και βοηθά με όλους τους δυνατούς τρόπους την Αλβανία, προκειμένου η χώρα αυτή να αποκτήσει ώριμους και σταθερούς δημοκρατικούς θεσμούς, έτσι ώστε να διαδραματίσει ένα σταθεροποιητικό ρόλο στην περιοχή της ΝΑ Ευρώπης.
Τέλος, όπως γνωρίζετε, ουδεμία σχέση έχουν οι οικονομικοί μετανάστες με τις μειονότητες.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
7. Στην με αριθμό 183/29-6-2001 ερώτηση δόθηκε με το υπ' αριθμ. 1783/12-7-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 183/29-6-2001 που κατέθεσε ο Βουλευτής κ. Σ. Μ. Χατζηγάκης, για τα θέματα της αρμοδιότητάς μας, σας πληροφορούμε τα εξής:
Με την αριθμ. ΔΙΠΠ/Φ.ΕΓΚΡ.06/121/6214/19.3.01 απόφαση της επιτροπής του άρθρου 2 παρ. 1 της αριθμ. 55/98 ΠΥΣ (ΦΕΚ 252/Α/12.11.98) εγκρίθηκε η πρόσληψη εποχιακού προσωπικού από τις Περιφερειακές Δασικές Υπηρεσίες χιλίων είκοσι (1.020) ατόμων με σύμβαση εργασίας ιδιωτ. δικαίου ορισμένου χρόνου (για 3 μήνες) για την κάλυψη εποχιακών αναγκών του Τομέα Δασών.
Με την αριθμ. 363066/20.4.01 απόφαση του Υπουργού Γεωργίας το ανωτέρω προσωπικό κατανεμήθηκε στις Δ/νσεις Δασών και Δασαρχεία της χώρας, προκειμένου να συγκροτηθούν συνεργεία που θα απασχοληθούν αποκλειστικά στους καθαρισμούς επικίνδυνων για έκρηξη πυρκαγιάς περιοχών.
Αρμοδιότητα για την πρόσληψη του προσωπικού αυτού έχουν οι υπηρεσίες στις οποίες κατανεμήθηκε το προσωπικό (Δ/νσεις Δασών - Δασαρχεία) και οι οποίες με το ν. 2503/97 ανήκουν στην Περιφέρεια.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 184/29-6-2001 ερώτηση δόθηκε με το υπ' αριθμ. 1784/18-7-2001 έγγραφο από τον Υφυπουργό Γεωργίας η ακόλουθη απάντηση: 
"Απαντώντας στην ερώτηση 184/29-6-2001 που κατέθεσε ο Βουλευτής κ. Σ. Χατζηγάκης, σας πληροφορούμε τα εξής:
Έγινε δεκτή η απογραφή του Αμπελουργικού δυναμικού της Ελλάδος από τη Διαχειριστική Επιτροπή η οποία συνεδρίασε στις 27-6-2001 στις Βρυξέλλες. Η αποδοχή από την Επιτροπή ήταν ομόφωνη.
Κατόπιν αυτού εντός του μηνός Ιουλίου θα καταβληθεί προσπάθεια να υποβληθούν προς έγκριση στην Επιτροπή τα προγράμματα αναδιάρθρωσης και μετατροπής του Ελληνικού αμπελώνα καθώς και οι σχετικές αποφάσεις (κόστος αναδιάρθρωσης, δικαιούχοι, όροι και προϋποθέσεις, νέες φυτεύσεις) όπως προβλέπονται από τον Καν. 1227/2000.
Οι απαιτούμενες πιστώσεις για τα προγράμματα αναδιάρθρωσης υπεβλήθησαν στις 30/6/2001.
Ο Υφυπουργός
Ε. ΑΡΓΥΡΗΣ"
9. Στην με αριθμό 196/29-6-2001 ερώτηση δόθηκε με το υπ' αριθμ. 1787/18-7-2001 έγγραφο από τον Υφυπουργό Γεωργίας η ακόλουθη απάντηση: 
"Απαντώντας στην ερώτηση 196/29-6-2001 που κατέθεσε ο Βουλευτής κ. Ε. Μπασιάκος για τα θέματα της αρμοδιότητάς μας, σας πληροφορούμε τα εξής:
Με το ν. 2612/1998 βάσει του οποίου μεταβιβάσθηκε η δασοπυρόσβεση στο συνερωτώμενο Υπουργείο Δημόσιας Τάξης, η ευθύνη για την οργάνωση του μηχανισμού καταστολής δασικών πυρκαγιών καθώς και κάθε μέτρο που αφορά την καταστολή, ανήκει στο Πυροσβεστικό Σώμα. Η αρμοδιότητα αυτή ασκείται από τις κατά τόπους Πυροσβεστικές Υπηρεσίες οι οποίες μπορούν να ζητούν όταν κρίνεται αναγκαίο τη συνδρομή και άλλων αρχών και φορέων (Τοπική Αυτοδιοίκηση, Δασική Υπηρεσία, κλπ.).
Σε ό,τι αφορά την πρόληψη και τα έργα πρόληψης δασικών πυρκαγιών (διάνοιξη δασικών δρόμων - ζωνών, κατασκευή δεξαμενών υδροληψίας, καθαρισμούς περιαστικών δασών κλπ.) ο σχεδιασμός, ο προγραμματισμός και η εκτέλεσή τους στα πλαίσια των ετήσιων χορηγούμενων πιστώσεων γίνεται από τις Δασικές Υπηρεσίες οι οποίες ανήκουν στις Περιφέρειες του Κράτους που υπάγονται στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης.
Το Υπουργείο Γεωργίας, από πιστώσεις του για το τρέχον έτος, χρηματοδότησε τις Περιφερειακές Δασικές Υπηρεσίες προκειμένου να ανταποκριθούν στις απαιτήσεις του έργου της δασοπροστασίας που έχουν αναλάβει ως ακολούθως:
Διάθεση πιστώσεων για την συγκρότηση συνεργείων επιφυλακής και περιπόλων με δασικούς υπαλλήλους τις μη εργάσιμες ώρες και μέρες.
Διάθεση πιστώσεων για την συντήρηση του δασικού οδικού δικτύου της χώρας. 
Διάθεση πιστώσεων για την πρόσληψη 1020 ατόμων ΥΕ εργατών με σκοπό να δοθεί η δυνατότητα να οργανωθούν 10μελή συνεργεία εργατών κατά Δασαρχείο για την εκτέλεση προληπτικών καθαρισμών στην παρεδάφια βλάστηση σε επικίνδυνα σημεία για έναρξη δασικών πυρκαγιών.
Συγκεκριμένα με την αριθμ. Δ/ΠΠ/Φ.ΕΓΚΡ.06/121/6214/19.3.2001 απόφαση της επιτροπής του άρθρου 2 παρ. 1 της αριθμ. 55/98 ΠΥΣ(ΦΕΚ 252/Α/12.11.98) εγκρίθηκε η πρόσληψη εποχιακού προσωπικού από τις Περιφερειακές Δασικές Υπηρεσίες χιλίων είκοσι (1020) ατόμων με σύμβαση εργασίας ιδιωτ. δικαίου ορισμένου χρόνου (για 3 μήνες) για την κάλυψη εποχιακών αναγκών του Τομέα Δασών. 
Με την αριθμ. 363066/- 20.4.2001 απόφαση του Υπουργού Γεωργίας το ανωτέρω προσωπικό κατανεμήθηκε στις Δ/νσεις Δασών και Δασαρχεία της χώρας προκειμένου να συγκροτηθούν συνεργεία που θα απασχοληθούν αποκλειστικά στους καθαρισμούς επικίνδυνων για έκρηξη πυρκαγιάς περιοχών. 
Αρμοδιότητα για την πρόσληψη του προσωπικού αυτού έχουν οι υπηρεσίες στις οποίες κατανεμήθηκε το προσωπικό (Δ/νσεις Δασών -Δασαρχεία) και οι οποίες με το ν. 2503/97 ανήκουν στην Περιφέρεια.
Βρίσκεται σε εξέλιξη η υλοποίηση εγκεκριμένης μελέτης που συνετάγη από δασολόγους της Δ/νσης Προστασίας Δασών και Φ.Π. του Υπουργείου Γεωργίας για την εγκατάσταση και λειτουργία ειδικού δικτύου αυτόματων μετεωρολογικών σταθμών σε Εθνικό επίπεδο με σκοπό την εκτίμηση κινδύνου εκδήλωσης δασικών πυρκαγιών. 
Σχετικά με τις ζημιές στη γεωργία από πυρκαγιές τρέχοντος έτους επισημαίνεται ότι μετά το πέρας της θερινής περιόδου, οπότε θα έχουμε ολοκληρωμένη εικόνα της έκτασης και του ύψους των ζημιών που προκλήθηκαν ή θα προκληθούν στη γεωργία από πυρκαγιές κατά το τρέχον έτος, σε επίπεδο χώρας, το Υπουργείο Γεωργίας θα προβεί στις απαραίτητες ενέργειες για την ένταξη των ζημιών στο Γ΄ Κ.Π.Σ.
Ο Υφυπουργός
Φ. ΧΑΤΖΗΜΙΧΑΛΗΣ"
10. Στην με αριθμό 200/29-6-01 ερώτηση δόθηκε με το υπ'αριθμ. 279/18-7-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ. πρωτ. 200/29-06-2001 εγγράφου σας, με το οποίο μας διαβιβάσατε ερώτηση του Βουλευτή κ. Δ. Λιντζέρη, που κατατέθηκε στη Βουλή των Ελλήνων, σας πληροφορούμε ότι ήδη, από 06-07-2001 ΄ έχει πραγματοποιηθεί η μεθόρμιση της πλωτής δεξαμενής "ΙΩΑΝΝΗΣ ΛΕΙΒΑΔΑΣ" Ν.Π. 100, από το λιμένα Σαλαμίνας στο Ναυπηγείο "ΧΡΙΣΤΟΦΟΡΟΣ Δ. ΚΩΝΣΤΑΝΤΙΝΙΔΗΣ Α.Ε." στην περιοχή Περάματος.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
11. Στην με αριθμό 210/2.7.01 ερώτηση δόθηκε με το υπ' αριθμ.2660/18.7.01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
Σε απάντηση της ερώτησης με αριθμ. 210/2.7.2001 που κατέθεσε στη Βουλή ο Βουλευτής κ. Π. Ψωμιάδης σχετικά με τις ανά δευτερόλεπτο χρεώσεις από τα σταθερά τηλέφωνα του Οργανισμού Τηλεπικοινωνιών Ελλάδος σας διαβιβάζουμε το σχετικό έγγραφο με αριθμ. Πρωτ. 937/229772/9.7.2001 του Εντεταλμένου Αντιπροέδρου του εν λόγω Οργανισμού.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
12. Στην με αριθμό 224/3.7.01 ερώτηση δόθηκε με το υπ' αριθμ. 1790/12.7.01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 224/3.7.01 που κατέθεσε ο Βουλευτής κ. Δ. Λιντζέρης, σας πληροφορούμε τα εξής:
Βάσει της κείμενης νομοθεσίας, ΠΔ 400/83 (151Α΄) και ΠΔ 289/92 (148Α΄) η περισυλλογή των αδέσποτων σκυλιών έχει ανατεθεί στους Δήμους, τις Κοινότητες και τα φιλοζωικά σωματεία.
Το Υπουργείο Γεωργίας προκειμένου να αντιμετωπίσει αυτό το φαινόμενο, με δύο Υπουργικές Αποφάσεις την 376/99 και 431/01, ενέκρινε τη χορήγηση οικονομικής ενίσχυσης στους ενδιαφερόμενους φορείς, ύψους 500.000.000 δρχ. για την ίδρυση ή τη βελτίωση - επέκταση ήδη υπαρχόντων κυνοκομείων. Οι ανωτέρω φορείς-δικαιούχοι και πάντα στα πλαίσια αντιμετώπισης ορισμένων ζωοανθρωπονόσων, υποχρεούνται να συγκροτούν συνεργεία περισυλλογής, να συλλαμβάνουν, να διατρέφουν, να καταγράφουν και να σημαίνουν τα αδέσποτα ζώα και να φιλοξενούν υποχρεωτικά τα λυσσύποπτα σκυλιά για τουλάχιστον είκοσι (20) ημέρες. Στη συνέχεια αναλαμβάνουν προσπάθεια υιοθεσίας των ζώων που έχουν περισυλλεγεί από τους ζωόφιλους και εν τέλει ευθανατώνονται μόνο τα εκδήλως και τα ανιάτως πάσχοντα που δεν μπορούν μετά τη στείρωσή τους να επανατοποθετηθούν στο φυσικό τους περιβάλλον.
Στα πλαίσια αντιμετώπισης του προβλήματος των ζωοανθρωπονόσων και της καλώς εννοούμενης ζωοφιλίας, εξετάζεται από το Υπουργείο Γεωργίας η δυνατότητα προώθησης νέου σχεδίου Νόμου, στο οποίο θα επαναθεωρηθεί το όλο θέμα δεσποζομένων- αδέσποτων σκυλιών.
Στο σχέδιο αυτό θα περιλαμβάνονται:
Νέος τρόπος σήμανσης των δεσποζομένων σκυλιών.
Νέες ποινές για όλους τους κακομεταχειριζόμενους ή εγκαταλείποντες δεσποζόμενα ζώα.
Κίνητρα για την στείρωση των δεσποζομένων ζώων.
Ενημέρωση του πληθυσμού για την υγιή ζωοφιλία κ.λ.π.
Τέλος επισημαίνεται ότι, ο Δήμος Πειραιά δεν έχει υποβάλει έγγραφο αίτημα προς την Νομαρχία Επιπέδου Δ/νση Κτηνιατρικής Πειραιά σύμφωνα με τις διαδικασίες που ορίζει η Υπουργική Απόφαση 431/12.2.2001.
Ο Υφυπουργός
Φ. ΧΑΤΖΗΜΙΧΑΛΗΣ"


ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Τετάρτης 17 Οκτωβρίου 2001. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 & 3 Καν. Βουλής)
1. Η με αριθμό 40/15.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την υλοποίηση του σχεδίου υδροδότησης της νήσου Αίγινας από την Εταιρεία Ύδρευσης-Αποχέτευσης Πρωτευούσης (ΕΥΔΑΠ).
2. Η με αριθμό 33/15.10.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Σαλαγκούδη προς τον Υπουργό Γεωργίας, σχετικώς με τη λειτουργία της Γαλακτοβιομηχανίας ΑΓΝΟ, τη χρηματοδότησή της από την Αγροτική Τράπεζα κλπ.
3. Η με αριθμό 39/15.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Ανάπτυξης, σχετικώς με την κατασκευή υδροηλεκτρικής μονάδας στη θέση Τέμενος του ποταμού Νέστου από ιδιώτες κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 & 3 Καν. Βουλής)
1. Η με αριθμό 42/15.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Γεωργίας σχετικώς με την απόφαση της Ευρωπαϊκής Ένωσης για περικοπή των επιδοτήσεων στα καπνά.
2. Η με αριθμό 34/15.10.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Κατσιγιάννη προς τους Υπουργούς Περιβάλλοντος, Χωροταξίας και Δημοσίων Έργων, Μεταφορών και Επικοινωνιών, σχετικώς με τα προβλήματα ασφάλειας των πτήσεων και τις περιβαλλοντικές επιπτώσεις από τη λειτουργία του νέου αεροδρομίου "ΕΛΕΥΘΕΡΙΟΣ ΒΕΝΙΖΕΛΟΣ" στα Σπάτα.
ΠΡΟΕΔΡΟΣ (Απόστολος Κακλαμάνης): Εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση νομοσχεδίων που είναι γραμμένα στην ημερήσια διάταξη.
Υπουργείου Υγείας και Πρόνοιας.
Ψήφιση στο σύνολο του σχεδίου νόμου: "Προμήθειες νοσοκομείων και λοιπών μονάδων υγείας του Πε.Σ.Υ. και άλλες διατάξεις".
Ερωτάται το Σώμα: Γίνεται δεκτό το νομοσχέδιο και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Υγείας και Πρόνοιας: "Προμήθειες νοσοκομείων και λοιπών μονάδων υγείας του Πε.Σ.Υ. και άλλες διατάξεις" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Υπουργείου Οικονομικών.
Ψήφιση στο σύνολο του σχεδίου νόμου: "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις".
Ορίστε, κύριε Φωτιάδη, έχετε κάποιες παρατηρήσεις;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στο άρθρο 20 προστίθεται τίτλος, επειδή λείπει ο τίτλος, που έχει ως εξής: "Καταβολή υποχρεώσεων Ελληνικού Δημοσίου".
Στο άρθρο 22 προστίθεται ο τίτλος "Φορολογία εκπαιδευτικών Βαυαρίας".
Στην παράγραφο 3.2. στον πρώτο στίχο της παραγράφου 3 του άρθρου αυτού, μετά τις λέξεις "σε εφαρμογή των" προστίθενται οι λέξεις "διατάξεων των".
Στο δεύτερο στίχο της παραγράφου 3 του άρθρου αυτού, μετά τις λέξεις "ρυθμίζεται σε" προστίθενται οι λέξεις "σαράντα οκτώ" και η αριθμητική ένδειξη 48 τίθεται εντός παρενθέσεως.
ΠΡΟΕΔΡΟΣ (Απόστολος Κακλαμάνης): Στο άρθρο 22 που είπατε "Φορολογία εκπαιδευτικών Βαυαρίας" εννοείτε "Φορολογία εισοδήματος εκπαιδευτικών Βαυαρίας";
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, κύριε Πρόεδρε, φορολογία εισοδήματος εκπαιδευτικών Βαυαρίας, δίκιο έχετε.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο με τις τελευταίες παρατηρήσεις του κυρίου Υπουργού και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο με τις τελευταίες παρατηρήσεις του κυρίου Υπουργού.
Συνεπώς το νομοσχέδιο του Υπουργείου Οικονομικών "Φορολογικές ρυθμίσεις, αμοιβαία κεφάλαια, συμπλήρωση χρηματιστηριακής νομοθεσίας και άλλες διατάξεις" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχέδιου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα, να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Υπουργείου Δικαιοσύνης. 
Μόνη συζήτηση επί της αρχής, των άρθρων και του συνόλου του σχεδίου νόμου "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς".
Δεν είναι εδώ ο κ. Κατσαρός, ούτε ο κύριος Υπουργός, γι' αυτό θα την κρατήσουμε για την Πέμπτη το πρωί.
ΒΥΡΩΝ ΠΟΛΥΔΩΡΑΣ: Κύριε Πρόεδρε, θα ήθελα να σας πω ότι λόγω του ενδιαφέροντος του θέματος, είναι καλό το Σώμα να γίνει κοινωνός, τι γίνεται στην Ευρώπη, τι φέρνει το Συμβούλιο της Ευρώπης κλπ.
ΠΡΟΕΔΡΟΣ (Απόστολος Κακλαμάνης): Καλώς. Την Πέμπτη το πρωί, λοιπόν. 
ΒΥΡΩΝ ΠΟΛΥΔΩΡΑΣ: Θα θέλαμε να αφιερωθεί μια συνεδρίαση γι' αυτό.
ΠΡΟΕΔΡΟΣ (Απόστολος Κακλαμάνης): Η διαδικασία είναι η γνωστή, το άρθρο 108, δεν μπορώ να κάνω αλλιώς.
ΒΥΡΩΝ ΠΟΛΥΔΩΡΑΣ: Αυτήν την παράκληση θέλω να υποβάλω.
ΠΡΟΕΔΡΟΣ (Απόστολος Κακλαμάνης): Την Πέμπτη, όποιοι συνάδελφοι θέλουν να τοποθετηθούν, θα τοποθετηθούν. Αυτή είναι η διαδικασία.
ΒΥΡΩΝ ΠΟΛΥΔΩΡΑΣ: Δεν είναι ακριβώς σύμβαση, διότι έχει και ουσιαστικές διατάξεις.
ΠΡΟΕΔΡΟΣ (Απόστολος Κακλαμάνης): Το ξέρω αυτό. 
ΒΥΡΩΝ ΠΟΛΥΔΩΡΑΣ: Εν όψει αυτών, την Πέμπτη...
ΠΡΟΕΔΡΟΣ (Απόστολος Κακλαμάνης): Ψηφίστηκε ομοφώνως στην Διαρκή Επιτροπή και σύμφωνα με τον Κανονισμό καλούνται οι συνάδελφοι που έχουν αντίρρηση να διατυπώσουν τις αντιρρήσεις τους. Ο κ. Κατσαρός έχει αντίρρηση για κάποια προσθήκη άρθρου που έγινε στο νομοσχέδιο αυτό. 
ΒΥΡΩΝ ΠΟΛΥΔΩΡΑΣ: Να σεβαστούμε και το λόγο που λέω.
ΠΡΟΕΔΡΟΣ (Απόστολος Κακλαμάνης): Γι' αυτό το λέω. Να πάρετε το λόγο, να πείτε δυο λόγια, να ενημερωθεί το Σώμα, γιατί όχι;
ΠΡΟΚΟΠΗΣ ΠΑΥΛΟΠΟΥΛΟΣ: Την Πέμπτη είπατε, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Ναι, την Πέμπτη.
Υπουργείου Μεταφορών και Επικοινωνιών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της τροποποιημένης Σύμβασης σύστασης του Ευρωπαϊκού Οργανισμού Δορυφορικών Επικοινωνιών "ΕUTELSAT" .
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΒΥΡΩΝ ΠΟΛΥΔΩΡΑΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εργασίας και Κοινωνικών Ασφαλίσεων.
Μόνη συζήτηση επί της αρχής, των άρθρων και του συνόλου του σχεδίου νόμου: "Αναδιάρθρωση ΟΑΕΔ και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία". 
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΒΥΡΩΝ ΠΟΛΥΔΩΡΑΣ: Κρατείται.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο κρατήθηκε και θα συζητηθεί κατά τον Κανονισμό.
Εισερχόμεθα στη συζήτηση του νομοσχεδίου του Υπουργείου Εργασίας και Κοινωνικών Ασφαλίσεων: "Αναδιάρθρωση ΟΑΕΔ και άλλες διατάξεις", το οποίο θα συζητηθεί απόψε επί της αρχής και θα ακολουθήσουν εφόσον παραστεί ανάγκη τρεις συνεδριάσεις για τη συζήτηση των άρθρων.
Στο νομοσχέδιο αυτό Κοινοβουλευτικός Εκπρόσωπος είναι ο Βουλευτής της Νέας Δημοκρατίας κ. Νικήτας Κακλαμάνης.
Ο εισηγητής της Πλειοψηφίας κ. ΄Εκτορας Νασιώκας καλείται στο Βήμα.
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κύριοι συνάδελφοι, έχω την τιμή να εισηγηθώ στην Εθνική Αντιπροσωπεία το σχέδιο νόμου του Υπουργείου Εργασίας και Κοινωνικών Ασφαλίσεων με τον τίτλο "Αναδιάρθρωση ΟΑΕΔ και άλλες διατάξεις". Θα προσπαθήσω στα πλαίσια του χρόνου που μου δίνει ο Κανονισμός να το παρουσιάσω και ελπίζω να σας πείσω για την αναγκαιότητα να ψηφίσετε όλοι οι συνάδελφοι και όλες οι παρατάξεις το παρόν νομοσχέδιο.
Το σχέδιο νόμου "Αναδιάρθρωση ΟΑΕΔ και άλλες διατάξεις" διαπραγματεύεται στην ουσία τρία θέματα. Το πρώτο και σημαντικότερο εξ αυτών είναι η δημιουργία του νέου ΟΑΕΔ. Ενός σύγχρονου οργανισμού ικανού να ανταποκριθεί στις σημερινές συνθήκες.
Το δεύτερο θέμα είναι η ρύθμιση του θεσμού της προσωρινής απασχόλησης για την ουσιαστική κάλυψη των δικαιωμάτων των εργαζομένων με σύμβαση προσωρινής απασχόλησης. 
Το τρίτο θέμα που διαπραγματεύεται το παρόν νομοσχέδιο, είναι οι τροποποιήσεις του ν. 2643/98 για τα άτομα με ειδικές ανάγκες και με τις τροποποιήσεις αυτές γίνονται ευνοϊκές ρυθμίσεις για τα άτομα με ειδικές ανάγκες, λύνοντας πάγια αιτήματά τους. 
Τέλος, το παρόν νομοσχέδιο έχει και άλλες διατάξεις στις οποίες θα αναφερθώ στο τέλος της συζήτησής μου και βεβαίως λεπτομερειακά στην κατ' άρθρον συζήτηση.
Η δεκαετία που διανύουμε είναι κρίσιμης σημασίας για την ελληνική οικονομία και την κοινωνία. Το περιβάλλον στο οποίο λειτουργεί η οικονομική και κοινωνική πολιτική της χώρας μας αλλάζει και ιδιαίτερα, μετά την τρομοκρατική ενέργεια της 11ης Σεπτεμβρίου και το ψυχροοικονομικό κλίμα που επακολούθησε, το αίσθημα ανασφάλειας που προσπαθούν να επιβάλουν οι τρομοκράτες με νέες βιολογικές ή χημικές πράξεις, με ανορθόδοξες τρομοκρατικές πράξεις δηλαδή μαζικής καταστροφής έχει σημαντικές πολιτικές και κοινωνικές επιπτώσεις σε όλο τον κόσμο, έχει όμως και βαριές σημαντικές οικονομικές επιπτώσεις.
Ευτυχώς που εμείς είμαστε στην ΟΝΕ, ευτυχώς που έχουμε ένα ισχυρό νόμισμα και έτσι μπορούμε σήμερα να αντιπαρερχόμεθα τη σημερινή κρίση με τις λιγότερες δυνατές επιπτώσεις. 
Η ένταξή μας, λοιπόν, στην ΟΝΕ εμπέδωσε ένα νέο για την Ελλάδα μακροοικονομικό πρότυπο νομισματικής και δημοσιονομικής σταθερότητας, ένα πρότυπο που ισχυροποιεί τις αναπτυξιακές προοπτικές της χώρας μας. 
Στην περαιτέρω ενίσχυση των προοπτικών της ταχύρυθμης οικονομικής μεγέθυνσης συμβάλει η υλοποίηση δράσεων του αναπτυξιακού προγράμματος με τους πόρους του Γ Κοινοτικού Πλαισίου Στήριξης, η ολοκλήρωση σημαντικών έργων υποδομής, η προετοιμασία για τους Ολυμπιακούς Αγώνες του 2004, καθώς και η συνεχής προώθηση του εκσυγχρονισμού των θεσμών, των δομών και του παραγωγικού δυναμικού της οικονομίας μας.
΄Εχοντας πετύχει τους στόχους που οδήγησαν την ελληνική οικονομία στην ΟΝΕ, η προσπάθεια σήμερα επικεντρώνεται στην επίτευξη της πραγματικής σύγκλισης για τις προηγμένες οικονομικά και κοινωνικά χώρες της Ευρωπαϊκής ΄Ενωσης. Η υψηλή προτεραιότητα για την Κυβέρνηση είναι η καταπολέμηση της ανεργίας και η αύξηση της απασχόλησης. Στα στοιχεία του 2000 καταγράφονται οι πρώτες σημαντικές θετικές εξελίξεις. Σημειώνεται μείωση της ανεργίας και αυτό είναι σημαντικό για τις προσπάθειες που καταβάλλουμε. Συμπληρωματικά προς τις μεγάλες επιλογές για την ανάπτυξη αυτών των διαρθρωτικών αλλαγών που θα έρθουν να λειτουργήσουν, πρέπει να κάνουμε δύο πολύ σημαντικές προσαρμογές. Η πρώτη είναι η ολοκλήρωση της μετάβασης -μια προσπάθεια που ξεκίνησε πριν κάμποσα χρόνια- από τις παθητικές πολιτικές απασχόλησης σε ενεργητικές πολιτικές για την επιτυχία των οποίων αναγκαίος όρος είναι η αναδιάρθρωση του ΟΑΕΔ.
Η δεύτερη είναι η υλοποίηση των διαρθρωτικών μεταρρυθμίσεων, η επιτυχής εισαγωγή νέων ρυθμίσεων σε θέματα οργάνωσης της παραγωγής και της εργασίας ως απάντηση στις τάσεις απορύθμισης που οδηγεί η παγκοσμιοποίηση. Σε όλη την Ευρώπη μια συνεχής μεταρρυθμιστική τάση οικοδομεί ένα πιο αποτελεσματικό σύνολο πολιτικών και σχέσεων.
Η ελληνική Κυβέρνηση έχει ήδη προχωρήσει σε μεταρρυθμιστικές παρεμβάσεις και σήμερα με τη μεταρρύθμιση του ΟΑΕΔ κάνει ένα ακόμη πολύ σημαντικό βήμα. 
Ο ΟΑΕΔ ως γνωστό ιδρύθηκε το 1954 ως Οργανισμός Απασχόλησης και Ασφάλισης της Ανεργίας και το 1969 ο Οργανισμός επανιδρύθηκε και μετονομάστηκε Οργανισμός Απασχόλησης Εργατικού Δυναμικού.
Για πολλές δεκαετίες λειτούργησε, πέτυχε, ανέπτυξε και έδωσε έργο. Τα τελευταία χρόνια η πληθώρα των προβλημάτων που είχε να αντιμετωπίσει, αλλά και οι πόροι από τα Κοινοτικά Πλαίσια Στήριξης οδήγησαν τον ΟΑΕΔ στην ανάγκη να αναπτύξει νέες υπηρεσίες και κάποια στιγμή δυσκολεύτηκε εκ των πραγμάτων να ξεπεράσει και να αντιμετωπίσει το πρόβλημα. 
΄Ηδη όμως, επειδή ακούγονται πολλά άσχημα, αρνητικά για το σημερινό ΟΑΕΔ και για τον ΟΑΕΔ διαχρονικά θα καταθέσω στην Εθνική Αντιπροσωπεία μία έρευνα την οποία έκανε η Μέτρον - Ανάλυσις τέτοιες μέρες πριν ένα χρόνο, σύμφωνα με την οποία και αναγνωρισιμότητα μεγάλη έχει και αρκετά καλή εικόνα ο ΟΑΕΔ στην κοινή γνώμη. Σύμφωνα με την έρευνα θα σας πω ότι το 7,1% όσων αναγνωρίζουν τον ΟΑΕΔ -και το αναγνωρίζει περίπου το 95% του ελληνικού λαού- δηλώνουν ότι έχουν συμμετάσχει σε επιμορφωτικό πρόγραμμα του ΟΑΕΔ. Οι δύο στους δέκα δηλώνουν ότι έχουν συμμετάσχει γενικότερα σε κάποιο επιμορφωτικό πρόγραμμα και εννέα στους δέκα δηλώνουν ότι η επιμόρφωση είχε κάποιο θετικό αποτέλεσμα στην εργασία τους και τέλος το 8,8% δηλαδή, περίπου 9%, δηλώνουν ότι τους βοήθησε να βρουν εργασία. 
(Στο σημείο αυτό ο Βουλευτής κ. Ε. Νασιώκας καταθέτει για τα Πρακτικά το προαναφερθέν έγγραφο της Μέτρον-Ανάλυσης το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Πρέπει, λοιπόν, τώρα να προχωρήσουμε στις διαρθρωτικές αλλαγές του ΟΑΕΔ. Αυτό το ξεπέρασμα και η αδυναμία έδωσε τη δυνατότητα την ίδια περίοδο για ανάπτυξη φορέων ιδιωτικού χαρακτήρα, οι οποίοι όλο και επεκτείνονται στις σχετικές υπηρεσίες. Σήμερα στην αγορά εργασίας αναπτύσσονται επιχειρήσεις που παρέχουν επαγγελματική κατάρτιση σε διάφορα επίπεδα και συμβουλευτικές υπηρεσίες απασχόλησης, με αποτέλεσμα να παρεμβαίνουν σημαντικά στη διαδικασία της προσφοράς και της ζήτησης.
Κι αυτή η ανάπτυξη έχει να κάνει με την αδυναμία του ίδιου του ΟΑΕΔ να ανταποκριθεί. Άρα είναι καθήκον δικό μας και καθήκον της εθνικής αντιπροσωπείας και όσων ανθρώπων και κομμάτων πιστεύουν στο δημόσιο χαρακτήρα του ΟΑΕΔ να συμβάλουν ψηφίζοντας το συγκεκριμένο νομοσχέδιο στην ενίσχυση και στη λειτουργικότητά του γιατί αυτός είναι ο μόνος τρόπος για να αντιμετωπίσει την όποια από κάθε άλλη πλευρά παρέμβαση του ιδιωτικού τομέα. Και βεβαίως αυτήν τη στιγμή πρέπει να δούμε, τώρα που η οικονομία αλλάζει τώρα που το εκβιομηχανικό μοντέλο παραγωγής μεταβαίνει στην παραγωγή υπηρεσιών και τα είδη και ο τύπος των γνώσεων και των ικανοτήτων που ζητούνται στην αγορά αλλάζουν συνεχώς, οι επιχειρήσεις έχουν να αντιμετωπίσουν ραγδαία τεχνολογική αλλαγή και ανάγκη να παραμείνουν ανταγωνιστικές, αναζητούν .όχι μόνο εξειδικευμένο προσωπικό, που είναι σημαντικό, αλλά και προσωπικό με γνώσεις και ικανότητες που επιτρέπουν την προσαρμογή σε ένα περιβάλλον παραγωγής που συνεχώς αλλάζει.
Η αλλαγή στις ανάγκες τόσο από την πλευρά της προσφοράς όσο και από τη ζήτηση εργασίας κάνουν όλο και πιο δύσκολο το έργο της ώθησης της αγοράς εργασίας προς την κατεύθυνση της αύξησης της απασχόλησης και της μείωσης της ανεργίας. 
Η αποτελεσματική διοίκηση και διαχείριση των ανθρώπινων πόρων έχει γίνει ένα από τα κρισιμότερα στοιχεία για την απόκτηση ανταγωνιστικού πλεονεκτήματος σε μια επιχείρηση. Από την άλλη πλευρά η επανένταξη των εργαζομένων στο νέο μοντέλο παραγωγής που διαμορφώνεται και η ανάπτυξη των γνώσεων και δεξιοτήτων του, έτσι ώστε να παραμείνουν ικανοί για εργασία κάνουν ακόμα δυσκολότερο το έργο του ΟΑΕΔ.
Σήμερα σε όλη την Ευρώπη και σε όλο τον αναπτυγμένο κόσμο ολοκληρώνονται οι ριζικές δομικές μεταρρυθμιστικές μεταφορές των αναλόγων οργανισμών όλων των κρατών, προσαρμόζοντας στις νέες οικονομικές και κοινωνικές συνθήκες και είμαστε υποχρεωμένοι να παρέμβουμε τάχιστα όχι μόνο νομοθετικά αλλά και στην πράξη εφαρμόζοντας, δηλαδή, το μοντέλο που θα ψηφίσουμε ούτως ώστε να μπορέσουμε να λειτουργήσουμε σε αυτό το ανταγωνιστικό περιβάλλον.
Το νομοσχέδιο επανίδρυσης του ΟΑΕΔ προωθεί, λοιπόν, ένα λειτουργικό σχήμα με τα εξής χαρακτηριστικά:
Πρώτον παραμένει ακλόνητος ο δημόσιος χαρακτήρας του ΟΑΕΔ στο σύνολό του και το κράτος μαζί με τους κοινωνικούς εταίρους έχουν την αποκλειστική ευθύνη της διοίκησής του. 
Δεύτερον παραμένει αναλλοίωτος ο κοινωνικός χαρακτήρας, η τριμερής δηλαδή εκπροσώπηση στο διοικητικό συμβούλιο του ΟΑΕΔ όπως ακριβώς υπάρχει και σήμερα.
Τρίτον αποκτά ο ΟΑΕΔ ευελιξία και αποτελεσματικότητα με τη δημιουργία ανωνύμων εταιρειών νομικών προσώπων ιδιωτικού δικαίου μη κερδοσκοπικού χαρακτήρα μόνο μετοχικών με μια μόνο μετοχή, μη μεταβιβάσιμο ονομαστικό τίτλο υπέρ του ΟΑΕΔ.
Τέταρτον κατοχυρώνονται απόλυτα οι εργαζόμενοι και οι σχέσεις των εργαζομένων.
Πέμπτον μεταβάλλεται ο ΟΑΕΔ σε ένα εργαλείο που μπορεί να ελέγξει απόλυτα τις ανάγκες της αγοράς, να καλύψει το χάσμα των γνώσεων και των δεξιοτήτων μεταξύ της ζήτησης και της προσφοράς εργασίας και να στηρίξει ενεργητικές πολιτικές απασχόλησης που έχει ανάγκη ο τόπος.
Έκτο οι προσλήψεις απολύτως εξειδικευμένου προσωπικού στις εταιρείες θα γίνει μόνο με έγκριση και με έλεγχο του ΑΣΕΠ και στις περιπτώσεις που χρειάζονται κοινή υπουργική απόφαση και σε αυτές που δεν απαιτείται.
Και έβδομο σε ένα χρόνο μετά την ψήφιση του νομοσχεδίου με την ανάπτυξη των ανωνύμων εταιρειών θα γίνει και ο νέος οργανισμός του μητρικού ΟΑΕΔ και αναγκαίες εξειδικευμένες προσλήψεις ούτως ώστε να μεταβληθεί σε ένα σύγχρονο εργαλείο παρέμβασης στην αγορά.
Έτσι, λοιπόν, με το νομοσχέδιο προχωράμε στην επανίδρυση του ΟΑΕΔ ως νομικού προσώπου δημοσίου δικαίου του λεγόμενου μητρικού ΟΑΕΔ. Σε αυτό διατηρούνται όλες οι βασικές υπηρεσίες καταγραφής της ανεργίας της απασχόλησης, της ασφάλισης κατά της ανεργίας, θεσμός της μαθητείας όλα ότι έχει ο ΟΑΕΔ και πέραν αυτών εκείνες τις υπηρεσίες που τα τελευταία χρόνια προσπαθήσαμε να του δώσουμε για να αναπτύξει και δεν μπόρεσε. Έτσι, λοιπόν, δημιουργούνται τρεις ειδικές μονάδες τρεις ανώνυμες εταιρείες, τρία νομικά πρόσωπα ιδιωτικού δικαίου και οι μονάδες αυτές όπως είπα πριν, είναι εταιρείες μη κερδοσκοπικού χαρακτήρα που λειτουργούν χάρη του δημοσίου συμφέροντος με μια μετοχή και ένα τίτλο στον ΟΑΕΔ ονομαστικών μη μεταβιβάσιμων.
Αυτές οι εταιρείες είναι οι εξής: Η πρώτη με τον τίτλο Ανώνυμη Εταιρεία Υπηρεσίας Υποστήριξης Ανθρώπινου Δυναμικού με βασική αρμοδιότητα τη δημιουργία εκατοντάδων κέντρων προώθησης απασχόλησης στην ενδοχώρα. Δηλαδή, κύρια βασική αρμοδιότητα είναι οι εξατομικευμένες υπηρεσίες απασχόλησης εκεί που δίνεται τώρα η μάχη για την ενεργητική πολιτική απασχόλησης. Ήδη υπάρχει πρόγραμμα του ΟΑΕΔ που τρέχει και έχει δοθεί και σε όλους του συναδέλφους εδώ και πολλούς μήνες από το διοικητή του μαζί με τα άλλα προγράμματα που τρέχουν. 
Δεύτερον, η δημιουργία της μονάδας Υπηρεσίας Εκπαίδευσης και Επαγγελματικής Κατάρτισης Ανώνυμη Εταιρεία, με βασική αρμοδιότητα την υλοποίηση της αρχικής και της συνεχιζόμενης επαγγελματικής κατάρτισης και της διά βίου μάθησης. Γιατί είναι το κρίσιμο θέμα των ημερών η κατάρτιση. 
Τρίτον, η δημιουργία της μονάδας Παρατηρητήριο Απασχόλησης, Ερευνητική Πληροφορική Α.Ε. με βασικές αρμοδιότητες την ανάπτυξη ερευνητικού και μελετητικού έργου σε θέματα αγοράς εργασίας, έρευνας αγοράς και παροχή υπηρεσιών πληροφορικής και τεχνικής υποστήριξης προς τον ΟΑΕΔ και τις εταιρείες του. 
Ο στόχος του νέου σχήματος, οργάνωση του ΟΑΕΔ, όπως είπα, είναι να είναι ευέλικτος και αποτελεσματικός. Και ο διαχωρισμός των λειτουργιών του σε ξέχωρες επιχειρηματικές μονάδες έχει τα εξής πλεονεκτήματα: Να τίθενται στόχοι που να μη συγχέονται και να μην αντιστρατεύτονται ο ένας τον άλλο. Να τίθενται προτεραιότητες που δεν ανατρέπουν και δεν αλληλοαναιρούνται. Να αποσαφηνίζεται καλύτερα η σχέση μεταξύ της καταβαλλόμενης προσπάθειας των διατιθέμενων πόρων και του προσδοκομένου αποτελέσματος. Να υπάρχει ορθολογική αξιοποίηση και μηχανισμός αποτίμησης της χρήσης των πόρων και να υπάρχει επίσης δυνατότητα αξιολόγησης των δράσεων της κάθε μονάδος από το αποτέλεσμα. Να μετράμε το αποτέλεσμα και να αξιολογούμε τη δυνατότητα των δράσεων. 
Έτσι, λοιπόν, κύριοι συνάδελφοι, παραμένει ο μητρικός ΟΑΕΔ, διοικείται όπως και τώρα από δεκαεπταμελές διοικητικό συμβούλιο, τα εννέα μέλη εξ αυτών είναι οι εταίροι και δύο εργαζόμενοι και μόνο έξι μέλη είναι η κρατική συμμετοχή. Πέρα από τις αρμοδιότητές του, δηλαδή της διοίκησης του μητρικού ΟΑΕΔ, μπορεί να εγκρίνει τον προϋπολογισμό των ανωνύμων εταιρειών. Εγκρίνει το στρατηγικό και το επιχειρησιακό σχέδιο των ανωνύμων εταιρειών. Εγκρίνει τον απολογισμό και κυρίως έχει τον καθοριστικό ρόλο για το συντονισμό όλων των εταιρειών σαν συνολικός πλέον ΟΑΕΔ. 
Στα άρθρα περιγράφονται και τα προσόντα και οι διαδικασίες επιλογής του διοικητού όσο και οι υπευθυνότητες των υποδιοικητών και πώς αυτές ορίζονται. 
Οι εταιρείες διοικούνται από εννεαμελές διοικητικό συμβούλιο όπου υπάρχει πρόεδρος και διευθύνων σύμβουλος ο οποίος προσλαμβάνεται με ειδικά προσόντα και με ειδική διαδικασία του Υπουργείου Εργασίας εκ των οποίων μελών τέσσερα εκπροσωπούν τους εταίρους και πέντε το κράτος. 
Είναι σε θέση, λοιπόν, με το νέο σχήμα και τη νέα υποδομή του ΟΑΕΔ να παίξει το ρόλο που είναι αναγκαίος στις νέες συνθήκες που δημιουργούνται. 
Το δεύτερο θέμα είναι η προσωρινή απασχόληση. Αυτό το θέμα απασχόλησε πολύ την κοινωνία και έτσι κάλυψε και τη μεταρρύθμιση του ίδιου του ΟΑΕΔ. Τα μίντια ασχολήθηκαν πολύ με την προσωρινή απασχόληση. Υπήρξε παραπληροφόρηση και κάποιοι έκριναν ότι μπορούν να επενδύσουν πολιτικά πάνω σε αυτό το θέμα. Αλλά πρέπει εδώ να βάλουμε τα πράγματα στις πραγματικές τους διαστάσεις, γιατί είναι ένα ευαίσθητο κοινωνικό θέμα. 
Ο θεσμός της προσωρινής απασχόλησης είναι από καιρό δεδομένος στα κράτη-μέλη της Ευρωπαϊκής Ένωσης και συμβάλλει σε συνδυασμό και με άλλα εργαλεία πολιτικής στην εξεύρεση απασχόλησης σε σημαντικό αριθμό εργαζομένων. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Στην Ελλάδα ο θεσμός της προσωρινής απασχόλησης είναι υπαρκτός από τις αρχές της δεκαετίας του 1990 και καλύπτεται με βάση τα προβλεπόμενα από τον Αστικό Κώδικα. Δεν υπήρχε κανένα νομοθετικό πλαίσιο που να κατοχυρώνει τα δικαιώματα των προσωρινά απασχολούμενων και να ελέγχει τις εταιρίες, οι οποίες προωθούσαν με τον τρόπο αυτόν απασχολούμενους στην αγορά εργασίας. Είναι, λοιπόν, μια γενναιότητα η νομοθετική παρέμβαση του Υπουργείου Εργασίας να βάλει τάξη σ' ένα θέμα που πραγματικά δεν μας τιμούσε όπως λειτουργούσε μέχρι σήμερα στην πατρίδα μας. Στην κατ΄ άρθρο συζήτηση θα έχουμε χρόνο να μιλήσουμε γι΄ αυτό. Και η νομοθετική ρύθμιση, που είναι η αυστηρότερη απ΄ όλη την Ευρώπη και είναι κοντά στις θέσεις των εργαζομένων, στοχεύει στην ουσιαστική κάλυψη των δικαιωμάτων των εργαζομένων με σύμβαση προσωρινής απασχόλησης, με βάση την αρχή της ίσης μεταχείρισης, ενώ τίθενται σημαντικοί όροι λειτουργίας των γραφείων προσωρινής απασχόλησης. 
Μόνο, λοιπόν, εταιρίες με νόμιμη και ειδική άδεια μπορούν να ασχοληθούν με προσωρινή απασχόληση και αποκλείονται προσωπικές εταιρίες. Αυτά τα νομικά πρόσωπα οφείλουν να καταθέτουν εγγυητικές επιστολές, να έχουν, δηλαδή, οικονομική επιφάνεια και οικονομική κατοχύρωση. Αυτές οι επιχειρήσεις απασχόλησης θα πρέπει να έχουν εξοφλήσει τα χρέη τους προς τα ασφαλιστικά ταμεία, θα μπορούν να ασκούν ορισμένες άλλες δραστηριότητες, αλλά μόνο σχετικά με τη διαχείριση ανθρωπίνων πόρων που διευκολύνουν τους ενδιαφερόμενους να βρουν δουλειά, πρέπει να έχουν κατάλληλη κτιριακή υποδομή, κατάλληλα στελέχη, εκτέλεση καθηκόντων και βεβαίως αυστηρές ποινές και πρόστιμα για οποιαδήποτε παράβαση απ' αυτά. 
Μ' αυτόν τον τρόπο τι ακόμα κατοχυρώνουμε, γιατί απαγορεύεται η προσωρινή απασχόληση σε επιχειρήσεις, όπου οι εργαζόμενοι ασκούν το δικαίωμα της απεργίας: Δεν επιτρέπεται η προσωρινή απασχόληση στις επιχειρήσεις που έχουν προβεί σε ομαδικές απολύσεις και κυρίως -αυτό είναι και το σημαντικότερο- δεν επιτρέπεται η προσωρινή απασχόληση σε επιχειρήσεις ή οργανισμούς που υπάγονται στις διατάξεις του Ν. 2190/1994. 
Και τα δικαιώματα των προσωρινά απασχολουμένων προστατεύονται απόλυτα από την εργατική νομοθεσία. Έχουν ακριβώς τα ίδια δικαιώματα όσον αφορά στην κοινωνική ασφάλιση, σύνταξη, ασθένεια, επιδόματα και χρόνο εργασίας. Απαγορεύεται στις επιχειρήσεις προσωρινής απασχόλησης η οποιαδήποτε χρέωση στους εργαζόμενους για την εύρεση ή την έρευνα εύρεσης εργασίας. Οι προσωρινά απασχολούμενοι διαπραγματεύονται, αλλά ποτέ δεν μπορούν να πληρώνονται κάτω από το καθεστώς της εθνικής γενικής συλλογικής σύμβασης εργασίας. Εργάζονται υπό τις ίδιες συνθήκες και ιδιαιτέρως σε ό,τι αφορά στην υγιεινή και την ασφάλεια όλων των εργαζομένων. Και βεβαίως υπάρχει ειδική ρύθμιση ούτως ώστε και ο άμεσος και ο έμμεσος εργοδότης, και η εταιρία, δηλαδή, κι εκεί όπου εργάζονται, είναι αλληλέγγυοι και εις ολόκληρον έκαστος υπεύθυνοι για την ικανοποίηση των μισθολογικών δικαιωμάτων και την καταβολή των ασφαλιστικών εισφορών των εργαζομένων. Και βεβαίως η διάρκεια της σύμβασης δεν μπορεί να είναι πάνω από οκτώ συν οκτώ συν δύο, αλλιώς γίνεται αορίστου χρόνου.
Παρ΄ όλα αυτά θα ήθελα να σας πω στα γρήγορα, γιατί με πιέζει και ο χρόνος, κύριοι συνάδελφοι, ότι αυτός ο θεσμός ισχύει σε όλη την Ευρώπη, μάλιστα σε πάρα πολύ μεγάλο ποσοστό και σε όλον τον κόσμο. Περίπου το 15% των εργαζομένων είναι προσωρινά απασχολούμενοι στις περισσότερες χώρες του ΟΟΣΑ.
ΠΡΟΕΔΡΕΥΩΝ (Κωνσταντίνος Γείτονας): Κύριε Νασιώκα, συγγνώμη, σας διακόπτω για να ανακοινώσω το χρόνο σας. Θα σας δώσω τρία λεπτά ακόμα για να μπορέσετε να ολοκληρώσετε.
ΕΚΤΟΡΑΣ ΝΑΣΙΩΚΑΣ: Εν ανάγκη, κύριε Πρόεδρε, θα πάρω και από τη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Όχι, θα σας δώσω τρία λεπτά για να ολοκληρώσετε με άνεση.
ΕΚΤΟΡΑΣ ΝΑΣΙΩΚΑΣ: Εξαίρεση αποτελεί η Αυστραλία, η Φινλανδία και η Ισπανία, όπου περισσότερο από το 1/3 των εργαζομένων είναι προσωρινά απασχολούμενοι. 
Θέλω να καταθέσω στην Εθνική Αντιπροσωπεία, για να μοιραστεί στους συναδέλφους, μια κατάσταση για το τι συμβαίνει ακριβώς σε όλες τις χώρες της Ευρωπαϊκής Ένωσης.
(Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ένα θέμα ακόμη για το συγκεκριμένο είναι ότι έγινε προσπάθεια να υπάρξει δεσμευτική οδηγία από τα κράτη-μέλη. Κι αυτή η προσπάθεια δεν τελεσφόρησε, γιατί υπήρχε μία αντίθεση μεταξύ των εργοδοτικών ενώσεων και των ενώσεων των εργαζομένων, σύμφωνα με την οποίαν οι εργοδότες δεν θέλουν καμία ρύθμιση και να υπάρχει το καθεστώς ως υπάρχει, οι δε εργαζόμενοι θέλουν αυστηρές διαδικασίες. Και θα ήταν καλύτερα να κατέληγε η Ευρώπη σε μια τέτοια οδηγία. Η σημερινή νομοθετική ρύθμιση είναι κοντά ή ταυτόσημη με τις θέσεις των ενώσεων των εργαζομένων.
Θα περάσω για λίγο στο τρίτο θέμα της τροποποίησης του ν. 2643/1998 για τα άτομα με ειδικές ανάγκες, το οποίο περιλαμβάνει ευνοϊκές ρυθμίσεις που αποτελούν αιτήματα των ατόμων με ειδικές ανάγκες.
Δεν χρειάζεται να πω τίποτα παραπάνω, αρκεί να αναφέρω, κύριοι συνάδελφοι, την επιστολή της Εθνικής Συνομοσπονδίας Ατόμων με Ειδικές Ανάγκες με την οποία όχι μόνο συμφωνούν απολύτως, αλλά οι συγκεκριμένες ρυθμίσεις λειτουργίας του ν.2643, καθώς και οι άλλες ρυθμίσεις, όχι μόνο είναι ευνοϊκές για τα άτομα με ειδικές ανάγκες, αλλά είναι και μετά από δική τους εισήγηση και σύμφωνη γνώμη.
Τέλος, το νομοσχέδιο έχει και άλλες διατάξεις. Υπηρεσίες ειδικών επιθεωρητών, καινούρια τμήματα τοπικών ομάδων κοινωνικής επιθεώρησης, διεύρυνση και δυνατότητα ελέγχου από τις επιθεωρήσεις ενός νομού σε άλλον, ρυθμίζονται θέματα προστασίας συνδικαλιστών, στελεχών κλπ., καταργούνται διατάξεις που δημιουργούσαν ανισότητες για τις έγγαμες εργαζόμενες γυναίκες και άλλα πολλά στα οποία θα αναφερθούμε στην κατ' άρθρο συζήτηση.
Εδώ θέλω να σημειώσω το εξής, κύριοι συνάδελφοι: Ακούσαμε τους φορείς στην επιτροπή επί μακρόν. Όλοι οι φορείς στην επιτροπή, ακόμη και οι εργαζόμενοι του ΟΑΕΔ, στήριζαν τη θέση να μη γίνουν ανώνυμες εταιρείες, αλλά να αναπτυχθεί ο ΟΑΕΔ συνολικά. Ακούσαμε γνώμες σύνεσης και υπευθυνότητας. Άλλοι πρότειναν πιο ριζοσπαστικές λύσεις. Άλλοι λιγότερο. Όλοι, όμως, συμφώνησαν στη γενικότερη χρησιμότητα στο να προχωρήσουμε σ' αυτήν τη νομοθετική παρέμβαση.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
ΕΚΤΟΡΑΣ ΝΑΣΙΩΚΑΣ: Τελειώνω, κύριε Πρόεδρε.
Όλοι έκριναν ότι το παρόν νομοσχέδιο είναι αναγκαίο. Βεβαίως από τα Κόμματα της Αντιπολίτευσης ακούσαμε αρνητικές, μηδενιστικές τοποθετήσεις και πολλές φορές υπερβολές. 
Έψαξα, λοιπόν, το πρόγραμμα της Νέας Δημοκρατίας για να δω ποια είναι η θέση της, γιατί στην επιτροπή δεν την άκουσα. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Νασιώκα...
ΠΡΟΕΔΡΕΥΩΝ (Κωνσταντίνος Γείτονας): Κύριε Ανδρεουλάκο, ήρθατε σήμερα ανήσυχος...
ΕΚΤΟΡΑΣ ΝΑΣΙΩΚΑΣ: Διάβασα στο προεκλογικό πρόγραμμα της Νέας Δημοκρατίας σε δύο σημεία την εξής φράση: "Εκσυγχρονισμός του ΟΑΕΔ". Τίποτε άλλο. 
΄Οσον αφορά την προσωρινή απασχόληση, άκουσα στην επιτροπή μία συνετή θέση από τον κύριο εισηγητή. Αντίθετα, από όλους τους Βουλευτές της Νέας Δημοκρατίας άκουσα για μεσαίωνα, για καταστροφολογία κλπ. 
Αν δυσκολευόμαστε, κύριοι συνάδελφοι, να δούμε το σήμερα, αποκλείεται να καταλάβουμε το αύριο και τότε δυστυχώς μένουμε στην υστέρηση. 
Κυρίες και κύριοι συνάδελφοι, έχω την τιμή να εισηγούμαι ένα πολύ σημαντικό νομοσχέδιο που άπτεται του ευαίσθητου κοινωνικού χώρου της καταπολέμησης της ανεργίας που φιλοδοξεί να συμβάλλει αποφασιστικά στην ολοκλήρωση της μετάβασης από τις παθητικές πολιτικές απασχόλησης σε ενεργητικές πολιτικές με στόχο τη μείωση της ανεργίας στη χώρα μας και την αύξηση της απασχόλησης. Για την επιτυχία αυτού του στόχου, είναι απαραίτητη η υπερψήφιση του παρόντος νομοσχεδίου για την αναδιοργάνωση των υπηρεσιών του ΟΑΕΔ. 
Γι' αυτό σας καλώ όλους να ψηφίσετε επί της αρχής το νομοσχέδιο και να ακούσουμε όλες τις προτάσεις στα άρθρα και αν χρειάζεται το Υπουργείο να δεχθεί και αλλαγές.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από το Κομμουνιστικό Κόμμα Ελλάδος ορίζεται ως ειδικός αγορητής για τη συζήτηση του νομοσχεδίου ο συνάδελφος κ. Δημήτριος Τσιόγκας και από το Συνασπισμό της Αριστεράς και της Προόδου ο συνάδελφος κ. Γεώργιος Αμπατζόγλου.
Το λόγο έχει ο εισηγητής της Νέας Δημοκρατίας κ. Γεράσιμος Γιακουμάτος.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, δυστυχώς τα τελευταία χρόνια έχει εμφανισθεί στη χώρα μας ένα ταχύτατα διευρυνόμενο κοινωνικό ρήγμα το οποίο συνοδεύεται από τη δημιουργία μιας νέας υποβαθμισμένης κοινωνικής τάξης, θα έλεγα στα όρια του κοινωνικού αποκλεισμού. Και αυτό δεν είναι άλλο παρά οι πεντακόσιοι χιλιάδες περίπου άνεργοι. Και αυτοί οι πεντακόσιοι χιλιάδες άνεργοι είναι δικό σας δημιούργημα, κύριοι του ΠΑΣΟΚ, είναι δική σας κατάκτηση, κύριε Υπουργέ Εργασίας. 
Και δεν είναι μόνο αυτό. Σε πολλές περιοχές της Ελλάδας, ειδικότερα στη βόρειο Ελλάδα, έχουμε πραγματικά μία έκρηξη της ανεργίας που αγγίζει το 40%, όπως στα Γρεβενά, στις Σέρρες, στην Καστοριά. Και αυτά είναι τρομακτικά νούμερα. Αυτό αποτελεί το δείγμα ότι η χώρα μας κατέχει την πρωτιά, σε ορισμένες περιοχές, από όλη την Ευρώπη.
Το ποσοστό των ανέργων μέχρι είκοσι εννέα ετών, στους νέους ανθρώπους, προσεγγίζει το 25% και δεν ανησυχείτε. Στις δε γυναίκες αγγίζει το 33%. Και το μεγάλο γεγονός, που είναι δυστυχώς στη χώρα μας είναι οι μακροχρόνια άνεργοι, αυτοί περίπου αγγίζουν το 50% του συνόλου των ανέργων. Αντιστοιχούν τριάντα πέντε χιλιάδες εξακόσιοι στο 60% των ανέργων για το 2000.
Κύριε Υπουργέ, κυρίες και κύριοι του ΠΑΣΟΚ, αυτά είναι τα ποσοστά που ενδιαφέρουν την ελληνική κοινωνία και τον Έλληνα πολίτη. Δεν ενδιαφέρουν τα ποσοστά του συνεδρίου και τι έλαβε ο κ. Σημίτης. Θα ήταν ευτυχής ο ελληνικός λαός αν ήταν μικρότερο το ποσοστό του κ. Σημίτη αλλά ήταν μεγαλύτερο το ποσοστό της απασχόλησης. Αλλά και σ' αυτό πέρα βρέχει για το ΠΑΣΟΚ, άλλοι είναι οι στόχοι και άλλες οι γραμμές οι κομματικές. 
ΠΡΟΕΔΡΕΥΩΝ (Κωνσταντίνος Γείτονας): Μην ανοίγετε συζήτηση για το συνέδριο του ΠΑΣΟΚ. Ελάτε στο νομοσχέδιο. 
ΓΕΡΑΣΙΜΟΣ ΓΙΑΚΟΥΜΑΤΟΣ: Και το λέω αυτό, κύριε Πρόεδρε, γιατί η ελληνική αγορά εργασίας δυστυχώς εξακολουθεί να χαρακτηρίζεται από μεγάλα διαρθρωτικά προβλήματα -έχουμε κουραστεί να σας τονίζουμε μονότονα- τα οποία κρατούν τη χώρα μας πέρα από την οικονομική υπανάπτυξη αλλά μακριά και από την υπόλοιπη κοινότητα σε επιδόσεις και στην εργασία. Η ανεργία στη χώρα μας προσεγγίζει το 11%. Και όταν στην Ευρωπαϊκή Ένωση ο μέσος όρος είναι 8,2% μερικοί επαίρονται. Και πού οφείλονται αυτές οι αυξητικές τάσεις; Στα ποσοστά της ανεργίας, αφ' ενός μεν στην αποβιομηχάνιση της περιοχής και αφ' ετέρου στην έλλειψη σοβαρών επενδυτικών προγραμμάτων. Και βέβαια πέρα απ' αυτό, οφείλεται και στην αποαγροτοποίηση της ελληνικής υπαίθρου. 
Η Κυβέρνηση του ΠΑΣΟΚ την ίδια ώρα που η ανεργία καλπάζει, αντί να λάβει τις ευθύνες της και να προσαρμόσει τις πολιτικές της, καταφεύγει στη γνωστή τακτική, στην αγαπημένη της τακτική, στην τακτική της εικονικής πραγματικότητας, στη δημιουργική λογική: μεθοδεύσεις, παραποιήσεις και κατασκευή ψευδών στοιχείων. Και μάλιστα γι' αυτό εγκαλείται η χώρα μας, από την Ευρωπαϊκή Ένωση. Και ξαφνικά, ενώ όλα αυτά συμβαίνουν στην ανεργία, εγένετο φως. Ήρθε ευτυχώς η πρώτη μέρα του συνεδρίου για να δείξει η Εθνική Στατιστική Υπηρεσία ότι έχουμε μείωση της ανεργίας. Αλλά δεν είναι σοβαρά πράγματα αυτά, την πρώτη μέρα του συνεδρίου του ΠΑΣΟΚ. Και ανακοίνωσε η Εθνική Στατιστική Υπηρεσία -αυτή που έχει κατηγορηθεί για σοβαρές παραλείψεις, για χρήση ανύπαρκτων στοιχείων- ότι το αποτέλεσμα της δειγματοληπτικής έρευνας εργατικού δυναμικού, όπου κατά μέσο όρο λέει ότι το 2000 η ανεργία μειώθηκε από το 11,9 στο 11,1. Δηλαδή μειώθηκε μόλις και μετά βίας 0,8%. Γι' αυτό επαίρεστε. 
Είναι άλλο, κύριε Υπουργέ, να προσπαθεί η Κυβέρνηση να δείξει, σύμφωνα με τα στοιχεία της Γενικής Γραμματείας της Εθνικής Στατιστικής Υπηρεσίας, τα οποία στοιχεία δεν υποεκτιμούμε, ότι η ανεργία εμφανίζει μικρή μείωση το 2000, είναι εντελώς διαφορετικό αλλά και επικίνδυνο ακόμα, θα έλεγε κανείς, με το να προεξοφλεί ότι η ένδειξη αυτή έχει μόνιμο χαρακτήρα. Είναι μεγάλη ντροπή για μια κυβέρνηση και ειδικότερα για μια σοσιαλιστική κυβέρνηση, μια κυβέρνηση που θέλει να λέει ότι έχει κοινωνικό πρόσωπο, να έχουμε πεντακόσιες χιλιάδες ανέργους και σεις να επαίρεστε. Αυτό είναι ντροπή. Και το λέω αυτό γιατί; Για τον απλούστατο λόγο, κύριε Υπουργέ, για τα στοιχεία που λέτε για τη μείωση. 
Αλήθεια, γιατί η ΕΣΥΕ δεν αναφέρεται σε στοιχεία, αν και πόσοι αλλοδαποί δηλώνονται σαν απασχολούμενοι; Δεν αναφέρει τίποτε η έρευνα, γιατί τα στοιχεία αφορούν το τέταρτο τρίμηνο του προηγούμενου χρόνου το 2000 και εν πάση περιπτώσει καλύπτουν μεταβολές του εργατικού δυναμικού για τον προηγούμενο χρόνο, ενώ θα έπρεπε, κύριε Υπουργέ, να έχουν δημοσιοποιηθεί τα στοιχεία τα φετινά. Θα σας πω ότι σε όλη την Ευρωπαϊκή Ένωση και στην Αμερική και παντού ανακοινώνονται στοιχεία ανεργίας του περασμένου μηνός. Και εμείς μιλάμε για το τέταρτο τρίμηνο του 2000 με τις γνωστές παραποιήσεις και μεθοδεύσεις. Γιατί όπως προκύπτει -και δεν πιστεύω να είναι και λόγος αυτός αναδόμησης Υπουργικού Συμβουλίου- ο στόχος που έχει θέσει η Κυβέρνηση, είχατε θέσει εσείς, κύριε Υπουργέ, για το 2000 με το εθνικό σχέδιο για την απασχόληση, είχατε ξεκαθαρίσει και σεις και ο κ. Σημίτης ότι θα δημιουργηθούν εβδομήντα πέντε χιλιάδες νέες θέσεις εργασίας. Τελικά επετεύχθη; Δεν επετεύχθη. Μόνοι σας λέτε αυτά τα πλαστά στοιχεία.
Αλλά δεν μας λέτε πού ξοδεύτηκαν, πώς ξοδεύτηκαν και πόσα ξοδεύτηκαν για το εθνικό σχέδιο για την απασχόληση.
Ακούστε, κύριοι συνάδελφοι, οκτακόσια ογδόντα δισεκατομμύρια, περίπου ένα τρισεκατομμύριο, δαπανήσατε για το εθνικό σχέδιο, για την απασχόληση, για να πετύχετε αυτή την 0,8 πλασματική μείωση της ανεργίας. Αυτές είναι πολιτικές; Δεν χρειάζεται μία άλλη πολιτική; Αυτό σας επισημαίνουμε, αυτό σας καταγγέλλουμε, κύριε Υπουργέ.
Κύριε Υπουργέ, υπάρχει και μία άλλη παράμετρος. Θα πρέπει να καταγραφεί ότι τα διάφορα προγράμματα εκπαίδευσης, κατάρτισης και απασχόλησης, ενώ δεν δημιουργούν σταθερές σχέσεις εργασίας, εντούτοις δίνουν τη δυνατότητα να εμφανίζεται συγκυριακά μείωση του ποσοστού ανεργίας. Και αυτό είναι πλαστό διότι δεν μειώνονται οι δείκτες. 
Εν πάση περιπτώσει, ενώ όλα αυτά συμβαίνουν με την ανεργία και την απασχόληση, φέρατε σήμερα στη Βουλή το νομοσχέδιο για τον ΟΑΕΔ. Γνωρίζουμε ότι ο ΟΑΕΔ λειτουργεί σήμερα με διοικητικές δομές του 1970. Και είναι κοινή η διαπίστωση ότι δεν έχει ανταποκριθεί στις προσδοκίες της κοινωνίας και ιδιαίτερα στις προσδοκίες των εργαζομένων, των κοινωνικών φορέων και των ανέργων. Μάλιστα, σε μία εποχή που η ανεργία και ακόμη περισσότερο η μακροχρόνια ανεργία παραμένει σε ιδιαίτερα υψηλά επίπεδα, είναι βέβαιο ότι σήμερα η αποδοτικότητα των μηχανισμών παρέμβασης και η αποτελεσματικότητα των πολιτικών του Οργανισμού έχουν αποτύχει. Αυτό το ομολογούμε, το γνωρίζουμε. 
Θα σας θυμίσω μόνο ότι σε έρευνα που έγινε στη ΓΣΕΕ, το 1990 μέσω του ΟΑΕΔ μόνο 4% βρήκαν δουλειά. Σε έρευνα της ΓΣΕΕ για την αποτελεσματικότητα του ΟΑΕΔ τον περσινό χρόνο μόνο το 1,5% των ανέργων, κύριε Υπουργέ, μέσω του ΟΑΕΔ βρήκε δουλειά. Αυτός ήταν ο ΟΑΕΔ και αυτός πράγματι χρειάζεται εκσυγχρονισμό, χρειάζεται να ανασχηματιστεί. 
Ο ΟΑΕΔ είναι σημαντικότατος Οργανισμός στήριξης και προώθησης των πολιτικών απασχόλησης. Είναι σαφές όμως και πρέπει να το καταλάβετε, ότι ο Οργανισμός δεν έχει την ευθύνη να παράγει θέσεις εργασίας. Αυτό είναι σε πλήρη συνάρτηση της οικονομικής και αναπτυξιακής σας πολιτικής, που και εδώ δυστυχώς έχετε αποτύχει. Και βέβαια, ο ΟΑΕΔ την τελευταία εικοσαετία λειτούργησε και λειτουργεί ως κομματικό στήριγμα του ΠΑΣΟΚ. Ποιος δεν θυμάται τις παρεμβάσεις που έκανε ο ΟΑΕΔ προεκλογικά, ιδιαίτερα στην Εύβοια και σε άλλες περιοχές της Ελλάδος; Για εξαγορά ψήφων μοίραζε τότε ψιχία. 
Αυτή είναι η σκοπιμότητα που μέχρι τώρα εσείς εξυπηρετούσατε μέσω του ΟΑΕΔ. 
Η διαχείριση των πόρων γίνεται με μεγάλη αδιαφάνεια. Τι να σας θυμίσω; Τις καταγγελίες της Ευρωπαϊκής Ένωσης για τα πολιτιστικά κέντρα, για τα Κέντρα Επαγγελματικής Κατάρτισης, για τα γιαπιά και τόσα άλλα που έχουν καταγγελθεί κατά καιρούς; 
Η αξιολόγηση των διαφόρων προγραμμάτων ήταν ανύπαρκτη και τώρα με την ίδια διαδικασία συνεχίζει να είναι ακόμη ανύπαρκτη. Υπάρχει έλλειψη προσωπικού και στις θέσεις που υπάρχουν αναρριχώνται ποιοι; Εκείνοι οι οποίοι πρόσκεινται κατά κανόνα στο καθεστωτικό κόμμα του ΠΑΣΟΚ. Αυτοί προωθούνται σήμερα στις διοικητικές θέσεις του ΟΑΕΔ. 
Η Νέα Δημοκρατία με αίσθημα ευθύνης και χρέους από μακρού έχει επισημάνει όλα αυτά τα θέματα.
Θεωρούμε ότι υπάρχει ένα σχήμα που δεν ανταποκρίνεται στις σύγχρονες απαιτήσεις. Τα προβλήματα είναι πάρα πολύ μεγάλα, ενώ η δυσλειτουργία είναι τόσο εκτεταμένη ώστε να κρίνεται αναγκαία μία ουσιαστική θεσμική αναδιοργάνωση του Οργανισμού, η οποία θα επιτρέψει την αλλαγή δομών αλλά και νοοτροπίας προς όφελος των εργαζομένων.
Δυστυχώς, σήμερα χάνεται μία μοναδική ευκαιρία. Με σύγκλιση απόψεων, με κοινωνικό διάλογο, με πολιτική συμφωνία να επιχειρήσουμε μία αναδιάρθρωση για έναν αξιόπιστο αποτελεσματικό και παραγωγικό Οργανισμό. Για έναν Οργανισμό που θα αξιοποιεί τους πόρους που έχει. Και για τους πόρους αυτούς δεν συνεισφέρει το κράτος, αλλά οι εργοδότες, οι εργαζόμενοι και η Ευρωπαϊκή Ένωση. Αυτοί πληρώνουν τον ΟΑΕΔ. Θα πρέπει να αναβαθμίσουμε ποιοτικά και ποσοτικά τον ΟΑΕΔ. 
Πρέπει να ξέρετε ότι οι πόροι του ΟΑΕΔ προέρχονται από τις εισφορές των εργοδοτών και των εργαζομένων που εισπράττονται μέσω του ΙΚΑ. Σε αυτό το σημείο δεν κάνατε καμιά αναφορά στο νομοσχέδιο. Δεν μας λέτε πουθενά ότι το ΙΚΑ χρωστάει 380 δισεκατομμύρια στον ΟΑΕΔ. Μέσα από την αυτοκρατορία των ελλειμμάτων του ΙΚΑ σωστό είναι να έχετε ξεχάσει τα ελλείμματα. 
Θα σας πω εν τάχει, ότι φέτος το ΙΚΑ έχει 316 δισεκατομμύρια οργανικό έλλειμμα, σωρευτικών ελλειμμάτων, ως ουκ έστι αριθμός, και θα σας πω ακόμα ότι η "πετυχημένη" σας πολιτική πέτυχε να χάσουν τα ασφαλιστικά ταμεία μέσα από την αξιοποίηση της περιουσίας τους περίπου ένα τρισεκατομμύριο. Για τον ΟΑΕΔ χρειάζονται 380 δισεκατομμύρια και σ' αυτό δεν αναφέρεσθε πουθενά. 
Αντίθετα ο εισηγητής της Πλειοψηφίας ήταν πάρα πολύ παραστατικός, όταν μόνο τα δάκρυα δεν έβαλε μιλώντας μας για τα άτομα με ειδικές ανάγκες. Και εμείς συμφωνούμε αλλά γιατί η διγλωσσία, η υποκρισία και ο φαρισαϊσμός όταν στο λογαριασμό, κύριε Υπουργέ -εδώ πάτε να φέρετε μια διάταξη, τα χρήματα των ειδικών λογαριασμών που έχουν γίνει για άλλο σκοπό τα αξιοποιείτε όπως εσείς θέλετε. Για παράδειγμα ο ΛΟΕΜ, που είναι ο λογαριασμός οικογενειακών επιδομάτων μισθωτών, ο λογαριασμός ανεργίας στράτευσης. Τι κάνατε; Περίπου εξακόσια δισεκατομμύρια είχατε το 1998. Τα πήρατε, τα βάλατε σε σκοτεινές τρύπες και πέρσι ο ΟΑΕΔ εισέπραξε 116 δισεκατομμύρια από εργαζόμενους και εργοδότες. Πόσα δώσατε για οικογενειακά επιδόματα; Ποια είναι η κοινωνική πολιτική; Ποιο είναι το δημογραφικό. Ποια είναι η εθνική σας ευθύνη; Μόνο 23 δισεκατομμύρια, κύριε Νασιώκα, για τα άτομα με ειδικές ανάγκες. Την Ελλάδα την έχετε καταντήσει χώρα με ειδικές ανάγκες. 
Έρχεται ο κύριος Υπουργός, ο εκσυγχρονιστής, φέτος στον κοινωνικό προϋπολογισμό και αναφέρει μόνο 21 δισεκατομμύρια οικογενειακά επιδόματα. Από τα επιδόματα ανεργίας έρχεσθε και ξαφρίζετε 35.000 το μήνα που θα μπορούσαν να δοθούν από το λογαριασμό που υπάρχει, από χρήματα εργαζομένων και εργοδοτών. Αυτήν την ευαισθησία ήθελα από εσάς και από το δακρύβρεχτο λόγο να πείτε για να πω ότι έχετε κοινωνική πολιτική και κοινωνικό πρόσωπο. Εύκολο είναι εκ του ασφαλούς με ψιχία και με μια επιστολή του προέδρου του Οργανισμού των Ατόμων με Ειδικές Ανάγκες να κάνετε κοινωνική πολιτική με φούμαρα. 
Ποια είναι η πραγματικότητα; Πρώτον, όταν δείτε τα σκούρα, κάνετε τα νομοσχέδια πίσω, όπως το ασφαλιστικό, και ζητάτε κοινωνικό διάλογο. Ποιον κοινωνικό διάλογο; Αυτόν που κάνατε στο νομοσχέδιο για τα εργασιακά με τη διπλή ψήφο του 14ου μέλους της κεντρικής επιτροπής του ΠΑΣΟΚ και προέδρου της ΓΣΕΕ; 
Στον ΟΑΕΔ τι κάνατε; Κάνατε κοινωνικό διάλογο, κύριε Υπουργέ, και χωρίς να συναποφασίσουν οι εταίροι έρχεσθε και λέτε ότι αυτό είναι το νομοσχέδιο. Ερωτώ: Η ΓΣΕΕ, η ΓΕΣΕΒΕ, ο ΣΕΒ συμφωνούν μ' αυτό το νομοσχέδιο; Όχι, διαφωνούν. Άρα ποιον κοινωνικό διάλογο κάνετε. Απλώς τον έχετε για την κοινωνία για κατανάλωση.
Εμείς λέμε έναν πραγματικά κοινωνικό διάλογο με τους κοινωνικούς εταίρους, όπου πράγματι θα συγκλίνουμε και θα βγάλουμε έναν ανανεωμένο και εκσυγχρονισμένο ΟΑΕΔ.
Δεύτερη αλήθεια. Η βασική αρχή του σχεδίου νόμου για την αναδιοργάνωση του ΟΑΕΔ είναι η διάσπαση του ισχύοντος φορέα, που είναι ΝΠΔΔ, σε τέσσερις φορείς, εκ των οποίων ο ένας θα παραμείνει ΝΠΔΔ -ο ΟΑΕΔ- και οι υπόλοιποι τρεις θα είναι ανώνυμες εταιρείες. Κάθε ένας φορέας θα αναλάβει και μια κατηγορία υπηρεσιών, που έχει σήμερα ο ΟΑΕΔ. Το μοντέλο λειτουργίας του νέου σχήματος, που εσείς θέλετε να φέρετε σήμερα θα είναι αυτό του ομίλου, δηλαδή θα έχουμε το μητρικό όμιλο, ο όμιλος θα είναι ΝΠΔΔ και με ιδιότυπη ιδιωτικοποίηση ορισμένων λειτουργιών θα είναι ο στρατηγικός σχεδιασμός, η στρατηγική παρακολούθηση και υλοποίηση, ο έλεγχος των δράσεων, που θα γίνεται από το ΝΠΔΔ. 
Η προτεινόμενη σχέση μεταξύ του ομίλου και της πολιτικής ηγεσίας του Υπουργείου -εδώ είναι το κομβικό σημείο- είναι τέτοια, που ουσιαστικά υποτάσσει τον όμιλο στο Υπουργείο.
Με μεγάλη γλαφυρότητα ο εισηγητής της Πλειοψηφίας μας μίλαγε για τα δεκαεπτά μέλη του ΟΑΕΔ, αλλά εκεί που ήταν να πει για τις εταιρείες, που εκεί είναι "το ψαχνό", για τις πέντε που ορίζει ο Υπουργός, το πέρασε εξ απαλών ονύχων. 
Εδώ, λοιπόν, τι είναι; Ο όμιλος καθίσταται εργολάβος του Υπουργείου και κατά συνέπεια όμηρός του, εφόσον η χρηματοδότησή του, συνεπώς και η βιωσιμότητά του εξαρτάται από την πολιτική βούληση του εκάστοτε Υπουργού. Αναδεικνύεται ο κίνδυνος ο πολιτικός προϊστάμενος, δηλαδή εσείς, να επωμισθεί και το ρόλο του διοικητή του ΟΑΕΔ και των εταιρειών του. 
Η πραγματικότητα ποια είναι; Μέσα από αυτό το νομοσχέδιο κάθε παράγραφος απαιτεί σωρεία υπουργικών αποφάσεων που θα επιφέρουν πέρα από γραφειοκρατικές επιβαρύνσεις και μεγάλες καθυστερήσεις, με κίνδυνο κάποια τμήματα του νόμου να μείνουν ανενεργά για μεγάλο χρονικό διάστημα, γεγονός που θα έχει ως αποτέλεσμα να παρουσιαστούν σοβαρές δυσλειτουργίες τόσο στον ΟΑΕΔ όσο και στις υπό δημιουργία ανώνυμες εταιρείες. 
Πραγματικότητα τέταρτη: Τι κάνετε με το παρόν νομοσχέδιο; Δημιουργείτε τρεις ανώνυμες εταιρείες με τα άρθρα 8, 9 και 10. Πρώτη είναι η εταιρεία "Υπηρεσίες Υποστήριξης Ανθρώπινου Δυναμικού ΑΕ", δεύτερη είναι η εταιρεία "Επαγγελματική Κατάρτιση ΑΕ και τρίτη είναι η εταιρεία "Παρατηρητήριο Απασχόλησης, Ερευνητική - Πληροφορική ΑΕ". Αυτές είναι οι ανώνυμες οι σοσιαλιστικές εταιρείες. Οι εταιρείες αυτές είναι ανώνυμες μη κερδοσκοπικού χαρακτήρα που έχουν ένα και μοναδικό μέτοχο, τον ΟΑΕΔ, δηλαδή είναι μονομετοχικές ή καλύτερα θα έλεγα ότι στην ουσία έχουν μέτοχο τον Υπουργό. Αυτό είναι αδιανόητο. 
Επίσης στην εισήγηση στη Διαρκή Επιτροπή είχατε επταμελές διοικητικό συμβούλιο εκ των οποίων τα πέντε μέλη διόριζε ο Υπουργός και τα δύο οι φορείς. Και μετά από πιέσεις και των φορέων και της Αξιωματικής Αντιπολίτευσης το επταμελές διοικητικό συμβούλιο το κάνατε εννιαμελές. Και τι αλλάξατε; Από τα εννέα μέλη τα πέντε θα τα διορίζετε εσείς. Άρα ποιος είναι ο μέτοχος, αφού εσείς ορίζετε, εσείς απολύετε, εσείς κάνετε τα πάντα; Εσείς είστε ο μόνος μέτοχος της ανώνυμης εταιρείας ΟΑΕΔ. Και δεν είναι αυτό μόνο. Όποτε θέλετε μπορείτε με δική σας απόφαση να ανακαλέσετε το διοικητικό συμβούλιο. Ο δε πρόεδρος του διοικητικού συμβουλίου που εσείς διορίζετε, προσλαμβάνει, απολύει και καθορίζει τις αποδοχές του προσωπικού.
Και αλήθεια, δεν μας είπατε για τις αποδοχές του προέδρου. Τις αποδοχές του προέδρου τις βάζετε για τέσσερα χρόνια. Σας ζητήσαμε να κάνετε τριετή θητεία. Ακόμα και εκεί επιμένετε για τετραετή θητεία. Έχετε τους λόγους σας. Δεν είναι τυχαίο ότι δεν δέχεστε ένα χρόνο λιγότερο. 
Εν πάση περιπτώσει, κύριοι συνάδελφοι, το νέο σχήμα που θέλει η Κυβέρνηση να ψηφίσει αποτελείται από κρατικιστικές αντιλήψεις και από έντονη υπουργική παρέμβαση. 
Η επιλογή των διοικητικών συμβουλίων των φορέων αυτών ανήκει ουσιαστικά στον αρμόδιο Υπουργό, παρά τον εξωτερικό μανδύα. Πρόκειται για μια περίπτωση, όπου κυβερνητική βούληση καθορίζει τη σύνθεση του διοικητικού συμβουλίου και κατά συνέπεια την πολιτική που θα ακολουθήσουν οι φορείς αυτοί. Ουσιαστικά ο πλήρης και αποκλειστικός έλεγχος του ΟΑΕΔ στις εταιρείες αυτές θα τις καταστήσει δημόσιες υπηρεσίες με ό,τι αυτό συνεπάγεται από πλευράς ευελιξίας και αποτελεσματικότητας σε έναν απαιτητικό τομέα όπως είναι η ενίσχυση της απασχόλησης και της επαγγελματικής κατάρτισης. 
Ενισχύεται έτσι η υπόνοια πως όλη η προσπάθεια, κύριε Υπουργέ, αναδιοργάνωσης του ΟΑΕΔ -κάτι που σας ζητάει επίμονα η Ευρωπαϊκή ΄Ενωση, χωρίς όμως να επιβάλει τέτοιου είδους αλλαγές- χρησιμοποιείται ως ευκαιρία δημιουργίας δυνατοτήτων, εξυπηρέτησης κομματικής πελατείας καλύτερα και το βασικότερο, φοβάμαι ότι εδώ έρχεστε να βάλετε την ταφόπετρα για την κατασπατάληση του Γ΄ Κοινοτικού Πλαισίου Στήριξης. 
Δεν ξέρουμε, εάν θα είστε εσείς ή ο επόμενος, αυτό που ξέρουμε σίγουρα κύριε Υπουργέ, είναι ότι θα γίνουμε η σκιά για το Γ΄ Κοινοτικό Πακέτο Στήριξης. Φθάνει πια! Φθάνει η κατασπατάληση του χρήματος από τον ΄Ελληνα φορολογούμενο πολίτη. 
Βέβαια η Νέα Δημοκρατία με όλα αυτά θα καταψηφίσει το νομοσχέδιο για τους εξής απλούς λόγους: Προτείναμε σε ό,τι αφορά το διοικητικό συμβούλιο του ΟΑΕΔ να είναι δεκατριμελές από δεκαεπταμελές για να είναι πιο ευκίνητο. Τα δεκαεπτά μέλη τι νόημα έχουν; Δεύτερον, προτείναμε η τετραετής θητεία να γίνει τριετή. Το αρνηθήκατε. Και τρίτον, πιστεύουμε, κύριε Υπουργέ, ότι οι εταίροι πρέπει να έχουν την πλειοψηφία. Αυτό λέει η λογική. Οι εταίροι πληρώνουν, οι εταίροι αποφασίζουν. Εμείς λέμε, λοιπόν, ότι θα πρέπει να είναι πέντε οι εταίροι και δύο από το κράτος. Αυτές είναι απλές αιτιάσεις, οι ελάχιστες που μπορεί η Νέα Δημοκρατία να θέσει για να ψηφίσει το νομοσχέδιο. Και αφού αρνείστε εμείς καταψηφίζουμε το νομοσχέδιο. 
Σας καλούμε, κύριε Υπουργέ, τουλάχιστον όσο θα είστε σε αυτό το Υπουργείο, να δεχθείτε τις προτάσεις μας. Αυτή η βιασύνη να έλθει το νομοσχέδιο αμέσως μετά το συνέδριο εμένα δεν μου αρέσει. 
Τουλάχιστον θα είχαμε λίγο χρόνο και για τα επταμελή που τα κάνετε εννιαμελή και ίσως να σας είχαμε πείσει. Φαίνεται όμως ότι οι καταστάσεις του ΠΑΣΟΚ είναι τόσο ραγδαίες, που δεν σας επιτρέπουν να έχετε την πολυτέλεια του χρόνου. 
Εμείς καταψηφίζουμε το νομοσχέδιο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο ειδικός αγορητής του Κομμουνιστικού Κόμματος Ελλάδας, ο κ. Τσιόγκας.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κυρίες και κύριοι συνάδελφοι, συζητάμε σήμερα στην Ολομέλεια της Βουλής ένα νομοσχέδιο το οποίο φέρνει η Κυβέρνηση και με το οποίο προχωράει στο ξεπούλημα του ΟΑΕΔ στο μεγάλο κεφάλαιο. Η Κυβέρνηση προχωρά με την αλλαγή εκ βάθρων στο χαρακτήρα του ΟΑΕΔ. Βεβαίως πρέπει να πούμε ότι ο τίτλος που ταιριάζει καλύτερα στο νέο ΟΑΕΔ που ετοιμάζει η Κυβέρνηση είναι "Οργανισμός Αφαίρεσης Εργατικών Δικαιωμάτων", αφού η Κυβέρνηση εντελώς απροκάλυπτα μετατρέπει τον ΟΑΕΔ σε ένα ακόμα εργαλείο εφαρμογής της αντιλαϊκής της πολιτικής.
Οι αλλαγές που προωθεί η Κυβέρνηση μέσω του νομοσχεδίου είναι προς αντιδραστική κατεύθυνση, υπηρετούν τις ανάγκες των καπιταλιστών και γι' αυτό το σκοπό θέλουν να μετατρέψουν τον ΟΑΕΔ σε έναν οργανισμό που να εξυπηρετεί τις απαιτήσεις του μεγάλου κεφαλαίου και που να προωθεί την αντιλαϊκή πολιτική των καπιταλιστικών αναδιαρθρώσεων στην αγορά εργασίας και στις εργασιακές σχέσεις.
Η ανατροπή του κοινωνικού και δημόσιου χαρακτήρα του ΟΑΕΔ πάει μαζί με την ανατροπή και την κατάργηση του οκτάωρου και του επτάωρου, πάει μαζί με την εφαρμογή των τοπικών συμφώνων απασχόλησης και την κατάργηση των συλλογικών συμβάσεων εργασίας, τις ελαστικές μορφές απασχόλησης, και μετατρέπει χιλιάδες εργαζόμενους σε απασχολήσιμους-θύματα της εργοδοτικής ασυδοσίας και εκμετάλλευσης. 
Αυτή η πολιτική που εφαρμόζει η Κυβέρνηση μειώνει την τιμή της εργατικής δύναμης και προσφέρει φθηνό εργατικό δυναμικό στο κεφάλαιο. Η ίδια πολιτική είναι αυτή που επιδοτεί τους βιομήχανους με δισεκατομμύρια, βαφτίζοντάς την ενεργητική πολιτική. Αντί να στηρίξει τους ανέργους και τις οικογένειές τους, κρατά τα επιδόματα ανεργίας σε απαράδεκτα χαμηλά επίπεδα. Και αυτά μόνο για ένα χρόνο για κάθε άνεργο.
Σήμερα, αγαπητοί συνάδελφοι, μόνο ένας στους τέσσερις ανέργους παίρνει επίδομα ανεργίας και αυτό δεν φθάνει ούτε το 50% του κατώτερου βασικού μεροκάματου. Αυτή η ξεφτίλα της επιδότησης της ανεργίας προς τους άνεργους από τον ΟΑΕΔ δείχνει και την ανάλγητη πολιτική της Κυβέρνησης προς τους ανέργους.
Όσο για τις εξαγγελίες της Κυβέρνησης, πρέπει να πούμε ότι είναι παχιά λόγια σε μια περίοδο που δίνονται ψίχουλα για την ανεργία και αφήνεται απ' έξω η νεολαία που πρωτοβγαίνει στην παραγωγή. Αυτό είναι το ενδιαφέρον της Κυβέρνησης για τη νεολαία. 
Βεβαίως ο ΟΑΕΔ από τότε που ιδρύθηκε δεν έχει δική του πολιτική. Ήταν και είναι ένα εργαλείο εφαρμογής της κυβερνητικής πολιτικής, αφού υλοποιεί κυβερνητικές αποφάσεις. Άρα, όσα προβλήματα παρουσιάζονται στη λειτουργία του ΟΑΕΔ είναι αποτελέσματα των κυβερνητικών επιλογών. Η Κυβέρνηση υλοποιώντας τις κατευθύνσεις της Λευκής Βίβλου καταργεί θεμελιώδη εργατικά δικαιώματα. Η Κυβέρνηση ανέτρεψε τις εργασιακές σχέσεις, εφαρμόζοντας ελαστικές μορφές απασχόλησης, με αποτέλεσμα να γίνεται "λάστιχο" η ζωή των εργαζομένων. Η Κυβέρνηση με το νόμο 2874/2000 κατάργησε το οκτάωρο και το επτάωρο, τη σταθερή εργασία και νομιμοποίησε τις ελαστικές μορφές απασχόλησης που είναι απαίτηση των καπιταλιστών για να κερδοσκοπούν ακόμα περισσότερο αυξάνοντας την εκμετάλλευση των εργαζομένων.
Έτσι λοιπόν, για να εφαρμόσετε την κυβερνητική πολιτική για την απασχόληση, διαλύετε τον ΟΑΕΔ. Τον μετατρέπετε σε εργαλείο στήριξης της κυβερνητικής αντεργατικής πολιτικής, εξυπηρετώντας τα συμφέροντα των καπιταλιστών. Ανατρέπεται ο δημόσιος κοινωνικός και ενιαίος χαρακτήρας του ΟΑΕΔ και η αντεργατική αναδιάρθρωση του ΟΑΕΔ έχει άμεση σχέση με την παράδοση της κατάρτισης σε ιδιωτικές σχολές και την εύρεση εργασίας στα ιδιωτικά "δουλεμπορικά" γραφεία. 
Το νομοσχέδιο που φέρατε στην Ολομέλεια της Βουλής προβλέπει το σπάσιμο του ΟΑΕΔ σε τρεις θυγατρικές ανώνυμες εταιρείες, οι οποίες θα καρπώνονται και το φιλέτο του ΟΑΕΔ.
Και βεβαίως δεν θα ελέγχονται από τους αρμόδιους κρατικούς μηχανισμούς όπως είναι το Ελεγκτικό Συνέδριο. Αυτές οι τρεις ανώνυμες εταιρείες ονομάζονται Υπηρεσία Υποστήριξης Ανθρώπινου Δυναμικού ΑΕ και έχουν στόχο να ιδρύσουν κέντρα προώθησης της απασχόλησης σε όλη την Ελλάδα που θα λειτουργούν στη βάση παροχής εξατομικευμένων υπηρεσιών. Θα συνεργάζονται με τις επιχειρήσεις προκειμένου να "πείθεται" ο άνεργος και να του επιβάλλονται οι όροι με τους οποίους θα πιάνει δουλειά. Τα κέντρα αυτά θα λειτουργούν ως όργανα των ιδιωτικών γραφείων ευρέσεως εργασίας αφού δουλειά τους θα είναι να πείσουν τους άνεργους να δεχθούν τους όρους της εργοδοσίας.
Στις σημερινές συνθήκες που η ανεργία αυξάνεται με γεωμετρική πρόοδο ο σύμβουλος του κέντρου απασχόλησης μπορεί να λέει στον άνεργο ότι τα πράγματα είναι δύσκολα, μη ζητάς πολλά μη διεκδικείς, μη συνδικαλίζεσαι κοίτα να πιάσεις δουλειά να βγάλεις ένα μεροκάματο και στη συνέχεια βλέπουμε αν θα διορθωθούν τα πράγματα. Αυτή η συμφωνία λέγεται ατομικό σχέδιο δράσης και αποβλέπει στην απόλυτη προσαρμογή στις απαιτήσεις των εργοδοτών.
Η δεύτερη ανώνυμη εταιρεία είναι η επαγγελματική κατάρτιση και θα έχει την ευθύνη της λειτουργίας των ΙΕΚ και των ΚΕΚ του ΟΑΕΔ προσφέροντας ελλιπείς αποσπασματικές γνώσεις μέσα από τα σχετικά προγράμματα. Επίσης θα διοχετεύει τεράστια ποσά στα ιδιωτικά ΚΕΚ και ΙΕΚ όπου ροκανίζονται δισεκατομμύρια από αεριτζήδες και κομπιναδόρους οι οποίοι προσφέρουν κάποιες αποσπασματικές γνώσεις. Βέβαια θα γίνονται και ενδοεπιχειρησιακά σεμινάρια μαϊμούδες για να καρπώνονται εκατομμύρια οι εργοδότες. Ακόμα και οι προσλήψεις του εκπαιδευτικού προσωπικού προβλέπεται να γίνονται με συμβάσεις ορισμένου χρόνου ή να είναι ωρομίσθιοι. ΄Ετσι, οι εκπαιδευτικοί που θα πάνε να μεταφέρουν τις γνώσεις τους στους μαθητές θα κυνηγάνε ώρες εργασίας για να συμπληρώσουν το εισόδημά τους.
Η τρίτη ανώνυμη εταιρεία είναι το Παρατηρητήριο Απασχόλησης, Ερευνητική Πληροφορική. Είναι ένα εργαλείο ενημέρωσης και εξυπηρέτησης των επιχειρήσεων αφού θα συγκεντρώνει και θα επεξεργάζεται όλα τα στοιχεία των ανέργων. Θα τα προσαρμόζει στις ανάγκες των επιχειρήσεων. Σε αυτό το νομοσχέδιο νομιμοποιούνται και τα ιδιωτικά δουλεμπορικά γραφεία ευρέσεως εργασίας ως επιχειρήσεις. ΄Ετσι, θα υπάρχει ανταγωνισμός ανάμεσα στο Παρατηρητήριο Απασχόλησης του ΟΑΕΔ και στα ιδιωτικά δουλεμπορικά γραφεία για να δίνουν φθηνότερη εργατική δύναμη στα αφεντικά.
ΒΑΣΙΛΗΣ ΚΕΔΙΚΟΓΛΟΥ: Δουλεμπορικά είπατε;
ΔΗΜΗΤΡΙΟΣ ΤΣΙΟΓΚΑΣ: Δουλεμπορικά.
Με το νομοσχέδιο αυτό νομιμοποιείτε και τις εταιρείες προσωρινής απασχόλησης οι οποίες θα νοικιάζουν εργαζόμενους σε άλλους εργοδότες με προσωρινή απασχόληση. Δηλαδή, θα νοικιάζουν εργάτες από ένα αφεντικό σε άλλο. ΄Ετσι θα νομιμοποιηθεί και το δουλεμπόριο. Είναι φανερό ότι ο ΟΑΕΔ γίνεται εργαλείο στήριξης όλων των αλλαγών στις εργασιακές σχέσεις σε βάρος των εργαζομένων. Οι αλλαγές αυτές έχουν σχέση με τις καπιταλιστικές αναδιαρθρώσεις και την επιδότηση των εργοδοτών από τα χρήματα των εργαζομένων, από τις κρατήσεις που τους γίνονται. Τα αποθεματικά του ΟΑΕΔ αλλά και οι επιδοτήσεις από τα Κοινοτικά Πλαίσια Στήριξης δίνονται ως επιδότηση στους εργοδότες για να έχουν τσάμπα εργαζόμενους χωρίς να δημιουργούν νέες θέσεις εργασίας αφού πρώτα απολύουν και στη συνέχεια προσλαμβάνουν με επιδότηση για κάθε πρόσληψη που κάνουν.
Ανατρέπουν ταυτόχρονα και τις εργασιακές σχέσεις, αφού κυρίως αυτούς που θα προσλαμβάνουν , θα τους προσλαμβάνουν με συμβάσεις ορισμένου χρόνου, με συμβάσεις έργου ή όσο διαρκεί η επιδότηση. Και βεβαίως δεν είναι κορόιδα οι καπιταλιστές να τους κρατήσουν παραπάνω από τους οκτώ συν οκτώ συν δύο μήνες, αφού τους δίνεται η δυνατότητα να τους απολύσουν και να τους ξαναπάρουν από την αρχή, εφαρμόζοντας αυτό το πρόγραμμα του ΟΑΕΔ.
Μέχρι τώρα, αγαπητοί συνάδελφοι, έχουν επιδοτηθεί πολλοί εργοδότες και συνεχίζετε να τους επιδοτείτε ως Κυβέρνηση με νέα προγράμματα για πάνω από ένα εκατομμύριο νέες θέσεις εργασίας. Όμως, παρά το ότι τους έχετε επιδοτήσει και τους έχετε δώσει δισεκατομμύρια για πάνω από ένα εκατομμύριο νέες θέσεις εργασίας, η ανεργία όχι μόνο δεν μειώθηκε αλλά μεγαλώνει και αυξάνεται με γεωμετρική πρόοδο. Έχετε δώσει τρισεκατομμύρια επιδοτήσεις στους εργοδότες από κρατήσεις, εισφορές των εργαζομένων για τη δημιουργία νέων θέσεων εργασίας χωρίς κανένα αποτέλεσμα. 
Έτσι με την πολιτική που εφαρμόζετε, ανακυκλώνετε την ανεργία. Με την επιδότηση των εργοδοτών δίνετε τσάμπα εργατοϋπάλληλους στα αφεντικά. Στηρίζετε τα κέρδη των βιομηχάνων και χειροτερεύετε δραματικά τη θέση των εργαζομένων.
Η αδιαφορία της Κυβέρνησης για τη λειτουργία του ΟΑΕΔ φαίνεται και από τα ποσά που δίνει, από τον κρατικό προϋπολογισμό. Έτσι από τον προϋπολογισμό του ΟΑΕΔ που είναι στα 520 δισεκατομμύρια, η Κυβέρνηση δίνει μόνο τα 20 δισεκατομμύρια. Ταυτόχρονα με τις αντιδραστικές αλλαγές στον ΟΑΕΔ, η Κυβέρνηση έχει στόχο πρώτον, την τεχνητή μείωση του ποσοστού της ανεργίας με ιδιαίτερη προτίμηση στους μακροχρόνια άνεργους, με το συμψηφισμό των θέσεων εργασίας με τις θέσεις της μερικής απασχόλησης, δηλαδή, και αυτούς που δουλεύουν δίωρα, τρίωρα τετράωρα. Και αν ακόμα δουλεύει και κάποιος μια και δύο ημέρες την εβδομάδα, δεν θεωρείται άνεργος ή ακόμη αν παρακολουθεί κάποιο σεμινάριο, του αφαιρείται η κάρτα ανεργίας για να μη φαίνεται άνεργος ώστε τελικά εσείς να δώσετε πλαστά στοιχεία ότι μειώνετε την ανεργία. Έχει στόχο στη μείωση του επιδόματος της ανεργίας στη μείωση των ανέργων που θα παίρνουν επίδομα ανεργίας, στο όνομα της περικοπής των κοινωνικών δαπανών με την αύξηση των στρατιωτικών δαπανών, όπως μας ανακοινώθηκε για τον προϋπολογισμό του 2002. Και αυτό αφού βεβαίως ο ελληνικός λαός θα πληρώνει την αύξηση των στρατιωτικών δαπανών, τη μείωση των κοινωνικών δαπανών όπως και για κάθε πύραυλο και βόμβα που ρίχνουν οι Αγγλοαμερικάνοι ιμπεριαλιστές στο Αφγανιστάν. Έτσι πληρώσαμε και για την παράδοση του Μιλόσεβιτς στο ΝΑΤΟϊκό δικαστήριο της Χάγης , για τη συμμετοχή της Ελλάδος στο βρώμικο πόλεμο στη Γιουγκοσλαβία.
Ταυτόχρονα με το νομοσχέδιο νομιμοποιούνται τα ιδιωτικά δουλεμπορικά γραφεία τα οποία θα λειτουργούν ως επιχειρήσεις με αντικείμενο την εκμετάλλευση των ανέργων για την ανεύρεση εργασίας. Πρέπει να πούμε ότι πίσω από αυτά τα δουλεμπορικά γραφεία μπορεί να βρίσκονται και βουλευτικά γραφεία. Έτσι ο ανταγωνισμός ανάμεσα στις ανώνυμες εταιρείες του ΟΑΕΔ και τα δουλεμπορικά γραφεία θα έχει ως στόχο να προσφέρει στα αφεντικά πιο φτηνή εργατική δύναμη.
Και για να μην υπάρχει κανένα κενό σ' αυτό το αντεργατικό κύκλωμα, δημιουργείτε εσείς και τις εταιρείες προσωρινής απασχόλησης, οι οποίες θα νοικιάζουν εργαζόμενους σε άλλους εργοδότες για προσωρινή απασχόληση. Έτσι δίνεται η δυνατότητα, το δικαίωμα ο κάθε εργοδότης όταν δεν έχει δουλειά να νοικιάζει τους εργατοϋπάλληλους σε άλλον εργοδότη. Αυτό είναι μια άλλη μορφή δουλεμπορίου, που θα χρησιμοποιείται και σαν απεργοσπαστικός μηχανισμός αφού όταν οι εργαζόμενοι προετοιμάζουν απεργίες, τα αφεντικά θα φροντίζουν έγκαιρα να νοικιάζουν κάποιους άλλους για να βγάλουν τη δουλειά τις ημέρες της απεργίας. 
Τα σχέδια της Κυβέρνησης μας φέρνουν μπροστά σε μια κατάσταση δύσκολη όχι μόνο για τους άνεργους αλλά και για όλη την εργατική τάξη, με τη γενίκευση της μερικής και της προσωρινής απασχόλησης, της ανατροπής των εργασιακών, ασφαλιστικών, μισθολογικών δικαιωμάτων, με τη βοήθεια και το ρόλο του νέου ΟΑΕΔ ο οποίος βαδίζει σε πλήρη ιδιωτικοποίηση.
Το πρόσχημα της Κυβέρνησης, ότι οι ανώνυμες εταιρείες έχουν μία μετοχή που ελέγχεται από τον Ο.Α.Ε.Δ. είναι τυπικό για τους καπιταλιστές, οι οποίοι μπορούν να το ξεπεράσουν, όπως ξεπέρασαν και τόσα άλλα σε οργανισμούς οι οποίοι είχαν μία μετοχή και τώρα ελέγχονται από τους καπιταλιστές, όπως για παράδειγμα ο Ο.Τ.Ε.. Η εξέλιξη αυτή δυσκολεύει ακόμη περισσότερο την άσχημη κατάσταση των εργαζομένων και των ανέργων όλης της χώρας.
Με το νομοσχέδιο δημιουργείτε μηχανισμούς εξυπηρέτησης των βιομηχάνων, τόσο με τις τρεις ανώνυμες εταιρείες όσο και με τα δουλεμπορικά γραφεία, τα οποία όχι μόνο νομιμοποιείτε, αλλά και τα θωρακίζετε. Και αντί να δημιουργήσετε, αφού βλέπετε ότι υπάρχει αυτή η κατάσταση, μηχανισμούς και νόμους που θα εμποδίζουν και θα σταματήσουν το δουλεμπόριο, εσείς νομιμοποιείτε τους δουλέμπορους και γυρνάτε την εργατική τάξη πίσω στο Μεσαίωνα.
Να είστε όμως σίγουροι πως η εργατική τάξη δεν θα μείνει με σταυρωμένα χέρια. Αυτά που είδατε στις κινητοποιήσεις για την υπεράσπιση του ασφαλιστικού συστήματος δεν είναι τίποτα μπροστά σ' αυτά που έρχονται απ' τα αντεργατικά μέτρα που παίρνετε.
Μας λέει η Κυβέρνηση ότι αυτά γίνονται και στην Ευρώπη. Δηλαδή, επειδή γίνονται στην Ευρώπη, είναι και προοδευτικά;
Η χρεοκοπία της κυβερνητικής πολιτικής αποδεικνύεται και από το γεγονός της επέκτασης της γενικευμένης εφαρμογής των ελαστικών μορφών απασχόλησης με παραβίαση του ωραρίου, την εντατικοποίηση, τα ωρομίσθια, τη μερική απασχόληση, τις συμβάσεις έργου, τις συμβάσεις μιας μέρας, όπου ο εργαζόμενος δεν έχει δώρο Χριστουγέννων, δεν έχει δώρο Πάσχα, δεν δικαιούται άδεια και επίδομα άδειας, δεν δικαιούται αποζημίωση, δεν δικαιούται ταμείο ανεργίας. Κι όμως όλα αυτά εσείς τα νομιμοποιείτε. Για όλη αυτήν την αντεργατική πολιτική της Κυβέρνησης, οι εργαζόμενοι καλούνται να βγάλουν τα συμπεράσματά τους απ' την πολιτική σας.
Και βέβαια αναλαμβάνετε τεράστιες ευθύνες με τη διάλυση του Ο.Α.Ε.Δ., με τη νομιμοποίηση του δουλεμπορίου, την ενοικίαση των εργαζομένων, την προσπάθεια να νομιμοποιηθεί η πλήρης ασυδοσία των εργοδοτών στην αγορά εργασίας, να ξεπεραστούν τα εμπόδια που βάζει η συλλογική βάση των εργαζομένων, να αφαιρεθούν δικαιώματα της εργατικής τάξης.
Το Κομμουνιστικό Κόμμα Ελλάδας θεωρεί ότι οι κατακτημένες εργασιακές σχέσεις αποτελούν τον πυρήνα των δικαιωμάτων της εργατικής τάξης. Και βέβαια είμαστε αντίθετοι σε κάθε εργασιακή σχέση που αυξάνει την εκμετάλλευση των εργαζομένων και τα κέρδη των καπιταλιστών. Εμείς θα συνεχίσουμε απ' την πλευρά μας τον αγώνα στο πλευρό των εργαζομένων ενάντια στις ευέλικτες μορφές απασχόλησης και τη νομοθεσία που τις νομιμοποιεί. Καταδικάζουμε τα αντεργατικά μέτρα, τα δουλεμπορικά κυκλώματα, τα ιδιωτικά γραφεία ευρέσεως εργασίας, πίσω απ' τα οποία, όπως είπα και πριν, βρίσκονται βουλευτικά και εργοδοτικά γραφεία.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αυτό το ξαναείπατε. Τι είναι αυτά; Ποια βουλευτικά γραφεία;
ΦΛΩΡΟΣ ΚΩΝΣΤΑΝΤΙΝΟΥ: Τι είναι αυτά που λέει;
ΔΗΜΗΤΡΙΟΣ ΤΣΙΟΓΚΑΣ: Τέλος, αγαπητοί συνάδελφοι, θέλω να τονίσω το εξής...
ΚΥΡΙΑΚΟΣ ΣΠΥΡΙΟΥΝΗΣ: Τι είναι αυτά τα πράγματα;
ΠΡΟΕΔΡΕΥΩΝ (Κωνσταντίνος Γείτονας): Ησυχία, παρακαλώ. Θα υπάρξει αντίλογος. Παρακαλώ! Κατ' αρχήν δεν έχουν συσταθεί ακόμα οι εταιρείες. Επομένως, δεν μπορεί να αποτελεί μομφή.
ΔΗΜΗΤΡΙΟΣ ΤΣΙΟΓΚΑΣ: Επειδή ειπώθηκε από τον εισηγητή της Πλειοψηφίας τον κ. Νασιώκα ότι το νομοσχέδιο είναι κοντά στις θέσεις των εργαζομένων, θέλω να σας διαβάσω ορισμένες θέσεις και απόψεις του 18ου Συνεδρίου της Ομοσπονδίας των Εργαζομένων στον Ο.Α.Ε.Δ., οι οποίοι απαιτούν και τονίζουν να μην επιτρέψουν την επιχειρούμενη τριχοτόμηση του Ο.Α.Ε.Δ. και την παραχώρησή του με τη μορφή ανώνυμης εταιρείας σε ιδιωτικά συμφέροντα.
Εκφράζουν μέσα από την απόφαση του συνεδρίου τους, το οποίο πραγματοποιήθηκε πρόσφατα, την αντίθεσή τους στην προσπάθεια του Υπουργείου Εργασίας και της Διοίκησης του Ο.Α.Ε.Δ. για την αλλαγή του ρόλου και της κατεύθυνσης του Οργανισμού, αλλαγή που επιχειρείται με τη διάσπαση αυτού και την πρόσληψη προσωπικού με περίεργες συμβάσεις, για να χρησιμοποιηθούν ως υπάλληλοι ειδικών αποστολών, που στόχο θα έχουν να δώσουν παιδεία και χαμόγελο στον άνεργο.
Και επειδή οι άνεργοι χρειάζονται εργασία, κοινωνική προστασία και αυτό μπορεί να τους εξασφαλίσει μόνο η πολιτεία διά μέσου του δημόσιου και ενιαίου Ο.Α.Ε.Δ. με κοινωνικό χαρακτήρα, οι εργαζόμενοι στον Οργανισμό καταγγέλλουν τις προσπάθειες αυτές και δηλώνουν ότι θα παραμείνουν στις επάλξεις του αγώνα προασπίζοντας τον ενιαίο, δημόσιο και κοινωνικό χαρακτήρα του Ο.Α.Ε.Δ. προς όφελος των ανέργων, των εργαζομένων, των μαθητών και του κοινωνικού συνόλου.
Καταγγέλλουν, τέλος, την κυβερνητική πολιτική ανατροπής των ασφαλιστικών και συνταξιοδοτικών δικαιωμάτων των εργαζομένων με αιτήματα και με ξεκάθαρη αντίθεση, χωρίς υπεκφυγές και προτάσεις και φτιασιδώματα στο κυβερνητικό νομοσχέδιο ιδιωτικοποίησης του ΟΑΕΔ και βέβαια με την υπεράσπιση του ενιαίου και δημόσιου χαρακτήρα, με το συνεπή και συντονισμένο αγώνα, για να ανατραπεί ακόμα η ψήφιση αυτού του νομοσχεδίου και στη συνέχεια απαιτούν την άμεση κατάργηση των ιδιωτικών δουλεμπορικών γραφείων ευρέσεως εργασίας, τα σκλαβοπάζαρα...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Εάν χρειάζεστε δύο- τρία λεπτά, όπως έδωσα και στους άλλους εισηγητές, είμαι υποχρεωμένος να σας τα δώσω.
ΔΗΜΗΤΡΙΟΣ ΤΣΙΟΓΚΑΣ: Τελειώνω, κύριε Πρόεδρε.
Διεκδικούμε διεύρυνση των δικαιωμάτων των ανέργων, αύξηση του επιδόματος ανεργίας στο 80% του μισθού, πλήρη ιατροφαρμακευτική και ασφαλιστική κάλυψη των ανέργων και των οικογενειών τους.
Διεκδικούμε για όλους τους εργαζόμενους δικαιώματα που να ανταποκρίνονται στις σύγχρονες συνθήκες της παραγωγής και στις ανάγκες της σημερινής κοινωνίας με τριανταπεντάωρο, πενθήμερο, επτάωρο, με αυξήσεις μισθών και ημερομισθίων, με μείωση των ορίων ηλικίας για σύνταξη και αύξηση των συντάξεων. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο ειδικός αγορητής του Συνασπισμού της Αριστεράς και της Προόδου κ. Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριοι συνάδελφοι, η ανεργία αποτελεί ένα σοβαρό, σύγχρονο κοινωνικό και αναπτυξιακό πρόβλημα, η διαχείριση και αντιμετώπιση του οποίου απαιτεί ολοκληρωμένες μακροχρόνιες πολιτικές. Τα τελευταία χρόνια στη χώρα μας διογκώνεται συνεχώς η ανεργία και η επισήμως καταγεγραμμένη ταλαντεύεται πλέον σταθερά μεταξύ του 11% και 12%. Αυτό αποτελεί ένα ιστορικό ρεκόρ και κατατάσσει τη χώρα μας στη δεύτερη χειρότερη θέση στην Ευρώπη μετά την Ισπανία, όταν την ίδια στιγμή, την ίδια περίοδο η ανεργία έχει μειωθεί κατά μέσο όρο περισσότερο από 2% στην Ευρώπη, στη δε Γαλλία με την εφαρμογή του τριανταπενταώρου μειώθηκε από το 12,5% στο 8,6%.
Το 2000 οι επίσημα καταγεγραμμένοι άνεργοι ήταν τετρακόσιοι ενενήντα ένας αλλά στην πραγματικότητα ξεπερνούν τις επτακόσιες χιλιάδες, αν συνυπολογίσουμε όσους εργάζονται κάτω από είκοσι ώρες την εβδομάδα καθώς και όσους μετά από μακρά χρονικά διαστήματα ανεργίας έχουν απογοητευτεί και δεν δηλώνουν πλέον άνεργοι. Αν λάβουμε υπόψη μας ότι από το σύνολο των ανέργων το 57% είναι άνεργοι μακράς διάρκειας, δηλαδή περισσότερο από δώδεκα μήνες, το γεγονός ότι το 62% των ανέργων είναι γυναίκες και ότι η ανεργία των νέων μέχρι είκοσι εννέα χρονών είναι ήδη πάνω από 30% αποδεικνύεται περίτρανα η αποτυχία των πολιτικών για την απασχόληση και την ανεργία που εφάρμοσαν οι κυβερνήσεις του ΠΑΣΟΚ και της Νέας Δημοκρατίας μετά το 1990.
Την πενταετία 1996-2000 με βάση τα στοιχεία της EUROSTAT η ανεργία στις χώρες του Ταμείου Συνοχής σημείωσε: Στην Ελλάδα αύξηση κατά 20,5%, στην Ισπανία μείωση κατά 38,4%, στην Πορτογαλία μείωση κατά 42,5%, στην Ιρλανδία μείωση κατά 65,9%. Η πολυδιαφημισμένη από την Κυβέρνηση μείωση της ανεργίας για το 2000 από το 11,7% στο 11,1% δεν οφείλεται στην αύξηση της απασχόλησης αλλά στη μείωση του εργατικού δυναμικού κατά είκοσι έξι χιλιάδες άτομα και στη μείωση των απασχολουμένων κατά είκοσι τρεις χιλιάδες άτομα.
Παράλληλα δεν έλειψαν και οι προσπάθειες κακοποίησης των αριθμών και παρουσίασης πλασματικών ποσοστών ανεργίας από την Εθνική Στατιστική Υπηρεσία, αφού ο μέσος μηνιαίος όρος έγινε προσπάθεια να αντικατασταθεί με τον κινητό μέσο όρο, ο οποίος δίνει τη δυνατότητα να παρουσιαστούν εποχιακά τα επιθυμητά αποτελέσματα. Ο ομιλών ουδέποτε στο παρελθόν φαντάστηκε τέτοια κακοποίηση των μαθηματικών και της στατιστικής.
Μέσα σε αυτά τα πλαίσια η Κυβέρνηση έχει καταστήσει τον ΟΑΕΔ εκτελεστικό όργανο εφαρμογής των δικών της αποτυχημένων πολιτικών για την απασχόληση. Σύμφωνα με τα ισχύοντα ο ΟΑΕΔ είναι ασφυκτικά εξαρτώμενος από την Κυβέρνηση, είναι ο φορέας υλοποίησης των κυβερνητικών επιλογών για την απασχόληση. Επιχορηγείται ελάχιστα από τον κρατικό προϋπολογισμό, μόλις με το 3,5% του προϋπολογισμού του, ο οποίος αγγίζει τα 500 δισεκατομμύρια.
Είναι ένας οργανισμός ο οποίος ταλαιπωρεί με τις γραφειοκρατικές του διαδικασίες εργαζόμενους και ανέργους. Κατά τη γνώμη μας ο ρόλος του ΟΑΕΔ θα έπρεπε να είναι η συμβολή στο σχεδιασμό της στρατηγικής και των πολιτικών απασχόλησης, η συμμετοχή του στην εκπόνηση των εθνικών σχεδίων δράσης για την απασχόληση και όχι να εξαντλείται στην υλοποίηση της κυβερνητικής πολιτικής. Η μέχρι σήμερα ασκούμενη πολιτική έχει καταντήσει τον ΟΑΕΔ αναξιόπιστο στους εργαζόμενους και στους ανέργους. Είναι χαρακτηριστικό ότι χιλιάδες είναι πλέον οι άνεργοι οι οποίοι δεν ενδιαφέρονται καθόλου να απογραφούν και να αποκτήσουν κάρτα ανεργίας. Είναι επίσης χαρακτηριστικό ότι ένα ποσοστό της τάξης του 2% έως 3% βρίσκει εργασία μέσω του ΟΑΕΔ. Τα επιδόματα ανεργίας που παρέχει είναι εξευτελιστικά χαμηλά, δίνονται το πολύ μέχρι δώδεκα μήνες και έτσι αποκλείονται τελείως από αυτά οι μακροχρόνια άνεργοι, ενώ παράλληλα είναι τα χαμηλότερα σε όλη την Ευρώπη.
Το μεγαλύτερο μέρος της ασχολίας τους είναι τα διάφορα προγράμματα για την επαγγελματική κατάρτιση και για την επιδότηση νέων θέσεων εργασίας. Και εδώ θα πρέπει να σημειώσουμε ότι η επιδότηση ιδιωτικών γραφείων για σεμινάρια κατάρτισης είχε σαν αποτέλεσμα την πραγματοποίηση σεμιναρίων αμφίβολης ποιότητας και αποτελεσματικότητας. Ουδέποτε έγινε ένας απολογισμός για το αν οι άνεργοι που καταρτίστηκαν βρήκαν δουλειά και πολύ περισσότερο αν τους βοήθησε η επιμόρφωση. ΄Ετσι κατασπαταλήθηκαν χωρίς να δίνει μέχρι σήμερα κανείς λογαριασμό περίπου δύο τρισεκατομμύρια από τα δύο προηγούμενα κοινοτικά πλαίσια στήριξης για τη χώρα μας. 
Το πρόγραμμα STAGE και τα προγράμματα στήριξης Δημόσιας Διοίκησης κάθε άλλο παρά προγράμματα επιμόρφωσης και προγράμματα απόκτησης εργασιακής εμπειρίας θα μπορούσαν να χαρακτηριστούν.
Τέλος, και σε ό,τι αφορά τα προγράμματα επιχορήγησης νέων θέσεων εργασίας αυτά δεν χρησιμοποιήθηκαν για τη δημιουργία νέων θέσεων, αλλά για την ανακύκλωση όσων υπήρχαν. Είναι χαρακτηριστικό ότι όσες προσλήψεις γίνονται με βάση αυτά τα προγράμματα γίνονται μόνο για όσο χρόνο επιδοτούνται και μετά τους απολύουν για να ξαναπροσλάβουν αυτούς ή άλλους μετά από έξι μήνες και να πάρουν εκ νέου την επιδότηση.
Ο Διοικητής του ΟΑΕΔ κ. Παλαιολόγος σε μια πρόσφατη συνέντευξή του στις 7 Οκτωβρίου αναγνωρίζει ότι το δημόσιο αναλαμβάνει εξ ολοκλήρου το ρίσκο της αναδιοργάνωσης του οργανισμού, αλλά και την ευθύνη της διαχείρισης των τριακοσίων δισεκατομμυρίων από το Γ΄ Κοινοτικό Πλαίσιο Στήριξης και των τετρακοσίων ογδόντα πέντε δισεκατομμυρίων του προϋπολογισμού του ΟΑΕΔ. Αναγνωρίζει επίσης ότι η αξιοποίηση των τριών χιλιάδων τριακοσίων εργαζομένων, στους οποίους περιλαμβάνονται και οι εξακόσιοι πενήντα εκπαιδευτικοί των σχολών μαθητείας αποτελεί ακόμη το ζητούμενο. Αναγνωρίζει ότι δεν υπάρχει σύζευξη αλλά αντίθετα τεράστιο κενό μεταξύ της προσφοράς και ζήτησης.
Για παράδειγμα ζητήθηκαν από την ιδιωτική οικονομία οκτακόσιοι πενήντα γραμματείς διεύθυνσης και προσφέρθηκαν μόνο τριάντα επτά. Ζητήθηκαν επτακόσια εξήντα πέντε άτομα από τα ΤΕΕ λογιστικής και προσφέρονται μόνο εκατόν ενενήντα έξι. Η αποτελεσματικότητα του οργανισμού μετακυλύεται πλέον στους εργασιακούς συμβούλους, από τους οποίους υπάρχουν εκατόν εβδομήντα αλλά εκτιμάται ότι απαιτούνται χίλιοι μέχρι το 2003 και χίλιοι εννιακόσιοι μέχρι το 2006. 
Σ' αυτό το περιβάλλον αντιλαμβάνεται κανείς ποια θα είναι η αποτελεσματικότητα του σχεδίου για την απασχόληση που έχει εξαγγείλει ο κύριος Υπουργός Εργασίας στις 19 Απριλίου, ενός σχεδίου το οποίο προβλέπει τη διάθεση εξακοσίων πενήντα δισεκατομμυρίων για τη δημιουργία εκατό χιλιάδων νέων θέσεων εργασίας στο τρέχον έτος. 
Με το υπό συζήτηση νομοσχέδιο η Κυβέρνηση όχι μόνο δεν επιχειρεί να διορθώσει τα κακώς κείμενα στον ΟΑΕΔ, αλλά αντίθετα προωθεί ρυθμίσεις οι οποίες θα επιδεινώσουν την εικόνα και τις υπηρεσίες που παρέχει ο ΟΑΕΔ.
Η Κυβέρνηση προωθεί το νομοσχέδιο αυτό ώστε να είναι ακόμα πιο εύκολη η συνέχιση των ίδιων αποτυχημένων μέχρι σήμερα πολιτικών για την απασχόληση. Στο όνομα δήθεν της ευελιξίας, το νομοσχέδιο αποδυναμώνει το ρόλο των κοινωνικών φορέων που είναι οι πιο σημαντικοί του χρηματοδότες και ενδυναμώνει την κρατική παρέμβαση. Η ενδυνάμωση της κρατικής παρέμβασης σε συνδυασμό με την τριχοτόμηση του οργανισμού μπορεί να οδηγήσει στην περαιτέρω υποβάθμιση του ΟΑΕΔ και στη διαπλοκή του με τα ιδιωτικά συμφέροντα.
Το προωθούμενο νομοσχέδιο βρίσκει αντίθετους τους εργαζόμενους στον οργανισμό. Δεν αντιμετωπίζει το σοβαρό πρόβλημα της κρατικής συμμετοχής στη χρηματοδότηση του ΟΑΕΔ. Δεν υπάρχει ούτε καν αναφορά στα χρέη του ΙΚΑ προς τον ΟΑΕΔ, τα οποία ανέρχονται στα 400 δισεκατομμύρια.
Μετά την απαράδεκτη ρύθμιση για την ίδρυση των ιδιωτικών γραφείων ευρέσεως εργασίας έρχεται το νομοσχέδιο αυτό να νομιμοποιήσει την ενοικίαση των εργαζομένων. Οι ρυθμίσεις αυτές εκχωρούν την από το Σύνταγμα ευθύνη του κράτους για την εύρεση εργασία στους ΄Ελληνες πολίτες, στην ιδιωτική κερδοσκοπία και σε εταιρείες μεσίτες που θα νοικιάζουν σε άλλες επιχειρήσεις ανθρώπους. Η Κυβέρνηση, αφού ενθάρρυνε και άφησε να αναπτυχθεί ανεξέλεγκτα η παράνομη αυτή δραστηριότητα, τώρα έρχεται εκ των υστέρων να τη θεσμοθετήσει με νόμο. Σύμφωνα με τα στοιχεία της ΠΣΕΠ ΟΤΕ ο ΟΤΕ πληρώνει σήμερα για πρόσληψη τεχνικού 2.750.000 δραχμές στον ανθρωπομήνα, στην εταιρεία εργολάβων και ο τεχνικός παίρνει μισθό μικρότερο από 200.000 δραχμές. Η ενοικίαση των εργαζομένων πρέπει να καταργηθεί και όχι να νομιμοποιηθεί και να ρυθμιστεί, γιατί αποτελεί αναμφίβολα μία σύγχρονη μορφή δουλεμπορίου. 
Η θεσμοθέτηση της ενοικίασης των εργαζόμενων θα δημιουργήσει μία νέα κατηγορία χωρίς δικαιώματα και συνδικαλιστική εκπροσώπηση αλλά με πολλές και πολλαπλές υποχρεώσεις. Το περιεχόμενο λειτουργίας του μητρικού ΟΑΕΔ είναι ασαφές, όπως ασαφής είναι ο ελεγκτικός μηχανισμός, τα ελεγκτικά όργανα και το νομοθετικό πλαίσιο ελέγχου των ανωνύμων εταιρειών που θα ιδρυθούν. Η επιλογή του διοικητή του ΟΑΕΔ θα έπρεπε να γίνεται από τους κοινωνικούς εταίρους και όχι από τον Υπουργό. Ο διοικητής πρέπει να προτείνεται από το διοικητικό συμβούλιο, το οποίο μπορεί να προτείνει ακόμα και δύο άτομα και να επιλέγεται το ένα με διευρυμένη κοινοβουλευτική συναίνεση. Η διάρθρωση, η λειτουργία και οι αρμοδιότητες των υπηρεσιών του ΟΑΕΔ, η στελέχωσή τους, η ίδρυση, επέκταση, τροποποίηση, κατάργηση και συγχώνευση κεντρικών, περιφερειακών και τοπικών υπηρεσιών και γενικά κάθε σχετικό με την οργάνωση θέμα παραπέμπεται να ρυθμιστεί στο μέλλον με προεδρικό διάταγμα. Το είδος, τα όργανα και η διαδικασία για τη διενέργεια εσωτερικού ελέγχου στις υπηρεσίες του ΟΑΕΔ και στις θυγατρικές του παραπέμπονται να ρυθμιστούν στο μέλλον με υπουργική απόφαση. 
Το κράτος, παρά το ότι συμμετέχει απειροελάχιστα στη χρηματοδότηση του οργανισμού και ενώ στο μητρικό οργανισμό έχει έξι από τα δεκαεπτά μέλη του διοικητικού συμβουλίου επιχειρεί με ταχυδακτυλουργικό τρόπο να αποκτήσει την απόλυτη πλειοψηφία στις νεοϊδρυθεισόμενες θυγατρικές εταιρείες με πέντε από τα επτά μέλη στο Δ.Σ.
Όλα τα σχετικά με την προκήρυξη των θέσεων και την επιλογή των προέδρων των θυγατρικών εταιρειών θέματα, εκτός από τα ελάχιστα απαιτούμενα προσόντα, παραπέμπονται να ρυθμιστούν στο μέλλον με υπουργικές αποφάσεις. Χαρακτηριστικό είναι ότι τέτοια θέματα είναι τα πρόσθετα προσόντα, η διαδικασία και τα όργανα για την αξιολόγηση των κρινομένων. Όλα τα θέματα που αφορούν τον κανονισμό εργασίας και τα εργασιακά δικαιώματα παραπέμπονται να ρυθμιστούν με υπουργικές αποφάσεις. Τέτοια θέματα είναι τα καθήκοντα και οι ευθύνες του προσωπικού, ο χρόνος εργασίας του, η μισθοδοσία του, οι πάσης φύσεως άδειες, η εξέλιξή του, ο τρόπος αξιολόγησής του, οι πειθαρχικές διαδικασίες, τα πειθαρχικά όργανα, τα πειθαρχικά αδικήματα και οι ποινές και γενικά κάθε θέμα σχετικό με το προσωπικό. Δεν υπάρχει πρόβλεψη για τα δικαιώματα των υπαλλήλων που θα επιλέξουν να παραμείνουν στο μητρικό οργανισμό.
Διαχωρίζει τους υπαλλήλους σε υπαλλήλους δύο ταχυτήτων, υπάλληλοι του μητρικού και υπάλληλοι των θυγατρικών. Αγνοεί προκλητικά την κοινή πρόταση της ΓΣΕΕ και των εργοδοτικών οργανώσεων για την αυτονόμηση του ΛΑΕΚ από τον ΟΑΕΔ. Είναι γνωστό βέβαια ότι αυτό το κάνει για να αντλεί η Κυβέρνηση πόρους από το ΛΑΕΚ για κοινωνικές πολιτικές, τις οποίες προσπαθεί να παρουσιάσει σαν δικές της. 
Κατά τη γνώμη μας, αυτά τα οποία χρειάζονται σήμερα είναι η αναβάθμιση του ρόλου του ΟΑΕΔ και η συμμετοχή και η συμβολή του στο σχεδιασμό της στρατηγικής και των πολιτικών απασχόλησης, καθώς και στην εκπόνηση των εθνικών σχεδίων δράσης. 
Η αναδιοργάνωση του ΟΑΕΔ είναι αναγκαία. Η αναδιοργάνωση όμως αυτή δεν θα πρέπει με κανέναν τρόπο να θίγει τον ενιαίο και δημόσιο χαρακτήρα του οργανισμού. 
Θεσμοθέτηση της τριμερούς συμμετοχής, εργαζόμενοι, εργοδότες και κράτος στους πόρους του οργανισμού. Αλλαγή των συσχετισμών διοίκησης του οργανισμού υπέρ των κοινωνικών φορέων, οι οποίοι είναι οι βασικοί χρηματοδότες του. Επανασχεδιασμός όλων των προγραμμάτων, ώστε αυτά να συνδεθούν πραγματικά με την απασχόληση. Κατάργηση των διατάξεων για την ίδρυση και λειτουργία ιδιωτικών γραφείων ευρέσεως εργασίας. 
Τέλος, σε ό,τι αφορά την επιδότηση της ανεργίας απαιτείται η απλούστευση των διαδικασιών χορήγησης του επιδόματος ανεργίας, η αύξησή του στο 80% του μισθού του ανειδίκευτου εργάτη και η σταδιακή επιμήκυνση του χρόνου χορήγησής του στα τέσσερα χρόνια. 
Η Κυβέρνηση όμως, αντί να αντιμετωπίσει τα προβλήματα των ανέργων και τα προβλήματα του κατ' εξοχήν αρμόδιου οργανισμού για την αντιμετώπιση της ανεργίας, φαίνεται αποφασισμένη να συνεχίσει τις ίδιες αποτυχημένες πολιτικές, αποτέλεσμα των οποίων είναι η σημερινή ζοφερή εικόνα της ανεργίας. Φαίνεται αποφασισμένη να συνεχίσει την ίδια αποτυχημένη πολιτική, η οποία εκτός των άλλων είχε σαν αποτέλεσμα και τη διόγκωση της μαύρης τρύπας του ασφαλιστικού συστήματος λόγω της ανεργίας, αφού το ασφαλιστικό σύστημα χάνει κατά μέσο όρο 940.000 δραχμές ετησίως από εισφορές εργαζόμενου και εργοδότη και κατά συνέπεια πεντακόσια δισεκατομμύρια περίπου απ' όλους τους επίσημα καταγεγραμμένους ανέργους, ποσοστό το οποίο αντιστοιχεί στο 40% περίπου του ετήσιου ελλείμματος των ασφαλιστικών ταμείων. 
Συνεχίζει να μην αντιμετωπίζει τη βασική αιτία της αύξησης της ανεργίας, την ανεπαρκή ζήτηση για θέσεις εργασίας, την έλλειψη δηλαδή αναπτυξιακών πολιτικών που θα μπορούσαν να δημιουργήσουν νέες θέσεις εργασίας. Συνεχίζει να είναι προσηλωμένη στο δόγμα του ότι η αύξηση της απασχόλησης θα προκύψει ως μοναδικό αποτέλεσμα της μείωσης του κόστους εργασίας, της αύξησης της ανταγωνιστικότητας και των εξαγωγών και τέλος της ανόδου της κερδοφορίας και των επενδύσεων. 
Η λογική αυτή οδήγησε στο να είναι η χώρα μας σε επιχειρηματική κερδοφορία η δεύτερη μετά τις Ηνωμένες Πολιτείες από τις είκοσι εννέα χώρες του ΟΟΣΑ, στο να μειωθούν οι πραγματικοί μισθοί στα επίπεδα του 1982, στο να χάσουν τα κατώτατα όρια των μισθών το 17% της αγοραστικής τους δύναμης από το 1984 μέχρι το 1999, ενώ ταυτόχρονα να μην αυξηθούν σημαντικά οι επενδύσεις, αφού μόνο το 15% των επιχειρηματικών κερδών επανεπενδύεται. 
Συνεχίζει η Κυβέρνηση να παροτρύνει τη γενικευμένη εφαρμογή ελαστικών και υποβαθμισμένων μορφών απασχόλησης, με αποτέλεσμα να μη δημιουργούνται νέες θέσεις εργασίας, αλλά να μοιράζονται οι υπάρχουσες. 
Στις ίδιες αποτυχημένες λογικές στηρίχθηκαν και οι ρυθμίσεις του ψευδεπίγραφου νόμου για την προώθηση της απασχόλησης που ψηφίστηκε το περασμένο φθινόπωρο από την κυβερνητική Πλειοψηφία, για την απορύθμιση ουσιαστικά της αγοράς εργασίας. 
Η Κυβέρνηση με το νόμο αυτόν προώθησε τη μεγαλύτερη απορύθμιση της αγοράς εργασίας με την επέκταση της μερικής απασχόλησης, με την αύξηση του επιτρεπόμενου ορίου των απολύσεων στις επιχειρήσεις, με τη θέσπιση της συνολικής διευθέτησης του χρόνου εργασίας. 
Είναι φανερό, κύριοι συνάδελφοι, ότι διαφωνούμε ριζικά με τις κυβερνητικές επιλογές στον τομέα της απασχόλησης και επίσης διαφωνούμε ριζικά με το παρόν σχέδιο νόμου και θα το καταψηφίσουμε. Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι η συνάδελφος Βουλευτής Επικρατείας κα Αγγελική Λαίου ζητεί ολιγοήμερη άδεια απουσίας στο εξωτερικό. 
Η Βουλή εγκρίνει; 
ΟΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρίες και κύριοι συνάδελφοι, συζητούμε ένα σημαντικότατο νομοσχέδιο. Και μόνο ότι συνδέεται με το πελώριο θέμα το έντονα προβληματίζον την πατρίδα μας θέμα της καταπολέμησης της ανεργίας και της εξασφάλισης της οφειλομένης απασχόλησης στους ανέργους και στους νέους, αντιλαμβάνεται κανείς τη σπουδαιότητα του νομοσχεδίου. Όμως, δεν θα μπορούσε εισαγωγικά κανείς να μην επισημάνει και τους ιδιαίτερους λόγους που επιβάλλει αυτήν τη γενική αναδιάρθρωση, τη βελτίωση τουτέστιν της εικόνας και της λειτουργίας ενός οργανισμού με υψηλή αποστολή όπως είναι ο ΟΑΕΔ, τις συνθήκες δηλαδή μέσα στις οποίες πραγματώνεται η επιδίωξη της αρτιότερης, αποτελεσματικότερης και καθολικότερης μορφής με την οποία θα εξασφαλίσει την ευελιξία και τις λειτουργίες προς εκπλήρωση της αποστολής του ο ΟΑΕΔ.
Σημειώνω τους παράγοντες μιας οικουμενικής , θεμελιακής αλλαγής που ζει ο σημερινός κόσμος, όπως είναι η πτώση του διπολισμού, η μεταδιπολική γεωπολιτική και γεωστρατηγική αστάθεια, η παγκοσμιοποίηση, η συνεχής στρατηγική ανταγωνισμού των μεγάλων δυνάμεων που διαμορφώνουν μια παγκόσμια αγωνία, μια παγκόσμια ανησυχία που επηρεάζει βαθύτατα και την οικονομική και την κοινωνική και την ανθρώπινη ζωή του κατάπληκτου οικουμενικού ανθρώπου. 
Έχουμε και τις εσωτερικές, κύριε Υπουργέ, αλλαγές που επιβάλλουνε αυτήν την απόπειρα, αυτήν την προσπάθεια που περικλείει το συζητούμενο νομοσχέδιο. Και αυτές οι εσωτερικές αλλαγές είναι οι παράγοντες εκείνοι που συνιστούν την εικόνα της εθνικής μας ζωής, όπως είναι η είσοδό μας στην Ευρωπαϊκή Ένωση, όπως είναι οι μακροοικονομικές προσπάθειες που γίνονται για τη σταθερότητα και την ανάπτυξη της οικονομίας μέσα σε ένα ευρύτερο κοινωνικό και ευαίσθητο πλαίσιο για τον άνθρωπο, όπως είναι η παγκοσμιοποίηση που επηρεάζει σε μεγάλο βαθμό την πατρίδα μας, όπως είναι οι στόχοι του 2004 και γενικά η προσπάθεια εκσυγχρονισμού που συντελείται στο εσωτερικό της πατρίδας μας και που επιβάλλεται σαν αναγκαίος, σας αναπόφευκτος όρος να μπορέσουμε να ενταχθούμε συγκλητικά και ισότιμα μέσα σε ένα ανταγωνισμό στο εσωτερικό της Ευρωπαϊκής Ένωσης και ευρύτερα ο οποίος απαιτεί ευρύτερες ικανότητες και αναδιαρθρώσεις και εκσυγχρονιστικές ρυθμίσεις του εσωτερικού βίου της πατρίδας μας. 
Σ' αυτό, λοιπόν, το γενικότερο πλαίσιο και με βάση το πελώριο θέμα ανεργία το πιεστικό πρόβλημα απασχόληση που πλήττει κυρίως τους νέους μας και τις γυναίκες εν πολλοίς, έρχεται το νομοσχέδιο να καλύψει την ανάγκη μιας βαθιάς τομής σε έναν οργανισμό που πρόσφερε τόσα πολλά στο σύνολο της πορείας και του βίου του. 
Είναι γνωστά τα δύο νομοθετικά διατάγματα, το 26/61, αν θυμάμαι καλά, και το 212 το 1954 και το 1969 με τα οποία συστήθηκε μεταμορφώθηκε και εμπλουτίστηκε ο Οργανισμός Απασχόλησης Εργατικού Δυναμικού.
Από το 1969 μέχρι σήμερα συντελέστηκαν κάποιες ρυθμίσεις οι οποίες βελτίωναν την πορεία του και βρεθήκαμε μπροστά στο πλαίσιο το προσδιοριστικό της συνολικής προσπάθειας, το πιεστικό, δηλαδή τι κάνουμε με τον οργανισμό απασχόλησης, όταν τα προβλήματα αυτά έχουν πάρει αυτό το σχήμα που σήμερα πιέζει την κοινωνία και την πατρίδα μας, τόσο στο εσωτερικό όσο και στη συνολική πορεία που αυτή επηρεάζει το θέμα απασχόλησης, το θέμα ανεργία, το θέμα εξασφάλισης συνθηκών μέσα σε ένα ευρύτερο στρατηγικό σχέδιο σε ό,τι αφορά την κυβερνητική πολιτική και σε ένα επιχειρησιακό σχέδιο όπως περιλαμβάνεται στο πνεύμα του νομοσχεδίου σε ότι αφορά τον οργανισμό απασχόλησης. Και με το δεύτερο καλείται να σχεδιάσει την ατομική του ευθύνη για να ανταποκριθεί στις απαιτήσεις της πραγμάτωσης του στρατηγικού σχεδίου και αυτό ευρύτερα να ενσωματωθεί μέσα στο σχέδιο δράσης κατά της ανεργίας της Ευρωπαϊκής Ένωσης και της πατρίδας μας.
Το σκηνικό αυτό έρχεται να στηρίξει πλέον την αναγκαιότητα του νομοσχεδίου και να διαρθρώσει την εικόνα σε επτά επί μέρους κεφάλαια, έκαστο των οποίων ρυθμίζει και αρθρώνει τη σκέψη του νομοθέτη στην επίτευξη του σκοπού μιας γενικής αναδιάρθρωσης του Οργανισμού Εργατικού Δυναμικού. Επαναλαμβάνω ότι τα κεφάλαια αυτά είναι επτά, αρθρώνονται σε σαράντα επτά με το ακροτελεύτιο άρθρα.
Το πρώτο άρθρο περιλαμβάνει ρυθμίσεις θεμάτων που αφορούν τον ΟΑΕΔ και απεικονίζονται και σχηματοποιούνται από το ένα μέχρι το επτά άρθρο. Περιλαμβάνονται ορισμοί, αρμοδιότητες, σκοποί και ένα σωρό άλλα πράγματα, τα οποία θα συζητήσουμε στην κατ' άρθρον συζήτηση.
Το δεύτερο κεφάλαιο περιλαμβάνει τα άρθρα 8 μέχρι και 12 και είναι οι εταιρείες τις οποίες συγκροτεί με τη μορφή ανωνύμων εταιρειών, είναι δημόσιες επιχειρήσεις, δημόσιοι οργανισμοί με τους οποίους αποκτά την επιδιωκόμενη ευελιξία και διευρύνει το ρόλο του και την επίτευξη και πραγμάτωση της λειτουργίας της αποστολής του. Οι εταιρείες αυτές είναι τρεις. Η πρώτη είναι η Υποστήριξη του Ανθρώπινου Δυναμικού, η δεύτερη είναι η Επαγγελματική Κατάρτιση και η τρίτη το παρατηρητήριο απασχόλησης είναι η παραγωγή εκείνου του έργου που αφορά την έρευνα, την πληροφορική και γενικά διευρύνει τις αρμοδιότητες και τη λειτουργία του ΟΑΕΔ. 
Το τρίτο κεφάλαιο είναι από τα άρθρα 13 μέχρι 19 και περιλαμβάνει τις διατάξεις που αφορούν την αναδιάρθρωση του Οργανισμού. 
Το τέταρτο κεφάλαιο περιλαμβάνει τις ρυθμίσεις που βρίσκονται στα άρθρα 20 μέχρι και 26 που προβλέπουν, οργανώνουν και συγκροτούν την προσωρινή απασχόληση. Οι διατάξεις είναι άρτιες και καθιερώνουν ένα ευρύτερο πλαίσιο με το οποίο ρυθμίζεται το λεπτό αυτό θέμα με όλες τις εγγυήσεις και ασφαλίσεις που επιβάλλονται που αποκαλούνται "προσωρινή απασχόληση".
Τέλος, είναι τα κεφάλαια Ε΄, ΣΤ΄ και Ζ΄ που καλύπτουν τα υπόλοιπα άρθρα από το 27 μέχρι το 46 και περιλαμβάνουν το Σώμα Επιθεώρησης Εργασίας, ένα ουσιώδες κεφάλαιο, περιλαμβάνουν τις τροποποιήσεις υφισταμένων διατάξεων καθώς και τις τελικές διατάξεις.
Ακόμη το νομοσχέδιο περιλαμβάνει, όπως όλα τα νομοσχέδια βέβαια και το άρθρο 47, που είναι το ακροτελεύτιο.
Κλείνοντας θέλω να πω ότι αν το θέμα ανεργία, το θέμα απασχόληση, όπως η εθνική συνεννόηση στα εθνικά θέματα, όπως η συνεννόηση στα θέματα παιδείας, στα θέματα ασφάλειας, στα θέματα υγείας επιβάλλουν μια υπεύθυνη τοποθέτηση απέναντι στα πράγματα, αν η εργασία επαναλαμβάνω κεντρίζει, ερεθίζει την ατομική και συλλογική μας ευθύνη, γιατί αναφέρεται στους ανέργους και στη νεολαία μας, αν η απασχόληση είναι μία μέριμνα που δεσμεύει την ατομική και συλλογική συνείδηση, πιστεύω ότι αυτό το νομοσχέδιο πρέπει να επικεντρώσει την προσοχή και την ευθύνη όλων μας και να προσπαθήσουμε μέσα από συναινετικές διαδικασίες που θα έχετε το θάρρος -είμαι σίγουρος γι' αυτό- να αναπτύξετε, κύριε Υπουργέ, με τη συμφωνία ή δυνατόν όλων μας να βγει από εδώ ένα νομοσχέδιο με το τόσο σοβαρό περιεχόμενο. Ψηφίζω επί της αρχής το νομοσχέδιο.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κυρίες και κύριοι συνάδελφοι, για να ξεκινήσω με την τελευταία πρόταση του αγαπητού κυρίου συναδέλφου περί επίτευξης ενός consensus, μιας συμφωνίας, μιας συναινετικής αναφοράς γι' αυτό το νομοσχέδιο, θέλω να θυμίσω ότι η Κυβέρνηση είχε πεδίο δόξης λαμπρό να πετύχει συνεννόηση σε πολλά ζητήματα αλλά οι προτάσεις της Νέας Δημοκρατίας παραμένουν αναπάντητες, με τελευταία την πρόταση για την αντιμετώπιση του μεγάλου ζητήματος της διεθνούς τρομοκρατίας.
Τώρα ας δούμε τα σπουδαία και από εκεί και πέρα αναζητείστε το consensus όταν υπάρχει ισότητα όρων, όταν υπάρχουν τουλάχιστον παρόμοιες καταστάσεις. Τι consensus να αναζητήσουμε, κύριοι της Συμπολίτευσης, μεταξύ των χορτάτων του κομματικού σας στρατού και των νηστικών; Τι consensus να ζητήσουν μεταξύ των βολεμένων και των κυνηγημένων; Τι consensus να ζητήσουν μεταξύ των προνομιούχων, των καλοβολεμένων, αυτών που τα έχουν όλα και τους είδαμε περιχαρείς να χειροκροτούν πριν δύο ημέρες στο συνέδριό σας τη σημερινή νομενκλατούρα, τα σημερινά τζάκια με τους Έλληνες της δεύτερης κατηγορίας, που είναι όλοι εκτός ΠΑΣΟΚ; Να λυθούν αυτά τα προβλήματα και είμαστε οι πρώτοι που θα υποστηρίξουμε αυτά τα ζητήματα.
Η περιγραφική αναφορά στο ζήτημα το οποίο πραγματευόμαστε και η ουσία του είναι ανεργία, απασχόληση, αγορά εργασίας, είναι ό,τι πιο εύκολο αν θέλει κανείς να κερδοσκοπήσει πολιτικά, γιατί το χρώμα είναι μαύρο. Δεν υπάρχει άλλο χρώμα να περιγράψει τη σημερινή κατάσταση. Και η σημερινή κατάσταση μετά από είκοσι χρόνια πασοκικής διακυβέρνησης είναι δικό σας αποκλειστικά κεκτημένο. Δεν αρκεί η προπαγάνδα και τα όποια νούμερα αναφέρονται εδώ απερίσκεπτα, αβάσιμα και αναπόδεικτα να αναστρέψουν μια πραγματικότητα. Είκοσι χρόνια πριν η Ελλάδα ήταν κάτω του μέσου ευρωπαϊκού όρου. Σήμερα είναι στην πρωτοπορία της ευρωπαϊκής ανεργίας. Πρώτη ή δεύτερη. Έχει το θλιβερό προνόμιο. Αν θέλετε αυτό είναι το κεκτημένο σας. Μαζί με τη κοινωνία των 2/3, που είναι γεγονός, μαζί με τους δείκτες κοινωνικής απόκλισης που αποτελούν και αυτό δικό σας κεκτημένο, η Ελλάδα είναι η χώρα των πιο τραγικά φτωχών στην Ευρωπαϊκή Ένωση και των πιο πλουσίων. Τα νέα τζάκια, η κομματική νομενκλατούρα, οι βολεμένοι σας, αυτά είναι, αν θέλετε, οι κοινωνικοί δείκτες που προσδιορίζουν την πολιτική πορεία ενός κατ' όνομα σοσιαλιστικού κόμματος.
Έτσι, λοιπόν, ας μην ξεχνάμε ότι βασικό αίτιο αυτού του αποτελέσματος είναι τα διαρθρωτικά προβλήματα, η καχεξία της ελληνικής οικονομίας, ο τεράστιος δημόσιος και ευρύτερος δημόσιος τομέας, η κακή διοίκηση, η διαφθορά. Άλλο βραβείο σημερινό. Πρώτοι στη διαφθορά στην Ευρωπαϊκή Ένωση. Να σεμνύνεσθε γι΄ αυτό το επίτευγμά σας. Επίσης η έλλειψη υποδομών, παρά τις διαφημιστικές εκθέσεις του κ. Λαλιώτη. Όλα αυτά γεννούν το τέρας της ανεργίας, γεννούν τη φτώχεια, γεννούν την κοινωνική αποσταθεροποίηση και την αποσάθρωση του κοινωνικού ιστού. Αν δεν λυθούν αυτά τα προβλήματα, δεν θα λυθεί και το πρόβλημα της ανεργίας. Όμως τα προβλήματα, κύριοι της Κυβέρνησης, δεν λύνονται με συνέδρια και φιέστες. Λύνονται με γνώση, με πείρα, με πολιτική βούληση, με πολιτική απόφαση. 
Σίγουρα μοχλό για την άσκηση πολιτικών προκειμένου να αντιμετωπιστούν αυτά τα προβλήματα, αποτελούν οι πολιτικές απασχόλησης και κύριο εργαλείο αυτών των πολιτικών, αν υπάρχουν -το αμφισβητούμε, σχέδια δράσης κατατίθενται κατά διαστήματα, δεν τα βλέπουμε να υλοποιούνται, πολύ περισσότερο δεν βλέπουμε να φέρνουν κανένα αποτέλεσμα- αποτελεί ο ΟΑΕΔ, θα έπρεπε να αποτελεί ο ΟΑΕΔ. Όμως η πολιτεία αυτού του οργανισμού τις τελευταίες δεκαετίες μπορεί να χαρακτηριστεί μόνο με δύο λέξεις. Είναι δύσοσμη και κακόφημη. 
Αυτές τις αναφορές και αυτές τις περιγραφές δεν τις κάνει ένας Βουλευτής της Αξιωματικής Αντιπολίτευσης. Τις έκαναν οι Υπουργοί σας. Ήταν βαρείς αυτοί οι χαρακτηρισμοί, με τους οποίους ο πρώην Υπουργός κ. Τζουμάκας περιέγραψε την κατάσταση στον ΟΑΕΔ. Μιλούσε για "κόπρο του Αυγεία", για βόρβορο και πολλά χειρότερα. Το ίδιο και ο κ. Γιαννόπουλος και άλλοι Υπουργοί σας δεν υπερασπίστηκαν αυτόν το φαύλο και σάπιο καθεστώς του ΟΑΕΔ, το οποίο αν θέλετε μπορεί να σεμνύνεται για τη διασπάθιση πολλών δισεκατομμυρίων, ευρωπαϊκών και εθνικών. Θλιβερές είναι οι διαπιστώσεις των ελεγκτών της Ευρωπαϊκής Ένωσης. Πολλές είναι οι δικογραφίες που απασχολούν τη δικαιοσύνη, για σκάνδαλα και διασπάθιση δημοσίου χρήματος. 
ΡΟΒΕΡΤΟΣ ΣΠΥΡΟΠΟΥΛΟΣ: Ξέρετε καμία, κύριε συνάδελφε;
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε συνδικαλιστά και σημερινέ συνάδελφε, μην υπερασπίζεσθε την υπόθεση, διότι δεν ωφελεί. 
Ποτέ δεν έγινε απολογισμός. Κανείς δεν είχε την ευαισθησία να δώσει λόγο. Στη Βουλή επερωτήσεις τουλάχιστον δύο φορές το χρόνο. Ερωτήσεις; Άπειρες.
Εσείς υπερασπιζόσασταν πάντα τον ΟΑΕΔ. Τα περιβόητα ΚΕΚ τα ξεχάσαμε; Δισεκατομμύρια καταβροχθίστηκαν. Για τα περιβόητα ΚΕΚ, τα οποία λειτουργούσαν σε μπαράκια και σφαιριστήρια κλπ., όπως διαπιστώθηκε και από τον κ. Τζουμάκα και από τους ελεγκτές της Ευρωπαϊκής Ένωσης, κανείς δεν έδωσε λόγο και κανείς δεν ζήτησε συγγνώμη γι' αυτήν την υπόθεση.
Τα προγράμματα του ΟΑΕΔ δεν είχαν ούτε δευτερεύοντα στόχο την αντιμετώπιση της ανεργίας και την υποβοήθηση της αγοράς εργασίας. Υπαγορεύοντο από τους εργολάβους σεμιναρίων. Πουλάγανε και αγοράζατε ό,τι σας έδιναν. Πεντακόσιες κομμώτριες φτιάξατε στο Μαντούδι και πεντακόσιους χειριστές κομπιούτερ, εκεί που δούλευαν μεταλλωρύχοι και υπάρχει και μια δυνατότητα αγροτικής απασχόλησης. Ό,τι είχε το τσαντάκι του εργολάβου, αυτό υπαγορευόταν στην Κυβέρνηση και τα χρήματα καταναλίσκοντο και η ανεργία αυξανόταν. 
Βέβαια είχατε ένα επιχείρημα, Ο εκπαιδευόμενος, ο μετεκπαιδευόμενος, ο επιδοτούμενος μπαίνει σε μια κατάσταση και λογιστικά με τη δημιουργική λογιστική σας τον πιστώνατε σαν πολίτη, του οποίου βρήκατε θέση εργασίας. Έτσι οι θέσεις εργασίας αυξάνονται, η ανεργία μειώνεται και το πρόβλημα πάει καλά στο δικό σας γυάλινο, ωραιοποιημένο κόσμο. Τα πράγματα είναι χειρότερα. Και κοροϊδεύετε τον ελληνικό λαό και κοροϊδεύετε τον εαυτό σας, αν θέλετε, να κάνετε λίγο αυτοκριτική και να δείτε τα πράγματα ως έχουν. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Πάντως, ψήφους έδωσε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ήταν χρήσιμο, αγαπητέ κύριε συνάδελφε, γιατί ο ΟΑΕΔ ήταν κομματικό εργαλείο, ήταν κομματικός μοχλός, έκανε όργια στις εκλογές.
Έλεγε η κα Πριόνα, η διευθύντρια του ΟΑΕΔ Χαλκίδας ότι "χρειάστηκε να βάλω οδοντογλυφίδες στα μάτια μου, για να μην κλείσουν, γιατί μοίραζα λεφτά μέχρι την Κυριακή το απόγευμα στο Μαντούδι", προκειμένου να βοηθηθεί το ΠΑΣΟΚ υποκλέψει ψήφους. Αυτό είναι και αν θέλετε ερευνήστε το. Αλλά τι να ερευνήσετε; Εύσημα θα της δώσετε για τη συμπεριφορά της αυτή.
(Στο σημείο αυτό την Προεδρική Έδρα καταλαμβάνει ο Γ΄Ανιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Ένα χρόνο πριν, σ' ένα debate στη "ΝΕΤ" -δεν με ξανακάλεσαν έκτοτε, γιατί καλούν όσους έχουν δημόσιες σχέσεις και τις τρώνε συνήθως- ο κ. Πρωτόπαπας, όταν τα κατήγγειλα αυτά, ανήγγειλε πομποδώς ότι θα μου υποβάλλει μήνυση. Τα επαναλαμβάνω γιατί έχει χαθεί, κύριε καθηγητά η τρίμηνη προθεσμία της εγκλήσεως, μήπως και ένα χρόνο μετά τολμήσει να μου κάνει την μήνυση. Αλλά λένε μόνο λόγια, για φανφάρες, πυροτεχνήματα για εντυπωσιασμό! Και το πρόβλημα παραμένει. Αποτελούσε αίτημα των κομμάτων, αποτελούσε αίτημα της κοινωνίας, αποτελούσε προγραμματική θέση της Νέας Δημοκρατίας η ριζική αλλαγή στον ΟΑΕΔ. Έχει ωριμάσει πλέον η συνείδηση των αδιεξόδων και ότι δεν πάει άλλο. Χρειάζεται να γίνουν βαθιές αλλαγές. Όμως, δεν μπαίνετε στον κόπο να μας πείσετε. Είσαστε βολεμένοι στην κομματική σας πλειοψηφία και τα υπόλοιπα παρέλκουν. Δεν μπαίνετε στον κόπο να μας παρουσιάσετε έναν απολογισμό των δισεκατομμυρίων που καταβροχθίστηκαν. Δεν μπαίνετε στον κόπο να μας παρουσιάσετε το αποτέλεσμα των όποιων πολιτικών σας. Δεν μπήκατε στον κόπο ούτε καν να ζητήσετε συγγνώμη για όσους ασέλγησαν σε βάρος του ελληνικού λαού και σε βάρος των Ελλήνων ανέργων. Δεν αισθάνεστε, λοιπόν, την ανάγκη να κάνετε τα αυτονόητα και επομένως δεν μας δίνετε το δικαίωμα να σας εμπιστευθούμε. Είναι κατώτερο των προσδοκιών αυτό το νομοσχέδιο, γι' αυτό εμείς το καταψηφίζουμε. 
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Ο κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κυρίες και κύριοι συνάδελφοι, επιτρέψατε μου να σκιαγραφήσω, δι' ολίγων, τη δομή αυτού του σχεδίου νόμου. Και αυτό είναι τυπικό δείγμα γραφής του τι σημαίνει και "επιμέλεια" και "ορθολογισμός", "εκσυγχρονισμός" δε σε επίπεδο νομοθετικής εργασίας αλλά, ταυτοχρόνως, και κοινωνικού κράτους δικαίου. 
Το προκείμενο νομοσχέδιο έχει την εξής φιλοσοφία: Ο ΟΑΕΔ, όπως είναι σήμερα, είναι ένα νομικό πρόσωπο απηρχαιωμένο. Χρειάζεται αναδιοργάνωση. Και δημιουργείται ένα νέο σχήμα το οποίο αποτελείται από ένα ΝΠΔΔ, που είναι στο κέντρο βάρος του όλου συστήματος και τρία δορυφορικά νομικά πρόσωπα ως ανώνυμες εταιρείες. Ώστε να υπάρχει ένας συνδυασμός κράτους, με τη στενή του όρου έννοια, ΝΠΔΔ, και τριών ευέλικτων νομικών προσώπων, τα οποία θα μπορούσαν να προσαρμοσθούν στη σύγχρονη συγκυρία. Εκ πρώτης όψεως θα μπορούσε να πει κανείς "τι το κακό και πού είναι το πρόβλημα"; 
Ακούστε τι κρύβεται πίσω απ' αυτό το σχήμα. Θέμα πρώτον: Είναι γνωστό πώς λειτουργεί σήμερα ο ΟΑΕΔ, τι χρήματα διακινεί, πού πηγαίνουν τα χρήματα αυτά. Xρήματα τα οποία δεν ανήκουν, στις περισσότερες περιπτώσεις καν στο δημόσιο, προέρχονται από τους οικείους φορείς και την Ευρωπαϊκή Ένωση. Όλα αυτά τα διαχειρίζεται σχεδόν εν λευκώ, όχι τόσο το Δ.Σ. Στην ουσία όλες οι σπουδαίες αρμοδιότητες ανήκουν στο διοικητή του ΝΠΔΔ. Δηλαδή σ' ένα μονοπρόσωπο όργανο, το οποίο, παρακαλώ πολύ τους κυρίους συναδέλφους της Πλειοψηφίας που θα ψηφίσουν κατά τεκμήριο αυτό το νόμο, να δουν πώς διορίζεται. 
Είναι εντυπωσιακό ότι επιχειρείται να δοθεί μια επίφαση αξιοκρατίας. Λέει δηλαδή ο νόμος ότι το πρόσωπο αυτό πρέπει να έχει κάποια εμπειρία και να έχει και κάποια επιστημονική κατάρτιση. Προσόντα τυπικά τα οποία έχουν οριστικά στελέχη του ΠΑΣΟΚ. Φυσικά δεν μας λέει απολύτως τίποτε για τις διαδικασίες αξιοκρατίας του πώς μπορεί να επιλεγεί ο καλύτερος. Στην ουσία μπορεί να επιλέξει ο κύριος Υπουργός οποιονδήποτε θέλει για οτιδήποτε θέλει, χωρίς την παραμικρή αξιοκρατική διαδικασία. 
΄Αρα, λοιπόν, αυτό το νομικό πρόσωπο είναι δημοσίου δικαίου, έχει επικεφαλής ένα μονοπρόσωπο όργανο αλλά και ένα Δ.Σ. που είναι ουσιαστικά διακοσμητικό. Οι αρμοδιότητες ανήκουν στο διοικητή, ο διοικητής επιλέγεται και μπορεί να επιλέγεται με καθαρά κομματικά κριτήρια.
Κατά την προσφιλή δε συνήθεια του ΠΑΣΟΚ θα είναι ένας παραπάνω κομματικός καρεκλοκένταυρος από εκείνους που έχουμε συνηθίσει όλα αυτά τα χρόνια. Ο οποίος, παρακαλώ, διαχειρίζεται χρήματα τα οποία δεν προέρχονται από το κράτος καν -ούτως ή άλλως δεν του ανήκαν- αλλά εν πάση περιπτώσει, προέρχονται και από ανθρώπους, οι οποίοι είναι φορείς γενικότερα στο χώρο της παροχής και της προσφοράς εργασίας. Καταλαβαίνετε δηλαδή ότι στο όνομα του εκσυγχρονισμού ανοίγεται ξανά ο δρόμος για να επιλεγεί ο οιοσδήποτε κομματικός, προκειμένου να διαχειρισθεί τεράστια κονδύλια με καθαρά κομματικούς όρους. 
Και ας έρθουμε να δούμε τουλάχιστον τα τρία δορυφορικά νομικά πρόσωπα, τις ανώνυμες εταιρείες. Αυτές, τουλάχιστον, υποτίθεται στο όνομα της ιδιωτικοποίησης, δεν θα έπρεπε να έχουν αυτού του είδους τα φαινόμενα και τα σφάλματα που εμφανίζει το νομικό πρόσωπο δημοσίου δικαίου, ο νέος δηλαδή ΟΑΕΔ. 
Κι εκεί πάλι ο "μέγας αρχιερεύς" του κάθε νομικού προσώπου ποιος είναι; Είναι, παρακαλώ, κι εκεί ο διευθύνων σύμβουλος και πρόεδρος του διοικητικού συμβουλίου του κάθε νομικού προσώπου. Πώς διορίζεται και αυτός; Εδώ να δείτε αξιοκρατία: Γράφει μέσα, έτσι για να υπάρξει στάχτη στα μάτια, ότι με υπουργική απόφαση καθορίζεται η διαδικασία -φυσικά τη διαδικασία την καθορίζει ο Υπουργός, ο Υπουργός τον προσλαμβάνει- και πρέπει και αυτός να έχει πτυχίο Ανώτατου Εκπαιδευτικού Ιδρύματος, κάποια εμπειρία στον ΟΑΕΔ και από κει και πέρα όλα είναι αόριστα. Δεν υπάρχει κανένα απολύτως κριτήριο, καμία ουσιαστική διαδικασία, γιατί παραπέμπεται στην οικεία υπουργική απόφαση, ως προς το πώς θα επιλεγεί το πρόσωπο αυτό. Μπορεί, δηλαδή, κι εδώ ο Υπουργός να επιλέξει τον οιονδήποτε.
Κύριοι συνάδελφοι της Πλειοψηφίας, πρέπει να το ξέρετε: Ψηφίζετε ένα σχήμα στο οποίο και ο διοικητής του ΟΑΕΔ και οι πρόεδροι και οι διευθύνοντες σύμβουλοι των τριών δορυφορικών νομικών προσώπων ιδιωτικού δικαίου στον ΟΑΕΔ μπορούν να είναι πρόσωπα -το επαναλαμβάνω- κομματικοί καρεκλοκένταυροι. Πρόσωπα που διαχειρίζονται υπό καθεστώς πλήρους αδιαφάνειας, χρήματα, τα οποία θα έπρεπε να έχουν δοθεί μόνο και μόνο για να καταπολεμηθεί το φάντασμα της ανεργίας. Δεν δημιουργεί την παραμικρή προϋπόθεση ούτε διαφάνειας ούτε αξιοκρατίας προς αυτήν την κατεύθυνση. 
Θα πρέπει να σας πω ότι θα μπορούσε να πει κανείς ότι εμάς μας βολεύει αυτή η κατάσταση. Πιστεύουμε ότι θα είμαστε η Κυβέρνηση μετά τις επόμενες εκλογές. Γιατί να μη χρησιμοποιήσουμε κι εμείς αυτό το πλαίσιο για να αποκομίσουμε κομματικά οφέλη; Εδώ φαίνεται και η διαφορά της νοοτροπίας μας. Εμείς ξέρουμε ότι αυτό το πλαίσιο είναι διάτρητο, επειδή δεν μπορεί να καταπολεμήσει την ανεργία. Ο βασικός στόχος με τον οποίον κρίνονται οι κυβερνήσεις, δηλαδή η ανεργία, δεν θα καταπολεμηθεί. Κι επομένως δεν υπάρχει κανένα όφελος απ' αυτό. Μπορεί να βολέψετε πέντε, έξι, δέκα, είκοσι ανθρώπους, το φάντασμα όμως της ανεργίας δεν πρόκειται να το καταπολεμήσετε. Και απ' αυτό θα κριθείτε. Δεν θα κριθείτε από το αν θα βολέψετε πέντε και δέκα δικούς σας. Αν θα πέσει κάτω από το μέγιστο αυτό ποσοστό η ανεργία που έχουμε σήμερα, είναι το ζήτημα. Και με αυτό το νομοσχέδιο σε καμία περίπτωση δεν μπορείτε να πετύχετε αυτό το αποτέλεσμα. Γι' αυτό και καταψηφίζουμε το νομοσχέδιο, αλλά, ταυτοχρόνως, δεσμευόμαστε ότι θα αλλάξουμε αμέσως αυτό το διάτρητο καθεστώς, έτσι ώστε να υπάρχουν συνθήκες και διαφάνειας και αξιοκρατίας και σε ό,τι αφορά στην οργάνωση των νομικών προσώπων και σε ό,τι αφορά στη λειτουργία τους. 
Εδώ θα μου επιτρέψετε να επισημάνω και πάλι ένα άλλο ζήτημα που προκύπτει σε σχέση με τη λειτουργία του ΟΑΕΔ και που αποδεικνύει πώς χρησιμοποιήσατε αυτόν τον Οργανισμό σε άλλες εκδηλώσεις προ των εκλογών και πώς τον χρησιμοποιείτε και τώρα.
Κύριε Υπουργέ, γνωρίζετε τα περίφημα προγράμματα κατάρτισης του ΟΑΕΔ, μέσω των οποίων παραμονές των εκλογών πάνω από είκοσι χιλιάδες άνθρωποι βρέθηκαν σε διάφορες δημόσιες υπηρεσίες μ' ένα εμπόριο ελπίδων, με οκτάμηνες περίπου συμβάσεις. Τους προσλάβατε με εντελώς αδιαφανείς διαδικασίες. Δεν υπήρχε καμία διαδικασία, γέμισαν τις δημόσιες υπηρεσίες παραμονές των εκλογών, τους πουλήσατε την ελπίδα ότι εάν εκλεγείτε όλα γίνονται σ' αυτόν τον κόσμο και τώρα φαίνονται και οι καρποί αυτού που τους πουλήσατε. Με ερώτηση που καταθέσαμε το θέσαμε στη Βουλή πριν από λίγες ημέρες. 
Τώρα φτάσατε στο σημείο στο πλαίσιο της διαδικασίας του ΑΣΕΠ για την πρόσληψη, παραδείγματος χάρη ακόμη και στον καίριας σημασίας Οργανισμό που λέγεται Τράπεζα Ελλάδος, να αναγνωρίζετε επιπροσθέτως μόρια σ' αυτούς τους ανθρώπους σε σύγκριση με άλλους. Δηλαδή τι κάνατε; Τους προσλάβατε παραμονές εκλογών με κομματικά κριτήρια κι έρχεστε τώρα, όταν γίνονται διαγωνισμοί για να προσληφθούν πρόσωπα στον ευρύτερο δημόσιο τομέα, όπως στην Τράπεζα της Ελλάδος, και λέτε ότι μεταξύ όλων εκείνων που μετέχουν εκείνοι οι οποίοι μετείχαν σε προγράμματα κατάρτισης του ΟΑΕΔ, που επελέγησαν από εσάς με αναξιοκρατικά κριτήρια, εκείνοι έχουν bonus περισσότερα για να επιλεγούν. 
Αυτό είναι το απαράδεκτο κομματικό αλισβερίσι, το οποίο εσείς προσπαθείτε να εμφανίσετε αυτήν τη στιγμή ως τρόπο καταπολέμησης της ανεργίας στον τόπο μας.
Αυτός είναι ο εκσυγχρονισμός σας. Αυτή είναι η πραγματικότητα. Διάτρητες είναι σήμερα όλες οι προσλήψεις οι οποίες γίνονται στον ευρύτερο δημόσιο τομέα.
Έρχομαι στο τελευταίο ζήτημα το οποίο αφορά το πρόγραμμα EQUAL. Είναι ένα από τα ακροτελεύτια άρθρα. Το πρόγραμμα EQUAL, κύριοι συνάδελφοι της Πλειοψηφίας, αν κάνετε τον κόπο και ανοίξετε να διαβάσετε το σχέδιο νόμου το οποίο είστε έτοιμοι να ψηφίσετε, είναι ένα κοινοτικό πρόγραμμα ύψιστης σημασίας,το οποίο αφορά την καταπολέμηση των ανισοτήτων και των διακρίσεων στην αγορά εργασίας. Τεράστιας σημασίας πρόγραμμα. Αυτό το πρόγραμμα υπάρχει πάρα πολύ καιρό και ήταν υποχρεωμένη η χώρα μας να το ενσωματώσει στην έννομη τάξη.
Τι κάνατε, κύριε Υπουργέ; Τελευταία ημέρα στην επιτροπή το φέρατε με τροπολογία ενός τεράστιου άρθρου. Ολόκληρο πρόγραμμα, που έπρεπε να είναι νόμος ολόκληρος για να τον συζητήσουμε εδώ και να δούμε τι θα κάνουμε, το φέρατε με μία τροπολογία που αφ' ενός μεν είναι γενικότατη, αφ' ετέρου δεν έχει καμία εγγύηση ως προς τη διαφάνεια εκτέλεσης των σχετικών προγραμμάτων. Πέραν δε τούτου, πετάτε στο τέλος και μία διάταξη σύμφωνα με την οποία όλες οι λεπτομέρειες θα ρυθμιστούν με υπουργικές αποφάσεις. Και μας λέτε να έρθουμε να ψηφίσουμε αυτό το καίριας σημασίας πρόγραμμα ενσωματωμένο στην ελληνική έννομη τάξη, δίδοντας όμως εξουσιοδότηση σε εσάς για να μας πείτε τι θα κάνετε παραπέρα. 
Δεν φιλοτιμηθήκατε να βάλετε ούτε προεδρικά διατάγματα τα οποία όπως ξέρετε είναι κανονιστικές πράξεις διοίκησης που εκδίδονται μετά από εξουσιοδότηση, αλλά εν πάση περιπτώσει, περνούν από ένα στοιχειώδη έλεγχο του Συμβουλίου της Επικρατείας. Έλεγχο προληπτικό, έλεγχο που συνίσταται σε επεξεργασία του σχετικού διατάγματος. Και με τον τρόπο αυτό θα μπορούσε να σας επισημάνει κάποια πράγματα για να εξαλειφθούν ορισμένες αδικίες και ορισμένα φαινόμενα αναξιοκρατίας. Ούτε αυτό δεν κάνατε. 
Είναι αυτό κυβερνητική πρόβλεψη; Είναι πρόνοια; Ολόκληρο το πρόγραμμα EQUAL να έρχεται με ένα άρθρο - τροπολογία της τελευταίας στιγμής και να δέχεστε να το ψηφίσετε αυτό το πράγμα; Είναι ένα πρόγραμμα από το οποίο εξαρτάται η καταπολέμηση της ανεργίας και που έπρεπε -το τονίζω- να αποτελεί ένα νομοσχέδιο μόνο του για να το συζητήσουμε εδώ υπό συνθήκες εγγυήσεων που θα εξασφάλιζαν διαφάνεια σε τόσο σημαντικά ζητήματα που αφορούν χρηματοδότηση προγραμμάτων για την καταπολέμηση της ανεργίας;
Όλα αυτά αποδεικνύουν ότι αυτό το νομοσχέδιο όχι μόνο δεν φέρνει μεταβολή στο καθεστώς του Ο.Α.Ε.Δ., αλλά στην πραγματικότητα ενισχύει και χαλκεύει περισσότερο δεσμά αναποτελεσματικότητας, γραφειοκρατίας, αδιαφάνειας και αναξιοκρατίας. Εξ αυτού και μόνο του λόγου αρκεί για να το καταψηφίσουμε.
Τονίζω δε, ότι ως κυβέρνηση η Νέα Δημοκρατία θα ανατρέψει πλήρως αυτό το πρόγραμμα. Διότι με αυτό όχι μόνο η ανεργία δεν πρόκειται να καταπολεμηθεί, αντιθέτως αποτελεί εστία μιας άλλης ανεργίας όπου τα προνόμια της εργασίας μπορούν να τα έχουν μόνο οι κομματικώς αρεστοί.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Εργασίας και Κοινωνικών Ασφαλίσεων κ. Αναστάσιος Γιαννίτσης έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι Βουλευτές, η ανεργία και ο στόχος της απασχόλησης, αποτελεί μείζονα στόχο της Κυβέρνησης. Γι' αυτό και κατέβαλε σημαντικές προσπάθειες μέσα από ένα πολλαπλό σύστημα πολιτικών, που είναι πολιτικές που προωθούν κατ' αρχήν την οικονομική ανάπτυξη της χώρας, πολιτικές που οδήγησαν τις επενδύσεις σε ένα ύψος πρωτόγνωρο για πάρα πολλά χρόνια, πολιτικές οι οποίες οδήγησαν στη δημιουργία ενός εκτεταμένου δικτύου υποδομών όχι μόνο οικονομικών, αλλά και κοινωνικών σε κάθε γωνιά της Ελλάδας, πολιτικές οι οποίες αντιμετώπισαν τα προβλήματα ανισότητας, φτώχειας -και μέσα σε αυτές τις πολιτικές βάζω και την εισοδηματική πολιτική, βάζω και την πολιτική για τις συντάξεις, για τα ειδικά επιδόματα σε χαμηλούς εισοδηματίες, για τις φοροαπαλλαγές- μέσα από ένα τεράστιο φάσμα πολιτικών παρεμβάσεων, μέσα σε δύσκολες συνθήκες για τη χώρα, να υλοποιήσουμε το πρόγραμμα της σταθεροποίησης, να πετύχουμε τους στόχους του Μάαστριχ. Η Ελλάδα μόνη σε σχέση με κάθε άλλη χώρα της Κοινότητας πέτυχε να μπει στην ΟΝΕ αυξάνοντας, σημαντικά μάλιστα, τις δαπάνες για την κοινωνική πολιτική, τις δαπάνες που έχουν να κάνουν και με την απασχόληση και με την ανεργία και με την υγεία και με την παιδεία και με τις κοινωνικές υποδομές και με την ανάπτυξη και με τις επενδύσεις και με ένα σωρό άλλα ζητήματα. Αυτούς τους στόχους τους πετύχαμε και τους πετύχαμε συνολικά, συστηματικά, αμετάκλητα, μη αναστρέψιμα και σε συνδυασμό, όλους μαζί.
Γι' αυτό και είναι χαρακτηριστικό ότι οι τοποθετήσεις που ακούστηκαν σήμερα από τη πλευρά της Αντιπολίτευσης ουσιαστικά εξέφραζαν την αμηχανία, εξέφραζαν αντιφάσεις, εξέφραζαν υπεκφυγή, εξέφραζαν παραποίηση της πραγματικότητα και σε τελευταία ανάλυση εξέφραζαν την αδυναμία της Αντιπολίτευσης να έρθει να κάνει προτάσεις σε ένα πολύ σοβαρό θέμα. Και είναι πολύ σοβαρό θέμα γιατί παρά τα όσα είπα η Κυβέρνηση έχει πάντα ως υψηλή προτεραιότητα τα ζητήματα της κοινωνικής πολιτικής. Ξέρουμε ότι η ανεργία το 2000 πρώτη φορά μετά από είκοσι χρόνια με τις πολιτικές μας κατορθώσαμε να μειωθεί, να αντιστραφεί η αυξητική τάση και να παρακολουθούμε την πτωτική πορεία που χαρακτηρίζει όλες τις χώρες της Ευρωπαϊκής Ένωσης εδώ και δυο-τρία χρόνια. Και βεβαίως η πτωτική τάση στα θέματα ανεργίας επιτεύχθηκε μετά την αλλαγή από τις συντηρητικές στις φιλελεύθερες κυβερνήσεις μετά το 1996 και την ανάληψη της διακυβέρνησης από σοσιαλιστικές ή σοσιαλδημοκρατικές κυβερνήσεις στην Ευρωπαϊκή Ένωση. Τότε άρχισε να μειώνεται η ανεργία. Από τότε μέχρι σήμερα μειώθηκε ο αριθμός των ανέργων στην Ευρώπη, περίπου κατά 5-6 εκατομμύρια μέσα σε δύο χρόνια και όχι με προηγούμενες κυβερνήσεις όπου συνεχώς αυξανόταν το πρόβλημα αυτό. 
KΩΝΣΤΑΝΤΙΝΟΣ ΜΗΤΣΟΤΑΚΗΣ: Η θατσερική Αγγλία είχε τη χαμηλότερη ανεργία. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Θα μου επιτρέψετε να σας πω ότι αυτά που λέω είναι από επίσημα στοιχεία, από στοιχεία του ΟΟΣΑ της Ευρωπαϊκής Ένωσης. Δείχνουν μια διαφορετική εικόνα απ' αυτήν που υπαινίσεσθε. Η Κυβέρνηση πέτυχε για πρώτη φορά το 2000 την αντιστροφή σε ένα πολύ σημαντικό μέγεθος, κοινωνικό πλέον μέγεθος και όχι μόνο οικονομικό της χώρας μας. Δεν πέτυχε όμως μόνο αυτό. Και αυτό βεβαίως το ξέρει η Αντιπολίτευση εξου και η απορία της και προσπάθειά της να υπεκφύγει βασικών ζητημάτων που έχουν να κάνουν με κοινωνική πολιτική. Είναι δημοσιευμένα τα στοιχεία της Ευρωπαϊκής Επιτροπής που δείχνουν ότι η Ελλάδα παρουσιάζει μια συνεχή αύξηση των κοινωνικών δαπανών ως προς το ποσοστό του ΑΕΠ, όλα αυτά τα χρόνια. Αν κρατούσαμε την αναλογία κοινωνικές δαπάνες προς ΑΕΠ που υπήρχε το 1993, θα είχαμε περίπου σήμερα 1,3 τρισεκατομμύρια δραχμές σε πραγματικούς όρους λιγότερα. Έχουμε τώρα 1,3 τρισεκατομμύρια περισσότερα απ' αυτά που θα υπήρχαν. Και είμαστε υπόδειγμα στην πορεία της Ευρωπαϊκής Ένωσης. Θέλω να θυμίσω ότι σε σχέση με όλες τις χώρες του νότου - Ισπανία, Πορτογαλία, Ιρλανδία ίσως και Ιταλία, γιατί είχαμε πλησιάσει σε απόσταση αναπνοής μέχρι το 1998 και δεν έχω γι' αυτές τις χώρες επισήμως στοιχεία- αυτή τη στιγμή η Ελλάδα προηγείται. Και αυτό είναι ένα τεράστιο επίτευγμα μέσα σε πολύ δύσκολες συνθήκες. 
Και το τρίτο πρόβλημα που έχει να κάνει με τη δημοσίευση επίσης κοινοτικών στοιχείων -και αναφέρομαι στα κοινοτικά, όχι γιατί δεν έχουμε εθνικά αλλά γιατί μπορεί κάποιος να πει ότι είναι κατασκευασμένα ψευδή ή παραποιημένα- είναι ότι σ' αυτήν τη δύσκολη περίοδο όπου πραγματικά αυξήθηκε η ανεργία -και αυτό ήταν ένα μόνιμο κοινωνικό πρόβλημα για τη χώρα- η ελληνική Κυβέρνηση, η Κυβέρνηση του ΠΑΣΟΚ, κατάφερε να κρατήσει τη φτώχεια και την ανισότητα σταθερή και να μην αυξηθεί, όμως με τους ανέργους να αυξάνονται, με τα προβλήματα της δημοσιονομικής σταθεροποίησης, με τους περιορισμούς που ήρθαν και με όλα αυτά. Και βεβαίως από δω και πέρα είναι προφανές ότι όλες οι πολιτικές θα οδηγήσουν στο να μειωθούν αυτά τα κοινωνικά προβληματικά φαινόμενα, γιατί είναι σε πολύ υψηλή θέση στην πολιτική ιεραρχία των κυβερνητικών επιλογών.
Μπροστά σ' αυτά τα ζητήματα και σε μια σειρά από άλλα στα οποία δεν θέλω να επεκταθώ, η Αντιπολίτευση χαρακτηρίστηκε από αμηχανία. Μίλησε για κοινωνική πολιτική για ανεργία, για απασχόληση, αλλά ξέρει πολύ καλά ότι η πραγματικότητα που υπαρχει δεν αντιστοιχεί σ' αυτά που είπε. Και βεβαίως πρέπει να επαναλάβω ότι ξέρουμε και παλεύουμε για να μειώσουμε τη φτώχεια μέσα από νέο εθνικό σχέδιο δράσης για τον κοινωνικό αποκλεισμό, για την κοινωνική αλληλεγγύη με το δίκτυο γι' αυτήν.
Γιατί εμείς είμαστε Κυβέρνηση και το κόμμα εκείνο το οποίο έχει πολιτική προτεραιότητα γι΄ αυτά τα ζητήματα. Παλεύουμε συνεχώς για την ανεργία και καταφέραμε να κερδίσουμε τις πρώτες νίκες -και νομίζω μη αντιστρέψιμες νίκες- στο μέτωπο αυτό το 2000 και παλεύουμε και για μια σειρά από άλλα ζητήματα της κοινωνικής πολιτικής.
Επίσης, η Αντιπολίτευση μίλησε με πολλή αμηχανία, γιατί πριν από λίγες εβδομάδες σε άλλες αίθουσες της Βουλής και δημόσια πήρε θέση για τα στατιστικά στοιχεία της ΕΣΥΕ για την ανεργία στο τέταρτο τρίμηνο του 2000. Τα στατιστικά στοιχεία της ανεργίας που δημοσίευσε τότε η Κυβέρνηση έδιναν ποσοστό ανεργίας στο τέλος του 2000 11,6% . Και παραποιήθηκε αυτό που είπε η Κυβέρνηση και έγινε ολόκληρη φασαρία ακόμα και ερωτήσεις στη Βουλή ότι παρουσιάζουμε ψευδή στοιχεία, παραποιημένα στοιχεία για να παρουσιάσουμε μια ευνοϊκή εικόνα για την ανεργία στην Ελλάδα στα τέλη του 2000. 
ΓΕΡΑΣΙΜΟΣ ΓΙΑΚΟΥΜΑΤΟΣ : ....(Δεν ακούστηκε)
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Θα μου επιτρέψετε να σας πω ότι άλλαξαν και ριζικότατα. Θα σας πω αμέσως...
ΓΕΡΑΣΙΜΟΣ ΓΙΑΚΟΥΜΑΤΟΣ : Κύριε Υπουργέ...
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κατ΄ αρχήν, σας παρακαλώ, να μη με διακόπτετε, γιατί εγώ σεβάστηκα την ομιλία σας χωρίς να σας διακόψω ούτε μια φορά. 
Τα στοιχεία για την ανεργία για τα οποία κατηγορήσατε την Κυβέρνηση προέβλεπαν 11,6% και είπατε ότι προβλήθηκαν για να δημιουργήσουν μια πλαστή και ευνοϊκή εικόνα για την ανεργία. Και έρχεται το αναλυτικό αποτέλεσμα της ΕΣΥΕ και μας δίνει για το ίδιο διάστημα 10,7% , δηλαδή μια ολόκληρη ποσοστιαία μονάδα χαμηλότερα. Και βεβαίως δεν έχετε να πείτε τίποτε γι΄αυτό. Βεβαίως αναλίσκεστε ...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Φυσικά είναι όλα αναξιόπιστα. Τα έχετε όλα κομματικοποιήσει.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κοιτάξτε, περί αναξιοπιστίας δεν θα κάνω ούτε διάλογο ούτε διάλεξη. Αναξιόπιστοι είναι αυτοί οι οποίοι κατηγορούν αναξιόπιστα κάποια στοιχεία, τα οποία στη συνέχεια βγαίνουν και είναι σε διεθνές επίπεδο παραδεκτά, ότι είναι πολύ πιο ευνοϊκά τελικά απ΄ ό,τι ήσαν. Η αναξιοπιστία είναι αλλού και δεν είναι εκεί. Εκτός εάν θέλετε να κατηγορήσετε για αναξιοπιστία όλο το σύστημα της Ευρωπαϊκής Επιτροπής, όλο το σύστημα της EUROSTAT και τότε να έρθετε εσείς, κύριε Ανδρεουλάκο, να μας δώσετε τα στατιστικά στοιχεία τα οποία είναι αξιόπιστα. 
ΑΠΟΣΤΟΛΟΣ ΑΝΔΡΕΟΥΛΑΚΟΣ : Έχετε σοσιαλιστική αλληλεγγύη και εκεί. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Σας παρακαλώ!
Έχετε επομένως μια απίστευτη αμηχανία, διότι όπως είπα η πραγματικότητα δεν έχει να κάνει με αυτά τα οποία λέτε. 
Πέρα όμως από την αμηχανία αυτή υπάρχει και μια καταπληκτική σωρεία αντιφάσεων στις τοποθετήσεις που έγιναν. Ακούστηκαν εκπληκτικές λέξεις, όπως ότι έχουμε να κάνουμε με ένα φαύλο και σάπιο καθεστώς. Αλλά βέβαια αυτό το φαύλο και σάπιο καθεστώς όλοι θέλετε να μείνει όπως είναι. Κανείς δεν δέχτηκε ότι πρέπει αυτό το πράγμα να αλλάξει. Πέρα από μια γενική τοποθέτηση ότι καλό είναι να αλλάξει ο ΟΑΕΔ, δεν υπήρξε καμία μα καμία πρόταση. 
Θα έρθω τώρα στα τρία σημεία που έβαλε η Νέα Δημοκρατία για να δείξω πόσο αντιφατικά είναι και αυτά όταν τα βάζετε ως όρους για να αποδεχθείτε μια συναίνεση στην αποδοχή του νομοσχεδίου για τον ΟΑΕΔ.
Όλες οι δυνάμεις της Αντιπολίτευσης, όλα τα κόμματα της Αντιπολίτευσης που έχουν επικρίνει τον ΟΑΕΔ μέχρι θανάτου για το τι γίνεται, τι δεν γίνεται κλπ., ουδείς δέχεται ότι η οποιαδήποτε αλλαγή που προβλέπεται στο νομοσχέδιο για τον ΟΑΕΔ, το οποίο έχουμε φέρει, αξίζει τον κόπο να γίνει. Εάν αυτό δεν είναι αντίφαση εν τοις πράγματι, εν τοις λόγοις, με όποια λογική θέλετε, του Αριστοτέλη του Ντεκάρτ, του Καντ, με όποια θέλετε, τότε νομίζω ότι δεν ξέρουμε που βρισκόμαστε.
Ελέχθη από τον εισηγητή της Πλειοψηφίας και από άλλους ότι εδώ έχουμε να κάνουμε με μια ιδιωτικοποίηση του ΟΑΕΔ, αλλά ταυτόχρονα ελέχθη ότι έχουμε να κάνουμε με μια, δεν θυμάμαι πώς ακριβώς το είπατε...
ΓΕΡΑΣΙΜΟΣ ΓΙΑΚΟΥΜΑΤΟΣ : Ιδιότυπη ιδιωτικοποίηση.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Όπως θέλετε, κύριε Γιακουμάτο. Εκτός από "ιδιότυπη ιδιωτικοποίηση", όμως ταυτόχρονα, "με ένα απίστευτο κρατικισμό, με μια απίστευτη παρέμβαση του κράτους και του δημόσιου, με μια απίστευτη παρέμβαση γενικά του κρατικού μηχανισμού". Διαλέξτε. Δεν μπορείτε να κριτικάρετε και για ιδιωτικοποίηση και για κρατισμό. Πρόκειται για ένα απίστευτο λογικό άλμα ή ταλάντωση που είναι ανθρωπίνως αδύνατο να γίνει δεκτή. 
ΙΩΑΝΝΗΣ ΑΝΘΟΠΟΥΛΟΣ: Είναι ιδιότυπη αντίφαση!
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Μπορεί να είναι ιδιότυπη αντίληψη, αν είναι αντίληψη. 
Ουσιαστικά, υπεκφύγατε να πάρετε θέση, παίρνοντας διάφορες τέτοιες θέσεις. Υπήρξαν και πολλές ανακρίβειες. Ποιες είναι αυτές; Για τη χρηματοδότηση του ΟΑΕΔ, ότι μόνο οι κοινωνικοί εταίροι χρηματοδοτούν τον ΟΑΕΔ. Εγώ σας ρωτάω να μου πείτε κάποιον ΟΑΕΔ στη Γερμανία, στη Γαλλία, στην Ιρλανδία, στην Αγγλία, όπου θέλετε, που να μη στηρίζεται σε πόρους των κοινωνικών εταίρων. Να μου πείτε ένα κράτος, μια κυβέρνηση, της οποίας τα έσοδα δεν προέρχονται από αυτό που χαρακτηρίζουμε κοινωνικούς εταίρους, τους εργαζόμενους, επιχειρηματίες, επαγγελματίες κλπ.
ΓΕΡΑΣΙΜΟΣ ΓΙΑΚΟΥΜΑΤΟΣ: Αλλά τους τα παίρνουν.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Φυσικά, τα δημόσια, τα συλλογικά αγαθά χρηματοδοτούνται από συλλογικούς πόρους. Αν νομίζετε ότι λέτε κάποιο ιδιαιτέρας ευφυΐας επιχείρημα, με το να λέτε ότι χρηματοδοτείται από τους κοινωνικούς εταίρους, τι να πω; Βεβαίως και χρηματοδοτείται από τους κοινωνικούς εταίρους.
Εδώ υπάρχει όμως μια αντίφαση...
ΑΠΟΣΤΟΛΟΣ ΑΝΔΡΕΟΥΛΑΚΟΣ: Ας κάνουν κουμάντο. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Σας παρακαλώ. Να μάθετε να συζητάτε. Εγώ δεν διέκοψα κανέναν. 
Εδώ έχουμε μια άλλη αντίφαση. Όπως ξέρετε, στο ΔΣ του σημερινού ΟΑΕΔ έξι μέλη από τα δεκαεπτά είναι οι εκπρόσωποι της Κυβέρνησης, δηλαδή το 33% ή 34%. Η πλειοψηφία είναι στις κοινωνικές δυνάμεις. Δεν σας άκουσα να πείτε ούτε μια λέξη για την ευθύνη του ενός ή του άλλου εκ των κοινωνικών δυνάμεων, για τις επικρίσεις που εσείς θεωρείτε ότι πρέπει να κάνετε για τον ΟΑΕΔ. Σας άκουσα να τις στρέφετε όλες εναντίων της κυβέρνησης. 
Εγώ όμως, έχω το εξής ερώτημα: Τι θέλετε; Να έχει η κυβέρνηση τη μειοψηφία και να στρέφετε όλα τα πυρά σας εναντίον της κυβέρνησης; Δηλαδή θέλετε "και την πίτα ολόκληρη και το σκύλο χορτάτο".
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αμφιβάλλετε ότι διευθύνουν οι Κυβερνήσεις τον ΟΑΕΔ στην Ελλάδα;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Η κυβέρνηση βεβαίως, όπως και σε κάθε άλλη χώρα εφόσον έχει την ευθύνη και το αποδείξατε περίτρανα σήμερα με τις τοποθετήσεις σας -έχει την πολιτική ευθύνη- θα έχει και τη διοίκηση. Και καλώς κάνει και θα έχει και την διοίκηση. Δεν είναι δυνατόν να υπάρχει μια διαφορετική κατάσταση. 
Μιλήσατε για τη χρηματοδότηση. Κάποιος είπε για 3% ή 4%. Η κοινοτική χρηματοδότηση του ΟΑΕΔ πέρα από τους κοινωνικούς πόρους -και το κρατικό χρήμα κοινωνικοί πόροι είναι, ένα για εμένα δεν υπάρχει καμιά διαφορά και αυτό είναι ένα επιχείρημα άνευ αξίας, το οποίο απευθύνεται σε αδαείς, σε ανθρώπους που πιστεύουν ότι λέει κανείς μέσα από αυτό. Η συμμετοχή του κράτους στον προϋπολογισμό του ΟΑΕΔ για τα έτη 1994-2000 κυμάνθηκε γύρω στο 27% με 28% περίπου. Διότι δεν είναι τα 10 δισεκατομμύρια που δίνει ο τακτικός προϋπολογισμός, είναι και ο προϋπολογισμός δημοσίων επενδύσεων, είναι οι κοινοτικοί πόροι. 
ΒΑΣΙΛΗΣ ΚΕΔΙΚΟΓΛΟΥ: Δεν είναι για κοινωνικές δαπάνες αυτά.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ να μη διακόπτετε τον κύριο Υπουργό.
Να μη γράφονται οι διακοπές.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Μα, βεβαίως, είναι οι κοινοτικοί πόροι της Ευρωπαϊκής Ένωσης. Τι είναι αυτοί; Δεν είναι κρατικό χρήμα;
ΑΠΟΣΤΟΛΟΣ ΑΝΔΡΕΟΥΛΑΚΟΣ: ...
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Επίσης, λέχθηκε ότι δεν υπάρχει αποτίμηση των αποτελεσμάτων. Για όποιον παρακολουθεί κάπως, ευχαρίστως να του δώσουμε στοιχεία. Δεν μας ζητήθηκαν, αλλά όταν λέγονται τέτοια πράγματα, είμαι κι εγώ υποχρεωμένος να απαντήσω.
Μα φυσικά και υπάρχουν αξιολογήσεις για την αποτελεσματικότητα των προγραμμάτων. Έχουν αρχίσει και γίνονται αξιολογήσεις. Αναφέρθηκε κάποιος στη συνέντευξη που έδωσε ο διοικητής του ΟΑΕΔ που στηριζόταν σε κάποια αξιολόγηση που έγινε. Και εμείς στο Υπουργείο έχουμε ξεκινήσει αξιολογήσεις. Και μέσα από αναλύσεις της αγοράς και της συμπεριφοράς και των επιδόσεων των ανθρώπων που καταρτίζονται ή παίρνουν θέσεις εργασίας υπάρχουν αξιολογήσεις. Αρκεί να σας παραπέμψω σε ντοκουμέντα, σε κείμενα που έχετε στα χέρια σας όπως είναι το Εθνικό Σχέδιο Δράσης για την απασχόληση, όπου αν κάποιος το διαβάσει με προσοχή θα δει και εκεί μέσα αξιολογήσεις. Πού είναι όλα αυτά πίσω από την πρόταση τη μηδενιστική ότι δεν υπάρχει τίποτα, ότι δεν υπάρχει καμία αξιολόγηση και καμία αποτίμηση; Λάθος, υπάρχουν. Και βεβαίως εμείς στο Υπουργείο έχουμε ξεκινήσει ακριβώς να αποτιμούμε τις πολιτικές. Όμως οι πολιτικές μπορούσαν να αποτιμηθούν, κυρίες και κύριοι, από τη στιγμή που εφαρμόστηκαν τα τελευταία τέσσερα-πέντε χρόνια και όχι φυσικά την περίοδο 1990-1993. Και αυτά που ανέφερε κάποιος ομιλητής για τα ΚΕΚ και τα καφενεία και τα μπαρ και τα κέντρα διασκέδασης που κατηγορήθηκε η Ελλάδα, ήταν φαινόμενα που υπήρξαν παλαιότερα, πριν το 1994. Και βεβαίως εξαιτίας αυτών των γεγονότων αναγκάστηκε να ανατραπεί όλο το ΕΚΕΠΙΣ και να ξαναρχίσουμε από την αρχή σε μια καθαρή, σωστή και αποτελεσματική βάση.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αυτή ήταν το δικό σας κατόρθωμα. ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Ήταν αποκλειστικά δικό σας κατόρθωμα και το γνωρίζετε πάρα πολύ καλά. Έχετε τα ντοκουμέντα και γνωρίζοντας ποια είναι η πραγματικότητα δεν πρέπει να τοποθετείσθε έτσι.
ΑΠΟΣΤΟΛΟΣ ΑΝΔΡΕΟΥΛΑΚΟΣ:...
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): θα αναφερθώ επίσης σε κάποια απίστευτα που ακούστηκαν, ότι είναι πλαστό το αποτέλεσμα για την ανεργία και την απασχόληση. Δηλαδή αυτοί που το υποστήριξαν αυτό ακυρώνουν όλη την ευρωπαϊκή πολιτική για τις ενεργητικές πολιτικές απασχόλησης. Όλες οι ενεργητικές πολιτικές απασχόλησης συνίστανται σε πολύ μεγάλο βαθμό στη στήριξη των εργαζόμενων για νέες θέσεις εργασίας, στη δημιουργία θέσεων εκμάθησης και εμπειρίας, τα λεγόμενα stage, στην ενίσχυση νέων επιχειρηματιών, μικρών ή μεσαίων επιχειρηματιών μέσα από βοήθεια κλπ. Αυτή είναι η πολιτική της γαλλικής κυβέρνησης και ένα μεγάλο μέρος της πολιτικής της γερμανικής κυβέρνησης. Ήταν εδώ ο Υπουργός ο κ. Ρίστερ πριν από ενάμισι μήνα περίπου και μας είπε ότι ένα σημαντικό μέρος των θέσεων που έχουν δημιουργήσει στη Γερμανία είναι ακριβώς μέσα από τέτοιες πολιτικές. Τώρα εσείς, η Αντιπολίτευση δηλαδή, θέλετε αυτές τις πολιτικές να τις μηδενίσετε. Εντάξει, εάν έχετε τη δυνατότητα να το υποστηρίξετε. Απλώς δεν μπορείτε να πείσετε κανέναν που να γνωρίζει στοιχειωδώς αυτά τα πράγματα.
Αναφέρατε ότι ο ΟΑΕΔ είναι το κομματικό στήριγμα της Κυβέρνησης και μάλιστα το είπατε με ένα τρόπο όσο πιο εμφανώς θα μπορούσε να λεχθεί. Εγώ θέλω να σας θέσω το εξής ερώτημα: Αν ο ΟΑΕΔ είναι ένα τόσο καταπληκτικό στήριγμα για την Κυβέρνηση, ε, γιατί να αλλάξει, κυρίες και κύριοι; 
ΓΕΡΑΣΙΜΟΣ ΓΙΑΚΟΥΜΑΤΟΣ:...
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Απλώς είναι ένα άλλο επιχείρημα που φέρνετε για να πείτε ορισμένα πράγματα και να εκδηλώσετε τον αρνητισμό σας, το μηδενισμό σας κλπ. στον οποίο η κοινωνία δεν σας ακολουθεί. 
Ο εισηγητής της Μειοψηφίας ανέφερε τρεις προτάσεις -εάν τις κατέγραψα καλά- που θα επιθυμούσε να εκπληρωθούν για να υπάρξει μια συναινετική προσέγγιση στην ψήφιση του νομοσχεδίου για τον ΟΑΕΔ. Το να μειωθεί ο αριθμός των μελών του διοικητικού συμβουλίου από δεκαεπτά σε δεκατρία εγώ λέω σ' αυτό ότι ουσιαστικά ζητάτε από την Κυβέρνηση, η οποία όμως κατακεραυνώνεται κάθε φορά που κάτι δεν πάει καλά στο ΟΑΕΔ, να μειώσει τα μέλη που την εκπροσωπούν από έξι σε δύο.
ΓΕΡΑΣΙΜΟΣ ΓΙΑΚΟΥΜΑΤΟΣ:...
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Το αναλογικά εγώ είμαι έτοιμος να το δεχθώ αν όλοι μειώσουν αντίστοιχα. Όμως κανείς δεν το θέλει. Επομένως μένει να αποδειχθεί ότι και εσείς ξεπερνάτε αυτό το εμπόδιο και λειτουργείτε πλέον στη βάση αυτής της πραγματικότητας. Άρα, να αλλάξετε τις θέσεις σας.
Το μεγάλο επιχείρημα ήταν ότι η διοίκηση του ΟΑΕΔ θα πρέπει αντί για τέσσερα χρόνια να προβλέπεται για τρία. Δηλαδή ένας άνθρωπος που πάει εκεί και αναλαμβάνει έναν οργανισμό με έναν προϋπολογισμό περίπου πεντακοσίων δισεκατομμυρίων, με τρεισήμισι χιλιάδες εργαζόμενους και με ένα τεράστιο έργο και σε ένα χρόνο θα έχει αρχίσει να μαθαίνει περίπου και θα ξέρει τι γίνεται, θα μπορεί να πατάει καλά στα πόδια του, θα πρέπει σε ένα ή ενάμιση χρόνο να ψάχνει να βρει δουλειά αλλού, διότι δεν θα ξέρει αν θα ανανεωθεί. Μα, στοιχειώδεις κανόνες του μάνατζμεντ λένε ότι ένας άνθρωπος με μια σοβαρή θέση θα κάτσει εκεί τέσσερα χρόνια. Στο τέλος-τέλος, αν γίνει πολιτική αλλαγή, δεν υπάρχει κανένα εμπόδιο να αλλάξει αυτός ο άνθρωπος. Και αυτό είναι ο μείζων όρος, ο δεύτερος, με βάση τον οποίο εσείς θέλετε να καταψηφίσετε το νομοσχέδιο.
Είπατε επίσης να έχουν την πλειοψηφία οι κοινωνικοί εταίροι και όχι η Κυβέρνηση. Σας είπα ότι τεράστια αντίφαση είναι εσείς να έρχεσθε να κριτικάρετε την Κυβέρνηση και η διοίκηση των οργανισμών να είναι σε κάποιους άλλους. Ε, δεν γίνεται, κυρίες και κύριοι. 
Ανέφερε ο κ. Παυλοπουλος ότι δεν υπάρχει αξιοκρατική διαδικασία. Όπως είναι εμφανές από τις ρυθμίσεις που προβλέπονται υπάρχει αξιοκρατική διαδικασία στην επιλογή των προέδρων. Γίνεται με δημόσιο διαγωνισμό. Ελέγχεται η Κυβέρνηση για το ποιον ορίζει και ποιον δεν ορίζει. Σας δηλώνω ότι η πρόταξη του στόχου της απασχόλησης, της κατάρτισης, των δραστηριοτήτων του ΟΑΕΔ σε μείζονα στόχο κυβερνητικής πολιτικής, δεν μπορεί να επιτευχθεί χωρίς αποτελεσματική, αξιοκρατική και γενικότερα μια σοβαρή προσέγγιση, την οποία και κάνουμε και γι' αυτό την κάνουμε. Γιατί τα αποτελέσματα που ήδη πετύχαμε θέλουμε να τα συνεχίσουμε και να τα δυναμώσουμε. 
Είναι προφανές ότι η Αντιπολίτευση στενοχωρείται αλλά όλη η κοινωνία ανεξαρτήτως σε πιο πολιτικό φάσμα ανήκει, δεν στενοχωρείται. Γιατί η κοινωνία καταλαβαίνει τη σημασία αυτών των εξελίξεων. 
Θα ήθελα να αναφέρω γιατί χρειάζεται ο ΟΑΕΔ τον εκσυγχρονισμό. Αναφέρθηκε και δεν θέλω να το επαναλάβω ότι η λογική του νομοσχεδίου έχει τρεις μεγάλες ενότητες: Τον εκσυγχρονισμό του ΟΑΕΔ, την προστασία μιας κατηγορίας εργαζομένων, για την οποία σήμερα δεν υπάρχει προστασία και είναι η σημερινή απασχόληση και μια σειρά από ρυθμίσεις για τα άτομα με ειδικές ανάγκες ή για τα άτομα με αναπηρία, εν πάση περιπτώσει, για ευπαθείς ομάδες πληθυσμού, για τις οποίες βελτιώνουμε ένα καθεστώς που η δική μας Κυβέρνηση εισήγαγε. Ένα καθεστώς με το οποίο οι τοποθετήσεις αυτών των ανθρώπων θα γίνονται με αντικειμενικά κριτήρια και με έναν τρόπο που να μην παίζει με τον πόνο ειδικά αυτής της κατηγορίας. Από εκεί και πέρα υπάρχουν κάποιες συμπληρωματικές διατάξεις για άλλα ζητήματα του Υπουργείου Εργασίας και Κοινωνικών Ασφαλίσεων.
Γιατί ο ΟΑΕΔ χρειάζεται εκσυγχρονισμό, για να πούμε και κάποια πράγματα επί της ουσίας. Χρειάζεται εκσυγχρονισμό γιατί απλούστατα ο τρόπος αντιμετώπισης σήμερα των προβλημάτων ανεργίας και απασχόλησης δεν είναι αυτός που είχε καθιερωθεί παλιά. Δεν υπάρχει πια ως κύριο εργαλείο το επίδομα ανεργίας. Η απασχόληση δεν είναι συγκυριακή, είναι διαρθρωτική. Ο άνεργος για να βρει δουλειά πρέπει να αποκτήσει μόρφωση, πρέπει να τον βοηθήσει, να τον ενεργοποιήσει κάποιος στην αγορά εργασίας και αυτό που βλέπουμε και αυτό που θέλουμε να αναστρέψουμε είναι ότι ο ιδιωτικός τομέας έχει μπει στο χώρο της αγοράς εργασίας δια μέσου των ιδιωτικών γραφείων εργασίας. Όσο μεν λειτουργεί, ας λειτουργήσει, και χαιρετίζουμε τις θετικές επιπτώσεις που μπορεί να έχει στην απασχόληση, αλλά το δημόσιο πρέπει να είναι ισχυρά παρόν στο να στηρίξει και τον άνεργο και τον απασχολούμενο. Όλα αυτά τα καινούργια εργαλεία δεν μπορούν βεβαίως να γίνουν με τις παλιές δομές του ΟΑΕΔ με τις παλιές νοοτροπίες του ΟΑΕΔ και με τις ειδικότητες ή τις γνώσεις που είχαν οι υπάλληλοι του ΟΑΕΔ που είχαν προσληφθεί για να αντιμετωπίσουν άλλου είδους φαινόμενα.
Δεύτερο επιχείρημα είναι ότι ο ΟΑΕΔ είναι ένας οργανισμός με πεντακόσια δισεκατομμύρια δραχμές, δηλαδή μεγαλύτερος και από ορισμένα Υπουργεία. Ένα Υπουργείο έχει τον υπουργό του, τους υφυπουργούς του, τους γενικούς γραμματείας, τους διευθυντές. Ε, δεν μπορεί να διοικηθεί από ένα πρόσωπο και μόνο, από το διοικητή. Χρειάζεται να σπάσει για να μπορεί να γίνεται μια αποτελεσματικότερη αξιοποίηση των πόρων.
Χρειάζεται να σπάσει για να γίνεται μια αποτελεσματικότερη αξιοποίηση των πόρων και για να μπορούν να μη συγχέονται οι πολιτικές: άλλη πολιτική για τη στήριξη του άνεργου με τα επιδόματα, την καταγραφή και τις ανάγκες του, άλλη πολιτική για τις υπηρεσίες στον άνεργο, για να μπορέσει να βρει δουλειά, άλλη πολιτική για την κατάρτιση, άλλη πολιτική για τη χάραξη ενός συστήματος που θα μελετά και θα ερευνά τα στοιχεία της αγοράς εργασίας για την υποστήριξη του ΟΑΕΔ.
Εμείς θέλουμε μέσα σε ένα διάστημα πολύ ορατό, ο ΟΑΕΔ να φθάσει σε ένα επίπεδο και να συγκρίνεται αποτελεσματικά με τους αντίστοιχους οργανισμούς άλλων χωρών της Ευρώπης. Θέλουμε ο άνεργος ή ο εργαζόμενος να πηγαίνουν εκεί και να ξέρουν ότι θα λύσουν τα προβλήματά τους. Θέλουμε και η επιχείρηση να πηγαίνει εκεί και να ξέρει ότι θα βρει αυτό που ζητάει.
Βεβαίως, όλα αυτά που ακούστηκαν περί "δουλεμπορίου", "Μεσαίωνα" κλπ, μόνο αστειότητες μπορούν να χαρακτηρισθούν. Ευτυχώς που εκφράζονται με αυτόν τον τρόπο, διότι γελάει όλος ο κόσμος με τέτοιου είδους χαρακτηρισμούς και καταστάσεις, οι οποίες είναι αδιανόητες για τη χώρα μας και για όλη την Ευρώπη. Φυσικά και η Ευρώπη που είναι ο ισχυρότερος πόλος κοινωνικής πολιτικής στον κόσμο -είδαμε άλλα μοντέλα κοινωνικής πολιτικής που κατέληξαν- είναι πρότυπο, αλλά δεν εννοώ άκριτο πρότυπο. Ό,τι δεν είναι σωστό, δεν θα το υιοθετήσουμε. Πρέπει, όμως, να ξέρουμε πώς αντιμετωπίζονται με αποτελεσματικότητα τα καίρια ζητήματα της κοινωνίας. Θέλουμε ο ΟΑΕΔ που έχει κρατικό χαρακτήρα, που πράγματι είναι με μία μετοχή του κράτους, να μπορέσει να παίξει με αποτελεσματικότητα το ρόλο του.
Δεν θα αναφερθώ στη δημιουργία του ομίλου ή των εταιρειών του ΟΑΕΔ, που η κάθε μία έχει πολύ ξεκάθαρους στόχους, έχει διακριτές αρμοδιότητες, έχει διακριτές ευθύνες και έχει και λογοδοσία. Γιατί; Γιατί το σύστημα της ανώνυμης εταιρείας την υποχρεώνει σε έλεγχο των λογιστικών της, την υποχρεώνει στη διαφάνεια. Και η διαφάνεια αυτή δεν αφορά μόνο στη διαχείριση των οικονομικών πόρων, αλλά αφορά και στο πόσο επιτυγχάνει τους στόχους της με τους πόρους τους οποίους τις δίνονται. Αυτό μας ενδιαφέρει. Φυσικά έχουμε και την αποτίμηση και τη μέτρηση των αποτελεσμάτων σε σχέση με τους στόχους και τους πόρους.
Το νομοσχέδιο το οποίο έχουμε φέρει για ψήφιση, ουσιαστικά είναι ένα οργανωτικό νομοσχέδιο. Στο μέτρο που υπάρχουν οι πολιτικές και η πολιτική βούληση -βεβαίως υπάρχουν- για να πάει μπροστά και αποτελεσματικά η πολιτική για την αντιμετώπιση της ανεργίας, του απασχολούμενου, τις νέες συνθήκες στην αγορά εργασίας, θα βοηθήσουν, όπως έχουν βοηθήσει σε άλλες χώρες, για να μπορέσει να φθάσει στο επίπεδο αυτό. 
Δεν είναι ένα μεμονωμένο θέμα του Υπουργείου Εργασίας και της Κυβέρνησης. Εντάσσεται μέσα σε μία συνολική λογική εκσυγχρονισμού των δημόσιων φορέων. Στο Υπουργείο Εργασίας έχουμε ξεκινήσει και δημοσιοποιήσαμε και τα προγράμματα εκσυγχρονισμού του ΙΚΑ που θα ανατρέψουν ριζικά την εικόνα του μετά από λίγους μήνες και τον εκσυγχρονισμό του Οργανισμού Γεωργικών Ασφαλίσεων και μια σειρά από άλλους τομείς.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, βλέπω ότι έχετε πολλές σελίδες. Πόσο χρόνο θέλετε;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Έχω ελάχιστες σελίδες. Σε δύο-τρία λεπτά θα τελειώσω.
Η συγκυρία είναι σημαντική, κυρίες και κύριοι. Πρώτον, έχουμε μία σοβαρή πτωτική τάση της ανεργίας σήμερα στη χώρα μας. Το βλέπουμε στα αποτελέσματα του 2000, όπου έχουμε τριάντα χιλιάδες λιγότερους άνεργους νέους και πενήντα τρεις χιλιάδες λιγότερους μακροχρόνια άνεργους. Η πτωτική αυτή τάση επιβεβαιώνεται και το 2001 μέχρι το Σεπτέμβριο, μπαίνουμε όμως σε μια δύσκολη κατάσταση για όλους. Εκεί πρέπει να βελτιώσουμε τις παρεμβάσεις μας, να δώσουμε καλύτερα στηρίγματα, να πετύχουμε πάση θυσία καλύτερα αποτελέσματα. 
Το νομοσχέδιο αυτό ούτε ιδιωτικοποιεί ούτε μεταβάλλει το δημόσιο χαρακτήρα ούτε ανατρέπει τις ευθύνες και τη συμμετοχή των κοινωνικών εταίρων ούτε απελευθερώνει τις προσλήψεις -ευτυχώς αυτό δεν ακούστηκε σήμερα, ακολουθούμε τους κανόνες του ΑΣΕΠ- και βεβαίως δεν νομιμοποιεί μια σειρά από άλλα φαινόμενα, για τα οποία ακούστηκαν διάφορες επικρίσεις.
Η δεύτερη ενότητα είναι οι ρυθμίσεις για την προσωρινή εργασία. Η προσωρινή εργασία δεν απαγορεύεται από το υφιστάμενο θεσμικό πλαίσιο. Ούτε απαγορεύεται κάπου στον πολιτισμένο κόσμο. Το ερώτημα είναι αν θέλουμε απορύθμιση ή αν θέλουμε ρύθμιση. Εμείς θέλουμε ρύθμιση. Δεν είναι δυνατόν κάποιος που πηγαίνει σε μια μορφή εργασίας που είναι κατ' εξοχήν αδύναμη διαπραγματευτικά να στηρίζεται στους κανόνες της αγοράς. Πρέπει να έχει ίση μεταχείριση που απορρέει από τις συλλογικές συμβάσεις, από τις επιχειρησιακές συμβάσεις και από τη γενική εθνική συλλογική σύμβαση εργασίας ανάλογα με το ποιο είναι καλύτερο. Προβλέπουμε πού δεν θα χρησιμοποιείται σε περιπτώσεις απεργίας ως απεργοσπαστικός μηχανισμός. Δίνουμε όλες τις εξασφαλίσεις που θα μπορούσαμε να δώσουμε σε μια κατηγορία εργαζομένων που τις έχει ανάγκη. Από τη στιγμή που υπάρχει αυτή η εξασφάλιση πιστεύουμε ότι θα δοθεί η δυνατότητα -γιατί ένας μεγάλος αριθμός ανθρώπων θέλει να δουλέψει με αυτόν τον τρόπο, αλλά με αξιοπρέπεια και με όρους που να τον καλύπτουν- να υπάρξει και κοινωνικό στοιχείο αυτής της πολιτικής και αύξηση της απασχόλησης.
Περιορίστηκα σ' αυτά. Προσωπικά δεν είμαι διατεθειμένος να μπω σε συζητήσεις για ανύπαρκτα ζητήματα που τέθηκαν, αλλά που δεν έχουν καμία σχέση με το νομοσχέδιο, για αντιφάσεις που κινούνται προς όλες τις κατευθύνσεις της πυξίδας, για δογματικές αναφορές χωρίς καμία επιχειρηματολογία που εξυπηρετούν απλώς την ανάγκη να εκφραστεί απλώς μια καθολική άρνηση της Αντιπολίτευσης σε ό,τι πάει μπροστά σ' αυτήν τη χώρα.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός εκπρόσωπος της Νέας Δημοκρατίας κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Μόλις τελείωσε η διάλεξη του κυρίου Υπουργού.
Πρώτο ερώτημα. Αυτά τα καταπληκτικά πράγματα γιατί δεν τα είπατε στην ομιλία σας στο συνέδριο; 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Σας παρακαλώ δεν θέλω χαρακτηρισμούς. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Θα μας απαγορέψετε το λόγο;
ΝΙΚΗΤΑΣ ΚΑΚΛΑΜΑΝΗΣ: Ο κύριος Υπουργός δεν έχει κοινοβουλευτική εμπειρία και νομίζει ότι μπορεί να παρεμβαίνει. 
Αυτά τα καταπληκτικά πράγματα, κύριε Υπουργέ, γιατί δεν τα είπατε στους συνέδρους σας για να σας χειροκροτήσουν και να σας εκλέξουν στην πρώτη δεκάδα της Κεντρικής Επιτροπής; Είναι δυνατόν να έχετε αποκρύψει τόσο φοβερά πράγματα;
Ας αρχίσουμε από το κοινωνικό πρόσωπο της Κυβέρνησης. Εγώ δεν συνηθίζω να δημοσιοποιώ κατ' ιδίαν συζητήσεις. Η συζήτησή μας όμως είχε θεσμικό χαρακτήρα γιατί σας επισκέφθηκα επισήμως. Θα αναφερθώ σ' ένα σημείο της, γιατί αφορά κομμάτι για το οποίο εσείς μιλήσατε σχετικά με το κοινωνικό πρόσωπο της Κυβέρνησης. Μιλήσατε, λοιπόν, μέσα στα άλλα και για τις δαπάνες για την υγεία. Μου μιλήσατε για τα τετρακόσια δισεκατομμύρια χρέη των νοσοκομείων, τα οποία μέσω δανεισμού από τις τράπεζες αναλαμβάνετε να τα ξεπληρώσετε. Σας ερώτησα αν είναι δαπάνες το ότι δανείζεστε από την τράπεζα και τα χρεώνετε σε μια άλλη κυβέρνηση και τα βάζετε στο φετινό κοινωνικό προϋπολογισμό. Μου απαντήσατε ότι υπό μίαν ευρείαν έννοια είναι κοινωνικές δαπάνες. 
Γι' αυτές τις δαπάνες μας μιλήσατε και σήμερα. Και επειδή αναφερθήκατε και στο 1993 πρέπει να πω ότι τότε βάσει των στοιχείων του κοινωνικού προϋπολογισμού, οι κοινωνικές δαπάνες ήταν 18,9%. Οκτώ χρόνια μετά τις πήγατε στο 20,1% χωρίς στην ουσία να τις έχετε αυξήσει, γιατί αυξήθηκαν οι δικαιούχοι κοινωνικής προστασίας, αφού το ? του ελληνικού λαού είναι κάτω από το όριο της φτώχειας. Αυτό το παρουσιάσατε ως επίτευγμα αύξησης των κοινωνικών δαπανών. Αυτή είναι η πραγματικότητα.
Και επειδή αναφερθήκατε και στα ποσοστά της μείωσης της ανεργίας: Κατ' αρχάς, θα ήθελα σαν Υπουργός -δεν είστε βέβαια άμεσα προϊστάμενός του, άλλος Υπουργός είναι- να μας πείτε, τελικά, αυτή η ΕΔΕ, την οποία διέταξε ο Γενικός Γραμματέας της Εθνικής Στατιστικής Υπηρεσίας εναντίον των στελεχών του που είχαν βγάλει εκείνα τα πορίσματα, τελείωσε, κύριε Υπουργέ; Αν τελείωσε, μπορείτε να μας πείτε σε ποια συμπεράσματα κατέληξε για να δούμε τελικά, αυτοί έλεγαν την αλήθεια ή ο διορισμένος από την Κυβέρνηση Γενικός Γραμματέας της Εθνικής Στατιστικής Υπηρεσίας; 
Δεύτερον, είπατε ότι εμείς παραποιούμε τα στοιχεία σας. Συγγνώμη αλλά αφού έχετε επιτύχει αυτό το θαύμα στη μείωση της ανεργίας γιατί τα τελευταία τρία χρόνια στο δελτίο του EUROSTAT όταν λέει για την ανεργία ανά τρεις μήνες δίπλα από τη λέξη "Ελλάς" υπάρχει μία μεγαλοπρεπής παύλα; Αυτό τι σημαίνει; Σημαίνει ή ότι η Εθνική Στατιστική Υπηρεσία δεν στέλνει τα στοιχεία, οπότε πρέπει να απολύσετε τον κ. Καραβίτη τον διορισμένο Γενικό Γραμματέα ως προβοκάτορα της Κυβέρνησης, που αποκρύπτει από την Ευρωπαϊκή Ένωση αυτά τα εκπληκτικά πράγματα τα οποία έχετε επιτύχει ή τα στέλνει, αλλά το EUROSTAT αρνείται να τα δημοσιεύσει, γιατί τα θεωρεί αναξιόπιστα. Άλλη απάντηση σ' αυτό δεν υπάρχει, κύριε Υπουργέ, και απόψε πρέπει να μας πείτε τι από τα δύο ισχύει για να ξέρουμε. Θα τον απολύσετε αύριο, γιατί σας σαμποτάρει και αποκρύπτει αυτά τα επιτεύγματά σας ή μάλλον συμβαίνει το δεύτερο; 
Τρίτον, δεν κατάλαβα σε ποιον απαντούσατε όταν προσπαθούσατε να μας πείσετε γι' αυτόν τον "παράδεισο" τον εργασιακό, τον οποίο προφανώς δεν έχει αντιληφθεί ο ελληνικός λαός μέσα στον οποίο ζει. Απαντούσατε στην Αντιπολίτευση, στη Νέα Δημοκρατία, στο Κομμουνιστικό Κόμμα Ελλάδας και στο Συνασπισμό ή μήπως απαντούσατε στην κα Άννα Διαμαντοπούλου, η οποία σε συνέντευξή της και στην τηλεόραση και σε εφημερίδα έλεγε ακριβώς τα ανάποδα από αυτά τα οποία λέτε εσείς; Και αν δεν απατώμαι η κα Διαμαντοπούλου εξελέγη σε περίοπτη θέση στην Κεντρική σας Επιτροπή και είναι και Κοινοτική Επίτροπος. Ή σε ποιον απαντούσατε, απαντούσατε σε μας ή μήπως απαντούσατε στην έκθεση του Ινστιτούτου της ΓΣΕΕ, η οποία λέει ότι ούτε αύξηση της απασχόλησης έχουμε ούτε βέβαια μείωση της ανεργίας; Και αν δεν απατώμαι Πρόεδρος της ΓΣΕΕ είναι ο κ. Χρήστος Πολυζωγόπουλος. Και αυτός σας σαμποτάρει; Δεν κατάλαβα, δηλαδή σε ποιον απαντούσατε, όταν μας λέγατε τα όσα μας λέγατε εδώ μέσα; 
Και βεβαίως, κύριε Υπουργέ, απόψε πρέπει να μας απαντήσετε και σε κάτι άλλο για να δούμε που πάνε και τα λεφτά από το Υπουργείο σας. Απαντήσατε μετά από δέκα μέρες στην κριτική που σας έκανε η Νέα Δημοκρατία στον κοινωνικό προϋπολογισμό μέσω ενός πολυτελούς φυλλαδίου. Βρήκαμε μέσα στις θυρίδες μας όλοι οι Βουλευτές και σας ευχαριστούμε πολύ! 
Δεν αναφέρω τι έγραφε μέσα το φυλλάδιο και πόσο πειστικά ήταν αυτά. Εσείς θα λέτε ότι είναι, εμείς θα λέμε ότι δεν είναι, αλλά δεν είναι εκεί το θέμα που βάζω απόψε. Προσπάθησα να δω, κύριε Υπουργέ, αυτό το φυλλάδιο που μας βάλατε στις θυρίδες μας και μας ενημερώνατε για το κοινωνικό πρόσωπο της Κυβέρνησης και είχε βγει από το Υπουργείο Εργασίας, ποιος το εξέδωσε, δηλαδή σε ποιον οίκο το εκδώσατε. Κάνατε διαγωνισμό; Το αναθέσατε; Και να μας πείτε και πόσο κόστισε, κύριε Υπουργέ. Εμείς σας ευχαριστούμε πάρα πολύ που το βάλατε στις θυρίδες μας, αλλά υποθέτω ότι δεν το βγάλατε σε τριακόσια αντίτυπα μόνο, γιατί κανονικά βάσει του νόμου στην τελευταία σελίδα έπρεπε να γράφει την έκδοση. Δεν υπάρχει κάτι τέτοιο. Πρέπει, λοιπόν, απόψε να μας πείτε ποιος το έβγαλε και πόσο κόστισε, κύριε Υπουργέ, έτσι απλά για να ξέρουμε.
Και ξεκινώντας τώρα το νομοσχέδιο θα πάω από το τέλος από το θέμα που έθιξε και ο κ. Παυλόπουλος σχετικά με το πρόγραμμα ΕQUAL. Το φέρατε, αλλά δεν συζητήθηκε, κύριε Υπουργέ, στην ουσία το φέρατε στη λήξη -τυπικά μεν εντάξει, δεν σας κατηγορώ γι' αυτό- και δεν συζητήθηκε. Και είπε ο κ. Παυλόπουλος ότι με υπουργικές αποφάσεις θα κάνετε τα πάντα. Έρχεστε, λοιπόν, και λέτε τι θα κάνετε. Ακούστε, κύριοι συνάδελφοι, τι θα κάνει. Με υπουργική απόφαση θα καθορίζεται η διαδικασία και τα όργανα αξιολόγησης και επιλογής των αναπτυξιακών συμπράξεων και τα κριτήρια. Η διαδικασία διαχείρισης. Η διαδικασία εφαρμογής. Η διαδικασία παρακολούθησης πληρωμών των έργων. Όλα αυτά με υπουργικές αποφάσεις, κύριε συνάδελφε. Βέβαια υπάρχουν και άλλα πολλά, εγώ σας λέω μόνο τα δυο, τρία.
Και τώρα σας βάζω άλλο ερώτημα, κύριε Υπουργέ, για να ενημερώσετε το Εθνικό Κοινοβούλιο. Βέβαια ο αρμόδιος καθ' ύλην Υπουργός είναι ο κ. Παπαντωνίου. Αλλά στην Κυβέρνηση είσαστε, υποθέτω ότι τα συζητάτε, υποθέτω ότι σας ενημερώνει ο κ. Παπαντωνίου.
Και σας λέω τώρα εγώ: Έχετε υπόψη σας το πόρισμα των ελεγκτών της Γενικής Διεύθυνσης 16, το οποίο απεστάλη με υπογραφή του Γενικού Διευθυντού στον πρέσβη μας στη μόνιμη ελληνική αντιπροσωπεία στις Βρυξέλλες και αυτός το έχει ήδη κοινοποιήσει στην Κυβέρνηση; Το έχετε υπόψη σας; Είναι σχετικά με το πώς έχει διαχειριστεί η Κυβέρνηση μέχρι τώρα το Γ΄ Κοινοτικό Πλαίσιο Στήριξης.
Διότι, αν το έχετε υπόψη σας, κύριε Υπουργέ, -εκτός αν μας δηλώσετε στη δευτερολογία σας ότι δεν το γνωρίζετε, αλλά αυτό δεν σας απαλλάσσει της ευθύνης- και φέρνετε ένα άρθρο, σαν αυτό για το EQUAL και λέτε αυτά τα πράγματα, είναι τραγικό! Γιατί σε δύο σημεία του πορίσματος ακριβώς ο Γενικός Διευθυντής της 16 σας εγκαλεί για τα ίδια πράγματα, τα οποία εσείς εδώ βάζετε με υπουργικές αποφάσεις!
Θέλω, λοιπόν, στη δευτερολογία σας να μας απαντήσετε και επ΄ αυτού του θέματος, για να ξέρουμε εάν η Κυβέρνησή σας στο βαθμό που λειτουργεί, λειτουργεί, εν πάση περιπτώσει, έτσι, για να ξέρουμε τι γίνεται.
Και ερχόμαστε τώρα στο νομοσχέδιο. Τη βασική δική μας αντίρρηση, πέραν των άλλων που είπε ο εισηγητής και οι συνάδελφοι που μίλησαν, σας την είπαμε, αν και άκουσα τον κ. Νασιώκα, τον αγαπητό συνάδελφο, που είπε ότι δεν άκουσε πρόταση. Δεν ξέρω, ίσως δεν παρακολούθησε με προσοχή τι είπαμε στην επιτροπή και απόψε.
Κάνετε τις τρεις εταιρείες στην ουσία παραρτήματα, ας πούμε, του Ο.Α.Ε.Δ. με τον τρόπο που τις στήνετε και με τον τρόπο που διορίζετε και με τον τρόπο που θα λειτουργήσουν. Γιατί, παραδείγματος χάρη, δεν δέχεσθε να κάνετε ένα πρόσωπο; Και εμείς σας είπαμε ακόμη και νομικό πρόσωπο ιδιωτικού δικαίου, υπό την εποπτεία του Υπουργείου Εργασίας και όπου την πλειοψηφία στο Δ.Σ. θα την έχουν αυτοί που βάζουν τα λεφτά, κύριοι συνάδελφοι. Και τα λεφτά τα βάζουν οι εργοδότες και οι εργαζόμενοι, πέραν των κοινοτικών, δεν μιλώ γι΄ αυτά.
Δεν γνωρίζετε, κύριοι συνάδελφοι του ΠΑ.ΣΟ.Κ., ότι παραδείγματος χάρη για το οικογενειακό επίδομα εισέπραξε πέρσι ο Ο.Α.Ε.Δ. γύρω στα εκατόν είκοσι δισεκατομμύρια; Άλλο αν μοίρασε μόνο είκοσι τρία, τα οποία προέρχονται σχεδόν όλα από εισφορές των εργαζομένων και των εργοδοτών. Δεν κατάλαβα τι εννοούσε ο κύριος Υπουργός που είπε "εγώ θα ασκώ τη διοίκηση και εγώ θα κάνω το κουμάντο". Το κουμάντο πού; Σε λεφτά στα οποία δεν συμμετέχει το κράτος; Για να μην τρελαθούμε δηλαδή!
Σε λεφτά που συμμετέχει κατά πλειοψηφία το κράτος, βεβαίως να κάνει κουμάντο. Και εμείς το θέλουμε αυτό. Αλλά σε λεφτά στα οποία στην συντριπτική πλειοψηφία το κράτος δεν έχει συμμετοχή; Ο κύριος Υπουργός χτυπούσε και το χέρι και έλεγε μάλιστα "εμείς θα κάνουμε κουμάντο";
Και προσέξτε να δείτε και πώς θα λαμβάνονται οι αποφάσεις σε αυτές τις περίφημες εταιρείες. Είναι το άρθρο 11 παράγραφος 17. Ακούστε, κύριοι συνάδελφοι! Το Δ.Σ. των εταιρειών συνεδριάζει με την παρουσία τουλάχιστον τεσσάρων μελών απ' τα επτά -εντάξει μέχρι εδώ- και αποφασίζει με την πλειοψηφία των παρόντων μελών. Δηλαδή των δύο, διότι η ψήφος του διορισμένου προέδρου πιάνεται εις διπλούν. Και δύο άτομα, κύριοι συνάδελφοι, θα αποφασίζουν για διαχείριση κονδυλίων, όπως ο κύριος Υπουργός είπε, εκατοντάδων δισεκατομμυρίων.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Δεν έχετε διαβάσει την τελευταία εκδοχή γι' αυτό που λέτε.
ΝΙΚΗΤΑΣ ΚΑΚΛΑΜΑΝΗΣ: Η τελευταία εκδοχή είναι αυτή που υπάρχει στα Πρακτικά από την επιτροπή. Αν την αλλάξατε, να μας το πείτε. Εμείς αυτό που έχουμε στα χέρια μας, αυτό λέει.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Έχει αυξηθεί ο αριθμός των μελών σε εννέα.
ΝΙΚΗΤΑΣ ΚΑΚΛΑΜΑΝΗΣ: Πάλι το ίδιο είναι. Το πρόβλημα είναι αν θα λαμβάνονται από τρεις ή από δύο, κύριε Υπουργέ; Εκεί είναι το πρόβλημα; Για να μην τρελαθούμε τελείως! Εκεί είναι το πρόβλημα τώρα;
Και μας ζητάτε να ψηφίσουμε αυτό το νομοσχέδιο. Γιατί να το ψηφίσουμε;
Κατ΄ αρχάς φοβάστε τη λέξη "δανεισμό" των εργαζομένων. Ενώ αυτό κάνετε, τη φοβάστε. Και έχετε βρει την κομψή έκφραση και λέτε "μερική απασχόληση". Στην ουσία δανεισμό εργαζομένων κάνετε. Και αυτό το έχουν κάνει και τα υπόλοιπα δεκατέσσερα κράτη της Ευρωπαϊκής Ένωσης. Δεν θα σας κατηγορήσω γι΄ αυτό. Να καταλάβετε πόσο τρέματε εν όψει συνεδρίου. Τώρα, σήμερα, βέβαια τρέμετε και εν όψει άλλου λόγου, αλλά εν πάση περιπτώσει δικό σας θέμα αυτό.
Έψαξα να βρω τη φράση "δανεισμός εργαζομένων", αλλά δεν υπάρχει μέσα στο νομοσχέδιο. 
ΒΑΣΙΛΗΣ ΚΕΔΙΚΟΓΛΟΥ: Μήπως είναι εμπόριο εργασίας; 
ΝΙΚΗΤΑΣ ΚΑΚΛΑΜΑΝΗΣ: Αυτό, κύριε Κεδίκογλου, θα το έλεγα παρακάτω. Με βγάζετε από τον κόπο να το πω, γιατί έτσι όπως πάει να γίνει, βεβαίως και δεν είναι δανεισμός εργαζομένων με τους όρους, τις συνθήκες και τις προϋποθέσεις που γίνεται στις δεκατέσσερις υπόλοιπες χώρες της Ευρώπης. 
Περίμενα απόψε, μια και μιλήσατε για ανέργους και επιδόματα ανεργίας, να λέγατε, κύριε Υπουργέ, κάτι που κι εμείς είπαμε στην επιτροπή και νομίζω ότι το έχει προτείνει και η ΓΣΕΕ. Για να είμαι ειλικρινής, δεν το ήξερα. Η κα Διαμαντοπούλου, η οποία τον τελευταίο καιρό εν όψει συνεδρίου έδινε αφειδώς συνεντεύξεις, μίλησε σχετικά με τους ανέργους και τα επιδόματα ανεργίας που παίρνουν, για την κοινωνική ανταποδοτικότητα, υπό την έννοια, γιατί αυτοί να παίρνουν το επίδομα και να κάθονται στο καφενείο. Και πολλοί μάλιστα δεν κάθονται ούτε καν στο καφενείο, όπως ξέρετε. Πάνε και δουλεύουν στη μαύρη, εξυπηρετώντας τον εργολάβο και την τσέπη του σε βάρος όμως της κοινωνικής ασφάλισης. Αυτό το έχει πει και ο κύριος Υπουργός, δεν το λέω μόνο εγώ. Δεν ξέρω πόσοι είναι αυτοί, γιατί τέτοια στατιστικά στοιχεία δεν βρήκαμε. 
"Παίρνεις, κύριε, επίδομα ανεργίας; Τέσσερις ώρες την ημέρα σε θέλω για να φυλάς τη διάβαση στα σχολεία, που αναγκάζονται τα παιδιά να περνούν απέναντι και κάθε τόσο βλέπουμε ότι ένα παιδάκι το πατάει λεωφορείο. Σε θέλουμε για να φυλάς τον περίβολο του σχολείου. Και όταν βεβαίως σου βρούμε δουλειά, τότε παύει και το επίδομα και αυτή η απασχόληση και πηγαίνεις στη δουλειά που σου βρίσκουμε". Όχι πάρε το επίδομα και πήγαινε στο καφενείο και τεμπέλιασε ή πάρε το επίδομα και πήγαινε δούλευε στη μαύρη προς όφελος της τσέπης των εργολάβων και εις βάρος του ΙΚΑ. 
Για πείτε μου, κύριε Υπουργέ, μέσα σε αυτό το σχέδιο νόμου πώς θα γίνει αλληλοενημέρωση; Υποτίθεται ότι, εκτός των άλλων, εμένα τον άνεργο ή τον εργαζόμενο με παίρνετε, κυρίως τον άνεργο, μου κάνετε επαγγελματική κατάρτιση, δεν με ρωτάτε για το αντικείμενο, συνήθως μου λένε εκεί θα πας. Εν πάση περιπτώσει, ας το αφήσουμε και αυτό. Πληρώνουμε τα λεφτά που πληρώνουμε, δεν έχει σημασία αν είναι από το Β΄ ή το Γ΄ Κοινοτικό Πλαίσιο Στήριξης. Μετά, αν εγώ τελειώσω την κατάρτιση, τι κάνω; Υπάρχει αλληλοενημέρωση με την αγορά εργασίας; Έχετε on line που να βλέπετε τι θέσεις λείπουν και αμέσως μετά την κατάρτιση να τους διοχετεύετε; 
Κοινωνική παραγωγικότητα σε σχέση με τα λεφτά που έχετε δώσει, υπάρχει κύριε Υπουργέ; Όχι. Ποιος θα τα κάνει αυτά; Τρεις εταιρείες, οι οποίες αλληλοσυγκρούονται μεταξύ τους στις αρμοδιότητες και όλες μαζί με τον ΟΑΕΔ; Έχετε φτάσει στο σημείο να λέτε -και είναι γνωστό γιατί γίνεται αυτό- ότι η επαγγελματική κατάρτιση των ανέργων ή των εργαζομένων ανατίθεται με το σχέδιο νόμου στην ιδιωτική αντίστοιχη ανώνυμη εταιρεία, ενώ η μαθητεία, το πρώτο και κύριο μέρος της τεχνικής εκπαίδευσης παραμένει στον κρατικό ΟΑΕΔ. Κι εγώ σας ερωτώ: Τα προγράμματα σπουδών των μεν και των δε ποιος θα τα καταρτίζει, ποιος θα τα εγκρίνει, ποιος θα τα παρακολουθεί, ποιος θα τα συντονίζει; Κάθε φορά και άλλο όργανο. Ποιος ο λόγος να κάνετε τρεις εταιρείες; Εμείς δεν είμαστε αντίθετοι στον εκσυγχρονισμό. Εμείς σας είπαμε στην επιτροπή ότι συμφωνούμε σε πολλά που πρέπει να αλλάξουν στον ΟΑΕΔ, αλλά εδώ τα αλλάζετε επιφανειακά για να είσαστε σύννομοι με το κοινοτικό δίκαιο και στην ουσία δεν κάνετε τίποτα. Στην ουσία θέλετε πάλι να το χρησιμοποιήσετε ως εργαλείο κομματικών και προσωπικών σκοπιμοτήτων. Με το "προσωπικών" δεν εννοώ εσάς κατ' ανάγκη, για να μην το πάρετε ως προσωπική αιχμή. Εκεί είναι η δική μας διαφωνία. Και δεν μας πείσατε γιατί δεν δέχεστε τη δική μας πρόταση. Δεν μας δώσατε πειστική απάντηση απόψε, γιατί θέλετε τους τρεις με πλειοψηφία, διορισμένοι από σας, που να διαχειρίζονται όλα αυτά με όλα τα παρεπόμενα που σας είπε και ο κ. Παυλόπουλος, που μπορεί να προκύψουν κατά τη διάρκεια. 
Θέλετε να σας πω και κάτι άλλο; Γράφετε στην εισηγητική έκθεση "για να βελτιωθεί η αποδοτικότητα του ΟΑΕΔ και για να βοηθηθούν οι άνεργοι". Αν προσέξουμε όμως τους ορισμούς, κύριε Υπουργέ, των άρθρων 2, 3, 4 και 5, θα θυμηθούμε αυτολεξεί τις αντίστοιχες διατάξεις του νομοθετικού διατάγματος 212/1969, που υποτίθεται ότι καταργείτε, κύριε Υπουργέ. Πάρτε το, δείτε το, κάνετε σύγκριση και θα δείτε αν σχεδόν αυτολεξεί σε ορισμένα σημεία δεν το έχετε αντιγράψει. Εσείς, οι σύμβουλοί σας, αυτοί που το συνέταξαν εν πάση περιπτώσει. 
Και επειδή πολλές φορές επικαλείσθε κοινωνικούς εταίρους, εργαζόμενους, ότι σας στηρίζουν, σας κάνουν, σας δείχνουν, εμείς απ΄ ό,τι χαρτιά λάβαμε τουλάχιστον, κύριε Υπουργέ, και απ΄ ό,τι ακούσαμε και στην επιτροπή δεν είδαμε να σας στηρίζει κανείς σ΄ αυτό το νομοσχέδιο. Εντάξει, λόγω συνεδρίου ήπιοι οι τόνοι της ΓΣΕΕ, αλλά αν διαβάσει κανείς το κείμενό της ούτε η ΓΣΕΕ σας στηρίζει. Δεν μιλώ τώρα για τους εργοδότες πάσης φύσεως. Αυτοί ήταν κάθετοι και αντίθετοι.
Ούτε καν την πρόταση που σας έκανε και η ΓΣΕΕ και οι εργοδότες, τουλάχιστον να είναι στο Δ.Σ. αυτών των εταιρειών 3, 3, 3, ώστε την πλειοψηφία να την έχουν οι εργοδότες και οι εργαζόμενοι ούτε αυτό το δεχθήκατε. Δεν σας το πρότεινε αυτό η Αντιπολίτευση, τουλάχιστον εμείς, δεν θυμάμαι για τους συναδέλφους των άλλων κομμάτων. Εμείς συμφωνούμε με αυτήν την πρόταση. Ήταν πρόταση κοινωνικών εταίρων, όλων των κοινωνικών εταίρων. Και έρχεσθε απόψε εδώ τώρα και μας κατηγορείτε για σκοταδισμό, για μισαλλοδοξία, ότι δεν έχουμε προτάσεις. Και στα επιμέρους άρθρα είχαμε προτάσεις, τις οποίες θα σας τις πούμε και αύριο και μεθαύριο. Δεν υπάρχει περίπτωση, δεν θα τις κάνετε πάλι δεκτές, αλλά θα τις επαναλάβουμε, σας τις είπαμε και στην επιτροπή. Επί της αρχής όμως κανείς μιλάει για τη φιλοσοφία την ιδεολογική, δεν μπαίνει σε λεπτομέρειες ή στα κύρια θέματα ενός σχεδίου νόμου. Και αν έχεις και το ρόλο του Κοινοβουλευτικού Εκπροσώπου, απαντάς και στον Υπουργό, χάνοντας ώρα από αυτά που θες να πεις για το νομοσχέδιο. 
Μπορεί, λοιπόν, να έχετε προσωπικούς, κυβερνητικούς, κομματικούς ή οποιουσδήποτε άλλους λόγους να θέλετε να κάνετε το άσπρο μαύρο, κύριε Υπουργέ, αλλά δεν γίνεται το άσπρο μαύρο. Ούτε καν στο συνέδριό σας δεν έγινε το άσπρο μαύρο, γκρι έγινε. Δεν πείσατε κανέναν απόψε. Εγώ δεν ξέρω αν η ερχόμενη εβδομάδα που θα συνεχιστεί το νομοσχέδιο σας βρει στον ίδιο υπουργικό θώκο. Αν το επιθυμείτε, εγώ σας το εύχομαι, κύριε Υπουργέ. Αλλά προσέξτε, με αυτά που είπατε απόψε ότι επιτύχατε και με αυτά που προδιαγράψατε ότι θα πετύχετε -διότι ακόμα εσείς είσθε Υπουργός και σας είπα, μακάρι να είσθε αν το επιθυμείτε, δεν έχω κανένα λόγο να μην θέλω να είσθε- στην ουσία υποθηκεύσατε, αν σας αλλάξει ο κ. Σημίτης, το μέλλον του διαδόχου σας, κύριε Γιαννίτση, γιατί του διαδόχου σας τώρα του ανεβάσατε πολύ ψηλά τον πήχη απόψε και πρέπει να περάσει από πάνω και ουχί από κάτω, όπως προβλέπω εγώ ότι θα συμβεί. 
(Χειροκροτήματα από την πτέρυγα της Νέας Δημοκρατίας)
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, μπορώ να έχω το λόγο παρακαλώ; 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε να δώσετε μία σύντομη απάντηση φαντάζομαι. Έτσι; 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Θα μου επιτρέψετε να διευκρινίσω κάποια σημεία τα οποία αναφέρθηκαν.
Βεβαίως το αντικείμενο συζήτησης για το νομοσχέδιο δεν είναι ούτε η Κεντρική Επιτροπή ούτε το συνέδριο ούτε διάφορα άλλα τα οποία κατά κόρον ακούστηκαν και δεν καταλαβαίνω γιατί ούτε βεβαίως η ΕΔΕ στην ΕΣΥΕ ούτε τίποτα απ' όλα αυτά. Αν υπάρχει ένα ζήτημα είναι πράγματι το πόση είναι η ανεργία και πόση είναι η απασχόληση. Τα άλλα είναι όχι δευτερεύοντα, αλλά χιλιοστής κατηγορίας ζητήματα, δεν είναι το κέντρο της ουσίας. 
Θέλω να απαντήσω όμως σε ορισμένα σημεία, για τα οποία νομίζω ότι είναι καλό να δοθούν διευκρινίσεις. Πρώτον, στο ότι η EUROSTAT δεν δημοσιεύει στατιστικά στοιχεία για την ανεργία και την απασχόληση στην Ελλάδα τα τρία τελευταία χρόνια. Αυτό δεν είναι σωστό, κύριε Κακλαμάνη. 
ΝΙΚΗΤΑΣ ΚΑΚΛΑΜΑΝΗΣ: Έχω τα χαρτιά. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Μπορεί να μη δημοσιεύει και βεβαίως είναι πολύ πιθανό να μη δημοσιεύει για το 2000, παρ'όλο ότι έχουν σταλεί. Βεβαίως τα πρόσφατα, του τελευταίου τριμήνου τώρα εστάλησαν ή θα σταλούν, αλλά εν πάση περιπτώσει εκεί μπορεί να υπάρχουν κάποια κενά. Είναι γνωστό ότι σε άλλες χώρες αυτά τα μεγέθη παρακολουθούνται σε μηνιαία βάση. Εμείς πηγαίνουμε προς αυτήν την κατεύθυνση, αλλά υπάρχει ένα κενό, το οποίο η Στατιστική Υπηρεσία προσπαθεί να το καλύψει. Η Ευρωπαϊκή Επιτροπή όμως δημοσιεύει οπωσδήποτε τα στοιχεία για την ανεργία, για την απασχόληση, για την Ελλάδα όπως και για τις άλλες χώρες και αυτά μπορείτε να τα βρείτε άμα δείτε τις εκθέσεις της Ευρωπαϊκής Επιτροπής για διάφορα ζητήματα, για την πορεία της ευρωπαϊκής οικονομίας. Ακόμη και τις εκθέσεις του ΟΟΣΑ για τις χώρες του ΟΟΣΑ να πάρετε, θα δείτε τα στοιχεία εκεί. Επομένως δεν μπαίνει τέτοιο θέμα. 
Ως προς το φυλλάδιο για τον κοινωνικό προϋπολογισμό, στο οποίο αναφερθήκατε, σαν να ήταν κάποιο φοβερό εύρημα και προβληματικής υφής μάλιστα, θέλω να σας επισημάνω και να επισημάνω στο Σώμα ότι δεν είναι τίποτε άλλο παρά η επανάληψη του ιδίου φυλλαδίου που με την ίδια μορφή -φυσικά με άλλα στοιχεία, ανανεωμένα- διανέμεται κάθε χρόνο μαζί με τον κοινωνικό προϋπολογισμό για να διευκολύνει την ανάγνωση. Είναι ουσιαστικά το δελτίο Tύπου. Δεν είχε τίποτα το διαφορετικό φέτος απ΄ ό,τι είχε πέρσι. 
Και επειδή, χωρίς να γνωρίζετε, προσπαθήσατε να δημιουργήσετε εντυπώσεις, αντί να βάλετε ερώτημα, σας λέω ότι βεβαίως και έγινε με διαγωνισμό και μέσα από διαδικασίες διαγωνισμού ανατέθηκε. 
ΝΙΚΗΤΑΣ ΚΑΚΛΑΜΑΝΗΣ: Πώς λεγόταν;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Για περισσότερες λεπτομέρειες, δηλαδή να φθάσουμε στο ποιος το τύπωσε και πώς λεγόταν, ακολουθείστε τη διαδικασία και ευχαρίστως θα σας απαντήσουμε. 
ΝΙΚΗΤΑΣ ΚΑΚΛΑΜΑΝΗΣ: Ούτε πόσο κόστισε, κύριε Υπουργέ;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Όσον αφορά το πρόγραμμα EQUAL, επίσης τα όσα ακούστηκαν δημιουργούν εντυπώσεις ως εάν η ελληνική Κυβέρνηση μπορεί να προχωρήσει και να κάνει φοβερά πράγματα. 
Είναι όμως γνωστό στον οποιονδήποτε ασχολείται στοιχειωδώς με τα κοινοτικά προγράμματα και πολύ περισσότερο με το πρόγραμμα EQUAL, ότι η Κοινότητα έχει, όπως για κάθε πρόγραμμα, έναν αυστηρότατο κανονισμό που προβλέπει και τις διαδικασίες και όλα τα σχετικά θέματα και ελέγχους, και απλώς εμείς μέσα από την τροπολογία, την οποία καταθέσαμε, δεν θέλουμε να έχουμε τίποτε άλλο, παρά την ευχέρεια και την αναγκαιότητα να μεταφέρουμε μέσα απ΄ αυτές τις υπουργικές αποφάσεις αυτά τα οποία, ούτως ή άλλως προβλέπει ο Κοινοτικός Κανονισμός. Και δεν μπορεί η Κυβέρνηση παρά να ακολουθήσει αυτά που πρόβλεπε ο κανονισμός της Κοινότητας, διότι άλλως θα ετίθετο θέμα επέμβασης. Εάν όμως υπάρχει επέμβαση Υπουργών, η οποία είναι αντίθετη με ό,τι προβλέπεται στην Κοινότητα, καταλαβαίνετε ότι η Κυβέρνηση θα έχει πρόβλημα και η Κυβέρνηση δεν έχει καμία πρόθεση να έχει πρόβλημα. 
ΝΙΚΗΤΑΣ ΚΑΚΛΑΜΑΝΗΣ: Το ερώτημα δεν ήταν αυτό πάντως, ήταν άλλο. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Για το θέμα που βάλατε, γιατί να μη γίνει ένα νομικό πρόσωπο αντί για τρία, έχω απαντήσει κατ΄ επανάληψη. 
Πρώτον, ο καθένας έχει διακριτούς ρόλους. Η κατάρτιση σε δύο χρόνια θα ανατίθεται στον ΟΑΕΔ μέσα από διαδικασίες προκήρυξης, ανοικτούς διαγωνισμούς, διαφανείς. Επομένως πρέπει να υπάρχει μια ανεξαρτησία, διότι αλλιώς θα κατηγορηθεί η χώρα ότι επιδοτεί αυτήν τη διαδικασία και δεν θα μπορεί να λειτουργήσει ο ΟΑΕΔ. 
Η τρίτη μονάδα που είναι υποστηρικτική, υπάρχει ήδη, δεν είναι κάτι καινούριο. Την πρώτη μονάδα την κάνουμε γιατί απλούστατα πρέπει να λειτουργήσει ως ένα καινούριο αυτοτελές πρόσωπο ή οργανισμός ή φορέας, όπως θέλετε πέστε το, που να έχει αυτό το πολύ σοβαρό λειτούργημα, όπως σε πολλές άλλες χώρες. 
Και είναι αντιφατικό πλήρως να λέτε ότι θέλουμε πάση θυσία τον κοινωνικό, το δημόσιο χαρακτήρα ενός φορέα και να λέτε ταυτόχρονα "εκχωρήστε τη διοίκηση σε ιδιώτες", γιατί περί ιδιωτών πρόκειται.
ΝΙΚΗΤΑΣ ΚΑΚΛΑΜΑΝΗΣ: Δηλαδή οι εργαζόμενοι είναι ιδιώτες, κύριε Υπουργέ;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κλείνω λέγοντας ότι είπατε και μόνος σας -και δεν καταλαβαίνω βεβαίως πώς είναι δυνατό αυτό να συμβιβαστεί- ότι χρησιμοποιούμε τον όρο "προσωρινή απασχόληση". Μα, θέλετε να πρωτοτυπήσουμε παγκοσμίως; Αυτός είναι ο όρος που χρησιμοποιείτε. Εσείς χρησιμοποιείτε τον όρο "δανεισμός" με πρωτότυπο τρόπο...
ΠΡΟΚΟΠΗΣ ΠΑΥΛΟΠΟΥΛΟΣ: Η Επιστημονική Υπηρεσία της Βουλής.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Σας παρακαλώ.
Να δείτε τα επιστημονικά δημοσιεύματα οποιασδήποτε υφής που κυκλοφορούν, και του ΟΟΣΑ βεβαίως και της Ευρωπαϊκής Ένωσης, αλλά και άλλων σοβαρών φορέων πανεπιστημιακών ή αναλυτών για να δείτε ποιοι είναι οι όροι που χρησιμοποιούνται.
ΝΙΚΗΤΑΣ ΚΑΚΛΑΜΑΝΗΣ: Η Επιστημονική Υπηρεσία της Βουλής τι είναι;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Εν πάση περιπτώσει, το πρόβλημά μας δεν είναι οι όροι. Το πρόβλημά μας είναι η κατοχύρωση, η διασφάλιση, η ρύθμιση. 
Και επ΄ αυτού θα πρέπει να τοποθετηθείτε. Θέλετε ή όχι ο εργαζόμενος να απολαμβάνει της προστασίας των συλλογικών συμβάσεων, των επιχειρησιακών συμβάσεων; Θέλετε ή όχι να μπορεί να μετατρέπεται η σύμβασή του σε αορίστου χρόνου, όταν χρησιμοποιείται για μεγαλύτερη διάρκεια; Θέλετε ή όχι να προσλαμβάνεται όταν υπάρχουν απεργίες σε μια επιχείρηση; Θέλετε ή όχι για τα άλλα και τα συνδικαλιστικά του δικαιώματα; Εκεί να απαντήσετε και όχι επί της ορολογίας. Ευχαριστώ πολύ.
ΝΙΚΗΤΑΣ ΚΑΚΛΑΜΑΝΗΣ: Αυτά τα απαντήσαμε στην επιτροπή.
ΠΡΟΚΟΠΗΣ ΠΑΥΛΟΠΟΥΛΟΣ: Πάντως η Επιστημονική Υπηρεσία της Βουλής χρησιμοποιεί τον όρο "δανεισμός εργασίας". 
ΝΙΚΗΤΑΣ ΚΑΚΛΑΜΑΝΗΣ: Και μάλιστα καθηγητές ομότιμοι του κυρίου Υπουργού.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κύριοι συνάδελφοι, θα προσπαθήσω με θετική στάση να προσεγγίσω τα πράγματα από την πλευρά του Κοινοβουλευτικού Εκπροσώπου του κυβερνώντος κόμματος.
Θα ήθελα να επισημάνω δυο-τρία πράγματα, που εστίασε την κριτική της η Νέα Δημοκρατία διά του εισηγητού της, μέσω των συναδέλφων Βουλευτών της και διά του Κοινοβουλευτικού Εκπροσώπου. 
Ένα από τα βασικότερα σημεία, για τα οποία κρίνει το νομοσχέδιο, εστιάζεται στο ότι η Κυβέρνηση δεν τολμά να εκχωρήσει τη διοίκηση στους κοινωνικούς εταίρους.
Κοιτάξτε, συνάδελφοι. Θεωρώ ότι σε αυτό το σημείο υποκρίνεσθε. Και υποκρίνεσθε για έναν απλό λόγο. Η Κυβέρνηση του ΠΑΣΟΚ με το ν. 2434/96, με την κάθετη διαφωνία σας θέσπισε και άλλαξε τους συσχετισμούς, όταν το 60% ήταν εκπρόσωποι του κράτους και το 40% ήταν οι εκπρόσωποι των κοινωνικών εταίρων.
Ο ΟΑΕΔ αποτελεί τον πρώτο και το μόνο δημόσιο οργανισμό, νομικό πρόσωπο δημοσίου δικαίου, όπου η Κυβέρνηση έχει απωλέσει την πλειοψηφία. Μάλιστα ανατρέξτε σε αυτά που λέγατε, όταν ψηφιζόταν ο ν. 2434/96, για να δείτε την αντίφαση των όσων επιχειρείτε να πείτε σήμερα. Βέβαια αύριο -γιατί παρακολούθησα εκείνη τη διαδικασία- θα επιχειρήσω να προσεγγίσω τα Πρακτικά, γιατί σήμερα τα ίδια πρόσωπα λένε εντελώς διαφορετικά πράγματα.
Ειπώθηκε και κάτι άλλο, που νομίζω ότι χρήζει απάντησης, από έναν επιφανή νομικό και εκλεκτό συνάδελφο ότι ο ΟΑΕΔ διοικείται χωρίς κανέναν περιορισμό από έναν πανίσχυρο διοικητή. Είναι λάθος. Ο ΟΑΕΔ διοικείται από διοικητικό συμβούλιο, όπου το κράτος δεν έχει την πλειοψηφία, όπου οι δύο αντιπρόεδροι του οργανισμού για πρώτη φορά στην ιστορία του από τότε που συγκροτήθηκε έως σήμερα, ο ένας είναι επίλεκτο μέλος της "νομενκλατούρας" -βάζω τη λέξη σε εισαγωγικά, γιατί θα επανέλθω σε αυτά που είπε ο κ. Παυλόπουλος περί νομενκλατούρας- επώνυμο στέλεχος της Νέας Δημοκρατίας. Επώνυμο, λοιπόν, στέλεχος της Νέας Δημοκρατίας στο Δ.Σ. του ΟΑΕΔ, επώνυμα στελέχη της Νέας Δημοκρατίας στις διάφορες διοικήσεις για πρώτη φορά στην ιστορία του οργανισμού σε περίοπτες θέσεις, τιμή για τον οργανισμό και βέβαια ο άλλος αντιπρόσωπος είναι εκπρόσωπος της ΓΣΕΕ.
Επιτέλους, κυρίες και κύριοι συνάδελφοι της Νέας Δημοκρατίας, έχετε όρια και έχετε ορίζοντα για να ασκήσετε αντιπολίτευση, μόνο που τελικά επιχειρείτε να ασκείτε μια αντιπολίτευση πάνω στα επιφαινόμενα, πάνω στα πλαστά, πάνω σε αυτά που ενδεχόμενα, μέσα από μια τακτική λαϊκισμού, νομίζετε ότι μπορεί να συγκινήσουν τον κόσμο.
Και μιας και μίλησα για νομενκλατούρα, ένα άλλο για το οποίο κρίνατε τον ΟΑΕΔ είναι ότι ο διοικητής αφέντης -που δεν είναι καθόλου αφέντης- κάνει .ό,τι θέλει σ΄ έναν οργανισμό και χωρίς κανένα κριτήριο προάγει ή δεν προάγει ανθρώπους της νομενκλατούρας. Αυτό έχει ειπωθεί πολλές φορές από έναν άνθρωπο που είναι επιφανής μιας νομενκλατούρας. Μιλώ για τον κ. Παυλόπουλο. 
Και κάτι άλλο. Θεωρώ ότι ως σύνολο, ως Αίθουσα, ως Εθνικό Κοινοβούλιο κάνουμε λάθος, αν με έναν τέτοιο απαξιωτικό τρόπο επιχειρούμε να ερμηνεύσουμε όλους τους ανθρώπους, που συγκροτούν τα κόμματα, ως ανθρώπους μιας νομενκλατούρας.
Κύριοι συνάδελφοι, ας αποφασίσουμε. Θέλουμε κόμματα τα οποία να συγκροτούνται με λαϊκή βάση, με ενδιάμεσα στελέχη, με εκλεγμένες ηγεσίες ή θέλουμε κόμματα των ισχυρών, των Μέσων Μαζικής Ενημέρωσης, των όποιων ισχυρών;
Και εν πάση περιπτώσει δεν έχει κανείς δικαίωμα, όταν είναι μέλος μιας κομματικής ιεραρχίας να στραπατσάρει την αντίληψη ή να ανατρέπει αν θέλετε ή να στρεβλώνει ή να δημιουργεί μια πλαστή εικόνα, ότι το κομματικό σύστημα στην Ελλάδα είναι ένα σύστημα διαβλητό, που τελικά στελεχώνεται από ανθρώπους χωρίς καταξίωση, που διαγκωνίζεται και μόνο, που προσπαθούν να χειριστούν την ιεραρχία χωρίς κανένα έλεγχο. Θεωρώ ότι τέτοιες απόψεις είναι πισώπλατα μαχαιρώματα στην ίδια τη δομή των κομμάτων και της δημοκρατίας μας. Ας αφαιρέσουμε από την Αίθουσα αυτή τέτοια επιχειρήματα, κάνουμε καλό στη δημοκρατία.
Θα έλθω σε κάποια άλλα σημεία σε σχέση με το συζητούμενο σχέδιο νόμου. Η Κυβέρνηση τι κάνει; Κάνει κάτι πολύ συγκεκριμένο, πολύ σαφές που δεν απαντήθηκε από τη δική σας μεριά. Προσπαθεί να προσαρμόσει ένα νομικό πρόσωπο δημοσίου δικαίου στις νέες ανάγκες, στις νέες απαιτήσεις και δημιουργεί για τους εργαζόμενους και για την οικονομία γενικότερα η νέα πραγματικότητα στο χώρο της εργασίας και της παραγωγής. 
Εδώ, κύριοι συνάδελφοι, εντοπίζω κάτι. Ότι κρίνεστε ως κόμμα, επειδή αδυνατείτε ή δεν τολμάτε να προσεγγίσετε τη νέα πραγματικότητα που οικοδομείται στην αγορά εργασίας και στην οικονομία. Τι έχει αλλάξει, κύριοι συνάδελφοι; Πιστεύω ότι όλοι μας πρέπει να συνειδητοποιούμε -εσείς δεν το έχετε ακόμη συνειδητοποιήσει- ότι η δομή της εργασίας έχει αλλάξει, για έναν πολύ απλό λόγο. Γιατί έχει αλλάξει η ίδια η δομή της παραγωγής. Δεν είναι ίδιες οι απαιτήσεις της διαδικασίας της παραγωγής σήμερα, που ήταν πριν από τριάντα χρόνια. Το φορτικό μοντέλο εργασίας, δεν μπορεί να υπάρξει σήμερα, γιατί δεν υπάρχουν οι παραδοσιακές αλυσίδες παραγωγής. Ο ανειδίκευτος εργαζόμενος, ο εργαζόμενος που για τριάντα χρόνια έκανε την ίδια εργασία, δεν υπάρχει σήμερα. Πάνω στις παραγωγικές συνιστώσες γη, κεφάλαιο, εργασία, έχει προστεθεί και μια νέα παράμετρος, της πληροφορίας και της γνώσης. Η νέα αυτή παράμετρος έρχεται ακριβώς να συμπληρώσει τις απαιτήσεις που δημιουργεί η διαδικασία της παραγωγής, ο νέος τρόπος που οικοδομείται εκ των πραγμάτων, η παραγωγική διαδικασία. 
(Στο σημείο αυτό την Προεδρική ΄Εδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
Σήμερα οι απαιτήσεις της θέσης εργασίας είναι διαφορετικές. Ο εργαζόμενος θα πρέπει εκ των πραγμάτων να προσαρμοστεί, οι δομές του κράτους πρέπει να είναι τέτοιες που να έλθουν κοντά στις νέες απαιτήσεις και του εργαζόμενου και της διαδικασίας της παραγωγής. Αυτό κάνει η Κυβέρνηση με την ουσιαστική τομή του ΟΑΕΔ. Πώς το προσεγγίζει αυτό. Κρατά το ΝΠΔΔ που ουσιαστικά μέσα απ' αυτό ρυθμίζει τους βασικούς πυλώνες της πολιτικής και συγκροτεί τρεις εταιρείες με διοικητική ευελιξία. Ουσιαστικά αυτό αλλάζει και μάλιστα, επιχειρεί μέσα από τον τρόπο της συγκρότησής τους να κερδίσει στο τμήμα των υπηρεσιών που διεκδικεί, δηλαδή στην προώθηση, στην κατάρτιση, στις εξατομικευμένες δράσεις για απασχόληση και στα θέματα που αφορούν την τρίτη εταιρεία για τον παρατηρητή απασχόλησης. Επιχειρεί μέσα από τη νέα μορφή να μη στερηθεί ενός μεριδίου που αντιστοιχεί στον ΟΑΕΔ, όμως ο ανταγωνισμός παίρνει αυτό το έργο από τον ΟΑΕΔ.
Τη διά βίου κατάρτιση δεν μπορεί ο ΟΑΕΔ να τη χειριστεί μόνος του και αυτό συμβαίνει σε όλο τον κόσμο, συνέβαινε και στην Ελλάδα. Όμως πια, η διά βίου κατάρτιση στην Ελλάδα σήμερα, προσλαμβάνει πολύ σημαντικές διαστάσεις. Αν ο ΟΑΕΔ δεν έκανε αυτήν την τομή και αν δεν οικοδομούσε μια ευέλικτη ανώνυμη εταιρεία, που να μπορεί με ανταγωνιστικούς όρους να μπαίνει στην αγορά, ο ΟΑΕΔ θα έβγαινε εντελώς απ΄ αυτήν τη δράση.
Αν ο ΟΑΕΔ δεν συγκροτούσε μια πιο ευέλικτης μορφής παρέμβαση όπως είναι η εταιρεία που ασκεί το έργο της εξατομικευμένης παρέμβασης για την απασχόληση, τότε, λοιπόν, τον ΟΑΕΔ πάλι ο ανταγωνισμός θα τον οδηγούσε εκτός από τις νέες συνθήκες που διαμορφώνονται. Η Κυβέρνηση με τη νέα μορφή, ουσιαστικά τι επιχειρεί; Επιχειρεί να είναι παρούσα η παρέμβασή τους στον ανταγωνισμό. Επιχειρεί το νομικό πρόσωπο δημοσίου δικαίου να είναι παρόν. Δηλαδή να είναι παρούσα η πολιτική βούληση της Κυβέρνησης μέσα στις νέες πραγματικότητες. Αν έμενε ο ΟΑΕΔ όπως ήταν τότε, ουσιαστικά δεν θα υπήρχε παρέμβαση, δεν θα υπήρχε λειτουργία προκειμένου να συγκριθεί και λειτουργία ενός ιδιωτικού φορέα και ενός φορέα κρατικού στις δράσεις αυτές. Θέλω να σταθώ σε δύο ακόμα σημεία. Ουσιαστικά, όλο το σχήμα δεν κρίθηκε ολοκληρωμένα, δεν υπήρξε αντιπρόταση. Αντιπρόταση αν θέλετε και ενστάσεις, υπήρξαν, από τη μεριά του Κομμουνιστικού Κόμματος Ελλάδας. Από τη μεριά της Νέας Δημοκρατίας, δεν υπήρχε καθαρή, ολοκληρωμένη πρόταση.
Στον υπόλοιπο χρόνο, κυρίες και κύριοι συνάδελφοι, θέλω να σταθώ σε ορισμένα πράγματα που αφορούν τις ίδιες τις απαιτήσεις που διαμορφώνονται στην αγορά εργασίας. Πιστεύω, ότι όλοι πρέπει να συμφωνήσουμε ότι η τελευταία εικοσαετία του 20ου αιώνα, αυτή η εικοσαετία των μεγάλων αλλαγών και των καταλυτικών εξελίξεων τελείωσε. Και όλοι τώρα πια αποτιμούμε και αυτές τις εξελίξεις και τη νέα πραγματικότητα που ανοίγεται μπροστά μας. Τι μπορούμε να δούμε σ΄ αυτήν τη νέα πραγματικότητα; Μπορούμε να δούμε ότι μάλλον η 10ετία που περνάμε είναι μια 10ετία μεγάλων αλλαγών σε σχέση με την εργασία, άρα, λοιπόν, μια 10ετία που επιβάλλεται στις κυβερνήσεις, στα κόμματα να δώσουν τελικές απαντήσεις γιατί αν επιχειρήσουν σε θέματα που αφορούν την απασχόληση, τις εργασιακές σχέσεις, το κοινωνικό κράτος, να δώσουν απαντήσεις στα νέα προβλήματα, έχοντας στραμμένα τα βλέμματά τους σε πολιτικές, οι οποίες οικοδομήθηκαν στις πρώτες 10ετίες του αιώνα ή στα μέσα του περασμένου αιώνα, νομίζω ότι δεν θα μπορέσουμε να απαντήσουμε.
Το κρίσιμο, λοιπόν, ζήτημα για μας και θεωρώ ειδικότερα για το χώρο της Αριστεράς είναι να προσπαθήσει να εκφράσει την ιδεολογία του ο χώρος της αριστεράς με νέες προτάσεις που να δίνουν ουσιαστικά κοινωνικά δίκαιες απαντήσεις στην νέα πραγματικότητα που οικοδομείται. Αυτό είναι ένα μεγάλο βήμα για τον προοδευτικό χώρο. Δεν είναι εύκολη υπόθεση. Γιατί πρέπει να υπερβεί πολιτικές, ιδεολογικά αν θέλετε προτάγματα που υπηρέτησε ο ίδιος αυτός χώρος πριν από είκοσι-τριάντα χρόνια. Προσωπικά εκτιμώ ότι πρέπει να κάνουμε αυτό το βήμα γιατί ο ευρύτερα προοδευτικός χώρος δεν θα μπορέσει να απαντήσει, έχοντας παλιά εργαλεία σκέψης ή παλιά δόγματα σκέψης.
Το μεγάλο πρόβλημα είναι αυτό και αυτό δεν αφορά τα κόμματα, αφορά τα συνδικάτα, αφορά την κοινωνία ολόκληρη. Πρέπει να ξεκινήσουμε όμως από δω με τόλμη και υπευθυνότητα. Και θέλω να τονίσω κάτι. Ο Υπουργός Εργασίας πιστεύω ότι στη διαδρομή του και μάλιστα με τόλμη, με υπευθυνότητα έκανε βήματα. Και μάλιστα, τόλμησε να θέσει σε διαδικασία του εθνικού διαλόγου σ' αυτή τη Βουλή και σε διαλόγου στο επίπεδο της κοινωνίας πράγματα τα οποία είτε το θέλουμε είτε δεν το θέλουμε, θα έλθουν μπροστά μας και θα τα κουβεντιάσουμε.
Πιστεύω, κυρίως και κύριοι συνάδελφοι, ότι ο νέος ΟΑΕΔ θα μπορέσει να ανταποκριθεί στις προσδοκίες και τις απαιτήσεις των συνδικάτων, αλλά κυρίως των ανέργων.
Ο άνεργος τι προσδοκά από τον ΟΑΕΔ; Ο άνεργος που δεν έχει ξαναμπεί στη διαδικασία της παραγωγής προσδοκά να μπει σ΄ ένα γραφείο εργασίας του ΟΑΕΔ, όπου να πληροφορηθεί με ποιον τρόπο μπορεί να ξεκινήσει την προσπάθειά του για να βρει εργασία. Ο ΟΑΕΔ με το σχήμα που φτιάχνει αυτό του το δίδει, τη φιλοδοξία αν θέλετε να διαμορφώσει δομές που να μπορούν να στηρίξουν τον άνεργο στο ξεκίνημα αυτής της ατομικής προσπάθειας για την εξεύρεση εργασίας.
Ακόμη μπορεί εξατομικευμένα να μελετήσει το πρόβλημα του ανέργου. Δηλαδή να πει στον άνεργο ότι με βάση την εξειδίκευσή σου είναι δύσκολο να βρεις εργασία. Πρέπει να κάνεις μία άλλη ακόμη συμπληρωματική εξειδίκευση γιατί μόνο με αυτόν τον τρόπο μπορείς να βρεις ευκολότερα εργασία. Και αυτό μπορεί η νέα δομή να το κάνει. 
Στη συνέχεια, μπορεί ο άνεργος να καθίσει μπροστά στην οθόνη ενός υπολογιστή και με έναν εύκολο τρόπο να αναζητήσει σε όλη την Ελλάδα την κενή θέση εργασίας που αντιστοιχεί στην ειδικότητά του. Και αυτό βέβαια, μέσα από τη νέα δομή γίνεται.
Πιστεύω, κυρίες και κύριοι συνάδελφοι, ότι δεν είναι δυνατόν να διαφωνούμε στην προσπάθεια που καταβάλλεται για τη λειτουργική αναβάθμιση του Οργανισμού και για την οικοδόμησή του μέσω εκείνων των προϋποθέσεων προκειμένου να αλλάξει το οικοδόμημα του Οργανισμού. Το εγχείρημα δεν είναι εύκολο. Περνά από εκατοντάδες στελέχη του Οργανισμού, από χιλιάδες υπαλλήλους κλπ. Όμως, το σχέδιο νόμου αποτελεί τη βάση, την αφετηρία όπου θα ξεκινήσουν όλοι αυτοί για να οικοδομήσουν το νέο ΟΑΕΔ.
Κυρίες και κύριοι συνάδελφοι, η έως τώρα κριτική τουλάχιστον όλων των υπολοίπων πτερύγων εκτός του Κομμουνιστικού Κόμματος Ελλάδας, ήταν μία κριτική επιφανειακή απέναντι στο σχέδιο νόμου. Πιστεύω ότι με μία βαθύτερη σκέψη θα είχατε προσεγγίσει με ένα άλλο πρίσμα το ρόλο σας σαν Αξιωματική Αντιπολίτευση σε αυτό το σχέδιο νόμου. Υπάρχουν πτυχές που νομίζω ότι αποτελούν πρόκληση για μια Αντιπολίτευση να τοποθετηθεί. Και αυτό δεν θα το κάνω εγώ σαν Κοινοβουλευτικός Εκπρόσωπος. Είναι δικός σας ο ρόλος αυτός. 
Όμως, θα ήθελα να σταθώ σε ένα σημείο και με αυτό τελειώνω. Κατά καιρούς επιχειρείτε να προσάψετε στο ΠΑΣΟΚ ότι είναι ένα κόμμα που στηρίζει τη δύναμή του στην υπέρμετρη διαχείριση της κρατικής εξουσίας. 
Νομίζω, συνάδελφοι, ότι δεν αδικείτε μόνο το ΠΑΣΟΚ, αλλά αδικείτε και τους εαυτούς σας εάν επιχειρείτε να βρείτε άλλοθι για τις διαδοχικές κομματικές σας ήττες πάνω σε αυτό το σημείο. Εάν δεν ξεφύγετε από αυτήν την αντίληψη δεν θα μπορέσετε ποτέ να κερδίσετε. Βέβαια δεν ενδιαφέρει εμάς αυτό. Είναι δικό σας θέμα. Αλλά εν πάση περιπτώσει, είναι ένα κόμμα που από το 1994, αλλά και από παλαιότερα με σημαντικές νομοθετικές παρεμβάσεις έχει τάμει αν θέλετε την ιστορία και την εμπλοκή κυβέρνησης-κράτους. Δεν μιλώ μόνο για το ν. 2190 ή για τη διαδικασία μέσα από τις συζητήσεις που υπάρχουν στη Βουλή για την επιλογή των διοικητών και των γενικών διευθυντών. Πότε υπήρξε πιο ειλικρινής πολιτική προσπάθεια να απεγκλωβιστούμε αν θέλετε από τα δεσμά Κυβέρνησης και κρατικής εξουσίας και βέβαια, μιας αυθαίρετης άσκησης της κυβερνητικής δύναμης μέσα από την κρατική εξουσία; Το ΠΑΣΟΚ παλεύει σε αυτήν την κατεύθυνση σήμερα. Και νομίζω ότι αδικείτε ή προσβάλλετε τη νοημοσύνη του ελληνικού λαού όταν επιχειρείτε να πείτε ότι το ΠΑΣΟΚ αντλεί τη δύναμή του μέσα απ' αυτήν τη διαδικασία. Το ΠΑΣΟΚ αντλεί τη δύναμή του μέσα από τη διαρκή προσπάθεια που καταβάλλει από την ώρα που συγκροτήθηκε ως κόμμα και κυρίως από την ώρα που ανέλαβε την ευθύνη της διακυβέρνησης της χώρας. Πρόκειται για μία πορεία που είμαστε συνολικά υπερήφανοι, που είναι συνεχώς βελτιούμενη με την έννοια ότι είμαστε ένα κόμμα, που αποκτά πια μεγαλύτερες εμπειρίες και εθνικές και διεθνείς.
Είμαστε, λοιπόν, υπερήφανοι για τη συμβολή μας σε όλη αυτήν τη διαδικασία για τον εκδημοκρατισμό των δομών του κράτους, για την οικονομική ανάπτυξη, για την κοινωνική πρόοδο. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κ.Κ.Ε. κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, δεν ξέρω εάν το συνέδριό σας σας έδωσε ως Κυβέρνηση ή στον κ. Σημίτη τέτοιου είδους καθαρή και δυνατή εντολή, όπως ειπώθηκε κατά κόρον, για να συνεχίσετε την ίδια πολιτική, συνολικά σαν Κυβέρνηση και ειδικότερα σαν Υπουργείο Εργασίας. Δηλαδή για να προχωρήσετε ακόμα περισσότερο, πέρα από αυτά που μέχρι τώρα νομοθετήσατε σε σχέση με την ελαστικοποίηση των εργασιακών σχέσεων, την κατεδάφιση κεκτημένων δικαιωμάτων. Σας έδωσαν οι σύνεδροι τέτοια εξουσιοδότηση να έχουμε παραπέρα προσαρμογή των συνθηκών εργασίας στις ανάγκες της αγοράς, στις ανάγκες του κεφαλαίου για περισσότερα κέρδη; Αν σας το έδωσαν οι σύνεδροι -γιατί απ΄ ό,τι γραφόταν στον Τύπο έχουν ιδιαίτερους δεσμούς με το κράτος και ίσως με την ηγεσία αυτοί που πηγαίνουν στο συνέδριο- δεν σας το έχουν δώσει όμως οι υπόλοιποι ούτε καν οι οπαδοί σας. Εδώ έχω μάτσο τις ανακοινώσεις των συνδικάτων που ανήκουν στον ΟΑΕΔ, της ομοσπονδίας και που έχετε πολύ ισχυρές δυνάμεις -δεν ξέρω αν έχετε και την απόλυτη πλειοψηφία- οι οποίοι κινούνται σε διαφορετική κατεύθυνση, κινούνται στη λογική τη δική μας, η οποία λέει το εξής: Θέλετε εκσυγχρονισμό του ΟΑΕΔ; Γιατί δεν εκσυγχρονίζετε, δεν διορθώνετε ό,τι πρέπει να διορθωθεί σ΄ ένα δημόσιο και ενιαίο ΟΑΕΔ; Γιατί δεν το κάνετε αυτό; Και είναι επιχείρημα ότι στον υπόλοιπο πολιτισμένο κόσμο, παντού υπάρχουν εταιρείες ενοικίασης εργαζομένων ή προσωρινής εργασίας, όπως λέτε; Αυτός είναι ο πολιτισμός; Σ΄ αυτόν τον πολιτισμό να υποκλιθούμε ;
Δεν είναι αστεία αυτά που λέμε. Μαύρη εργασία υπάρχει και το ξέρετε καλύτερα από εμάς. Ξέρετε πολύ καλά πόσοι είναι ασφαλισμένοι. Το 1/3 είναι ανασφάλίστοι. Και δεν είναι μόνο οι ξένοι εργάτες. Είναι και ΄Ελληνες υπήκοοι. Ξέρετε πολύ καλά ότι δεν εφαρμόζεται η εργατική νομοθεσία ούτε οι συλλογικές συμβάσεις με διάφορα τεχνάσματα και κάνει το Υπουργείο σας τα στραβά μάτια χάρη της κερδοσκοπίας, πέρα του τι είδους συλλογικές συμβάσεις είναι αυτές και πώς μειώνεται το εισόδημα νομίμως. Υπάρχει όμως και το παρανόμως. Υπάρχει μαύρη εργασία. 
Μπαίνει, λοιπόν, το εξής ζήτημα. Γιατί δεν θα μπορούσε ένας δημόσιος και ενιαίος ΟΑΕΔ να κάνει αντί για τρεις ανώνυμες εταιρείες, τρεις, να το πω, διευθύνσεις, γενικές -δεν ξέρω πως τα λέμε στη Δημόσια Διοίκηση- τρεις τομείς με επικεφαλής, με στελέχη ύστερα από διαγωνισμούς, βάζοντας μάλιστα και ειδικές διατάξεις, ικανούς, έμπειρους ανθρώπους από την αγορά εργασίας, που να ξέρουν το αντικείμενο; Να γίνει επιμόρφωση των υπαλλήλων. Γιατί, λοιπόν, δεν μπορείτε να διορθώσετε τον ΟΑΕΔ και πρέπει να πάμε στην ιδιωτικοποίηση.
Δεν είναι μόνο η ανάγκη να μην ελέγχεται ο ΟΑΕΔ χάριν της ευελιξίας -το ακούσαμε αυτό κατά καιρούς σε πολλές περιπτώσεις- να μην περνάει από το Ελεγκτικό Συνέδριο, αν και υπήρχε μια εγγύηση του Ελεγκτικού Συνεδρίου. Μόνο όταν μιλάμε για το Σύνταγμα κάνετε λόγο για το Ελεγκτικό Συνέδριο. Όταν πάμε στις επιμέρους ιδιωτικοποιήσεις τα ξεχνάτε όλα αυτά και λέτε ότι με υπουργική απόφαση θα καθοριστούν οι μηχανισμοί ελέγχου και διαχείρισης. Κανένας δεν ξέρει, το Κοινοβούλιο δεν ξέρει τι είδους διαφάνεια θα υπάρχει, όσον αφορά τη διαχείριση τεραστίων κονδυλίων, που είναι κυρίως λεφτά των εργαζομένων, διότι και των εργοδοτών οι εισφορές από τη δουλειά των εργαζομένων είναι σε τελευταία ανάλυση.
Δεν είναι μόνο επίσης το ότι θέλετε να ανατρέψετε και να χειροτερέψετε τις εργασιακές σχέσεις των εργαζομένων, των μελλοντικών εργαζομένων στις τρεις ανώνυμες εταιρείες, όχι μόνον αυτών που θα προσληφθούν ως καινούριοι, αλλά και των παλαιότερων. Και δεν είναι μόνο το να μπορεί να παίρνει χωρίς περιορισμό, χωρίς πλαφόν παχυλές αμοιβές ο όποιος πρόεδρος ή διευθυντικό στέλεχος και να παίρνουν μεγάλες αποζημιώσεις τα μέλη του διοικητικού συμβουλίου και να διαγκωνίζονται μάλιστα ποιος θα πάει εκπρόσωπος του τάδε φορέα στο διοικητικό συμβούλιο.
Δεν είναι μόνο αυτά. Αυτά είναι επιμέρους πλευρές. Το κυριότερο είναι ότι χρειάζεστε ένα μηχανισμό για να υλοποιήσει, να επιταχύνει την υλοποίηση όλων των αντιεργατικών διατάξεων που υπάρχουν και το να επεκταθεί ακόμα περισσότερο η μαύρη εργασία και η ανατροπή των δικαιωμάτων. Χρειάζεστε, λοιπόν, τέτοιου είδους ευελιξία, τέτοιου είδους μηχανισμούς, τέτοιου είδους εταιρείες. Μία εταιρεία υποστήριξης ανθρώπινου δυναμικού που θα παίρνει ο καθοδηγούμενος υπάλληλος, ο οποίος δεν θα έχει ίσως και σταθερή εργασία, θα έχει και ανασφάλεια γι΄ αυτό και θα είναι και έρμαιο στις εντολές, εφόσον δεν θα είναι μόνιμος δημόσιος υπάλληλος όπως είναι σήμερα και θα υπηρετεί την πολιτική προσαρμογής στους κανόνες της αγοράς. Οι κανόνες της αγοράς λένε να πεισθεί ο νεοπροσλαμβανόμενος ότι δεν θα απαιτήσει την κλαδική σύμβαση, αλλά θα πάει με την κατώτερη, την εθνική συλλογική σύμβαση, ότι δεν θα απαιτήσει το ένα, δεν θα απαιτήσει το άλλο, να δεχθεί τη μερική απασχόληση κλπ. Διευκολύνεστε με το να περάσει αυτή η λογική μέσα από μία ανώνυμη εταιρεία. 
Δεύτερο ζήτημα, το ίδιο με την επαγγελματική κατάρτιση. Αφήστε τι είδους επαγγελματική κατάρτιση είναι αυτή και αυτές που γίνονται στον ιδιωτικό τομέα οι καταρτίσεις, αλλά και αυτές που γίνονται στον ΟΑΕΔ. Δεν ξέρουμε εάν θα αλλάξει κάτι. Και δεν φταίει το ότι είναι του δημοσίου σήμερα ο ΟΑΕΔ, δημόσιος φορέας και αύριο μεθαύριο ανώνυμη εταιρεία, θα λειτουργήσει σωστά, όσον αφορά την κατάρτιση. Θα δώσει δηλαδή πλήρεις γνώσεις τέτοιες που χρειάζονται. 
Τέλος η τρίτη εταιρεία που είναι το παρατηρητήριο απασχόλησης, το λέει καθαρά μέσα. Είναι όλα αυτά τα στοιχεία που θα μαζεύονται, θα διευκολύνονται επιχειρήσεις. Και κυρίως θα διευκολύνονται οι δουλεμπορικές. Αυτή είναι η ουσία του χρήματος, οι εταιρείες ευρέσεως εργασίας, που θα ενοικιάζουν τους εργαζόμενους στον ιδιωτικό τομέα ή και στον κρατικό τομέα. Αυτοί θα είναι οι καλοί πελάτες. Και όχι μόνο αυτά. Δηλαδή ουσιαστικά θα έχουμε τρεις ιδιωτικές ανώνυμες εταιρείες, οι οποίες θα δουλεύουν για τον επιχειρηματία και για τις ιδιωτικές εταιρείες ευρέσεως εργασίας. Θα δουλεύουν προς αυτό το σκοπό, όχι μόνο αυτό, αλλά φαίνεται μέσα ότι θα παίρνουν και χρήματα όχι μόνο από τους επιχειρηματίες. Δεν ξέρω εάν αύριο ή μεθαύριο οι υπηρεσίες που προσφέρονται στον άνεργο θα είναι στη λογική της ανταποδοτικότητας. Έτσι όπως είναι γραμμένη η σχετική διάταξη του επιτρέπει και αυτό το δικαίωμα: Σου βρήκα δουλειά, σε φώναξα, σου έκανα μία ακρόαση, πλήρωσε πέντε χιλιάδες. Δεν ξέρω πού θα πάνε τα πράγματα. Πάντως με βάση τις διατάξεις του νομοσχεδίου επιτρέπεται και αυτό, είναι μέσα στα έσοδα του οργανισμού και αυτή είναι η προοπτική.
Το δεύτερο που θέλω να σημειώσω έχει σχέση με τις εταιρείες προσωρινής απασχόλησης. Εμείς είμαστε εντελώς αντίθετοι. Λέμε ότι δεν καταλαβαίνουμε τι χρειάζονται αυτοί. Αφού θα εκσυγχρονίσετε έστω με αυτόν τον τρόπο τον ΟΑΕΔ τι χρειάζονται; Η πρακτική σας είναι η εξής: το ίδιο κάνετε σε πάρα πολλούς χώρους, το ίδιο έγινε και με τα ΕΛΤΑ για να νομιμοποιηθούν οι ανταγωνιστικές εταιρείες, οι υπηρεσίες "σπίτι-σπίτι" και "ταχυμεταφορά", το ίδιο γίνεται παντού. Αφήνετε να ανθούν παρανόμως με την ανοχή σας, να μην πω με την υπόθαλψη, να ξεφυτρώνουν τέτοιου είδους εταιρείες και έρχεστε μετά και λέτε ότι, τι να κάνουμε πρέπει να τους νομιμοποιήσουμε, να καθορίσουμε τους κανόνες. Και καθορίζετε κάποιους κανόνες. Και πιστεύετε ότι ο ενοικιαζόμενος εργάτης, ο οποίος θα προσφεύγει σε αυτές τις εταιρείες, εταιρείες που θα παίρνουν όλες τις πληροφορίες από τον ΟΑΕΔ, τον ιδιωτικό αυτό ΟΑΕΔ που θα παίζει το ρόλο του μεσάζοντα γι΄ αυτές τις εταιρείες, λοιπόν, αυτός ο εργάτης θα έχει το σθένος να αντιδράσει σε ό,τι παράνομο του υποδεικνύουν; Με όλη αυτήν τη λογική και ιδιαίτερα με τις εταιρείες προσωρινής απασχόλησης προσπαθείτε να επιταχύνετε ακόμα περισσότερο τη μερική εργασία. 
Βλέπετε ότι άλλες χώρες έχουν μεγάλα ποσοστά μερικής απασχόλησης και όχι πλήρους εργασίας και λέτε ότι πρέπει να προχωρήσουμε κι εκεί, να μοιράσουμε τη φτώχεια σε περισσότερους εργαζόμενους. Αυτή είναι η λογική. Και παρουσιάζετε και νούμερα ότι μειώθηκε η ανεργία στη χώρα μας. 
Ένα από τα επιχειρήματα που χρησιμοποιήθηκαν εδώ από τον Κοινοβουλευτικό Εκπρόσωπο του ΠΑΣΟΚ είναι ότι άλλαξαν οι δομές στην παραγωγή, άρα πρέπει να αλλάξουμε και να προσαρμοστούμε με τέτοιου είδους νομοσχέδια. Το ακούμε από πολλές πλευρές αυτό και από την πλευρά της Νέας Δημοκρατίας, όταν πάνε να δικαιολογήσουν τα αδικαιολόγητα. Ότι έχουν γίνει κάποιες αλλαγές, έχουν γίνει, αλλά δεν ήλθαν τα πάνω κάτω. 
Βεβαίως και μπαίνουν καινούριες τεχνολογίες και χρειάζονται και κάποιοι εξειδικευμένοι εργαζόμενοι. Αλλά στην Ελλάδα δεν έχουμε και τόσο πολύ μεγάλες αλλαγές στις νέες τεχνολογίες, ώστε όλοι αυτοί να χρειάζονται να εκπαιδεύονται διά βίου. Και εν πάση περιπτώσει, γιατί κάποιοι έχοντας σταθερή εργασία δεν θα βρεθεί τρόπος με διάφορα προγράμματα -όχι μαϊμούδες, πραγματικά προγράμματα, γνωρίζετε για ποιες μαϊμούδες μιλάμε- να αποκτήσουν και την απαραίτητη εξειδίκευση όταν χρειάζεται να μπουν σε καινούρια μηχανήματα ή να προσφέρουν την εργασία τους, να είναι δηλαδή πιο σύνθετη η εργασία τους; 
Δεν έχουν αλλάξει πολλά πράγματα. Το τέχνασμα πού βρίσκεται; Λέμε ότι άλλαξαν τα πάντα, ότι έγιναν ριζικές αλλαγές στην παραγωγή, άρα αυτό που κάνει η Κυβέρνηση είναι εκσυγχρονισμός, είναι προσαρμογή στις νέες απαιτήσεις. Η απαίτηση του μεγάλου κεφαλαίου είναι μία: Να αφαιρεθούν τα δικαιώματα που υπήρχαν μέχρι σήμερα. Να ελαστικοποιηθούν ακόμα περισσότερο οι σχέσεις εργασίας, να μειωθεί το εργατικό εισόδημα, να αυξηθεί η εκμετάλλευση. Και ξέρετε πώς συνοψίζεται στην Κυβέρνησή σας και στη Νέα Δημοκρατία αυτή η λογική; Είναι ο στόχος της ανταγωνιστικότητας.
Το έχω ξαναπεί, αλλά δεν νομίζω ότι το έχω πει σ΄ αυτήν την Αίθουσα: Με κοινοβουλευτική αντιπροσωπεία είχα πάει στον Καναδά και με συνόδευαν κάποιοι Έλληνες εργαζόμενοι, που ήταν χρόνια εκεί πέρα. Και είδα εκεί τους εκσυγχρονισμούς και τις προσαρμογές στους κανόνες της αγοράς και στις απαιτήσεις του κεφαλαίου. Μόνο η ιατροφαρμακευτική περίθαλψη τους έμεινε. Ελεύθερες οι απολύσεις, άδεια καλοκαιρινή από επτά μέχρι δώδεκα μέρες, ούτε δώρο του Πάσχα ούτε δώρο των Χριστουγέννων. Και τους ρώτησα: "Καλά, δεν αντιδράσατε σ' αυτά τα πράγματα;" Λέει: "Αυτά έχουν εφαρμοστεί με την ανοχή των συνδικάτων εδώ και πολλά χρόνια και είμαστε και ευχαριστημένοι". "Γιατί είστε ευχαριστημένοι;" "Διότι στις Ηνωμένες Πολιτείες που συνορεύουν είναι χειρότερα τα πράγματα".
Είναι δηλαδή αυτό το ζήτημα της ανταγωνιστικότητας. Βεβαίως είναι ανταγωνιστικές οι αμερικάνικες ή οι καναδέζικες επιχειρήσεις, γιατί έχουν καταργήσει το εργατικό κόστος αφαιρώντας όλα τα δικαιώματα. Και η Ευρωπαϊκή Ένωση αυτά λέει. Οι βίβλοι οι λευκοί, οι πράσινοι και άλλοι αυτές τις οδηγίες δίνουν και αυτές ακολουθείτε στα πλαίσια αυτής της λογικής υπέρ του κεφαλαίου. Γι΄ αυτό κι εμείς είμαστε αντίθετοι. 
Πιστεύουμε ότι αν ρωτούσαμε τους Έλληνες αν συμφωνούν μ΄ αυτό το νομοσχέδιο, αν συμφωνούν με την ανατροπή των εργασιακών σχέσεων, η συντριπτική πλειοψηφία θα ήταν αντίθετη. Πού είναι το ζήτημα; Εάν η αντίδρασή τους μπορεί να φέρει αποτελέσματα. Η αντίδραση του λαού και των εργαζομένων έφερε προσωρινά έστω αποτελέσματα στο ασφαλιστικό. Εμείς θα κάνουμε ό,τι περνάει από το χέρι μας για να φέρει συνολικότερα αποτελέσματα και σε βάρος της Κυβέρνησης του ΠΑΣΟΚ και σε βάρος εκείνων των κομμάτων, που υπηρετούν την ίδια πολιτική.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Προχωρούμε στον κατάλογο των εγγεγραμμένων συναδέλφων.
Το λόγο έχει ο κ. Βαθειάς.
ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, συζητούμε σήμερα ένα σημαντικό νομοσχέδιο, το νομοσχέδιο της αναδιάρθρωσης του ΟΑΕΔ. Και είναι σημαντικό γιατί έχει σχέση με το τεράστιο θέμα που μας απασχολεί ως Κυβέρνηση του τόπου, με το τεράστιο θέμα της αγοράς εργασίας και της απασχόλησης. 
Η πολιτική βούληση και η θέληση της Κυβέρνησης έχει εκφραστεί: Θέλει να υπάρξουν και προσπαθούμε για υψηλούς ρυθμούς ανάπτυξης, να διαμορφώσουμε τους όρους της παιδείας, να αλλάξουμε τα δεδομένα στην επαγγελματική κατάρτιση, να δημιουργήσουμε μια σύγχρονη πραγματικότητα για να μειώσουμε την ανεργία στη χώρα. Να δημιουργήσουμε νέες θέσεις απασχόλησης.
Αυτή είναι και η φιλοσοφία του σημερινού νομοσχεδίου. Είναι η φιλοσοφία η οποία διαμορφώνει ένα σύγχρονο Οργανισμό Απασχολήσεως Εργατικού Δυναμικού με μια αντίληψη πρωτοποριακή για να μπορέσουμε με ταχύρυθμες διαδικασίες να δώσουμε ό,τι καλύτερο και στο επίπεδο των υπηρεσιών, γιατί εκτιμούμε ότι έχει κλείσει ένας μεγάλος κύκλος σε σχέση με τη λειτουργία του Ο.Α.Ε.Δ. Ό,τι ήταν να προσφέρει στο επίπεδο αυτό κάτω από τη σημερινή του μορφή το έχει προσφέρει. Η τομή η οποία γίνεται σήμερα δίνει τη δυνατότητα με ευέλικτα σχήματα, με τρεις εταιρείες θυγατρικές, να αντιμετωπιστούν τα προβλήματα, όπως ακριβώς περιγράφονται.
Έχουμε τη μια εταιρεία, η οποία είναι η "Υπηρεσία Υποστήριξης Ανθρώπινου Δυναμικού Α.Ε." με ένα συγκεκριμένο αντικείμενο παροχής εξατομικευμένων υπηρεσιών σε ανέργους και επιχειρήσεις.
Έχουμε τη δεύτερη εταιρεία, την "Επαγγελματική Κατάρτιση Α.Ε." με αντικείμενο δραστηριότητας την παροχή αρχικής συνεχιζόμενης επαγγελματικής κατάρτισης και διά βίου μάθησης στο ανθρώπινο δυναμικό.
Και έχουμε την τρίτη εταιρεία, το "Παρατηρητήριο Απασχόλησης Ερευνητική Πληροφορική Α.Ε." με συγκεκριμένο αντικείμενο την εκπόνηση ερευνών και μελετών της αγοράς εργασίας και την παροχή υπηρεσιών μηχανογράφησης, τεχνολογικής και τεχνικής υποστήριξης των υπηρεσιών του Ο.Α.Ε.Δ. και όλων των θυγατρικών εταιρειών.
Τι σημαίνει αυτό; Σημαίνει ότι οι τρεις αυτές εταιρείες έχουν τη δυνατότητα με μεγαλύτερη άνεση να ασκήσουν συγκεκριμένη και συγκροτημένη πολιτική, με ορατά αποτελέσματα, σ΄ ένα επίπεδο όπου δεν θα κριθεί μόνο η Κυβέρνηση της χώρας, η Κυβέρνηση του ΠΑΣΟΚ, αλλά συνολικά η χώρα. Και κρίνεται συνολικά η χώρα γιατί απευθυνόμαστε και στους μακροχρόνια άνεργους, αλλά και στους νέους και στις νέες που έρχονται στην αγορά εργασίας με περισσότερα εφόδια, με δυνατότητες πάρα πολύ μεγάλες. Και πρέπει να τις αξιοποιήσουμε, για να αισθανόμαστε όλοι ότι είμαστε σε μια χώρα που δημιουργεί σημαντικές ευκαιρίες στην αγορά εργασίας και στο επίπεδο που εμείς θέλουμε, σε σχέση με το επίπεδο πλέον των γνώσεων, που ξεπερνάει κατά πολύ αυτά τα οποία είχαμε γνωρίσει κατά το παρελθόν.
Υπάρχουν στοιχεία στο νομοσχέδιο που θα μπορούσε κανείς σήμερα και επί της αρχής να τα επισημάνει, όπως θέματα που έχουν να κάνουν με άτομα με ειδικές ανάγκες, με τους προστατευόμενους της Εθνικής Αντίστασης. Πιστεύω ότι θα έχουμε τη δυνατότητα και επί των άρθρων να κάνουμε μια συζήτηση.
Εκείνο, όμως, που μπορούμε να επισημάνουμε και το οποίο μου έκανε εντύπωση, τουλάχιστον από την πλευρά της Αξιωματικής Αντιπολίτευσης εδώ, είναι ότι δεν έδωσε τόση σημασία σε πάρα πολλά άρθρα, τα οποία έχουν αξία σε αυτήν τη συγκεκριμένη μορφή, αλλά έδωσε περισσότερη αξία ακριβώς στις συνθέσεις των διοικητών συμβουλίων, λες και αυτό είναι το μείζον θέμα ή έδωσε ιδιαίτερη βαρύτητα σε σχέση με το ποιοι διορίζονται στους συγκεκριμένους οργανισμούς.
Θα ήθελα να επισημάνω δύο στοιχεία. Όταν μιλάμε για ανεξάρτητες διοικητικές αρχές στην Αίθουσα του Εθνικού Κοινοβουλίου, η Νέα Δημοκρατία βάζει ζητήματα διαφάνειας και στις ανεξάρτητες διαχειριστικές αρχές.
ΝΙΚΗΤΑΣ ΚΑΚΛΑΜΑΝΗΣ: Είναι ανεξάρτητες;
ΙΩΑΝΝΗΣ ΒΑΘΕΙΑΣ: Οι ανεξάρτητες και όχι αυτές. Σε αυτές που διορίζονται στελέχη στη συγκεκριμένη διαδικασία, η Νέα Δημοκρατία ξαναβάζει ζητήματα θεωρώντας ότι εμείς πρέπει, κύριε Κακλαμάνη, να αξιοποιήσουμε μία δική σας λίστα στελεχών, την οποία να μας τη δώσετε από την πλευρά της Νέας Δημοκρατίας και όταν τοποθετεί η Κυβέρνηση διοικητές οργανισμών ή οτιδήποτε άλλο να αξιοποιεί ο Υπουργός τα δικά σας στελέχη. Δηλαδή βλέπετε ότι δεν μπορείτε να γίνετε κυβέρνηση, διότι δεν σας ψηφίζει ο ελληνικός λαός και θέλετε το στελεχιακό σας δυναμικό, να το αξιοποιήσουμε εμείς. Μα, εδώ φθάνουμε σ΄ ένα επίπεδο, όπως καταλαβαίνετε, παραλογισμού.
Θα κριθεί ο νέος ΟΑΕΔ κάτω από τις συγκεκριμένες συνθήκες με το υπάρχον νομοσχέδιο σε μία συγκεκριμένη λογική και σε μία συγκεκριμένη φιλοσοφία. Είμαστε στην κατεύθυνση να αλλάξουμε τα δεδομένα στην αγορά εργασίας, να δημιουργήσουμε έναν Οργανισμό Απασχολήσεως Εργατικού Δυναμικού σύγχρονο, ευέλικτο, με τεράστιες δυνατότητες, που θα στηρίζει και τις ελληνικές επιχειρήσεις, αλλά και τους εργαζόμενους; 
Αυτή είναι η κατεύθυνση του νομοσχεδίου και σε αυτήν τη λογική κανείς δεν έχει σοβαρά επιχειρήματα να αντικρούσει το συγκεκριμένο νομοσχέδιο. Με επιμέρους λογικές δεν μπορεί κανείς να αμφισβητήσει ούτε το νομοσχέδιο, αλλά ούτε τη συνολικότερη στρατηγική της Κυβέρνησης.
Ακούστηκε από την πλευρά σας για τους πεντακόσιους χιλιάδες άνεργους. Μα, δεν μπορούμε να πούμε ή δεν γνωρίζετε πάρα πολύ καλά το τι συμβαίνει στην αγορά εργασίας από τη στιγμή που υπάρχει οι νέες γυναίκες που μπαίνουν τα τελευταία πέντε χρόνια στην αγορά εργασίας με υψηλότατους ρυθμούς; Δεν έχετε καταγράψει την αλλοδαπή εργασία στη χώρα; Δεν έχετε καταγράψει τα στοιχεία που δείχνουν τη μείωση της αγοράς για πρώτη φορά σε σχέση με την ανεργία και την αύξηση των θέσεων απασχόλησης; Αυτά τα στοιχεία είναι αδιαμφισβήτητα. 
ΝΙΚΗΤΑΣ ΚΑΚΛΑΜΑΝΗΣ: Από ποιον;
ΙΩΑΝΝΗΣ ΒΑΘΕΙΑΣ: Άρα, λοιπόν, και από τους διεθνείς οργανισμούς και από την καταγραφή περιμένουμε να πείτε πειστικά τουλάχιστον εάν έχετε άλλη λογική. Το ότι υπάρχει ποσοστό ανεργίας στην Ελλάδα είναι γνωστό και γι' αυτό η Κυβέρνηση κάνει τα πάντα για να μειώσει το ποσοστό της ανεργίας. Και 2%, 3% να φθάσει το ποσοστό δεν θα παύει να είναι άνεργοι και στη χώρα. Όμως οι συγκρίσεις θα είναι πάρα πολύ σημαντικές, γιατί πιστεύουμε ότι τα επόμενα χρόνια και με το γενικότερο πρόγραμμα της ανάπτυξης, θα φθάσουμε στα επίπεδα εκείνα όπου η χώρα μας θα δημιουργεί μία ανταγωνιστική ελληνική οικονομία και ανταγωνιστικές επιχειρήσεις. Διότι το νομοσχέδιο σε πτυχές του εισάγει και αυτήν τη διαδικασία. Διότι το ζητούμενο δεν είναι μόνο να μειώσουμε την ανεργία. Το ζητούμενο είναι να δημιουργήσουμε ελληνικές επιχειρήσεις ισχυρότατες στον ανταγωνισμό. Να μην έχουμε πρόσκαιρα οφέλη και μετά από τέσσερα-πέντε χρόνια οι ελληνικές επιχειρήσεις να βαλτώνουν στον ευρωπαϊκό και στον παγκόσμιο ανταγωνισμό.
Άρα, λοιπόν, η κατεύθυνση αυτή με το συγκεκριμένο νομοσχέδιο θέλει να καλύψει μία διαχρονικότητα ισχυρής παρουσίας της ελληνικής οικονομίας, των ελληνικών επιχειρήσεων, αλλά φυσικά και των Ελλήνων εργαζομένων. Και σε καμία περίπτωση αυτό το νομοσχέδιο δεν εισάγει δουλεμπόριο. Ίσα-ίσα είδαμε τα προβλήματα που υπάρχουν στην αγορά εργασίας και αυτό το νομοσχέδιο έρχεται να βάλει συγκεκριμένους κανόνες με απαγορεύσεις, σε σχέση με τη διαδικασία των επιχειρήσεων και πώς θα λειτουργήσουν οι επιχειρήσεις αυτές, οι οποίες θα ασχοληθούν με τη διαδικασία του δανεισμού, η οποία υφίσταται και σήμερα και στις θυγατρικές επιχειρήσεις και αλλού. Αυτή είναι η διαδικασία, κύριοι συνάδελφοι.
Πιστεύω ότι έχετε τη δυνατότητα να κάνετε προτάσεις για να βελτιωθούν διατάξεις του συγκεκριμένου νομοσχεδίου. Γιατί όταν έρχεστε σε αυτό το Βήμα και καταστροφολογείτε, δεν γίνεστε και πειστικοί στον ελληνικό λαό, αλλά σε καμία περίπτωση δεν βοηθάτε να ψηφίζονται νομοσχέδια, τα οποία βελτιώνουν αυτό που πιστεύω και εσείς πρέπει να αποδείξετε ότι θέλετε. Να μειώσουμε την ανεργία και να ενισχύσουμε την απασχόληση.
Σας καλώ όλους να ψηφίσουμε το νομοσχέδιο του Υπουργείου Εργασίας και ότι, προτάσεις έχετε στα επιμέρους άρθρα να τις αξιοποιήσουμε θετικά. 
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Μπούρας έχει το λόγο.
Αν δεν κάνω λάθος, είναι η πρώτη σας αγόρευση. Καλορίζικος, λοιπόν, και ευχόμαστε όλοι πολλές και καλές αγορεύσεις.
ΑΘΑΝΑΣΙΟΣ ΜΠΟΥΡΑΣ: Ευχαριστώ, κυρία Πρόεδρε. 
Κυρία και κύριοι συνάδελφοι, ακούγοντας την ακαδημαϊκή τοποθέτηση του αξιότιμου κυρίου Υπουργού ειλικρινά ορισμένες στιγμές ένιωσα αμήχανος και ταυτόχρονα έκπληκτος και διερωτώμαι αν πραγματικά έχει επισκεφθεί ποτέ ορισμένες γειτονιές είτε στο ευρύτερο Λεκανοπέδιο είτε στην επαρχία. Αν ποτέ πήγε να δει και να συζητήσει με τους πολίτες στο Μενίδι, στο Ζεφύρι, στην Ελευσίνα, στα Μέγαρα, στο Αιγάλεω και αλλού.
Πραγματικά τα όσα είπε δεν νομίζω ότι μπορεί να πάει να τα πει εκεί. Νομίζω, κύριε Υπουργέ, ότι η πλειονότητα των ελληνικών σπιτιών σήμερα έχει τουλάχιστον ένα ή δύο ανέργους ή και τρεις, όλου του φάσματος των ηλικιών και των μεσαίων και των νέων και υπάρχουν και γυναίκες και άνδρες. 
Εγώ προσωπικά, νέος ων σ΄ αυτήν την Αίθουσα όπως είπε και η κυρία Πρόεδρος, παλαιός όμως περί την πολιτική διερωτήθην και για άλλα, τα οποία είπατε, όσον αφορά την προσπάθεια για τη μείωση της ανεργίας. 'Εχω την εντύπωση ότι και αυτό ανάγεται στη σφαίρα των λογιστικών τρικ και μάλιστα, εγώ δεν άκουσα να μας πείτε κάποια αξιολόγηση, κάποια βαθμολόγηση των προγραμμάτων που επικαλεστήκατε όπως π.χ. ότι τα προγράμματά σας μέσω του ΟΑΕΔ έχουν δημιουργήσει νέες θέσεις εργασίας. Και δεν μας είπατε ποιες και πόσες. Επίσης δεν μας είπατε για τα προγράμματα STAGE τι αποτέλεσμα είχαν.
Μελετώντας το σχέδιο νόμου για την αναδιοργάνωση του ΟΑΕΔ σχηματίσαμε τη δικαιολογημένη άποψη ότι με αυτό αντί να επιδιώκεται ο βασικός στόχος, ο βασικός σκοπός, που είναι η δημιουργία μέσων και μεθόδων περιορισμού της ανεργίας και η αύξηση της απασχόλησης στη χώρα μας, που μαστίζεται όπως και εσείς ομολογείτε από αυξημένα ποσοστά ανεργίας, η βαρύτητα των διατάξεων δίδεται στην οργανωτική δομή των υπηρεσιών του ΟΑΕΔ ή στη δημιουργία νέων υπηρεσιών, παραρτημάτων -εταιρειών, όπως τις λέτε- λες και με τη νέα αυτή δομή και οργάνωση θα λυθεί ως διά μαγείας το πρόβλημα της ανεργίας, της κατάρτισης των εργαζομένων ή της οργάνωσης της ανύπαρκτης στατιστικής και πληροφορικής υπηρεσίας του ΟΑΕΔ και των εταιρειών του. 
Δυστυχώς με τη σύγχυση και την υποβόσκουσα σκοπιμότητα των επιμέρους διατάξεων του νομοσχεδίου ούτε το πρόβλημα της ανεργίας αντιμετωπίζεται ούτε και η οργανωτική δομή του ΟΑΕΔ βελτιώνεται.
Αν επιθυμούσατε πραγματικά και όχι από σκοπιμότητα να δώσετε στην κοινωνία μία η περισσότερες υπηρεσίες, που θα ασχοληθούν πράγματι με τα προβλήματα των εργαζομένων, των επιχειρήσεων και ως εκ τούτου των ανέργων, θα δημιουργούσατε μία νέα ίσως υπηρεσία. 
Αυτή η υπηρεσία θα μπορούσε να δημιουργηθεί, όπως είπε και ο Κοινοβουλευτικός μας Εκπρόσωπος κ. Κακλαμάνης, ως ένα, παραδείγματος χάρη, αυτοδιοικούμενο νομικό πρόσωπο ιδιωτικού δικαίου, το οποίο θα έλυνε όλα αυτά τα δυσλειτουργικά του δημόσιου τομέα και όλες αυτές τις νοοτροπίες του παρελθόντος. Θα ήταν μια υπηρεσία που με ευθύνη των κοινωνικών εταίρων, εξειδικευμένοι και έμπειροι εκπρόσωποι, των οποίων θα τη διοικούσαν με τους κανόνες που αυτοί γνωρίζουν, μάλιστα αξιολογούμενοι κάθε φορά και κατά τακτά χρονικά διαστήματα ως προς τα αποτελέσματά τους, με ελέγχους. Οι έλεγχοι αυτοί θα επέβαλαν τη συνεχή αύξηση της παραγωγικότητας, τη βελτίωση της παροχής των υπηρεσιών και το δυνατό μικρότερο κόστος σε ανθρώπινο δυναμικό και σε υλικά μέσα. Τελικά η υπηρεσία αυτή θα ήταν μέσο πραγματικό για την πάταξη της ανεργίας και όχι υπηρεσία για να βολέψουμε κάποιους "ημετέρους". 
Αυτό κάνετε με το παρόν νομοσχεδίο. Δημιουργείτε κάποιες εταιρείες και μέσα απ' αυτές θα βολέψετε κάποιους προέδρους, κάποια στελέχη, κάποιους του δικού σας κομματικού χώρου. Κάθε εξάρτηση των εταιρειών που ιδρύει το προς ψήφιση νομοσχέδιο από τον ΟΑΕΔ και η νοοτροπία που θα μεταφερθεί στις εταιρείες αυτές είτε το θέλετε είτε όχι από τους διοικούντες σήμερα τον Οργανισμό, τις οδηγεί στη βεβαία ενσωμάτωση και μόλυνσή τους από τις ασθένειες από τις οποίες εσείς οι ίδιοι, στην εισηγητική σας έκθεση, αποδέχεστε ότι πάσχει ο ΟΑΕΔ. 
Γιατί, λοιπόν, να ψηφιστεί αυτό το νομοσχέδιο; Απλά για να υπάρχει μια δουλειά; Απλά για να εκμεταλλευτούμε το Γ΄ Κοινοτικό Πλαίσιο Στήριξης ή ακόμα και τις εισφορές των εργοδοτών και των εργαζομένων που σήμερα συντηρούν τον ΟΑΕΔ; Το κράτος όπως γνωρίζουμε όλοι -ειπώθηκε με νούμερα- έχει πολύ μικρή συμμετοχή στη λειτουργία του ΟΑΕΔ με πολύ μεγάλη συμμετοχή των εργαζομένων και των εργοδοτών. Όμως, η Κυβέρνησή σας εκμεταλλεύεται αυτή έστω τη μικρή κοινωνική της συμμετοχή και καυχάται για το ανύπαρκτο κοινωνικό έργο. 
Περί αυτού, κύριε Υπουργέ, μπορείτε να ρωτήσετε οποιονδήποτε άνεργο ή εργαζόμενο μόλις βγείτε από αυτήν την Αίθουσα. Η κοινωνία βοά. Γι΄ αυτό τα λέτε σε αυτήν την Αίθουσα. Για να τα ακούτε, για να καυχάσθε και για να δηλώνετε στα συνέδριά σας ότι ασκήσατε κάποια κοινωνική πολιτική τα τελευταία χρόνια. Οι άνεργοι πεινούν κυριολεκτικά και σας περιμένουν για τις επόμενες εκλογές, όποτε αυτές γίνουν. Για τους λόγους αυτούς εμείς θα καταψηφίσουμε το νομοσχέδιο αυτό ως παραπειστικό, παραπλανητικό, σκόπιμο, αντιλαϊκό, αντιεργατικό, αντιεπιστημονικό, αντιϋπαλληλικό. 
Σε ό,τι αφορά σε ορισμένες συγκεκριμένες διατάξεις, σας είπε ο κ. Κακλαμάνης και το επαναλαμβάνω και εγώ το εξής: Δεν ξέρω για ποιο λόγο μιλάτε για προσωρινή απασχόληση. Δεν υπάρχει αυτός ο όρος. Εσείς μάλιστα που προέρχεθε από την ακαδημαϊκή κοινότητα οφείλετε εδώ στη Βουλή να θέσετε το σωστό επιστημονικό όρο, ο οποίος είναι "δανεισμός των εργαζομένων". Πρέπει να σας πω ότι με όλα όσα ανταπεξέρχεσθε σ΄ αυτό το νομοσχέδιο γι΄ αυτό το θέμα, πολύ φοβάμαι ότι μ΄ αυτήν τη λογική μπορεί να ανατραπούν κεκτημένα δικαιώματα των εργαζομένων της μεταπολεμικής περιόδου, όπως: ωράρια εργασίας, πενθήμερη εργασία, συλλογικές διαπραγματεύσεις κλπ. 
Πραγματικά ξεφεύγετε από συγκεκριμένες απαντήσεις όταν σας τίθενται συγκεκριμένα ερωτήματα. Όπως γνωρίζετε, τυχαίνει να είμαι και εκπαιδευτικός, όσον αφορά στην επαγγελματική μου σταδιοδρομία. Η επαγγελματική κατάρτιση των ανέργων ή των εργαζομένων με το νομοσχέδιό σας ανατίθεται στην ιδιωτική αντίστοιχη ανώνυμη εταιρεία, ενώ η μαθητεία, το πρώτο δηλαδή και κύριο μέρος της εκπαίδευσης, παραμένει στον κρατικό ΟΑΕΔ. Για ποιο λόγο επιλέξατε αυτό το διαχωρισμό δεν το εξηγείτε. Πολιτική σκοπιμότητα ή ίσως ικανοποίηση ενός αιτήματος της Ομοσπονδίας των Εκπαιδευτικών, το οποίο ήταν και χωρίς κόστος, παραλείποντας άλλα αιτήματα; 
Μην κρυβόμαστε, κύριε Υπουργέ, πίσω από το δάχτυλό μας. Ουδέν κρυπτόν υπό τον ήλιο. Είναι λύση αυτή στα προβλήματα της εκπαίδευσης και της κατάρτισης; Έτσι νομίζετε ότι θα βελτιώσετε τη δημόσια εικόνα; Τα προγράμματα σπουδών, τα οποία θα υπάρχουν και των μεν και των δε ποιος θα τα καταρτίζει, ποιος θα τα εκπονεί, ποιος θα τα παρακολουθεί, ποιος θα τα συντονίζει; Στη διαφωνία τους ποιος θα επεμβαίνει; 
Γι΄ αυτό, λοιπόν, πρέπει να αποσύρετε στο σύνολό του αυτό το νομοσχέδιο. Πρέπει να υποστεί μια ριζική αναμόρφωση εξαρχής, να γίνει μια συζήτηση ουσίας καλώντας τους ειδικούς και τότε να είστε βέβαιος ότι θα προσφέρετε στους νέους της χώρας μας, οι οποίοι βρίσκονται σήμερα όμηροι της πολιτικής σας, κάτω από το μεγάλο φάσμα της ανεργίας. 
Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Ευάγγελος Πολύζος. 
ΕΥΑΓΓΕΛΟΣ ΠΟΛΥΖΟΣ: Κυρία Πρόεδρε, κυρίες και κύριοι συνάδελφοι, συζητούμε σήμερα ένα νομοσχέδιο, το οποίο υπό άλλες προϋποθέσεις και σε μια διαφορετική διεθνή πολιτικοοικονομική συγκυρία μπορεί να μην είχε τη σημασία που έχει σήμερα. Αυτό, επειδή ο Οργανισμός αυτός έχει ανάμεσα στις αρμοδιότητές του κομμάτια της εκπαιδευτικής, οικονομικής και κοινωνικής πολιτικής απολύτως κρίσιμα για την οικονομική επιβίωση της χώρας και την κοινωνική συνοχή και ευημερία του ελληνικού λαού. 
Θέματα όπως η συνεχιζόμενη κατάρτιση των εργαζομένων, η εκπαίδευση σε σύγχρονα τεχνικά επαγγέλματα, η φροντίδα για τους ανέργους και η επαναπροώθησή τους στην αγορά εργασίας αποτελούν ήδη ζητήματα πρώτης προτεραιότητας στις χώρες, που με φιλοδοξίες αγωνίζονται στον παγκόσμιο οικονομικό στίβο και κυρίως στις χώρες που δεν διαθέτουν το πλεονέκτημα του χαμηλού εργατικού κόστους, όπως δηλαδή οι χώρες της Βορείου Αμερικής και της Ευρωπαϊκής Ένωσης. 
Κύριοι συνάδελφοι, θα ήταν φυσικά αστείο να ισχυρισθεί κάποιος ότι το πρόβλημα της ανεργίας θα λυθεί από τον ΟΑΕΔ, αφού έχει αποδειχθεί ότι πρόκειται για ένα δυσεπίλυτο και πολυδιάστατο ζήτημα. Δυστυχώς για τη χώρα μας η Κυβέρνηση του κ. Σημίτη, παρά τα όσα έχει κατά καιρούς επαγγελθεί, δεν έχει κάνει τίποτα προκειμένου να δημιουργήσει συνθήκες ανάπτυξης, που μόνο αυτές μπορούν να χτυπήσουν την ανεργία στις ρίζες της. 
Αντίθετα τι έκανε η Κυβέρνηση του κ. Σημίτη; Έχει κυνηγήσει ανηλεώς τις μικρομεσαίες επιχειρήσεις και δεν έκανε τίποτα προκειμένου να προσελκύσει ξένες επενδύσεις. 
Κύριε Υπουργέ, δεν νομίζω να θελήσετε να αμφισβητήσετε τα στοιχεία της Ευρωπαϊκής Ένωσης, τα οποία λένε ότι η Ελλάδα έρχεται τελευταία στην προσέλκυση ξένων επενδύσεων, εκτός από την Ιταλία και ένα άλλο κράτος, το οποίο μου διαφεύγει, που θεωρούνται κορεσμένα κράτη ως προς τη βιομηχανική ανάπτυξη. Χωρίς αυτά τα δύο στοιχεία, δηλαδή την ενίσχυση των μικρομεσαίων επιχειρήσεων και την εγκατάσταση ξένων επενδύσεων, δεν πρέπει να τρέφουμε ελπίδες ότι είναι δυνατόν να μειωθεί η ανεργία στον τόπο μας. 
Έτσι σε συνδυασμό με την κατάρρευση του αγροτικού εισοδήματος -την κύρια ευθύνη γι΄ αυτό την έχει η Κυβέρνηση- και με τη φυγή πολλών επιχειρήσεων έντασης εργασίας στις χώρες των Βαλκανίων οι άνεργοι πολλαπλασιάζονται. Αυτό συμβαίνει μόνο στην Ελλάδα, ενώ δεν συμβαίνει στα άλλα κράτη της Ευρωπαϊκής Ένωσης.
Κύριε Υπουργέ, είναι γεγονός ότι η Κυβέρνησή σας είναι αποκομμένη από την ελληνική κοινωνία και από τα προβλήματα της, όπως επίσης είναι αποκομμένη και από τα προβλήματα του αγροτικού πληθυσμού και της μικρομεσαίας επιχείρησης. Θα αναφερθώ στην εκλογική μου περιφέρεια, για να σας δώσω ένα τρανταχτό παράδειγμα. Σύμφωνα με στοιχεία του Εργατικού Κέντρου, που κατά πλειοψηφία ανήκει στο δικό σας κόμμα, η ανεργία, καταγεγραμμένη και μη, στην Πιερία προσεγγίζει το 40%. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Δεν υπάρχει τέτοιο ποσοστό. 
ΕΥΑΓΓΕΛΟΣ ΠΟΛΥΖΟΣ: Ρωτήστε, κύριε Υπουργέ, τον πρόεδρο του Εργατικού Κέντρου, ο οποίος είναι δικός σας.
Και δεν αναφέρω το κλείσιμο μιας βιομηχανίας "ΚΑΤΕΡΙΝΑ" που ήταν επένδυση γερμανικών συμφερόντων. Πριν από δεκαπέντε ημέρες απέλυσε τετρακόσια σαράντα άτομα. Επιπλέον όπως είπα παραπάνω έχουμε και κατάρρευση του αγροτικού εισοδήματος. Πρέπει να πω ότι οι παραγωγοί βάμβακος αυτήν τη στιγμή παραδίδουν στα εκκοκκιστήρια τη μισή ποσότητα και για την υπόλοιπη υπογράφουν δήλωση ότι θα την πληρωθούν με 56 δραχμές. Κι αυτό γιατί οι διαπραγματεύσεις τις οποίες κάνατε τα τελευταία χρόνια στην Ευρωπαϊκή Ένωση αυτά τα αποτελέσματα έφεραν. Τα καπνά έχουν 200 και 300 δραχμές εμπορική τιμή. Το υπόλοιπο της επιδότησης σε αυτό το τρίμηνο φέτος από την ανικανότητα της Κυβέρνησης, από την αμέλεια ορισμένων Υπουργών -δεν θέλω να πω από δόλο- κινδυνεύει να χαθεί. Τι εισόδημα θα έχουν, όταν η επιδότηση των 800 δραχμών χαθεί; Και καμάρωνε η Κυβέρνηση ότι εξασφάλισε τις επιδοτήσεις μέχρι το 2006, για τα καπνά και για τα βαμβάκια.
Η Κυβέρνηση έπρεπε να υποδείξει κάτι διαφορετικό στους αγρότες για να ασχοληθούν, προκειμένου να έχουν εισόδημα. Είναι ντροπή για την Κυβέρνηση του κ. Σημίτη αυτή η κατασπατάληση των κοινοτικών πόρων για τη μείωση της ανεργίας και την κατάρτιση, από τον κομματικό μηχανισμό και από τον αδιαφανή ΟΑΕΔ, που τον εξέθρεψε η κυβερνητική παράταξη τα τελευταία χρόνια.
Κύριε Υπουργέ, μπορείτε να διαψεύσετε ότι το 22% του ελληνικού λαού δεν ζει κάτω από το όριο της φτώχειας; Είναι στοιχείο της Ευρωπαϊκής Ένωσης. Και πριν από τρεις ημέρες η Ευρωπαϊκή Ένωση σας παρατήρησε ότι το 75% των συνταξιούχων ζει με σύνταξη κάτω των 110.000 δραχμών. Και δεν αναφέρομαι στις συντάξεις του ΟΓΑ των 50.000 δραχμών. 
Αναρωτιέμαι, κύριε Υπουργέ, γιατί φέρατε τώρα το νομοσχέδιο; Γιατί αργήσατε; Τα προγράμματα του Γ΄ Κοινοβουλευτικό Πλαίσιο Στήριξης έχουν αρχίσει ήδη να τρέχουν. Πότε θα πάρει σάρκα και οστά αυτό το ανάπηρο νομοσχέδιο που καταθέσατε; Πότε θα εκδώσετε τα προεδρικά διατάγματα; 
Πότε να στελεχωθούν οι νέες "εταιρείες"; Πότε να δουν το φως οι άμοιροι άνεργοι, κύριε Υπουργέ;
Βρισκόμαστε για μια ακόμα φορά μπροστά στην απαράδεκτη τακτική της Κυβέρνησης, αφού πρώτα απαξιώνει τις δημόσιες επιχειρήσεις, στη συνέχεια να προσπαθεί να τις σώσει με ιδιωτικοποιήσεις. Και επειδή αναρωτηθήκατε πριν τι ιδιωτικοποιήσεις θέλουμε, δεν θέλουμε, κύριε Υπουργέ, εμείς ιδιωτικοποιήσεις μαϊμού, όπως κάνετε με αυτό το νομοσχέδιο το οποίο καταθέτετε.
Θέλω πραγματικά να αναρωτηθώ ποιο είναι το νόημα της διάσπασης του Ο.Α.Ε.Δ. με τη μορφή αυτή που παίρνει. Δεν θα ήμουν αντίθετος στην εξειδίκευση επιμέρους κομματιών του οργανισμού, αλλά αυτό που προσπαθείτε να κάνετε αποτελεί μια άλλη παγκόσμια πρωτοτυπία. Μας έχει συνηθίσει η Κυβέρνηση του κ. Σημίτη.
Κύριε Υπουργέ, θα ιδρύσετε τρεις ανώνυμες εταιρείες με μοναδικό μέτοχο τον Ο.Α.Ε.Δ. και διορισμένα διοικητικά συμβούλια απευθείας ελεγχόμενα από τον Υπουργό, οι οποίες θα στελεχωθούν από τον Ο.Α.Ε.Δ., θα ελέγχονται από αυτόν και θα χρηματοδοτούνται απ' αυτόν. Βάζετε δηλαδή το κράτος, τις ελεγχόμενες από τον Υπουργό διοικήσεις των νέων εταιρειών να είναι κάτω από τους κοινωνικούς εταίρους που θα αποτελούν το Δ.Σ.
Επιπλέον τι σόι ανώνυμες εταιρείες είναι αυτές, όταν θα έχουν ένα μέτοχο, δοτή διοίκηση, που δεν θα ορίζεται από αυτόν, δεν θα έχουν τη δυνατότητα να κάνουν μόνες τους τον προγραμματισμό τους και δεν θα έχουν ίδια έσοδα, αλλά θα εξαρτώνται και πάλι από τον Ο.Α.Ε.Δ.;
Επίσης, προβλέπει το νομοσχέδιο ότι οι ανώνυμες αυτές εταιρείες θα στελεχωθούν με τρία είδη εργαζομένων. Η πρώτη κατηγορία θα είναι αυτοί που θα ζητήσουν να μεταφερθούν μόνιμα από τον Ο.Α.Ε.Δ.. Η δεύτερη είναι αυτοί που θα αποσπαστούν για δύο χρόνια από τον Ο.Α.Ε.Δ. και θα γυρίσουν πίσω. Η τρίτη κατηγορία είναι στελέχη που θα προσληφθούν από την αγορά εργασίας και τα οποία δεν θα έχουν μονιμότητα. Πιστεύει κανείς εχέφρων άνθρωπος ότι θα μπορέσουν αυτές οι τρεις κατηγορίες των εργαζομένων, που θα έχουν διαφορετικό status quo και διαφορετικές νοοτροπίες, να συνεργαστούν με μια τέτοια σύνθεση εταιρείας; Αυτές είναι καταδικασμένες, κύριε Υπουργέ.
Κλείνοντας θέλω να σας εκφράσω, κύριε Υπουργέ και κύριοι συνάδελφοι, την απογοήτευσή μου και την απόγνωσή μου, γιατί απ' ό,τι φαίνεται θα χαθεί -και είναι κρίμα- και αυτή η ευκαιρία το Γ' Κοινοτικό Πλαίσιο Στήριξης για το ελληνικό εργατικό δυναμικό της χώρας μ' αυτό το απαράδεκτο νομοσχέδιο.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Γεώργιος Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, κύριε Υπουργέ, γνωρίζετε πολύ καλά ότι δυστυχώς για όλους μας, μα πιο πολύ για την ελληνική κοινωνία, ο Ο.Α.Ε.Δ. είναι σε διάσταση με αυτό που λέμε κοινωνία των πολιτών, πιο πολύ όμως είναι σε διάσταση με τους εργαζόμενους. Ξέρετε πολύ καλά ότι ελάχιστοι άνεργοι σε πολύ μικρό ποσοστό της τάξης του 1,5% μπορούν να βρουν εργασία σήμερα μέσω του Ο.Α.Ε.Δ.. Με λίγα λόγια ο Ο.Α.Ε.Δ. έχει χάσει πλέον την αξιοπιστία του. Και είναι μια κοινή ομολογία αυτό. Γι' αυτό και προχωρείτε σ' αυτήν την αναδιάρθρωση του Ο.Α.Ε.Δ..
Ξέρετε πολύ καλά ότι είχατε μια βασική αδυναμία: Δεν μπορέσατε δυστυχώς, με ευθύνη και του Ο.Α.Ε.Δ., να απορροφήσετε τα ευρωπαϊκά κονδύλια. Και αυτός είναι ο λόγος που προχωρείτε σ' αυτήν την αναδιάρθρωση. Συστήνετε αυτές τις τρεις εταιρείες γι' αυτόν το μοναδικό σκοπό, να απορροφήσετε ευρωπαϊκές ενισχύσεις.
Mπήκατε στη λογική αυτή λίγο καθυστερημένα . Εμείς δεν θα σας κατηγορήσουμε γι' αυτό.
Είστε ικανοποιημένοι με το άρθρο αυτό για τα άτομα με ειδικές ανάγκες και για τις προσλήψεις των ατόμων με ειδικές ανάγκες;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Θα σας παρακαλέσω να μη λέτε πράγματα που δεν είναι αληθή.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Είπατε ακριβώς τη φράση "παλεύουμε για ζητήματα κοινωνικής πολιτικής". Είναι μια ομολογία και είμαι αρκετά ευχαριστημένος ότι παλεύετε τουλάχιστον. 
Συστήνετε τις εταιρείες "Υπηρεσίες Υποστήριξης Ανθρώπινου Δυναμικού Α.Ε." και "Επαγγελματική Κατάρτιση Α.Ε.", στην οποία εταιρεία "Επαγγελματική Κατάρτιση Α.Ε." βάζετε και τις σχολές επαγγελματικής κατάρτισης ατόμων με ειδικές ανάγκες. Ξέρετε ότι τα άτομα με ειδικές ανάγκες δεν είναι τα ίδια. 'Άλλες είναι οι απαιτήσεις και άλλη μεταχείριση ζητούν τα άτομα με κινητικές αναπηρίες, άλλη μεταχείριση ζητούν τα άτομα με νοητική στέρηση και άλλη μεταχείριση ζητούν τα αυτιστικά άτομα ή τα άτομα με πολλαπλές αναπηρίες. 
Στη Θεσσαλονίκη, θα σας φέρω ένα παράδειγμα, με συμβόλαιο δωρεάς το οποίο έγινε στη δεκαετία του 1980 με πρόεδρο τότε του ΟΑΕΔ τον κ. Κατσανέβα, πήρατε την πρότυπη βιοτεχνική μονάδα στη Λακιά Θεσσαλονίκης, μια εξαιρετική μονάδα με περγαμηνές στην τότε Ευρωπαϊκή Οικονομική Κοινότητα. Αφαιρέσατε από εκεί κάτι πολύ σημαντικό, το οποίο εδώ και χρόνια ο ΟΑΕΔ δεν δέχεται να το συμπεριλάβει, και για το οποίο θα σας κατηγορήσω για έλλειψη κοινωνικής ευαισθησίας. Αφαιρέσατε τα προστατευτικά κέντρα εργασίας, τα οποία ήταν στον ιδρυτικό νόμο που είχε κάνει η ιδρύτρια τότε Ευτυχία Νανάκου για την πρότυπη βιοτεχνική μονάδα. Συνεχίζετε να μη δείχνετε καμία ευαισθησία για τα προστατευμένα εργαστήρια. Τα παιδιά και οι γονείς των παιδιών με νοητική στέρηση, σας το ζητούν επίμονα. 
Θα σας θυμίσω τι γίνεται στο εξωτερικό και τι κάνετε εσείς εδώ.
Πέντε τουλάχιστον χώρες της Ευρωπαϊκής 'Ενωσης έχουν θεσπίσει το θεσμό αυτό. Με απλά λόγια, τι συμβαίνει; Τα παιδιά με νοητική στέρηση, που βγαίνουν από τη Λακιά Θεσσαλονίκης, δεν μπορούν να μπουν, όπως καταλαβαίνετε, στην αγορά εργασίας. Είναι τα μόνα, μαζί με τα αυτιστικά παιδιά, τα οποία δεν μπορούν να μπουν στην αγορά εργασίας, σε αντίθεση με τα παιδιά που έχουν κινητικές αναπηρίες. 'Ισως και ορισμένες άλλες κατηγορίες, αλλά κυρίως αυτές αδυνατούν να μπουν. Τι ζητούν αυτοί οι γονείς εδώ και χρόνια; Προστατευτικά κέντρα εργασίας. Η προηγούμενη κυβέρνηση Σημίτη ψήφισε στο νόμο περί κοινωνικής φροντίδας και την ανάγκη ίδρυσης προστατευτικών κέντρων εργασίας. Τέσσερα χρόνια μετά, περιμένουμε ακόμη τα προεδρικά διατάγματα για την υλοποίηση των προστατευτικών κέντρων εργασίας. Εδώ και πέντε χρόνια ζητάμε συνέχεια αυτά τα κέντρα και ο ΟΑΕΔ αρνείται να τα εντάξει. Η πλειοψηφία των ευρωπαϊκών χωρών έχει προχωρήσει και είναι υπό την αιγίδα των ευρωπαϊκών υπουργείων εργασίας. 
Θα περίμενα εδώ μέσα να δώσετε μια δυνατότητα στις "Υπηρεσίες Υποστήριξης Ανθρώπινου Δυναμικού Α.Ε." όχι μόνο σ' αυτούς που έχουν τις ειδικές ικανότητες, όχι μόνο σ' αυτούς που έχουν τα προσόντα, αλλά και σ' αυτούς που έχουν την αδυναμία. Θα περίμενα το Υπουργείο Εργασίας να μεσολαβήσει μεταξύ των Κέντρων Επαγγελματικής Κατάρτισης, έστω αυτού του μοναδικού που έχετε -και αυτό έγινε με συμβόλαιο δωρεάς τότε, το πήρατε από το Ψυχολογικό Κέντρο Βορείου Ελλάδος Φ.Σ. (Φιλανθρωπικό Σωματείο), σας το παραχώρησε- να μεσολαβήσετε ώστε τα προϊόντα των ατόμων αυτών να πωλούνται. Να μεσολαβήσετε μεταξύ του ιδιωτικού φορέα, μεγάλων επιχειρήσεων ιδιωτικού φορέα και του δημόσιου φορέα με τα προστατευτικά κέντρα εργασίας, ώστε να μπορέσουν τα παιδιά αυτά να απασχοληθούν, όπως γίνεται, για παράδειγμα στο 'Ινγκολστατ στη Γερμανία.
Ξέρετε πολύ καλά ότι εκεί τα προστατευμένα κέντρα παράγουν τμήματα της AUDI και άλλων αυτοκινητοβιομηχανιών. Υπάρχει όμως εκεί ο κοινωνικός μισθός, έχει θεσπισθεί ο κοινωνικός μισθός, γιατί δεν αρκεί να τους βολεύουμε απλώς σε δημόσιες υπηρεσίες με τις ποσοστώσεις. Αυτοί οι άνθρωποι ζητάνε την αυτόνομη διαβίωση, ζητάνε τη χαρά της εργασίας και αυτό είναι το πρώτο βήμα για την αυτόνομη διαβίωσή τους, την κοινωνική ενσωμάτωσή τους, την κοινωνική ένταξή τους. Αυτό σημαίνει κοινωνική ευαισθησία. 
Θα μπορούσατε, μέσα στους σκοπούς, αν θέλατε και είχατε κοινωνική ευαισθησία τόσο στην εταιρεία "Υπηρεσίας Υποστήριξης Ανθρώπινου Δυναμικού", όσο και στην επαγγελματική κατάρτιση να βάλετε και τα προστατευτικά κέντρα εργασίας. Περιμένουν τέσσερα χρόνια για να υλοποιηθούν με τα προεδρικά διατάγματα. Δεν το κάνετε. 'Εχετε την ευκαιρία εδώ μέσα να το βάλετε -έχετε πέντε παραγράφους με ένα σωρό υποπαραγράφους- στην πρώτη εταιρεία την οποία θεσπίσατε, να παίξει αυτή η εταιρεία το διαμεσολαβητικό ρόλο ανάμεσα στα Κέντρα Επαγγελματικής Κατάρτισης ιδιαίτερα για τα άτομα αυτά με νοητική υστέρηση και τα αυτιστικά άτομα και σε εταιρείες του ιδιωτικού τομέα, ώστε να δημιουργηθούν και να δώσουν εργασία στα άτομα αυτά, προστατευμένη εργασία. Υπάρχει έλλειψη μιας τέτοιας υποπαραγράφου για τη διαμεσολάβηση της εταιρείας αυτής. Μπορείτε να το πράξετε, έστω και την τελευταία στιγμή. 
'Οσον αφορά στην "Επαγγελματική Κατάρτιση Α.Ε." επίσης εκεί θα πρέπει να δείξετε ιδιαίτερη ευαισθησία στη δημιουργία τέτοιων μονάδων σε όλη τη χώρα. Δεν αρκεί η Λακιά Θεσσαλονίκης.
Και κάτι ακόμη για τη δομή των ανέργων και για την ελληνική επαρχία. Ξέρετε πολύ καλά ότι ο ΟΑΕΔ δεν μπόρεσε να κάνει τίποτε για τις κοινωνικές και περιφερειακές ανισότητες στο χώρο της αγοράς εργασίας. Σας είπε ο συνάδελφός μου από την Πιερία προηγουμένως για τα ποσοστά ανεργίας -που τα αμφισβητήσατε- στο νομό μου. Έτσι είναι. Δυστυχώς για όλους μας, όχι μόνο για σας αλλά και για μας, έτσι είναι, αυτά είναι τα ποσοστά. Συνάδελφοί σας και από την κυβερνώσα παράταξη σας έδωσαν λύσεις, για να μη φύγουν στη γειτονική Βουλγαρία οι τελευταίες επιχειρήσεις που έμειναν στην ελληνική επαρχία. Σας πρότειναν οι Βουλευτές του ΠΑΣΟΚ να επιδοτήσετε έργα, να κάνετε προγράμματα ώστε να παραμείνει μια παραγωγική εργασία στην επαρχία, να διευκολύνετε αν είναι δυνατόν εσείς, να προλάβετε τα γεγονότα, να διευκολύνετε τη μετάβασή τους στις γειτονικές χώρες και στη Βουλγαρία με μια όμως προϋπόθεση: Ένα κομμάτι, ένα 30% έως 50% της παραγωγικής δραστηριότητας να μείνει στην ελληνική επαρχία. Δεν το κάνατε. Ιδέες υπήρχαν. Ο ΟΑΕΔ ακολουθεί μονίμως τα γεγονότα, δεν μπορεί να προλάβει τα γεγονότα ποτέ. Εις βάρος ποιου όμως; Της ερήμωσης της ελληνικής επαρχίας. Σας ενδιαφέρει όμως αυτό; Σας ενδιαφέρει αν ερημώνουν τα χωριά μας κάθε μέρα; Σας ενδιαφέρει αν μαστιζόμαστε κυριολεκτικά από την ανεργία, κύριε Υπουργέ; 
Ελπίζω ότι σας ενδιαφέρει. Ελπίζω να παραμείνετε στη θέση του Υπουργού και πολύ σύντομα να σκύψετε στα προβλήματα και της ανεργίας, ιδιαίτερα στην ελληνική περιφέρεια, γιατί τα προβλήματα της ανεργίας δεν είναι ίδια δυστυχώς στην Αθήνα, στη Θεσσαλονίκη και στην επαρχία. Χρειάζεται ένα διαφορετικό μάτι, ένα διαφορετικό βλέμμα. Αυτό το διαφορετικό βλέμμα το δικό σας χρειαζόμαστε στα προβλήματα ανεργίας της ελληνικής περιφέρειας και όσον αφορά την ανεργία των ατόμων με ειδικές ανάγκες και ιδιαίτερα στα άτομα με νοητική υστέρηση, τα οποία πρέπει να τα προσέξετε διαφορετικά. Δεν υπάρχει ούτε ένα άτομο δυστυχώς με νοητική στέρηση, το οποίο να μπόρεσε να βρει εργασία μετά από την επαγγελματική κατάρτιση...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, ο χρόνος σας τελείωσε.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Είναι κάτι το οποίο πρέπει να το δείτε το συντομότερο δυνατό. Όταν η Παγκόσμια Εταιρεία για τη Νοητική Υστέρηση δεν ξεχωρίζει πλέον τα άτομα, όπως παλιά, σε ασκήσιμα, εκπαιδεύσιμα και ιδιώτες, όταν όλους τους θεωρεί ικανούς για εργασία, επιβάλλεται και από σας και από το ελληνικό Υπουργείο Εργασίας να φροντίσει και γι' αυτά τα άτομα.
Η εργασία για αυτά τα άτομα δεν είναι επαιτεία, είναι απαίτηση. Το δικαιούνται και μπορούν να δουλέψουν και μπορούν να αποδώσουν.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κυρία Πρόεδρε, το λόγο παρακαλώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να παρέμβετε, κύριε Υπουργέ;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Ναι, κυρία Πρόεδρε, για ορισμένες διευκρινίσεις. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Θα ήθελα να διευκρινίσω τρία, τέσσερα ζητήματα.
Πρώτον, τα κέντρα στα οποία αναφέρθηκε ο κύριος συνάδελφος αφορούν το Υπουργείο Υγείας. Δεύτερον, η υπαγωγή και η ίδρυση τριών εταιρειών δεν αλλάζει απολύτως τίποτε στο υφιστάμενο καθεστώς. Αντίθετα, διευκολύνει την εταιρεία στην οποία θα υπαχθεί το κέντρο αυτό στη Θεσσαλονίκη να κάνει καλύτερα τη δουλειά της. Γιατί μας ενδιαφέρει αναμφίβολα να κάνει καλύτερα τη δουλειά της ιδιαίτερα στον τόσο ευαίσθητο αυτό χώρο των ατόμων με ειδικές ανάγκες, με νοητικές στερήσεις κλπ. 
Τρίτον, η προσπάθεια και οι πολιτικές και οι παρεμβάσεις και της Κυβέρνησης, αλλά και του Υπουργείου Εργασίας είναι πολλαπλές προς αυτήν την κατεύθυνση. Και ειδικά προγράμματα αναπτύσσουμε και υπάρχουν ειδικές δράσεις και στο Β΄ και στο Γ΄ Κοινοτικό Πλαίσιο Στήριξης και βεβαίως ο ΟΑΕΔ εκεί που μπορεί να παρέμβει, το κάνει και τέλος, ξέρω ότι και το Υπουργείο Υγείας αναπτύσσει άλλες μορφές δράσης προς αυτήν την κατεύθυνση.
ΝΙΚΗΤΑΣ ΚΑΚΛΑΜΑΝΗΣ: Θα με αναγκάσετε να παρέμβω για να απαντήσω. Αφήστε το καλύτερα. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Το τέταρτο σημείο το οποίο θέλω να διευκρινίσω και να επισημάνω είναι ότι δεν είναι δυνατόν ο καθένας εδώ αυθαιρέτως να επικαλείται ποσοστά ανεργίας για μια περιοχή, τα οποία δεν τεκμηριώνονται απολύτως από πουθενά. Υπάρχουν επίσημες στατιστικές, οι οποίες προβλέπουν και στις οποίες αναφερόμαστε όλοι. Δεν είναι δυνατόν να το δεχθούμε επειδή κάποιος το είπε. Είτε εργατικό κέντρο ή οτιδήποτε, έχει την ίδια αξία σαν να έρθω εγώ και να σας πω ότι ξέρετε το ποσοστό ανεργίας στην περιοχή σας είναι 0%. Έχει μηδενική αξία. Παρακαλώ, λοιπόν, να κάνουμε χρήση των πληροφοριών και των στοιχείων που έχουν μία τεκμηρίωση. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αποστολίδης έχει το λόγο. Απών, διαγράφεται.
Ο κ. Σμυρλής-Λιακατάς έχει το λόγο.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κυρίες και κύριοι συνάδελφοι, συζητάμε σήμερα ένα ιδιαίτερα σημαντικό, κατά την άποψή μου, σχέδιο νόμου. Ένα σχέδιο νόμου το οποίο δημιουργεί τις προϋποθέσεις μέσα από τις οποίες μπορούμε να απαντήσουμε στο μεγάλο πρόβλημα που υπάρχει σήμερα.
Το μεγάλο πρόβλημα που υπάρχει σήμερα, αγαπητοί συνάδελφοι, το ξέρετε όλοι, το ξέρουμε όλοι, αλλά παίζουμε με αυτό το πρόβλημα. Παίζουμε κομματικά, παίζουμε πολιτικά, παίζουμε μικροπολιτικά, παίζουμε με κάθε τρόπο. Είναι το πρόβλημα της ανεργίας. 
Για μας το ΠΑΣΟΚ και για την Κυβέρνησή μας το θέμα της ανεργίας είναι ένα στοίχημα. Ένα στοίχημα που πιστεύουμε ότι μπορούμε να το λύσουμε, να το κερδίσουμε. 
Η αύξηση της απασχόλησης, αγαπητοί συνάδελφοι, για μας στο ΠΑΣΟΚ, -πιστεύω για όλους, άσχετο για το τι λέμε είτε από το Βήμα αυτό που βρίσκομαι σήμερα είτε από τα Μέσα Μαζικής Ενημέρωσης- είναι το μεγάλο ζητούμενο. Από εμάς γίνεται μία συστηματική προσπάθεια, μία προσπάθεια στα πλαίσια ενός σημαντικού αναπτυξιακού προγράμματος, πολύπλευρου, πολυσχιδούς που στόχο έχει να απαντήσει και στο πρόβλημα της ανεργίας. Νομίζω ότι αν κανείς ειλικρινά κοιτάξει και το Γ΄ Κοινοτικό Πλαίσιο Στήριξης, θα διαπιστώσει ότι ένας μεγάλος αριθμός των πόρων κατευθύνεται προς τη λύση ή τουλάχιστον προς την προοπτική λύσης αυτού του μεγάλου προβλήματος που για μας, όπως είπα και πριν, είναι το στοίχημα. Υπάρχουν πόροι, λοιπόν, από το Ευρωπαϊκό Κοινωνικό Ταμείο, υπάρχουν πόροι από το ΛΑΕΚ, υπάρχουν πόροι, όσο και αν το αμφισβήτησαν κάποιοι από τους προηγούμενους συναδέλφους που μίλησαν από το Βήμα της Βουλής, από το πρόγραμμα των δημοσίων επενδύσεων, από τον κρατικό προϋπολογισμό. Και βέβαια, χρειάζεται ένας φορέας για να μπορέσει να λύσει αυτό το μεγάλο πρόβλημα, να απαντήσει σε αυτό το πρόβλημα. Ο φορέας αυτός, καλώς ή κακώς, λέγεται Οργανισμός Απασχόλησης Εργατικού Δυναμικού, αγαπητοί συνάδελφοι.
Θέλω να πω λίγα πράγματα για τον Οργανισμό Απασχόλησης Εργατικού Δυναμικού. Τυχαίνει από το 1981 έως το 1985 να είμαι αντιπρόεδρος σε αυτόν τον Οργανισμό.
Έζησα εκείνη τη δύσκολη περίοδο, μία περίοδο στην οποία, καθώς αντιλαμβάνεστε όλοι, διαδεχθήκαμε τις κυβερνήσεις της Νέας Δημοκρατίας. Βρήκαμε, λοιπόν, έναν οργανισμό ο οποίος κάθε άλλο παρά οργανισμός για την ανεργία ήταν ή οργανισμός απασχόλησης ή ένας οργανισμός ο οποίος ήθελε να αντιμετωπίσει, μέσα στα πλαίσια της επαγγελματικής εκπαίδευσης, καινούριες κατευθύνσεις. 
Αυτόν τον οργανισμό προσπαθήσαμε να τον αναβαθμίσουμε. Πράγματι τον αναβαθμίσαμε, του δώσαμε όνομα, του δώσαμε αξία, του δώσαμε μία προοπτική. Δώσαμε μία ιδιαίτερη κατεύθυνση στα προγράμματα της επαγγελματικής εκπαίδευσης, της δευτεροβάθμιας εκπαίδευσης και την κάναμε από αδιαβάθμιτη, διαβαθμισμένη. Το λέω αυτό για να απαντήσω στον συνάδελφο, ο οποίος λέει γιατί παραμένει η δευτεροβάθμια εκπαίδευση, δηλαδή η επαγγελματική εκπαίδευση στον κορμό του Οργανισμού Απασχόλησης Εργατικού Δυναμικού. Γι' αυτό παραμένει, αγαπητέ συνάδελφε, γιατί είναι διαβαθμισμένη εκπαίδευση. 
Επί Υπουργού Παιδείας του σημερινού Προέδρου της Βουλής κ. Κακλαμάνη οι σχολές αυτές ισοτιμήθηκαν και έκτοτε ακολουθούν ένα δημόσιο πρόγραμμα, με ιδιαιτερότητες βέβαια στο χώρο της πρακτικής εκπαίδευσης. Τα παιδιά που βγαίνουν από αυτά τα σχολειά είναι περιζήτητα, έχουν σχεδόν μηδενική ανεργία και θα ήταν ενδιαφέρον για κάποιους από εμάς, για κάποιους από εσάς -εγώ τυχαίνει να ασχολούμαι και τα γνωρίζω αρκετά καλά- να πάρει αυτά τα στατιστικά στοιχεία, ώστε να δείτε τι απορρόφηση έχουν στην αγορά εργασίας τα παιδιά που βγαίνουν από τις σχολές του ΟΑΕΔ της δευτεροβάθμιας εκπαίδευσης. 
ΝΙΚΗΤΑΣ ΚΑΚΛΑΜΑΝΗΣ: Οι καθηγητές κάθε πότε πληρώνονται; 
ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ: Οι καθηγητές πληρώνονται όταν πρέπει να πληρωθούν, αγαπητέ συνάδελφε. Δεν είναι αυτό πρόβλημα. 
ΝΙΚΗΤΑΣ ΚΑΚΛΑΜΑΝΗΣ: Για ρωτήστε τους.
ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ: Νομίζω ότι μιλάμε επί της ουσίας και δεν μιλάμε για κάποιες δυσκολίες που κάθε δημόσιος οργανισμός και κάθε μεγάλη κρατική υπηρεσία μπορεί να έχει κάποια στιγμή. 
Από εκεί και πέρα, συνεχίσαμε αυτή τη μεγάλη προσπάθεια οι επόμενες διοικήσεις. Θα έλεγα ότι και επί διοικήσεως της κας Τζαβέλα υπήρξε μία συνέχιση αυτής της μεγάλης προσπάθειας για την αναβάθμιση του Οργανισμού Απασχόλησης Εργατικού Δυναμικού. Συνέχισε ο νυν συνάδελφος κ. Σπυρόπουλος, ακολούθησε η επόμενη διοίκηση με τον κ. Ευστράτογλου και σήμερα, αγαπητοί συνάδελφοι, όχι μετά από μία επιφοίτηση εξ' ουρανού αλλά μετά από έναν έντονο προβληματισμό που προηγήθηκε όλα αυτά τα χρόνια για το τι πρέπει να κάνουμε για τον Οργανισμό Απασχόλησης Εργατικού Δυναμικού, φθάσαμε να συζητάμε αυτό το νομοσχέδιο. 
Ο φορέας, λοιπόν, είναι ο Οργανισμός Απασχόλησης Εργατικού Δυναμικού για να απαντήσει στην ανεργία και να είναι το όργανο, το μακρύ χέρι του κράτους και όχι των ιδιωτικών γραφείων εργασίας, όπως είπε ο αγαπητός συνάδελφος, τα οποία καλύπτονται όπως λέει πίσω από βουλευτικά γραφεία. 
Καλό θα ήταν για την ιστορία αυτός ο συνάδελφος που είπε για τα ιδιωτικά γραφεία -νομίζω ότι ήταν από το Κ.Κ.Ε. - να μας πει, ποια βουλευτικά γραφεία είναι από πίσω. Εγώ έχω τυχαία στα χέρια μου την έκθεση πεπραγμένων του 2000 του Σώματος Επιθεώρησης Εργασίας, όπου λέει ότι υπήρχαν συγκεκριμένοι έλεγχοι στα είκοσι εγκεκριμένα ιδιωτικά γραφεία συμβούλων εργασίας, από τα οποία μάλιστα στα τέσσερα ξεκίνησε η διαδικασία για προσωρινή ή οριστική αναστολή της λειτουργίας τους και έπεται ο έλεγχος στα υπόλοιπα δεκαέξι. 
Πως, λοιπόν, βγαίνουμε στο Βήμα της Βουλής και μας ακούει αυτήν τη στιγμή η Ελλάδα και λέμε μια τόσο βαριά κουβέντα για μας, για τους συναδέλφους; Εγώ δεν λέω να το καλύψουμε. Να το πούμε εάν πραγματικά υπάρχει κάτι τέτοιο. Παρ' όλα αυτά όμως η έκθεση πεπραγμένων του ΣΕΠΕ και γι' αυτό δίνει συγκεκριμένα στοιχεία για το 2000.
Κάναμε, λοιπόν, μια τεράστια προσπάθεια, κάναμε μία θα έλεγα πολύ έντονη κουβέντα με όλους τους φορείς των εργαζομένων, των συνδικαλιστών και των εργαζομένων μέσα στον Οργανισμό Απασχόλησης Εργατικού Δυναμικού, τόσο με τους εκπαιδευτικούς, όσο και με τους υπαλλήλους, για να μπορέσουμε να καταλήξουμε σε αυτό το συγκεκριμένο σχέδιο νόμου. 
Και δεν είναι τυχαίο, αγαπητοί συνάδελφοι, ότι εάν συζητήσετε με τους συνδικαλιστές, θα δείτε ότι ουδείς από τους συνδικαλιστές έχει να προσάψει κάτι επί της ουσίας. 
Γιατί παρατηρήσεις υπάρχουν. ΄Εχω και εγώ συζήτηση με τις ομοσπονδίες των υπαλλήλων από τον Αύγουστο μήνα, οι οποίες όμως δεν μιλούν επί της ουσίας. Μιλούν για κάποιες παρατηρήσεις οι οποίες έτσι κι αλλιώς έχουν γίνει δεκτές από το Υπουργείο Εργασίας. Δεν είναι λοιπόν, τυχαίο το ότι όλοι έχουμε συμφωνήσει, ότι πρέπει να υπάρξει μια αναδιάρθρωση αυτού του μεγάλου φορέα, ενός κρατικού φορέα που διαχειρίζεται πολλά λεφτά των εργαζομένων και των εργοδοτών προκειμένου να απαντήσει σε ένα σημαντικό ζήτημα, το οποίο λέγεται ανεργία σήμερα στη χώρα μας. 
Έκανε μεγάλες προσπάθειες ο ΟΑΕΔ. Προσπάθειες με τον 2639/98 για να μπορέσει να φύγει σιγά-σιγά από κάποιες μορφές λειτουργίας που είχε, λαμβάνοντας υπόψη πάντα την εμπειρία που είχαμε αποκτήσει, από τις παθητικές, όπως λέμε πολιτικές απασχόλησης, στις ενεργητικές πολιτικές απασχόλησης. Δημιούργησε τα ΚΠΑ, τα οποία μπορεί κανείς να ισχυρισθεί ότι δεν λειτουργούν άψογα. Σίγουρα, θα συμφωνήσω και εγώ ότι δεν λειτουργούν άψογα. Στην Αιτωλοακαρνανία που έχουμε ΚΠΑ στο Αγρίνιο, δεν λειτουργούν καλά, γιατί; Δεν φταίνε οι υπάλληλοι, έχουμε λίγους υπαλλήλους. Τι να σου κάνουν τρεις σύμβουλοι, για να απαντήσουν σε ένα ευρύτερο εργατικό δυναμικό που φθάνει πάνω από ογδόντα χιλιάδες και που υπάρχουν χίλια-δυο ζητήματα να αντιμετωπίσουν οι τρεις αυτοί υπάλληλοι που υπάρχουν στο πρώην γραφείο εργασίας, σήμερα ΚΠΑ; Αυτή, λοιπόν, είναι η πραγματικότητα που επιβάλλει εκ των πραγμάτων πλέον να προχωρήσουμε σε μία αναδιάρθρωση και εκσυγχρονισμό του ΟΑΕΔ. Αυτό επιχειρούμε.
Εγώ θα σας πω κάτι. Ήμουν πολύ προβληματισμένος μέχρι και το καλοκαίρι γιατί μετείχα σε όλες αυτές τις διεργασίες της συζήτησης με τους συνδικαλιστές, με το Υπουργείο, με τον Υφυπουργό, με το Γενικό Γραμματέα, με τον κύριο Διοικητή του ΟΑΕΔ για το που θα πάμε και πως θα πάμε. Σίγουρα μπορεί να υπάρχουν λάθη. Επιβάλλεται, όμως, να προχωρήσουμε στην αναδιάρθρωση και στον εκσυγχρονισμό του. Αυτό, λοιπόν, το τόλμημα της Κυβέρνησης δεν μπορούμε, αγαπητοί συνάδελφοι -και κάποια στιγμή πρέπει να ξεφύγουμε από αυτήν τη νοοτροπία- να ερχόμαστε εδώ και να το βαπτίζουμε "ρεμούλα", να το βαπτίζουμε "κομματικά γραφεία". Ποια "κομματικά γραφεία"; Από πού και ως πού "κομματικά γραφεία"; Πότε είδατε και που διαπιστώσατε ή διαπιστώσαμε το αν έγιναν κάποιες χαριστικές διαδικασίες σε κάποιους από αυτά τα πεντάμηνα, εξάμηνα ή εντεκάμηνα ή stage όπως λέγονται τα προγράμματα. Και για ποιον δεν έγιναν αυτά, αγαπητοί συνάδελφοι;
Αυτό αν είναι το άλλοθι για να καταψηφίσουμε ένα τόσο σημαντικό νομοσχέδιο, νομίζω ότι δεν έχουμε ίσως αντιληφθεί όλοι το ρόλο μας τον 21ο αιώνα και αυτό που επιβάλλει πλέον η πραγματικότητα. Η πραγματικότητα λέει ότι πρέπει να τολμήσουμε να ψηφίσουμε αυτό το νομοσχέδιο, να συμφωνήσουμε και να είμαστε σίγουροι εκ των προτέρων ότι κάποια στιγμή θα χρειασθεί να γίνουν πολλές ακόμη βελτιώσεις. Αλίμονο αν μέσα σ' αυτήν την κοινωνία, η οποία τρέχει με ιλιγγιώδη ταχύτητα δεν μπορούμε να αντιμετωπίσουμε με μυαλά ανοιχτών οριζόντων, όπως λέμε, αυτήν την πραγματικότητα.
Αγαπητοί συνάδελφοι, με όλες τις διαφωνίες που μπορεί κανείς να έχει σε ένα τέτοιο σημαντικό νομοσχέδιο, επιβάλλεται να συμφωνήσουμε επιτέλους για κάτι. Για την αντιμετώπιση της ανεργίας.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Νίκος Αγγελόπουλος.
ΝΙΚΟΛΑΟΣ ΑΓΓΕΛΟΠΟΥΛΟΣ: Ο χαμηλός τόνος του συναδέλφου που κατήλθε από το Βήμα, με υποχρεώνει να είμαι στον ίδιο βηματισμό. 
Κανείς δεν μπορεί να αμφισβητήσει, κύριοι συνάδελφοι, τη συμβολή του Οργανισμού Απασχόλησης Εργατικού Δυναμικού στα θέματα επαγγελματικής κατάρτισης-εκπαίδευσης, στα θέματα προώθησης της απασχόλησης και της αντιμετώπισης της ανεργίας από την ημέρα της ιδρύσεώς του. Πλην, όμως, από την ημέρα εκείνη, πέρα από τα όποια θετικά βήματα ή παρεμβάσεις έγιναν όλα αυτά τα χρόνια, είμαστε υποχρεωμένοι να επισημάνουμε ότι κατά γενική ομολογία θα έπρεπε να έχουμε προχωρήσει πολύ πιο σύντομα σε όποιες διαρθρωτικές αλλαγές απαιτούνται στον Οργανισμό αυτό, για να μπορεί να ανταποκριθεί στις προκλήσεις των καιρών. 
Θα ήταν εύκολο για τον οποιονδήποτε να επισημάνει και να καταθέσει εδώ τις προσωπικές του εμπειρίες ή τις όποιες προσωπικές παρατηρήσεις για τη λειτουργία τα τελευταία χρόνια του οργανισμού. Θα περιορισθώ στην ανάγνωση ενός κειμένου. Είναι η γενική αξιολόγηση και οι παρατηρήσεις στο σχέδιο νόμου της ΟΚΕ. 
Γράφει, λοιπόν, στη σελίδα 5: "Είναι κοινή διαπίστωση ότι ο Οργανισμός Απασχόλησης Εργατικού Δυναμικού δεν έχει ανταποκριθεί στις προσδοκίες της κοινωνίας. Οι μεγαλύτερες υστερήσεις του οργανισμού βρίσκονται στην προώθηση της απασχόλησης μέσω ολοκληρωμένων παρεμβάσεων, κατάρτιση επιδότηση, προώθηση σε απασχόληση στη σύζευξη της προσφοράς με τη ζήτηση και στην έλλειψη πολιτικών για τη μείωση των μακροχρονίως ανέργων. Σημαντικά προβλήματα στον Οργανισμό είναι η έλλειψη αναγκαίων πόρων. Σήμερα οι πόροι του κυρίως προέρχονται από εισφορές εργαζομένων εργοδοτών και κατά δεύτερον από κοινοτικούς πόρους. Παράλληλα οι κοινοτικοί πόροι επενδύθηκαν χωρίς να συνδεθούν με ανάλογες θεσμικές αλλαγές, επαρκή και σύγχρονο σχεδιασμό και συντονισμό παρεμβάσεων. Έτσι εκ του αποτελέσματος προκύπτει ότι τα ζητήματα της απασχόλησης της αξιοποίησης της αναβάθμισης του επιπέδου του ανθρώπινου δυναμικού καθώς και η αποτελεσματικότητα των συστημάτων απασχόλησης και κατάρτισης μέχρι πρόσφατα αποτελούσαν μεταβλητές δευτερεύουσας σημασίας. Από τα ανωτέρω συνάγεται αβίαστα το συμπέρασμα ότι η κοινωνία και ιδιαίτερα οι άνεργοι έχουν ανάγκη από έναν οργανισμό απασχόλησης, απαλλαγμένο από γραφειοκρατικές αγκυλώσεις, φιλικό με τον πολίτη, στελεχωμένο με εξειδικευμένο προσωπικό, εξοπλισμένο με σύγχρονα τεχνολογικά μέσα και επαρκώς χρηματοδοτούμενο. Προϋπόθεση για την επιτυχία της επιχειρούμενης αναδιάρθρωσης είναι η συναίνεση όλων των εμπλεκομένων. Παράλληλα απαιτούνται αξιοκρατικά κριτήρια σαφείς και γρήγορες διαδικασίες και υπέρβαση των γνωστών αδυναμιών και εξαρτήσεων του συστήματος καθώς και αλλαγή νοοτροπίας". 
Αυτές είναι κάποιες από τις παρατηρήσεις που κάνει για το νομοσχέδιο η ΟΚΕ. Εάν είναι κάποιος συνάδελφος που να πιστεύει ότι απαντά σε κάποιες από τις παρατηρήσεις αυτές, το νομοσχέδιο που συζητούμε, τότε πραγματικά εμείς βρισκόμαστε σε κάποια άλλη αίθουσα.
Μπαίνει, λοιπόν, ένα μεγάλο ερώτημα. Ποιες είναι οι αδυναμίες του Οργανισμού; Πρώτα πρώτα η αδυναμία σωστής οργάνωσης, δεύτερον η αδυναμία σωστής διοίκησης και τρίτον η έλλειψη πολιτικών στον τομέα απασχόλησης που πραγματικά θα απαντούσαν στο πρόβλημα της ανεργίας. Αντί όμως για αλλαγή της πολιτικής, αντί για εκσυγχρονισμό, αντί για αλλαγή οργανογράμματος στον οργανισμό αυτό, η Κυβέρνηση επιθυμεί και επιλέγει τη διάσπαση του Οργανισμού στα τέσσερα. Αν διαβάσει κανείς το νομοσχέδιο θα διαπιστώσει ότι λείπουν οι ρυθμίσεις που θα εξασφαλίσουν το διακριτικό ρόλο του ΟΑΕΔ και των θυγατρικών ανωνύμων εταιρειών. Με τη σύνδεση του ΟΑΕΔ και των θυγατρικών του εταιρειών και τη μεταβίβαση αρμοδιοτήτων από το ΔΣ στο διοικητή και το διευθύνοντα σύμβουλο, ενισχύεται η κρατική παρουσία με ό,τι συνεπάγεται αυτό από πλευράς ευκινησίας και αποτελεσματικότητας. Είναι βέβαιο ότι λόγω του οργανωτικού και διοικητικού σχήματος που προτείνεται και λόγω του αποκλειστικού ελέγχου των εταιρειών από τον πρόεδρο του ΟΑΕΔ θα καταστούν στο τέλος δημόσιες υπηρεσίες. Τότε αναρωτιέται κανείς γιατί οποιαδήποτε αλλαγή στο καθεστώς όταν αυτή δεν συνοδεύεται κύρια από αλλαγή πολιτικής στα θέματα απασχόλησης και κατάρτισης. Η απάντηση είναι απλή. Η αδυναμία πρώτον διοίκησης του Οργανισμού με το οργανωτικό σχήμα που είχε μέχρι χθες και αντι μέσω της παραδοχής αυτής της αδυναμίας να προχωρήσουμε σ' ένα σύγχρονο οργανωτικό και διοικητικό σχήμα, προτιμούμε την πολυδιάσπαση του οργανισμού. 
Πώς είναι δυνατόν ο οργανισμός που ήταν αδύνατον να διοικηθεί από δεκαεπτά ανθρώπους μέσα από το ίδιο νομικό πρόσωπο, θα είναι ευκολότερο να διοικηθεί από τέσσερα διοικητικά συμβούλια στα οποία θα συμμετέχουν σαράντα τέσσερις άνθρωποι; Τι είναι αυτό που εγγυάται, την αξιοκρατική στελέχωση και την αποτελεσματική λειτουργία του οργανισμού μέσω του προτεινόμενου σχήματος; 
Τι είναι αυτό που εγγυάται τις αδιάβλητες και αξιοκρατικές διαδικασίες για τη μετακίνηση του προσωπικού από τον ΟΑΕΔ στις εταιρείες; 
Δύο παρατηρήσεις θα ήθελα να κάνω ακόμη, κύριε Πρόεδρε. Στην έκθεση του Γενικού Λογιστηρίου του Κράτους επαναλαμβάνεται κουραστικά σε κάθε ρύθμιση το ακαθόριστο της δαπάνης.
Κύριε Καθηγητά, ποιο θα είναι το κόστος των ρυθμίσεων και ποιο το προσδοκώμενο όφελος; Εσείς γνωρίζετε καλύτερα, διδάσκετε στους φοιτητές σας ότι πάντοτε πρέπει να στοχεύουμε στην μεγιστοποίηση του αποτελέσματος. Δεύτερον, το παρόν νομοσχέδιο απαρτίζεται ουσιαστικά από μια σειρά εξουσιοδοτικών διατάξεων γενικού χαρακτήρα. Μας ζητάτε να σας εξουσιοδοτήσουμε και να σας εμπιστευτούμε για να προσδιορίσετε εκ των υστέρων το ρόλο και τις αρμοδιότητες του ΟΑΕΔ. Διαβάζω από το άρθρο 5 τα εξής: "Με πρόταση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Εργασίας και Κοινωνικών Ασφαλίσεων ρυθμίζονται η διάρθρωση, η λειτουργία και οι αρμοδιότητες των υπηρεσιών του ΟΑΕΔ και η στελέχωσή τους κατά κατηγορίες, κλάδους και βαθμούς". 
Με το ίδιο ή όμοιο προεδρικό διάταγμα ρυθμίζονται θέματα ίδρυσης, επέκτασης, τροποποίησης, κατάργησης και συγχώνευσης κεντρικών περιφερειακών και τοπικών υπηρεσιών του καθορισμού, της αρμοδιότητας αυτών και των οργανικών τους θέσεων, καθώς και κάθε άλλο θέμα που έχει σχέση με τη γενικότερη οργάνωση και λειτουργία του ΟΑΕΔ. 
Τι μένει για εμάς εδώ στη Βουλή να νομοθετήσουμε και να αποφασίσουμε και να οργανώσουμε; 
Τέλος θα ήθελα να κλείσω με μια γενικότερη παρατήρηση. Η έπαρση, ο κομπασμός, η αυταρέσκεια, η έλλειψη αυτογνωσίας, πολλές φορές είναι οι χειρότεροι σύμβουλοι γι' αυτούς που ασχολούνται με τα κοινά, για τους δημόσιους άνδρες. Μεταδίδεται σαν τον ιό του άνθρακα, που είναι επίκαιρος. 
Εύχομαι, κύριε Υπουργέ, όσο χρόνο θα μείνετε σ' αυτήν τη θέση, τα στοιχεία αυτά να μην σας αγγίξουν. Χρειάζεται μεγάλη προσπάθεια.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Τέλος όσον αφορά την ανεργία, καμαρώνει η Κυβέρνηση για τους δείκτες της ανεργίας. Δεν είναι η πρώτη φορά που πέφτει η ανεργία. Θα σας θυμίσω ότι και το 1992 - 1993 είχαν πτωτική τάση οι δείκτες ανεργίας. Μόνο που σήμερα -και αυτό ισχυριζόμαστε εμείς- τα στοιχεία που βλέπουν το φως της δημοσιότητας είναι πλαστογραφημένα. Γιατί λογίζονται ως απασχολούμενοι ή ημιαπασχολούμενοι στον αγροτικό τομέα ακόμα και οι νέοι αγρότες. Οι νέοι αγρότες μπορεί να εξασφαλίσουν μέσω της επιδότησης που τους δίνει η Ευρωπαϊκή Ένωση όχημα 4Χ4, δεν εξασφαλίζουν όμως θέση απασχόλησης. Παρουσιάζονται ως απασχολούμενοι ακόμα και αυτοί που παρακολουθούν τα σεμινάρια του ΟΑΕΔ. 
Με την επέκταση της μερικής απασχόλησης μοιράστηκαν μια θέση απασχόλησης δύο άνεργοι. Επίσης αν θεωρείτε ότι οι ενεργητικές πολιτικές απασχόλησης είναι να αναφέρεται σε περιφερειακό επιχειρησιακό πρόγραμμα ότι θα δαπανηθούν 9.260.000.000 δραχμές για να δημιουργηθούν τριάντα μόνιμες θέσεις απασχόλησης, τότε εμείς έχουμε άλλη πρόταση. Θα σας προτείνουμε να δώσετε από 308.000.000 στον καθένα από τους τριάντα ανέργους για να λύσει το πρόβλημα της ζωής του. Ή μάλλον, έχουμε κάτι καλύτερο να προτείνουμε. Να τα δώσετε κάτω από την καθοδήγηση και την επίβλεψη του κράτους για να δημιουργηθούν επιχειρήσεις στην επαρχία και να απασχολήσουν σαράντα με πενήντα εργαζόμενους η κάθε μία και αντί για τριάντα θέσεις να έχουμε χίλιες με χίλιες πεντακόσιες θέσεις απασχόλησης συνολικά.
Αυτές ναι, είναι οι δικές μας προτάσεις και είναι σίγουρα διαφορετικές προτάσεις απ' αυτές που εσείς χαρακτηρίζετε ενεργητικές πολιτικές απασχόλησης. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, ένα νομοσχέδιο του Υπουργείου Εργασίας δεν μπορούσε να μας αφήσει αδιάφορους και καταθέτουμε τις απόψεις μας και τον προβληματισμό μας. Πρόκειται για ένα τομέα, όπως τονίστηκε, πάρα πολύ σοβαρό. Ο ΟΑΕΔ από την ίδρυσή του το 1954 είχε ως στόχο την εξυπηρέτηση των εργαζομένων και των ανέργων πάνω στην κατεύθυνση ανεύρεσης εργασίας, τα επιδόματα αλλά και σ' ό,τι αφορά την εκπαίδευσή τους.
Θα περίμενε κανείς κύριε Υπουργέ, οι εργαζόμενοι στον οργανισμό, οι εργαζόμενοι γενικότερα, οι άνεργοι αλλά και ολόκληρος ο ελληνικός λαός να χαίρονται όταν ακούν ότι γίνεται μια μεταρρύθμιση, μια παρέμβαση, μια αλλαγή σ' έναν τομέα της Δημόσιας Διοίκησης. Αντ' αυτού υπάρχει τρόμος και ανησυχία όταν ακούν ότι γίνεται παρέμβαση. Και αυτό το ζήσαμε και σε προηγούμενες παρεμβάσεις στη Βουλή με νομοθετήματα όπως είναι π.χ. οι μεταρρυθμίσεις στην παιδεία. Γνωρίζουμε την ταλαιπωρία και τα προβλήματα της μαθητειώσης νεολαίας, αλλά και των καθηγητών. Επίσης, οι παρεμβάσεις στη γεωργία, σε έναν τομέα που είναι σημαντικός για την οικονομία της χώρας, ο οποίος συρρικνώθηκε φοβερά με αποτέλεσμα να απερημωθεί η ύπαιθρος. 
Σήμερα συζητάμε το θέμα του ΟΑΕΔ. Και εδώ, αντί να μπούμε στην ουσία του ζητήματος, συνήθως χτυπάμε το σαμάρι και δεν έχετε την ευαισθησία να αντιμετωπίσετε τις αιτίες και τα προβλήματα που δημιουργούνται σε πολλούς τομείς στον τόπο μας. 
Ο ΟΑΕΔ είναι το εκτελεστικό όργανο της Κυβέρνησης, τη δράση του οποίου οι εργαζόμενοι θα έπρεπε να την εισπράττουν θετικά, ακόμα και οι εποχιακά εργαζόμενοι αλλά και οι άνεργοι. Ο αμαρτωλός ΟΑΕΔ από εργαλείο για τους εργαζόμενους και τους ανέργους, όπως ήταν η φιλοσοφία του από το 1954 όταν πρωτοφτιάχτηκε, μετατράπηκε σε κομματικό όργανο. Η Νέα Δημοκρατία στις τελευταίες εκλογές, τονίστηκε ξανά στην Αίθουσα αυτή, δεν είχε αντίπαλο το ΠΑΣΟΚ αλλά τον ΟΑΕΔ.
Κύριοι συνάδελφοι, η συνεχώς αυξανόμενη ανεργία, ιδιαίτερα των νέων, των γυναικών και των μακροχρόνια ανέργων είναι πράγματι η μεγάλη μάστιγα της εποχής μας. Τονίστηκε απ' όλες τις πτέρυγες, ότι είναι ένα τεράστιο πρόβλημα οι επτακόσιες χιλιάδες άνεργοι στη χώρα μας και οι εκατόν πενήντα χιλιάδες άνεργοι επιστήμονες, όπως και η κάθε οικογένεια που έχει ένα και δύο ανέργους, αλλά και η απερήμωση της υπαίθρου, όπως είπα, με την εγκατάλειψή της και την μετανάστευση ιδιαίτερα των νέων στα αστικά κέντρα με τις αρνητικές επιπτώσεις ακόμα και στην εγκληματικότητα και τους ολισθηρούς δρόμους που ακολουθούν οι νέοι μας.
Το ποσοστό της ανεργίας σε ορισμένες περιοχές είναι πάρα πολύ υψηλό, ξεπερνάει το 35%. Ακόμα και στα Επτάνησα και στην Κέρκυρα που είναι τουριστική περιοχή, η απασχόληση είναι εποχιακή ιδιαίτερα στον τουριστικό τομέα, γιατί και ο πρωτογενής τομέας εγκαταλείφθηκε, αλλά και άλλες δραστηριότητες δεν υπάρχουν. Πολλές επιχειρήσεις έχουν κλείσει και στην Κέρκυρα, αλλά και στην υπόλοιπη νησιωτική Ελλάδα, με αποτέλεσμα το χειμώνα να μην υπάρχει καμιά δραστηριότητα για τους νέους.
Μία από τις αιτίες για το φαινόμενο αυτό είναι η αποσάθρωση του παραγωγικού ιστού της χώρας, που οδήγησε στο κλείσιμο χιλιάδες μικρομεσαίες επιχειρήσεις που απασχολούσαν χιλιάδες εργαζόμενους. Και έκλεισαν αυτές οι επιχειρήσεις λόγω της βαριάς φορολογίας με τα σκληρά αντικειμενικά κριτήρια και από το συνεχή διωγμό που κάνουν όλες οι υπηρεσίες του κράτους προς αυτές τις επιχειρήσεις, με αποτέλεσμα το κράτος που όφειλε να είναι αρωγός του πολίτη, τελικά έχει γίνει δυνάστης.
Έτσι οδηγήσατε στη δημιουργία άλλων εταιρειών -γιατί λέγεται ότι κλείνουν εταιρείες, αλλά ανοίγουν άλλες ευκαιριακές όμως που κλείνουν κι αυτές πολύ γρήγορα με την ίδια ταχύτητα που άνοιξαν, οδηγώντας σε αβεβαιότητα όχι μόνο αυτούς που αναζητούν δουλειά, αλλά κι αυτούς που εργάζονται. Γιατί κι αυτοί δεν ξέρουν πότε θα χάσουν τη δουλειά τους.
Ασφαλώς δεν φθάσαμε τυχαίως σ' αυτήν την κατάσταση. Θα έλεγε κανείς ότι τα επιτεύγματα της προηγούμενης δεκαετίας ήταν κατώτερα των περιστάσεων και κατώτερα των απαιτήσεων της χώρας. Ο εφησυχασμός της Κυβέρνησης πάνω στους αριθμητικούς δείκτες την έκαναν να ξεχάσει τους κοινωνικούς δείκτες. Μια προσπάθεια που έγινε την περίοδο της Νέας Δημοκρατίας για να μπει η χώρα σε μία νέα εποχή συνάντησε τη σκληρή αντίσταση της τότε Αντιπολίτευσης και σημερινής Κυβέρνησης, αλλά και τις νοοτροπίες που επιβλήθηκαν τη δεκαετία του 1980 -κρατισμός, κομματισμός, ευνοιοκρατία- οι οποίες συνεχίζονται δυστυχώς μέχρι σήμερα. 
Σήμερα υπάρχει η ανάγκη για ταχύρυθμη ανάπτυξη και υλοποίηση των προγραμμάτων του Γ΄ Κοινοτικού Πλαισίου Στήριξης, τα οποία βρίσκονται ήδη σε μεγάλη καθυστέρηση που ξεπερνάει ήδη τους δεκαοκτώ μήνες, γεγονός που δεν προοιωνίζει η επίτευξη των στόχων, όπως είναι η ολοκλήρωση των μεγάλων έργων, που όφειλαν να είχαν τελειώσει πολλά εξ αυτών ή τουλάχιστον να βρίσκονται στην αποπεράτωσή τους και οι Ολυμπιακοί Αγώνες που δεν μας επιτρέπουν εφησυχασμό.
Ο στόχος μας βέβαια που είναι η ανεργία περνάει μέσα από την ανάπτυξη. Η ανάπτυξη περνάει μέσα από τις επενδύσεις όχι μόνο από την αξιοποίηση των ευρωπαϊκών πόρων, αλλά και από τις επενδύσεις με ξένα κεφάλαια, όπου υπάρχει έντονη αποθάρρυνση για να έρθουν οι επενδύσεις στη χώρα μας. Έτσι η ανεργία καλπάζει και αυτή η απαιτούμενη ανάπτυξη που δημιουργεί πλούτο και νέες θέσεις εργασίας δεν υπάρχει. 
Υπήρχε η ελπίδα ότι η ανάπτυξη υπολογιζόταν στο 5% για τη φετινή χρονιά, στη συνέχεια τοποθετείτε στο 4,6% και φαίνεται ότι θα κλείσει στο 4,2%, γεγονός που θα έχει επιπτώσεις στην ανεργία και προβλέπεται από αναφορές επίσημων οργάνων ότι θα υπάρχει αύξηση για φέτος ή για τον επόμενο χρόνο. Κι αυτό γιατί για την όποια κυβέρνηση, η οποία επαίρεται κυρίως ότι από τους πόρους της Ευρωπαϊκής Ένωσης προέρχεται η ανάπτυξη, μία από τις αιτίες είναι ότι δεν έχουμε ίδια ανάπτυξη. Η όποια δηλαδή ανάπτυξη συμβαίνει στη χώρα μας γίνεται κυρίως από πόρους ευρωπαϊκούς και όχι από ίδιους πόρους. 
Έτσι -και δεν είναι καθόλου καθησυχαστικό- ένας στους πέντε Έλληνες ζει κάτω από τα όρια της φτώχειας και είμαστε τελευταίοι στις κοινωνικές παροχές. Τα σχέδια δράσης για την απασχόληση δεν είχαν τα αναμενόμενα αποτελέσματα και είναι γνωστό πως η Ευρωπαϊκή Ένωση μας τα επέστρεψε για διόρθωση και στις αρμόδιες επιτροπές τονίστηκαν και οι αδυναμίες του ΟΑΕΔ που χρειάζονται πράγματι παρέμβαση και εκσυγχρονισμό. Κι εκεί μπαίνει το ζήτημα που αναφέρατε προηγουμένως, ότι η Νέα Δημοκρατία δεν έχει πρόταση για τον ΟΑΕΔ και αυτό είναι ένα λάθος. Η Νέα Δημοκρατία δεν έχει αντίρρηση για παρεμβάσεις στον ΟΑΕΔ. Αντίρρηση έχει επειδή οι παρεμβάσεις σας δεν είναι ουσιαστικές. Δεν είναι στην ουσία γιατί δίνετε την εντύπωση ότι με ένα νομοσχέδιο ή με κάποια διαρθρωτική αλλαγή μέσα στον ΟΑΕΔ θα μειωθεί η ανεργία.
Η ανεργία μειώνεται με πραγματική πολιτική βούληση και αυτήν την πολιτική βούληση δεν την έχετε. Οι διεθνείς συγκυρίες σαφώς θα επηρεάσουν τη δράση μας και θα αυξήσουν το κόστος των ενεργειών μας. Η ανάγκη για πραγματική σύγκλιση όχι μόνο των οικονομιών, αλλά και της κοινωνίας καθίσταται επιβεβλημένη. Τα κοινωνικά προβλήματα, όπως η παιδεία, η υγεία, η ασφάλεια και κυρίως η ανεργία, χρειάζονται ολοκληρωμένη αντιμετώπιση προκειμένου να μην διαταράξουμε την κοινωνική συνοχή, αλλά οφείλουν να συμβάλουν στην εμπέδωση του αισθήματος της ισότιμης και δίκαιης συμμετοχής όλων των κοινωνικών ομάδων στην αναπτυξιακή διαδικασία. 
Ο Οργανισμός που όφειλε και είχε την υποχρέωση να μεγιστοποιήσει όλα τα θετικά αποτελέσματα προς την κατεύθυνση τουλάχιστον της απασχόλησης, τη μείωση της ανεργίας, ήταν ο ΟΑΕΔ. Και θα το είχε πετύχει εάν αξιοποιούσε όλες εκείνες τις προϋποθέσεις, όπως είναι η τεχνογνωσία, η τεχνολογία, οι μελέτες και οι πόροι προς όφελος των ανέργων και των εργαζομένων, αλλά και των επιχειρήσεων και όχι να είναι υπηρέτης αλλότριων στόχων και σκοπιμοτήτων. Ένα ποσό που ξεπερνάει τα πεντακόσια δισεκατομμύρια (500.000.000.000) δραχμές δεν αξιοποιήθηκε ώστε να έχει την αποτελεσματικότητα και τη χρησιμοποίηση, ώστε αυτό να το εισπράττουν οι εργαζόμενοι και κυρίως οι άνεργοι.
Αντίθετα ο ΟΑΕΔ λειτούργησε ως εκτροφείο κομματικών εξυπηρετήσεων, ως όργανο καλλιέργειας ελπίδων, ευνοιοκρατίας, κακοδιαχείρισης, αδιαφάνειας και ενίοτε κωλυσιεργίας, θα έλεγα, στο ξεκίνημα νέων επιχειρηματιών. Δεν επιθυμώ να αγνοήσω και ασφαλώς γνωρίζετε όλοι ότι τα νέα δεδομένα έχουν αλλάξει τις εργασιακές σχέσεις. Η ανάγκη για εξειδικευμένη γνώση και η είσοδος των γυναικών στην αγορά εργασίας, όπως και ένα μερίδιο διεκδίκησης από τους οικονομικούς μετανάστες, επηρεάζουν τα δεδομένα και το κλίμα στον τομέα της εργασίας. 
Η ευθύνη, κύριοι της Κυβέρνησης για την καλπάζουσα ανεργία, είναι δικιά σας. Και η αδυναμία του ΟΑΕΔ να ανταποκριθεί στην αποστολή του είναι και πάλι δικιά σας και οι μεταμορφώσεις που επιχειρείτε δεν σας δίνουν άφεση αμαρτιών.
Τα προβλήματα λύνονται με πολιτική βούληση και πολιτικές αποφάσεις και όχι με δημιουργία ανώνυμων εταιριών. Και δεν είχατε σήμερα αυτήν τη βούληση, αλλά επιδιώκετε κι έχετε στόχο να βολέψετε κάποιους, που στη συνέχεια θα καλλιεργούν ελπίδες στα άτομα που έχουν ανάγκη να εργαστούν.
Θέλω να τελειώσω, λέγοντας ότι αυτό το νομοσχέδιο δεν μπορούμε να το ψηφίσουμε, γιατί δεν δίνει λύση στο πρόβλημα της ανεργίας, το οποίο βασανίζει και είναι μία βόμβα πραγματικά στα θεμέλια της κοινωνίας μας.
Τελειώνω, κύριε Πρόεδρε, καταψηφίζω το νομοσχέδιο αυτό επί της αρχής, γιατί προσπαθείτε με κλωνοποίηση του ΟΑΕΔ να μη διορθώσετε τις πραγματικές αδυναμίες του οργανισμού, που έχουν σχέση με τη διοίκησή του, τη χρηματοδότησή του, τη διαχείριση και τη φιλοσοφία του, αλλά προσπαθείτε να ρίξετε στάχτη στα μάτια των εργαζομένων, αλλά προπάντων των ανέργων ότι κάτι κάνετε και προσπαθείτε να χρησιμοποιήσετε τον ΟΑΕΔ σαν κολυμπήθρα του Σιλωάμ για ό,τι έχετε κάνει μέχρι σήμερα.
Κύριε Υπουργέ, αν δεν αλλάξετε, πιστεύω, νοοτροπία, ώστε άλλα να σκέφτεσθε, άλλα να λέτε και άλλα να κάνετε, τόσο τα αποτελέσματα θα είναι μικρότερα των προσδοκιών, τόσο οι πολίτες και ιδιαίτερα οι νέοι δεν θα πάψουν να μας γυρίζουν την πλάτη και να μη μας έχουν εμπιστοσύνη. 
ΠΡΟΕΔΡΕΥΩΝ (Παναγιώτης Σγουρίδης): Τελείωσαν, κύριοι συνάδελφοι, οι πρωτολογίες. 
Ο κ. Νασιώκας θέλει να δευτερολογήσει. 
Ορίστε, κύριε Νασιώκα, έχετε το λόγο.
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, παρακολούθησα τη συζήτηση και ενώ πρόκειται για ένα πολύ σημαντικό νομοσχέδιο, ένα σχέδιο νόμου που πέρασε τη βάσανο το διαλόγου μόνο στους κοινωνικούς εταίρους και τους φορείς, εγώ δεν παρακολούθησα αυτόν το διάλογο, αλλά διάβασα τα κείμενα, με τα οποία συμμετείχαν οι φορείς σ' αυτό το διάλογο...
ΣΠΥΡΙΔΩΝ ΣΠΥΡΟΥ: Και διαφώνησαν όλοι.
ΕΚΤΟΡΑΣ ΝΑΣΙΩΚΑΣ: Θα σας πω, κύριε Σπύρου, για μερικά από αυτά που είπατε, ότι έλειπε η πολιτική βούληση και δεν διετάχθη η ανάπτυξη, για να πάρουμε την πολιτική βούληση και να διατάξουμε και την ανάπτυξη. 
Άκουσα όμως τους φορείς στην επιτροπή όλους και είδα ότι προσήλθαν στο διάλογο με συνετό και αξιόπιστο λόγο, με υπεύθυνο λόγο. Δεν συμφώνησαν απόλυτα με αυτήν την πρωτοβουλία. Ακόμα και οι εργαζόμενοι στον ΟΑΕΔ οι οποίοι ήθελαν να είναι ΝΠΔΔ, να μη σπάσει, να προχωρήσει ως έχει. Κι αυτοί όμως είδαν ...
ΣΠΥΡΙΔΩΝ ΣΠΥΡΟΥ: Και η ΓΣΕΕ...
ΕΚΤΟΡΑΣ ΝΑΣΙΩΚΑΣ: Όχι, καθόλου. Και η ΓΣΕΕ και όλοι οι άλλοι φορείς και ενώσεις, που ήρθαν στην επιτροπή, άλλοι έκριναν ότι έπρεπε να είναι πιο ριζοσπαστικό, άλλοι λιγότερο, αλλά όλοι συμφώνησαν ότι αυτός ο ΟΑΕΔ όπως είναι πρέπει να αλλάξει. Και μας είπαν μάλιστα πολλά πράγματα και ο διάλογος ήταν και βασανιστικός και φαίνεται και από τον τρόπο που τον αντιμετώπισαν. 
Δεν νομοθετούν όμως, όπως ξέρετε, οι φορείς, νομοθετεί η Βουλή μετά από διάλογο με τους φορείς, με την πρωτοβουλία βεβαίως που έχει το Υπουργείο. 
Πέρασε, λοιπόν, τη βάσανο του διαλόγου και ήρθε στην Εθνική Αντιπροσωπεία. Και εδώ, όπως και στην επιτροπή, έχουν υποχρέωση όλα τα κόμματα να συνεισφέρουν στο διάλογο για τη νομοθετική εργασία.
Είχα την εντύπωση στην αρχή, κύριε Πρόεδρε, ότι ήμουνα σε ημέρα κοινοβουλευτικού ελέγχου, ότι είχε γίνει μια επερώτηση για τον ΟΑΕΔ και επί της επερωτήσεως απαντούσαν και έκαναν κριτική. Δεν υπήρξε πρόταση καμία, όπως δεν υπήρξε ούτε στην επιτροπή. Εγώ προκάλεσα τον εισηγητή της Πλειοψηφίας και στην επιτροπή να κάνει μία πρόταση. Για ποιον ΟΑΕΔ; Αυτό δηλαδή που λέει το προεκλογικό πρόγραμμα της Νέας Δημοκρατίας, εκσυγχρονισμός τι σημαίνει; Τι σημαίνει αυτή η ιδιότυπη ιδιωτικοποίηση, όταν από την άλλη λέει ο ίδιος ο εισηγητής "μα, έτσι που φτιάξατε τις ανώνυμες εταιρίες και τα ΔΣ των ανωνύμων εταιριών, εσείς τα βάλατε υπό τον έλεγχο του Υπουργείου, άρα το κρατικοποιήσατε 100% και είσθε κρατιστές".
Έτσι, λοιπόν, δεν ακούσαμε καμία πρόταση και δυσκολεύτηκαν πάρα πολύ όλοι οι ομιλητές της Νέας Δημοκρατίας να αιτιολογήσουν, γιατί θα καταψηφίσουν επί της αρχής το συγκεκριμένο νομοσχέδιο. Όπως δεν μπορούν να δικαιολογήσουν τώρα που υπεραμύνονται της τριμερούς αυτής συμμετοχής-διοίκησης, όταν καταψήφιζαν 100%, αλλά αλλάζοντας πολλές φορές θυμάμαι, γιατί γίνεται και διαλύεται ο ΟΑΕΔ. Τώρα όχι μόνο δεν διαλύεται, αλλά πρέπει να το κρατήσουμε αυτό και να το επεκτείνουμε και στις ανώνυμες εταιρίες μην το αλλάξουμε εκεί. 
Να τα πάρουμε σιγά-σιγά, κύριοι συνάδελφοι. 
Πρώτον, το νομοσχέδιο κάνει μια παρέμβαση άριστα μελετημένη στη δομή του ίδιου του Ο.Α.Ε.Δ. Αποκτά ευελιξία, ξεχωρίζει τα αντικείμενα, δεν υπάρχει αλληλοκάλυψη, υπάρχει προγραμματισμός, υπάρχει το στρατηγικό και το επιχειρησιακό σχέδιο που εγκρίνεται και ψηφίζεται από τον Ο.Α.Ε.Δ. και υπάρχει έλεγχος του αποτελέσματος. Κινείται δε με ιδιωτικοοικονομικά κριτήρια και αυτό είναι και το κέρδος. Διότι πώς αλλιώς θα ανταγωνιστείς μια τέτοια αγορά εάν εσύ τα εργαλεία σου τα δίνεις σε μια λογική δημοσίου, να μην τους επιτρέψεις ούτε να κινηθούν; 
Δεύτερον, δεν υπάρχουν μαζικές προσλήψεις κλπ. Όλα θα γίνουν κατά το ΑΣΕΠ. Τα είπαμε αυτά και στην πρωτολογία μας. 
Φτιάχνουμε, λοιπόν, ένα εργαλείο το οποίο πρέπει να μπορεί να παρέμβει στην αγορά. Πώς θα παρέμβει; Μα το κυρίαρχο είναι αυτό που ίσως δεν έγινε κατανοητό στην Αίθουσα. Πώς θα περάσουμε από τις παθητικές μορφές απασχόλησης στις ενεργητικές. Πώς δηλαδή από εκεί που καταγράφαμε και δίναμε επιδόματα πρέπει να πάρουμε τον εργαζόμενο, να συζητήσουμε μαζί του, να δούμε τι δεξιότητες έχει, να έρθει ο επιχειρηματίας να μας πει τι ανάγκες έχει και να δούμε πώς θα παντρέψουμε ένα τεράστιο κενό που υπάρχει μεταξύ του τι ζητάει η αγορά και τι δυνατότητες και δεξιότητες έχουν οι εργαζόμενοι. 
Αυτό γίνεται με αυτές τις τρεις ανώνυμες εταιρείες. Ιδιαίτερα η τρίτη, η ερευνητική, το παρατηρητήριο, έχει την ουσιαστικότερη διότι αυτό είναι το προγραμματικό και η τεχνική στήριξη. Φυσικά το ανθρώπινο δυναμικό έχει τη μεγάλη του αξία, γιατί μπαίνουμε στην ουσία της πολιτικής που είναι η εξατομικευμένη απασχόληση. Και βεβαίως η κατάρτιση έρχεται να παντρέψει τη ζήτηση και την προσφορά και να κλείσει το κενό. Αυτό είναι το σημαντικό. 
Εάν σε όλα αυτά δεν συμφωνούμε, πρέπει να πούμε τι προτείνουμε. Αν μου πείτε, ωραία σχεδιάζονται, είναι όμορφα, αλλά πώς θα τα φτιάξουμε στην πράξη, πόσο γρήγορα και πόσο αποτελεσματικά, εδώ θα συμφωνήσω μαζί σας. Διότι δεν είναι εύκολη αυτή η υπόθεση και όλοι μαζί πρέπει να συστρατευθούμε, δηλαδή το Υπουργείο, ο Ο.Α.Ε.Δ., οι φορείς, οι εταίροι κλπ, για να τα φέρουμε σε αίσιο πέρας.
Θα πω μία κουβέντα μόνο. Τα οικονομικά του Ο.Α.Ε.Δ.: Δεν δίνει το κράτος. Τα δίνουν οι κοινωνικοί εταίροι. Πώς τα δίνουν; Με τις εισφορές. Τι είναι οι εισφορές; Αναγκαστικές, υποχρεωτικές εισφορές σύμφωνα με το νόμο. Σε τι διαφέρουν από τους φόρους; Καθόλου. Δηλαδή εάν πάρουμε φόρους από όλους τους άλλους και δώσουμε και ένα κομμάτι ακόμη, αυτό θα λύσει το πρόβλημα; Μα βεβαίως. Κατά γενική έννοια όλα τα έσοδα του κράτους είναι των εταίρων. Τίνος είναι; Φυσικά μακάρι το κράτος να έχει και άλλα πλεονάσματα για να βάλει και άλλα χρήματα, πέρα από τους εταίρους ή να μειώσει το 1/3 που πληρώνουν οι εργαζόμενοι και να συμβάλει το κράτος από τον προϋπολογισμό. Εκεί, όμως, θα κολλήσουμε; 
Αντί γι' αυτό να μιλήσουμε για το πώς λειτουργούν, πού πάνε, εάν είναι αποτελεσματικά τα χρήματα και αν πραγματικά οι καταρτίσεις ή κάθε άλλο πρόγραμμα, οδηγεί στο να αυξήσουμε τις δυνατότητες που έχουν οι εργαζόμενοι, δηλαδή να είναι το εργαλείο έτοιμο. Διότι κάποια στιγμή, όπως είναι η οικονομία μας σήμερα, θα πάρει μπροστά η μηχανή και θα έχει δυνατότητα μεγάλων ρυθμών ανάπτυξης. Αρκεί να είναι έτοιμη και η κοινωνία να παρακολουθήσει.
Δυο κουβέντες σε αυτό, κύριε Πρόεδρε, και κλείνω. Τι είναι ανάπτυξη; Μα, εάν ήταν να την διατάσσουμε, θα τη διατάζαμε. Εάν ήταν της πολιτικής βούλησης και αυτό θα το κάναμε. Είναι ένα πολυσύνθετο θέμα που εξαρτάται από πολλά πράγματα. 
Το πρώτο πράγμα από το οποίο εξαρτάται είναι το εξής: Από την κατάσταση της οικονομίας μας η οποία είναι πάρα πολύ καλή σήμερα, όσο δεν ήταν ποτέ. Υψηλότερους ρυθμούς ανάπτυξης δεν είχαμε ποτέ, 4,5%, 4,6%. Ρυθμό επενδύσεων 10%, 5% από το ιδιωτικό και 5% από το δημόσιο, δεν είχαμε ποτέ. Κατά κεφαλήν εισόδημα πάρα πολύ υψηλό. Υψηλή ανεργία φυσικά. Το 10,7%, όμως, που είδαμε τώρα, δηλαδή η μείωση της μιας μονάδας, είναι πολύ σημαντικό θέμα. 
Ποιο είναι το πρόβλημα τώρα; Πώς μπαίνοντας και η τεχνολογία, θα παντρέψουμε αυτές τις δυνατότητες στο να δημιουργηθούν θέσεις εργασίας. Είναι δύσκολη υπόθεση. Δεν είναι τόσο εύκολη. Το ότι αναπτύσσονται οι επιχειρήσεις τεχνολογικά, δεν σημαίνει ότι αυξάνουν ανάλογα και οι θέσεις εργασίας. Είναι μια κρίσιμη δουλειά που θέλει μια συνολική πολιτική -υπάρχει συνολική πολιτική- και επιμονή. 
Και όπως έγινε σε όλες τις άλλες χώρες της Ευρωπαϊκής ΄Ένωσης, που εδώ και δύο, τρία χρόνια έγινε η κάμψη της υψηλής ανεργίας, άρχισε και σε εμάς τώρα. Έχουμε διαφορά χρόνου τρία έως τέσσερα χρόνια. Μα, τρία έως τέσσερα χρόνια μετά κάναμε εμείς την προσπάθεια να μπούμε στην ΟΝΕ. Εάν συνεχίσουμε όλα θα πάνε καλά. 
Έχουμε και την τελευταία επιβάρυνση, από το κλίμα που δημιουργείται, στην οικονομία. Φυσικά είναι και αυτό ένα δυσμενές στοιχείο που πρέπει να το αντιμετωπίσουμε. Και θα το αντιμετωπίσουμε παρέχοντας στη χώρα μας πλήρη ασφάλεια, παρακινώντας τον κόσμο να έρθει στην Ελλάδα, η Ελλάδα να είναι ασφαλής χώρα -που είναι ασφαλής χώρα- για να μην έχουμε τόσο μεγάλες επιπτώσεις. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Οφείλω να πω ότι όλα είχαν ακουστεί απόψε στην Αίθουσα, αλλά ότι φταίει και ο Μπιν Λάντεν για την ανεργία δεν περίμενα να το άκουγα απόψε.
Δεν ξέρω αγαπητέ συνάδελφε, κύριε Νασιώκα, αν την ώρα που μιλούσε ο κ. Σμυρλής είσαστε στην Αίθουσα.
ΕΚΤΟΡΑΣ ΝΑΣΙΩΚΑΣ: Ήμουν.
ΝΙΚΗΤΑΣ ΚΑΚΛΑΜΑΝΗΣ: Εάν ήσασταν, το πρώτο ήμισυ της ομιλίας σας νομίζω ότι δίνει απαντήσεις στα ερωτήματα και στους προβληματισμούς της Κυβέρνησης και τους δικούς σας. Σας απήντησε ο συνάδελφός σας δεν χρειάζεται εγώ να σας απαντήσω.
Τώρα αυτή η εξίσωση βέβαια που άκουσα επίσης μεταξύ εισφορών, φορολογίας κλπ., άρα το κράτος συμμετέχει, οφείλω να πω ότι πράγματι ήταν στο προεκλογικό μανιφέστο της πρώτης θητείας της κας Θάτσερ στην Αγγλία. Και κατόπιν τούτου αντιλαμβάνομαι ότι δεν υπάρχει περίπτωση συνεννόησης μεταξύ ΠΑΣΟΚ και Νέας Δημοκρατίας, γιατί η Νέα Δημοκρατία πιστεύει στον κοινωνικό φιλελευθερισμό και εσείς έχετε μεταλλαχθεί στο νεοφιλελεύθερο σοσιαλισμό.
Πράγματι δεν υπάρχει καμιά μα απολύτως καμιά περίπτωση να συνεννοηθούμε σε τίποτα μέσα σ' αυτήν την Αίθουσα. Είναι απόλυτα δεδομένο αυτό. 
ΕΚΤΟΡΑΣ ΝΑΣΙΩΚΑΣ: Πού το συμπεραίνετε αυτό; 
ΝΙΚΗΤΑΣ ΚΑΚΛΑΜΑΝΗΣ: Χαίρομαι, κύριε Υπουργέ, που σας άκουσα να δηλώνετε με έμφαση παρεμβαίνοντας στο συνάδελφο ότι "δεν δήλωσα ευχαριστημένος για την κοινωνική πολιτική της Κυβέρνησης". Χαίρομαι που το άκουσα. Είσθε τουλάχιστον ειλικρινής και συμπίπτετε ...
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Δεν είπα ότι δεν είμαι ευχαριστημένος ...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Υπουργέ, μη διακόπτετε. 
ΝΙΚΗΤΑΣ ΚΑΚΛΑΜΑΝΗΣ: Δεν πειράζει, εγώ το δέχομαι. Εάν το επιτρέπετε εσείς, εγώ δεν έχω πρόβλημα.
Εάν σ' ένα πράγμα συμφωνούν όλες οι ποιοτικές δημοσκοπήσεις όλων των εταιρειών, ακόμα και αυτήν που διευθύνει ο κ. Φανάρας, είναι σ' ένα πράγμα: Στο ερώτημα για την απασχόληση και την ανεργία, στο ερώτημα για το ασφαλιστικό και στο ερώτημα για την υγεία και πρόνοια που είναι βέβαια τρια ξεχωριστά ερωτήματα, πράγματι ο ελληνικός λαός με ποσοστά που κυμαίνονται από 24,1% έως 25,2%, ανάλογα με την εταιρεία, ότι εμπιστεύονται το ΠΑΣΟΚ και από 32,3% έως 34,7% ότι εμπιστεύονται τη Νέα Δημοκρατία, αντικατοπτρίζεται πράγματι το τι η κοινή γνώμη πιστεύει για την πολιτική σας. 
Ελπίζω να μην τις έχει δει ο κ. Σημίτης αυτές τις δημοσκοπήσεις για εύλογους λόγους που δεν θέλω να επεκταθώ. Σ' ένα χώρο προνομιακό για το κόμμα σας μέχρι πρότινος, όλες μα όλες οι δημοσκοπήσεις, όλων των εταιρειών δείχνουν υστέρηση. Τώρα πώς εσείς μας είπατε αυτά που μας είπατε μέσα σ' αυτήν την Αίθουσα, για την Κυβέρνηση και το κόμμα σας, εμείς σας ευχαριστούμε πάρα πολύ που εμμένετε σ' αυτήν την τακτική σ' αυτήν την κοινωνική αναλγησία σ' αυτούς τους τρόπους διεξόδου για τον κοινωνικό πόνο, γιατί έτσι θα μας διευκολύνετε πολύ περισσότερο απ' ό,τι κάνουμε εμείς για τους εαυτούς μας να γίνουμε κυβέρνηση.
Σας ευχαριστούμε πάρα πολύ, κύριε Υπουργέ. Δεν έχουμε κανένα λόγο να σας μεταπείσουμε. Ακολουθείστε ακριβώς αυτήν την πολιτική, κύριε Υπουργέ. Είναι ό,τι καλύτερο για μας. Όσο δε την ακολουθείτε, τόσο το 25%-33% θα μεγαλώνει. Ήταν, σας υπενθυμίζω, προεκλογικά και το είχε επικαλεστεί μάλιστα ο φίλος μου ο κ. Πρωτόπαπας σε ένα πάνελ νομίζω στο STAR CHANNEL ήταν, ότι ήταν 37% υπέρ του ΠΑΣΟΚ και 31% υπέρ της Νέας Δημοκρατίας σε ό,τι αφορά τον κοινωνικό τομέα αν θυμάμαι καλά. Και έλεγε αλήθεια, άλλο που εγώ προσπάθησα να τον πείσω για το αντίθετο, να πω ότι είναι τρελός κλπ., αλλά ήταν προεκλογική περίοδος. Αλήθεια έλεγε όμως ο άνθρωπος. Ευχαριστούμε πολύ, συνεχίστε. 
Θα ήθελα να κάνω δύο ακόμα επισημάνσεις και θα κλείσω. Για τα επιμέρους κομμάτια θα μιλήσουμε αύριο στις επιμέρους ενότητες. 
Σας ευχαριστώ γιατί στην ουσία επιβεβαιώσατε αυτά που είπα για το ΕUROSTAT. Και μη μου λέτε ότι δημοσιεύονται. Μπορώ αύριο να σας φέρω το τελευταίο, προ μηνός. Και το ΕUROSTAT, όπως ξέρετε δεν είναι ανεξάρτητο. Τυπικά φαίνεται ανεξάρτητο αλλά στην ουσία είναι παιδάκι της Κομισιόν. Απ' αυτή χρηματοδοτείται σε ένα μεγάλο μέρος, απ' αυτήν παίρνει τα στοιχεία. Μη μου λέτε, λοιπόν, ότι η Κομισιόν έχει άλλα στοιχεία. Άμα έχει άλλα στοιχεία γιατί δεν τα δημοσιεύει; 
Είπατε για τον ΟΑΣΑ. Το δέχομαι. Όμως, ο ΟΑΣΑ, κύριε Υπουργέ, έχει και κάτι άλλο. Έχει μια άλλη στατιστική που λέει ότι οι πιο φτωχοί της Ευρώπης είναι οι Έλληνες εργαζόμενοι. Δεν το είπατε αυτό. Εγώ να δεχθώ ότι έχει κάποια άλλα στοιχεία ο ΟΑΣΑ αλλά έχει και αυτό το οποίο παραλείψατε να το πείτε. 
Αύριο στα επιμέρους άρθρα εμείς θα επανέλθουμε με πολύ συγκεκριμένες προτάσεις -πήρατε μια γεύση- για ορισμένα πράγματα. Και μην αντιδράτε άσχημα. Ενιαία είναι η πολιτική της Κυβέρνησης. Και ο κ.Κωνσταντόπουλος ήξερε τι έλεγε και εγώ καταλάβαινα και εσείς. Και έχετε δίκιο. Δεν είναι τυπικά της δικής σας αρμοδιότητας. Αλλά στο ότι η Κυβέρνηση επί τέσσερα χρόνια δεν βγάζει προεδρικό διάταγμα, συνολική είναι η ευθύνη. Γιατί δηλαδή, εσείς το ξέρατε και δεν το βάλατε θέμα σε κανένα υπουργικό συμβούλιο ή το βάλατε και δεν δέχθηκε ο κ.Σημίτης να το συζητήσει; Δεν μιλάτε οι Υπουργοί μεταξύ σας, να πάρετε τον ομόλογό σας τον κ. Παπαδόπουλο, να του πείτε, τι γίνεται εδώ; Συμφωνώ, δεν είναι τυπικά δικό σας θέμα. Δεν σας κατηγορήσαμε γι' αυτό. Για την Κυβέρνηση μιλούσαμε. Δεν μιλούσαμε για σας προσωπικά ή για τον κ. Πρωτόπαππα ή για το Υπουργείο Εργασίας. Ο κ. Κωνσταντόπουλος απευθυνόταν στον εκπρόσωπο της Κυβέρνησης απόψε και για την Κυβέρνηση μιλούσαμε. 
Πόσα χρόνια θέλετε δηλαδή για να βγάλετε ένα προεδρικό διάταγμα; Δικός σας νόμος είναι τελικά. 
ΠΡΟΕΔΡΕΥΩΝ (Παναγιώτης Σγουρίδης): Ο κ.Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κύριοι συνάδελφοι, δεν θα χρησιμοποιήσω όλο το χρόνο. Από συνήθεια, όταν παίρνει το λόγο ο Κοινοβουλευτικός Εκπρόσωπος της Αντιπολίτευσης, πολύ το χαίρεται ο Κοινοβουλευτικός Εκπρόσωπος της Συμπολίτευσης. Θα κάνω μόνο μια μικρή επισήμανση. Πιστεύω ότι εδώ και αρκετό καιρό θα έλεγα τα τελευταία χρόνια η Νέα Δημοκρατία ακολουθεί μια πολιτική ενός κοινωνικού λαϊκισμού πιστεύοντας, ότι μέσα από αυτή θα συσκοτίσει την εικόνα που έχει ο ελληνικός λαός γι' αυτήν και ταυτόχρονα πιστεύει ότι μέσα απ' αυτήν την τακτική θα παγιδεύσει τον ελληνικό λαό στην αντίληψη ότι η ίδια μπορεί να αντιμετωπίζει τα κοινωνικά προβλήματα.
Εμείς δεν θα αμφισβητήσουμε την προσπάθεια κανενός κόμματος να παραθέσει τις απόψεις του και να δώσει τον αγώνα του για την αντιμετώπιση των λαϊκών και κοινωνικών προβλημάτων. Όμως, αυτό που είναι σημαντικό και βέβαια αυτό θα κριθεί από την κοινωνία η Νέα Δημοκρατία δεν απαντά σ' αυτό. Είναι θέμα χρόνου και να είστε σίγουρος κ. Κακλαμάνη ότι ο ελληνικός λαός όπως εδώ και αρκετές φορές τα τελευταία χρόνια απάντησε απέναντι στην τακτική του κοινωνικού λαϊκισμού που ακολουθείτε θα σας απαντήσει και το 2004. Η Νέα Δημοκρατία χωρίς να διατυπώνει θέσεις επιχειρώντας να προσποριστεί οφέλη, υπονομεύει την εναγώνια προσπάθεια που κάνει η Κυβέρνηση του ΠΑΣΟΚ να εκσυγχρονίσει δομές και να προσαρμόσει την οικονομία και την κοινωνία σε μια κατεύθυνση που θα διασφαλίσει κοινωνική ευημερία και εργασία, όπως υπονόμευσε συνειδητά τη διαδικασία ένταξης της χώρας στην Οικονομική και Νομισματική Ένωση. Φορά μια λεοντή που ιστορικά δεν της αντιστοιχεί. Ο ελληνικός λαός βέβαια την έχει νοιώσει στην καθημερινή πραγματικότητα όποτε ασκήσατε την εξουσία.
Προσπαθεί, λοιπόν, μέσα από την παράθεση απόψεων σε τέτοια θέματα να επιχειρήσει να αξιοποιήσει τις δυσκολίες της εναγώνιας προσπάθειας που κάνει η Κυβέρνηση για το καλύτερο, μηδενίζοντας αυτήν την προσπάθεια και ταυτόχρονα δεν διατυπώνει καμία θέση.
Κάνει και κάτι άλλο. Προσπαθεί να αρνηθεί το παρελθόν της. Εγώ σέβομαι όμως, κύριε Κακλαμάνη. Είσαστε ένα δεξιό συντηρητικό κόμμα που θα θυμηθείτε τον πραγματικό σας εαυτό όποτε έχετε την ευθύνη άσκησης της εξουσίας.
ΝΙΚΗΤΑΣ ΚΑΚΛΑΜΑΝΗΣ: Δεξιότερο από εσάς δεν υπάρχει, δεν μπορούμε να σας φτάσουμε!
ΡΟΒΕΡΤΟΣ ΣΠΥΡΟΠΟΥΛΟΣ: Σας θυμίζω και νομίζω ότι προσπαθείτε να αποφύγετε τις ενοχές σας. Ποτέ δεν ασκήσατε κοινωνική πολιτική. Οι δομές του κοινωνικού κράτους οικοδομήθηκαν από τις κυβερνήσεις του ΠΑΣΟΚ. 
ΝΙΚΗΤΑΣ ΚΑΚΛΑΜΑΝΗΣ: Ο κ. Πάγκαλος τα είπε στο συνέδριό σας.
ΡΟΒΕΡΤΟΣ ΣΠΥΡΟΠΟΥΛΟΣ: Τα όποια μέτρα εκδημοκρατισμού της εργατικής νομοθεσίας έγιναν από το ΠΑΣΟΚ και τις κυβερνήσεις του. 
Οι μεγάλες κοινωνικές δομές έχουν τη δική μας ταυτότητα, την ταυτότητα της σοσιαλιστικής παράταξης. Μην νομίζετε ότι δεν τα υπολογίζει αυτά ο ελληνικός λαός. Επιχειρείτε να δημιουργήσετε σύγχυση. Όμως, την ώρα της πολιτικής κρίσης ο ελληνικός λαός θα έχει τη σοφία να διακρίνει την πραγματική σας πολιτική. Έτσι αντλώντας εμπειρίες από το βάθος του χρόνου θα έχει ταυτόχρονα την ευφυΐα να κρίνει την πολιτική του "τίποτα" που ακολουθείτε και ότι ο κοινωνικός λαϊκισμός σας είναι άνευ περιεχομένου. Επομένως, θα σας δώσει πάλι την απάντηση που σας πρέπει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Θα ξεκινήσω από το τελευταίο που είπε ο κ. Σπυρόπουλος απαντώντας εμμέσως και στον κ. Κακλαμάνη. Καλό είναι να αφήσουμε το λαό στην ησυχία του με τα προβλήματά του. Θα δούμε στο μέλλον ποια θα είναι η ετυμηγορία του και ποιον θα καταξιώσει. 
Μετά θα ήθελα να αναφερθώ στη ρήση του Παπαρρηγόπουλου, ότι εκείνοι που νομίζουσι ότι για όλα πταίουσι οι άλλοι, διαπράττουν το μέγιστο ατόπημα να εκθέτουν τους εαυτούς τους στην απελπισία ότι θα ξανακάνουν λάθος. Όλες οι παρατάξεις έχουν κάνει λάθος και εμείς τα δικά μας. Όμως αν αθροίσουμε τη συνολική πολιτική στο πλαίσιο του νομοσχεδίου, στην εξέλιξη του ΟΑΕΔ που ξεκίνησε το 1954 από τη συντηρητική παράταξη, εάν δεν κάνω λάθος, πρέπει να πούμε ότι αποκτήθηκε μία εμπειρία από τη Νέα Δημοκρατία και από τα άλλα κόμματα. Η εμπειρία αυτή μαζί με τη συγκλονιστική αλλαγή των συνθηκών, με την έντονη εξέλιξη της ανεργίας για πολλούς λόγους διαμορφώνουν μία αναγκαιότητα θεσμικής παρέμβασης. 
Οι συνθήκες, η εμπειρία και η ανεργία επέβαλλαν να έρθει αυτό το νομοσχέδιο στη Βουλή. Πρέπει να δηλώσω ότι δεν άκουσα επιχειρήματα κατά του νομοσχεδίου. Μένω με την απορία. Εναντιωνόμαστε στο νομοσχέδιο απλώς γιατί το επιτάσσει το αντιπολιτευτικό καθήκον; Αν είναι έτσι χάνουμε τη σύνθεση και τη διαλογική λειτουργία του Κοινοβουλίου. Στερούμεθα της δυνατότητας με γόνιμες προτάσεις να βελτιώσουμε την αρτιότητα του νομοσχεδίου.
Τελειώνοντας από προσωπικό καθήκον προς το Κοινοβούλιο θέλω να παρακαλέσω τον κύριο Υπουργό όσα στοιχεία προταθούν και βελτιώνουν την εικόνα του νομοσχεδίου -ο αγώνας κατά της ανεργίας είναι εθνικός και καθολικός- να τα υιοθετήσει, ώστε όταν θα τελειώσει η συζήτηση του νομοσχεδίου να είναι προϊόν μιας συλλογικής προσπάθειας γιατί καλύπτει την ανεργία και την απασχόληση που πλήττουν κυρίως τη νεολαία με πολλαπλές επιπτώσεις εις βάρος της προόδου και της προοπτικής της πατρίδος μας.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούρας έχει το λόγο.
ΑΘΑΝΑΣΙΟΣ ΜΠΟΥΡΑΣ: Θέλω να κάνω δυο τρεις παρατηρήσεις, αλλά πριν απ' αυτές ειλικρινά θέλω να εκφράσω την απορία μου -γιατί γνωριζόμαστε σ' αυτήν την αίθουσα- έξω στην κοινωνία με όσα καταπληκτικά άκουσα από τον αγαπητό κατά τα άλλα κ. Σπυρόπουλο. Ειλικρινά δηλαδή δεν ξέρω πως θα ακουστεί αυτό το οποίο είπε απόψε προς τα έξω, ότι η Νέα Δημοκρατία πολέμησε την ένταξη στην ΟΝΕ. Για να αποκαταστήσουμε την ιστορική αλήθεια και ας ξεκινήσουμε από το 1981, θα σας θυμίσω τότε που στα απέναντι πεζοδρόμια κάποιοι που αγωνιζόντουσαν γι' αυτήν την ένταξη, κάποιοι άλλοι ηχούσαν εκείνο το "ΕΟΚ και ΝΑΤΟ το ίδιο συνδικάτο"! 
Και εγώ ειλικρινά χάρηκα πριν από λίγες μέρες σε μια εκδήλωση του ιδρύματος Κωνσταντίνος Καραμανλής, που η δική σας επίτροπος η κα Διαμαντοπούλου είχε την τόλμη και το θάρρος να ζητήσει συγγνώμη, για εκείνη ακριβώς την επιλογή, επιλογή, κύριε Σπυρόπουλε και κύριοι συνάδελφοι, η οποία στην μεν παράταξη της Νέας Δημοκρατίας κόστισε τότε -γιατί κάθε αρχή είναι και δύσκολη- με όσα εσείς λέγατε και οι συνακολουθούντες υμάς αλλά και με το γεγονός ότι ενσπείρατε στον ελληνικό λαό όλα τα δύσκολα. Η παράταξη πλήρωσε, λοιπόν, αλλά η χώρα ωφελήθηκε. Και πρέπει να σας θυμίσω για την ιστορική αλήθεια ότι την ένταξη στην ΟΝΕ πάλι στη Νέα Δημοκρατία την οφείλει η χώρα με τη συμφωνία του Μάαστριχτ το 1992 της οποίας εφαρμογή κάνατε εσείς προκειμένου να επιτευχθεί η ένταξη στην ΟΝΕ. 
ΠΡΟΕΔΡΕΥΩΝ (Παναγιώτης Σγουρίδης): Επειδή είστε καινούριος στην Αίθουσα, πρέπει να καταλάβετε ότι όταν τρέχει ο χρόνος και σεις απλώνεστε σε θέματα "ΕΟΚ και ΝΑΤΟ το ίδιο συνδικάτο" τότε είναι επόμενο να μην πείτε αυτά τα οποία πρέπει να πείτε. Ο Κοινοβουλευτικός Εκπρόσωπος τελείωσε σε τεσσεράμισι λεπτά. Σας ακούω, λοιπόν. 
ΓΕΩΡΓΙΟΣ ΟΡΦΑΝΟΣ: Όποιος έχει περισσότερα λεπτά, θα λέει άλλα και όποιος έχει λιγότερα θα λέει διαφορετικά; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ μην κάνετε την ηχώ από εκεί, κύριε Ορφανέ!
Συνεχίστε κύριε συνάδελφε.
ΑΘΑΝΑΣΙΟΣ ΜΠΟΥΡΑΣ: Από εκεί και πέρα θέλω να υπενθυμίσω στον κύριο Υπουργό, ο οποίος προσπαθεί με αυτό το νομοσχέδιο να βελτιώσει τα επίπεδα της ανεργίας, ότι με όλα τα προγράμματα τα οποία επικαλέστηκε δεν μειώνεται η ανεργία όταν προσπαθούμε να ενισχύσουμε το δημόσιο τομέα. Και συγκεκριμένα ακόμη προσπαθείτε εξαπατώντας τους νέους φοιτητές, σπουδαστές, ανέργους, να τους εντάξετε στις δημόσιες υπηρεσίες. Έτσι δεν δημιουργούνται νέες θέσεις εργασίας. Ακόμη έχετε εντάξει νέους δήθεν εκπαιδευομένους και σε δικαστικές αρχές για εργασία έστω για ένα εκπαιδευτικό επίδομα, χωρίς κοινωνική ασφάλιση, χωρίς μέλλον και χωρίς κατάρτιση.
Γι' αυτό σας παρακαλούμε να αποσύρετε το νομοσχέδιο, να το βάλετε σε μια βαθιά συζήτηση προκειμένου να αντιμετωπισθεί το μέγα θέμα της απασχόλησης με έναν τρόπο ο οποίος θα δώσει προοπτική για τα επόμενα χρόνια. Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Θα ήθελα να πω, κύριοι συνάδελφοι, στον αγαπητό κ. Σπυριούνη, ότι συντάσσομαι με το συναινετικό πνεύμα που ανέφερε, αλλά δυστυχώς, κύριε Σπυριούνη, στη Κεντρική Επιτροπή του κόμματός σας εκλέχθηκαν όσοι συντάσσονται με το πνεύμα των Δολιανών! 
Επομένως η όποια προσπάθεια και αν γίνεται φαίνεται ότι δεν βρίσκει ανταπόκριση απ' αυτούς που σήμερα βρίσκονται στην Κυβέρνηση. Και το τονίζω αυτό, γιατί αναφέρατε, κύριε Νασιώκα, ότι η Νέα Δημοκρατία δεν συμβάλλει στο να φτιαχτεί αυτό το νομοσχέδιο. Η εμπειρία μας από άλλα νομοσχέδια δείχνει, κύριε Πρόεδρε, ότι ουδέποτε σχεδόν εισακούστηκε...
ΕΚΤΟΡΑΣ ΝΑΣΙΩΚΑΣ: Κάντε μια πρόταση να τη δεχθεί ο Υπουργός.
ΣΠΥΡΙΔΩΝ ΣΠΥΡΟΥ: Οι προτάσεις μας είναι πάνω στον προβληματισμό που ανέφερα προηγουμένως. Και δεν το είπα μόνο εγώ. 
ΠΡΟΕΔΡΕΥΩΝ (Παναγιώτης Σγουρίδης): Να απευθύνεστε στο Προεδρείο, κύριε συνάδελφε, και όχι στον κ. Νασιώκα. 
ΣΠΥΡΙΔΩΝ ΣΠΥΡΟΥ: Οι φορείς οι οποίοι ήρθαν στην επιτροπή αναφέρθηκαν, ότι δεν θα έχει αποτέλεσμα αυτό το νομοσχέδιο. 
Και αναφέρομαι σε προτάσεις για να υπενθυμίσω: καμία σοβαρή απόφαση δεν λαμβάνεται στο διοικητικό συμβούλιο του ΟΑΕΔ. Οι αποφάσεις λαμβάνονται μεταξύ Υπουργού και διοικητού. Οι "γραμμές" έρχονται από το Υπουργείο Εργασίας καθώς και οι πόροι και οι εγκρίσεις. Απλώς υπάρχει μια αντίληψη ότι το διοικητικό συμβούλιο αποφασίζει μάλλον για τα μικρά πράγματα. Εβδομήντα με ογδόντα θέματα έρχονται για να επεξεργαστούν σε δυο ώρες.
Όσον αφορά τα οικονομικά: 320 δισεκατομμύρια χρωστάει το ΙΚΑ στον ΟΑΕΔ. Πήρε ο ΟΑΕΔ πέρσι 120 δισεκατομμύρια για επιδόματα μητρότητας και έδωσε ένα μικρό ποσό τα 25 δισεκατομμύρια προς τις μητέρες και τα υπόλοιπα τα κράτησε για τις ανάγκες ενδεχομένως που είχε. 
Το κόστος της διοίκησης ξεπερνάει τα 45 δισεκατομμύρια εκ των οποίων τα 10 μόνο είναι του κράτους. Επομένως όλα αυτά πληρώνονται από τους εργαζόμενους και τις επιχειρήσεις. 
Υπάρχει, λοιπόν, ένας κακός τρόπος διαχείρισης του ΟΑΕΔ που δεν ξεπερνιέται με το παρόν νομοσχέδιο. Επίσης επειδή είπατε προηγουμένως ότι συναίνεσαν οι φορείς, θέλω να σας πω ότι ο ίδιος ο Πρόεδρος της ΓΣΕΕ μίλησε για ενοικίαση εργαζομένων. Και ειλικρινά με εντυπωσιάζει πως μια σοσιαλιστική Κυβέρνηση -όσο θέλει ακόμη να κρατάει αυτόν τον τίτλο- έφθασε στο σημείο να νοικιάζονται εργαζόμενοι. Δεν υπάρχει, λοιπόν, και το νομοθετικό πλαίσιο το οποίο προστατεύει τα δικαιώματα τα ασφαλιστικά και όλα τα άλλα που έχουν σχέση με την εργασία αυτών των ατόμων.
Στην κατ' άρθρον συζήτηση θα μας δοθεί η δυνατότητα ενδεχομένως να συμβάλουμε. Πάντως στην επιτροπή που συζητούσαμε όλοι οι φορείς είχαν έντονο προβληματισμό στο κατά πόσο θα προχωρήσει και θα συμβάλει αυτό το νομοσχέδιο στο κύριο ζητούμενο που είναι η μείωση της ανεργίας. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εργασίας και Κοινωνικών Ασφαλίσεων "Αναδιάρθρωση ΟΑΕΔ και άλλες διατάξεις" και προχωρούμε στην ψήφισή του.
Ερωτάται το Σώμα: Γίνεται δεκτό το νομοσχέδιο επί της αρχής; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων "Αναδιάρθρωση ΟΑΕΔ και άλλες διατάξεις" έγινε δεκτό επί της αρχής κατά πλειοψηφία.
Στο σημείο αυτό κύριοι συνάδελφοι, δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.51΄ λύεται η συνεδρίαση για αύριο ημέρα Τετάρτη και ώρα 10.30΄ με αντικείμενο εργασιών του Σώματος: α) κοινοβουλευτικός έλεγχος, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων του νομοσχεδίου του Υπουργείου Εργασίας και Κοινωνικών Ασφαλίσεων "Αναδιάρθρωση ΟΑΕΔ και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



