Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ Ρ'

Δευτέρα 22 Μαρτίου 1999

 

 

Αθήνα, σήμερα στις 22 Μαρτίου 1999, ημέρα Δευτέρα και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

(Επικύρωση Πρακτικών: Σύμφωνα με την από 17-3-99 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της _Θ' συνεδριάσεώς του, της Τετάρτης 17 Μαρτίου 1999 σε ό,τι αφορά την ψήφιση στο σύνολο των σχεδίων νόμων: 1. "Κύρωση της τέταρτης τροποποίησης των άρθρων της Συμφωνίας του Διεθνούς Νομισματικού Ταμείου". 

2 "Κύρωση 1. της Σύμβασης βάσει του άρθρου Κ3. της Συνθήκης για την Ευρωπαϊκή 'Ενωση σχετικά με τη χρήση της πληροφορικής στον τελωνειακό τομέα, 2. της Συμφωνίας για την προσωρινή εφαρμογή της Σύμβασης αυτής, μεταξύ ορισμένων Κρατών-Μελών της Ευρωπαϊκής 'Ενωσης και 3. του Πρωτοκόλλου σχετικά με την ερμηνεία της Σύμβασης για τη χρήση της πληροφορικής στον τελωνειακό τομέα από το Δικαστήριο των Ευρωπαϊκών Κοινοτήτων με προδικαστικές αποφάσεις". 

3. "Κύρωση του Χάρτη του Οργανισμού Οικονομικής Συνεργασίας του Ευξείνου Πόντου". 

4. "Κύρωση του Πρωτοκόλλου της Συμφωνίας εταιρικής σχέσης και συνεργασίας, για τη σύναψη εταιρικής σχέσης μεταξύ των Ευρωπαϊκών Κοινοτήτων και των Κρατών-Μελών τους, αφ'ενός, και της Ρωσικής Ομοσπονδίας αφ'ετέρου". 

5. "Κύρωση του Πρωτοκόλλου της Συμφωνίας εταιρικής σχέσης και συνεργασίας μεταξύ των Ευρωπαϊκών Κοινοτήτων και των Κρατών-Μελών τους, αφ'ενός, και της Ουκρανίας αφ'ετέρου". 

6. "Κύρωση του Πρωτοκόλλου της Συμφωνίας για τη σύναψη εταιρικής σχέσης και συνεργασίας μεταξύ των Ευρωπαϊκών Κοινοτήτων και των Κρατών-Μελών τους, αφ'ενός, και της Δημοκρατίας της Μολδαβίας αφ'ετέρου". 

7. "Κύρωση της Συμφωνίας μεταξύ του Υπουργείου Υγείας και Πρόνοιας της Κυβέρνησης της Ελληνικής Δημοκρατίας και της Ρουμανικής Επιτροπής Υιοθεσιών της Ρουμανικής Κυβέρνησης για συνεργασία στον τομέα της υιοθεσίας"). 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

Ανακοινώνονται προς το Σώμα από τον κ. Ιωάννη Καλαμακίδη, Βουλευτή Ευβοίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Κοζάνης κ. ΝΙΚΟΛΑΟΣ ΠΑΠΑΦΙΛΙΠΠΟΥ κατέθεσε αναφορά με την οποία ο Σύλλογος Δασκάλων και Νηπιαγωγών Κοζάνης διαμαρτύρεται για τις καταργήσεις και συγχωνεύσεις των Σχολικών Μονάδων σε όλο το Νομό. 

2) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Φερών Μαγνησίας ζητεί την κατασκευή νέας πτέρυγας στο διδακτήριο του Λυκείου Βελεστίνου Μαγνησίας. 

3) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Σύλλογος Υπαλλήλων ΕΛΤΑ Νομού 'Εβρου διαμαρτύρεται για το κλείσιμο των γραφείων του στον ακριτικό Νομό 'Εβρου. 

4) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Νομαρχιακή Αυτοδιοίκηση Λάρισας ζητεί την ίδρυση Ειδικού Κέντρου 'Αμεσης Κοινωνικής Βοήθειας στη Λάρισα. 

5) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία οι καθηγητές Φυσικής Αγωγής ΤΑΔ-ΕΤΑΔ ζητούν τη ρύθμιση των εργασιακών τους θεμάτων. 

6) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Σωματείο Μονίμων Τεχνικών Υπαλλήλων Καζίνου Κέρκυρας ζητεί να επιτραπεί η είσοδος των εντοπίων στο Καζίνο Κέρκυρας. 

7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Βασιλειάδου, κάτοικος Δράμας, ζητεί τη διευθέτηση της συνταξιοδότησής της. 

8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια 'Ενωση Δασολόγων Δημοσίων Υπαλλήλων υποβάλλει προτάσεις για την κάλυψη των δαπανών των μετακινούμενων υπαλλήλων εντός και εκτός επικράτειας. 

9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η 'Ενωση Συλλόγων Γονέων Ανατολικής Μακεδονίας και Θράκης ζητεί την πρόσληψη ψυχολόγων στα σχολεία της Δευτεροβάθμιας Εκπαίδευσης. 

10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης Κυκλάδων ζητεί χρηματοδότηση για την αποπεράτωση του έργου της επέκτασης της προβλήτας του λιμένα Ανάφης. 

11) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Συντονιστική Ομάδα Οικοδομικών Συνεταιρισμών Ηρακλείου ζητεί την οριοθέτηση της ζώνης προστασίας της γεωργικής γης κατόπιν διερεύνησης των ορίων των οικισμών και της οργάνωσης της Ανατολικής παραλιακής ζώνης του Ηρακλείου. 

12) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία οι εκπρόσωποι 19 φορέων της Κρήτης ζητούν να ιδρυθεί Τμήμα Φυσικής Αγωγής στο Πανεπιστήμιο Κρήτης. 

13) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Ενιαίο Σωματείο Εργαζομένων ΠΕ.ΠΑ.Γ.Ν.Η. ζητεί την κατοχύρωση του δικαιώματος των μελών του αγοράς και ταξινόμησης αγροτικού αυτοκινήτου. 

14) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία το Γενικό Νομαρχιακό Νοσοκομείο Χαλκιδικής υποβάλλει εργασιακά αιτήματα του ιατρικού προσωπικού του. 

15) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία ο κ. Χρήστος Τσερέας, κάτοικος στην περιοχή Νέα Σίλατα στο Νομό Χαλκιδικής ζητεί να ρυθμιστεί το ζήτημα της αναπροσαρμογής της χορηγίας του. 

16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Βασιλική Ματσάνη, κάτοικος Δράμας ζητεί να ρυθμιστεί η σύνταξη αναπηρίας της. 

17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. 'Αγγελος Ματσάνης, κάτοικος Χωριστής Δράμας, ζητεί τη ρύθμιση της συνταξιοδότησής του. 

18) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Βαρδουσίων Φωκίδας ζητεί την ασφαλτόστρωση του οδικού άξονα του οικισμού Αρτοτίνας - Γραμμένης Οξυάς στο Νομό Φωκίδας. 

19) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Κηρέως Εύβοιας ζητεί τη δημιουργία μόνιμου Πυροσβεστικού Σταθμού στην περιοχή του. 

20) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Μαρμαρίου Εύβοιας ζητεί την προμήθεια απορριμματοφόρων. 

21) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία η Κοινότητα Λιχάδας Εύβοιας ζητεί την προμήθεια ενός απορριμματοφόρου αυτοκινήτου και ενός φορτωτή - εκσκαφέα. 

22) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία το Εργατικό Κέντρο Πύργου Ηλείας ζητεί τη συνέχιση της λειτουργίας του απεντομωτηρίου Κατακώλου. 

23) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Αστερουσίων Ηρακλείου ζητεί την ίδρυση κτηνιατρείου στην περιοχή του. 

24) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Συντονιστική Ομάδα Οικοδομικών Συνεταιρισμών Ηρακλείου ζητεί τη θεσμοθέτηση ζωνών παραθεριστικής κατοικίας στο Νομό Ηρακλείου. 

25) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία οι Δήμαρχοι των Δήμων Νομών Περιφέρειας Βορείου Αιγαίου ζητούν το διπλασιασμό των κονδυλίων ΚΑΠ και ΣΑΤΑ για τους Νομούς της περιφέρειας Βορείου Αιγαίου. 

26) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύλλογος Μηχανικών ΠΕ και ΤΕ ΕΥΔΑΠ διαφωνεί με τις οργανωτικές αλλαγές και τοποθετήσεις στελεχών στην ΕΥΔΑΠ. 

27) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Φιλοδασική 'Ενωσις Αθηνών ζητεί τη χρηματοδότηση του έργου της αναδάσωσης της νήσου Χίου. 

28) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Εργατικό Προσωπικό του Σταθμού της ΟΑ Χίου ζητεί την πρόσληψη εποχιακού προσωπικού για την κάλυψη των αναγκών του Σταθμού κατά τη θερινή περίοδο. 

29) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Εκπαιδευτικό Προσωπικό ΑΕΝ/Μηχανικών Χίου ζητεί να του καταβληθεί αναδρομικά το επίδομα παραμεθορίου - προβληματικής περιοχής. 

30) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Εκπολιτιστικός - Μορφωτικός Αθλητικός Σύλλογος "Ο ΔΕΣΜΟΣ ΤΟΥ ΦΡΑΓΚΟΜΑΧΑΛΑ" ζητεί να του παραχωρηθεί η χρήση της αποθήκης και τους Οσμανιέ Τζαμιού για τη στέγασή του. 

31) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί τη συνέχιση της λειτουργίας της Σχολής Κιλιμοποιίας που λειτουργεί στο Αιτωλικό Αιτωλ/νίας. 

32) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία ο Δήμος Αιτωλικού Αιτωλ/νίας ζητεί τη συνέχιση της λειτουργίας της Σχολής Κιλιμοποιίας που λειτουργεί στο Αιτωλικό Αιτωλ/νίας. 

33) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Νομάρχης Χίου ζητεί να παραχωρηθεί μέρος της αποθήκης του Τελωνείου Χίου για τη δημιουργία αίθουσας εξυπηρέτησης επιβατών στο λιμάνι της Χίου. 

34) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμαρχος Χίου ζητεί να ληφθούν μέτρα ώστε ο πρωϊνός τύπος να φθάνει έγκαιρα στη Χίο με την Ολυμπιακή Αεροπλοϊα. 

35) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Λαογραφικός - Πολιτιστικός Σύλλογος Μεσολογγίου ζητεί την ίδρυση "Παλαμαίας Ακαδημίας" στο Μεσολόγγι Αιτωλ/νίας. 

36) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Σύλλογος Λαμπιριωτών Τριχωνίδας "Ο ΑΓΙΟΣ ΔΗΜΗΤΡΙΟΣ" ζητεί οικονομική ενίσχυση για την κάλυψη υποχρεώσεών του. 

37) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί την επαναπρόσληψη των εργαζομένων στο Βρεφονηπιακό Σταθμό Μεσολογγίου. 

38) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Α. Παπαντωνίου ζητεί να εγκατασταθεί προτομή στο Θεοδωράκι Πέλλας του επισμηναγού Γαλανού Νικόλαου. 

39) Ο Βουλευτής Κιλκίς κ. ΘΕΟΔΩΡΟΣ ΠΑΣΣΑΛΙΔΗΣ κατέθεσε αναφορά με την οποία Υπάλληλοι ΔΕ14 και ΔΕ15 Νομού Κιλκίς ζητούν να τους επιτραπεί η μετάταξη προς άλλα Υπουργεία. 

40) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία η 'Ενωση Αξιωματικών Ελληνικής Αστυνομίας Κεντρικής Μακεδονίας ζητεί την ίδρυση ανεξάρτητου Αρχηγείου Ελληνικής Αστυνομίας. 

41) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε αναφορά με την οποία οι κύριοι Ι. Αξιόγλου και Θ. Ζάχου ζητούν την αποζημίωση εκτάσεών τους που απαλλοτριώθηκαν για την κατασκευή της εθνικής οδού Αθηνών - Θεσ/νίκης. 

42) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Νέστορος Μεσσηνίας ζητεί τη συνέχιση της λειτουργίας του Αστυνομικού Σταθμού Κορυφασίου Μεσσηνίας. 

43) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Αρφαρών Μεσσηνίας ζητεί τη συνέχιση της λειτουργίας του Ταχυδρομικού Γραφείου της περιοχής του. 

44) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Ιερά Μητρόπολις Μεσσηνίας ζητεί τη χρηματοδότηση της κατασκευής Ενοριακής Στέγης στο Τρίκορφο Μεσσηνίας. 

45) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η 'Ενωση Ξενοδόχων Νομού Μαγνησίας ζητεί την επίλυση ασφαλιστικού και συνταξιοδοτικού προβλήματος των μελών του. 

46) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η 'Ενωση Πολυτέκνων Νομού Μαγνησίας ζητεί την πρόσληψη πολύτεκνων εκπαιδευτικών στα σχολεία. 

47) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Αρτεμισίου Εύβοιας καταγγέλλει αδιαφανείς ενέργειες στην επιλογή προσώπων για συμμετοχή στο πρόγραμμα επαγγελματικής κατάρτισης "Διαχείρισης Δασών". 

48) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Επιτροπή Ειρήνης Χολαργού επισημαίνει τις ευθύνες της ελληνικής κυβέρνησης στο ζήτημα της παράδοσης του Οτσαλάν στις τουρκικές αρχές. 

49) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Πανελλήνια Ομοσπονδία Σωματείων και Ενώσεων Ιδιοκτητών Ελαφρών Φορτηγών Αυτοκινήτων ΔΧ "Η ΕΝΩΣΗ" εκφράζει την αντίθεσή της στο άρθρο 72 του Ν. 2676/99 

50) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Αγροτικός Σύλλογος Αγιάσου Λέσβου ζητεί την ομαλή λειτουργία του Αγροτικού Ιατρείου του Δήμου Αγιάσου. 

51) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Καρυάς Λευκάδας ζητεί την αποπεράτωση του έργου "Αρδευτικό Κάμπου Καρυάς" 

52) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί οικονομική ενίσχυση για τη βελτίωση των βοσκοτόπων Αλεξάνδρου. 

53) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία, ο Δήμος Σκοπέλου ζητεί να καλυφθούν με ιατρούς όλες οι ειδικότητες, που υπάρχουν στις οργανικές θέσεις του Κέντρου Υγείας Σκοπέλου, να ιδρυθεί Περιφερειακό Ιατρείο και το Περιφερειακό Ιατρείο Γλώσσας Σκοπέλου να λειτουργήσει ως Κέντρο Εφημεριών. 

54) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Πολιτιστικός Σύλλογος Ζαγοράς "Γιάννης Κορδάτος" ζητεί να ενισχυθεί οικονομικά για την υλοποίηση του προγράμματος πολιτιστικών και άλλων εκδηλώσεων. 

55) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία συγκύριοι οικοπέδων στα Γιαννιτσά, στα οποία έκτισαν με αντιπαροχή ζητούν τη διευθέτηση των υποχρεώσεών τους στο ΙΚΑ από την κατασκευή των οικοδομών. 

56) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Νομαρχιακή Αυτοδιοίκηση Πέλλας ζητεί την παραχώρηση χρήσης του Δημοσίου Κτήματος ΒΚ/1459 για τη δημιουργία χιονοδρομικού κέντρου. 

57) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Γεωργικός Συνεταιρισμός Σκύδρας ζητεί για την κατασκευή του έργου "Βιολογικός Καθαρισμός" το ποσό των 170 εκατομμυρίων δραχμών. 

58) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η 'Ενωση Αξιωματικών Ελληνικής Αστυνομίας Κεντρικής Μακεδονίας ζητεί την ικανοποίηση των θεσμικών, οικονομικών, ασφαλιστικών αιτημάτων του κλάδου. 

59) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Εταιρεία Στήριξης Ατόμων με Ειδικές Ανάγκες ζητεί την ίδρυση Παιδαγωγικού Τμήματος Ειδικής Αγωγής στο Πανεπιστήμιο Κρήτης. 

60) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί τη νομική κατοχύρωση των εργασιακών αιτημάτων των πολύτεκνων με προϋπηρεσία αναπληρωτή εκπαιδευτικού. 

61) Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία το Εκπαιδευτικό Προσωπικό ΑΕΝ/Μηχανικών Χίου ζητεί να του καταβληθεί αναδρομικά το επίδομα παραμεθορίου - προβληματικής περιοχής. 

62) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Νομάρχης Πέλλας ζητεί την ίδρυση κέντρου Γεωργικής Κατάρτισης στα Γιαννιτσά Πέλλας. 

63) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Αντιδήμαρχος Καρδίτσας ζητεί να χορηγηθούν στο Δήμο Καρδίτσας δύο απορριμματοφόρα οχήματα. 

64) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύλλογος Αρχιθεατών Θεσσαλών "Η ΕΣΤΙΑ" ζητεί να ενταχθεί η ευρύτερη περιοχή Αργιθέας στα προγράμματα αξιοποίησης του ορεινού όγκου και του σπάνιου οικοσυστήματος. 

65) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία το Εργατικό Κέντρο Πύργου Ηλείας ζητεί τη συνέχιση της λειτουργίας του απεντομωτηρίου Κατακώλου. 

66) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Σκιλλούντος Ηλείας ζητεί την άμεση καταβολή της στρεμματικής ενίσχυσης στους σταφιδοπαραγωγούς της περιοχής του. 

67) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Αλιφείρας Ηλείας ζητεί την κατασκευή του εθνικού δρόμου ΖΑΧΑΡΩ - ΛΟΓΓΟ - ΑΓ.ΘΕΟΔΩΡΟ - ΑΛΙΦΕΙΡΑ - ΑΝΔΡΙΤΣΑΙΝΑ - ΚΑΡΥΤΑΙΝΑ - ΜΕΓΑΛΟΠΟΛΗ. 

68) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την αύξηση της ποσόστωσης για τους πολύτεκνους καπνοπαραγωγούς. 

69) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τις φθορές του οδοστρώματος στον επαρχιακό δρόμο Δράμας - Νευροκοπίου. 

70) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι φοιτητές της κατεύθυνσης Εθνολογίας του Τμήματος Ιστορίας και Εθνολογίας του ΔΠΘ ζητούν να προωθηθεί η εγκεκριμένη από τη Σύγκλητο δημιουργία ανεξάρτητου Τμήματος Ανθρωπολογίας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3387/204/3-11-98 ερώτηση/ΑΚΕ δόθηκε με το υπ'αριθμ. 15/433/18-11-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της 3387/204 από 3.11.98 ερώτησης και αίτησης κατάθεσης εγγράφων του Βουλευτή κ. Μ. Κεφαλογιάννη, ζήτησα να ενημερωθώ για το ζήτημα του κ. Α. Δετοράκη από την Πρεσβεία μας στο Βουκουρέστι, η οποία με ενημέρωσε για τα εξής: 

Ο κ. Α. Δετοράκης είχε πράγματι προταθεί από το Υπουργείο Εθνικής Παιδείας και Θρησκευμάτων ως τρίτος αναπληρωματικός υποψήφιος για μία από τις τρεις υποτροφίες της Ρουμανικής Κυβέρνησης για 'Ελληνες, για το ακαδημαϊκό έτος 1998-99, στο πλαίσιο του υφιστάμενου διμερούς μορφωτικού προγράμματος. 

Σε συνέχεια του υπ' αριθμ. Α.Π.2246.53/2/7/125/28.1.98 εγγράφου της Δ1 Δ/νσης Μορφωτικών Υποθέσεων του Υπουργείου μας, η Πρεσβεία Βουκουρεστίου ανακοίνωσε τα ονόματα των έξι υποψηφίων (τρεις κύριοι και τρεις αναπληρωματικοί), συμπεριλαμβανομένου και του κ. Δετοράκη, προς το Υπουργείο Εθνικής Παιδείας της Ρουμανίας, με την υπ'αριθμ. Α.Π. 413.3/554/ΑΣ 190/18.2.98 ρηματική διακοίνωση (συνημμένο 1). 

Με το υπ' αριθμ. Α.Π.Φ3/Β3/4660/23.9.98 έγγραφο του Υπουργείου Εθνικής Παιδείας και Θρησκευμάτων, περιήλθαν στην Πρεσβεία Βουκουρεστίου οδηγίες για ανακοίνωση του κ. Δετοράκη ως υποψηφίου για μία υποτροφία προπτυχιακών σπουδών στην Ρουμανία, για την οποία η Πρεσβεία μας δεν γνώριζε τίποτε σχετικά. 'Οπως προέκυψε, επρόκειτο για μία ειδική υποτροφία του Ρουμανικού ΥΠΕΞ, για την οποία είχε υπάρξει αλληλογραφία μεταξύ του τελευταίου και της Ρουμανικής Πρεσβείας στην Αθήνα. Ανεξάρτητα απ' αυτό, σε συνέχεια του παραπάνω σχετικού, η Πρεσβεία Βουκουρεστίου ανακοίνωσε τον κ. Δετοράκη ως υποψήφιο για την υποτροφία αυτή, με την υπ' αριθμ. Α.Π. 413.3/3960/ΑΣ 1161/30.9.98 ρηματική διακοίνωση (συνημμένο 2). Σημειώνεται πάντως ότι, η σχετική ανακοίνωση του 'Ελληνα υποψηφίου για την συγκεκριμένη υποτροφία, θα έπρεπε να είχε γίνει στην ρουμανική πλευρά έως 31.7.98 (συνημμένο 3). 

Στην συνέχεια και κατόπιν σχετικών τηλεφωνικών επικοινωνιών της οικογένειας Δετοράκη και του Γραφείου του κ. Εμμ. Κεφαλογιάννη με την Πρεσβεία Βουκουρεστίου, αλλά και τηλεφωνικών επικοινωνιών της Πρεσβείας και με την αρμόδια Ε1 Δ/νση Μορφωτικών Υποθέσεων του Υπουργείου μας, περιήλθε στην Πρεσβεία με FΑΧ η αλληλογραφία μεταξύ Ρουμανικής Πρεσβείας Αθηνών και Υπουργείου Εξωτερικών, οπότε και έγινε σαφές ότι επρόκειτο για μία επιπλέον υποτροφία, που είχε προσφερθεί από το Ρουμανικό ΥΠΕΞ (πέραν των τριών του Ρουμανικού Υπουργείου Παιδείας). Με νέα ρηματική της διακοίνωση προς το Ρουμανικό ΥΠΕΞ πλέον (συνημμένο 4), η Πρεσβεία επανήλθε στην πρόταση της υποψηφιότητας Δετοράκη. Παράλληλα, η Πρεσβεία προέβη σε σειρά προφορικών παρεμβάσεων προς την αρμόδια Διεύθυνση Μορφωτικών Υποθέσεων του Ρουμανικού ΥΠΕΞ. 

Τελικά, με την D (01) 8034/16.10.98 (συνημμένο 5) ρηματική διακοίνωση Διεύθυνση Μορφωτικών και Επιστημονικών Σχέσεων του Ρουμανικού ΥΠΕΞ απάντησε στην Πρεσβεία Βουκουρεστίου ότι η υποψηφιότητα Δετοράκη δεν έγινε δεκτή, επειδή δεν είχε υποβληθεί εγκαίρως (μέχρι 31.7.98) και επειδή, εν τω μεταξύ, η σχετική υποτροφία είχε δοθεί σε άλλο 'Ελληνα υποψήφιο, τον κ. Αντώνη Ψαράκη. Ακολούθησε προφορική συνεννόηση της Πρεσβείας με το Ρουμανικό ΥΠΕΞ, απ' όπου συμπληρωματικά ελέχθη ότι, το Γραφείο Οικονομικών και Εμπορικών Υποθέσεων είχε ζητήσει από το Ρουμανικό ΥΠΕΞ την δυνατότητα χορήγησης υποτροφίας στον κ. Ψαράκη, ο οποίος αδυνατούσε να συνεχίσει τις ιατρικές σπουδές του για οικονομικούς λόγους. Επειδή μάλιστα δεν είχαν λάβει μέχρι τότε απάντηση εκ μέρους της Ελληνικής πλευράς για την υποτροφία του Ρουμανικού ΥΠΕΞ, αποφάσισαν να χορηγήσουν την σχετική υποτροφία στον κ. Ψαράκη, μέχρι την ολοκλήρωση των σπουδών του. 'Οπως έκανε γνωστό στον Πρέσβη μας η επικεφαλής του Γραφείου Οικονομικών και Εμπορικών Υποθέσεων, η παρέμβασή τους υπέρ του κ. Ψαράκη, έγινε σε συνέχεια εκδηλωθέντος ενδιαφέροντος του Υπουργείου Εθνικής Οικονομίας, σε αναζήτηση τρόπων οικονομικής του στήριξης για τη συνέχιση των σπουδών του και σε κάθε περίπτωση εν αγνοία της ύπαρξης εκκρεμότητας για την συγκεκριμένη υποτροφία και της υποψηφιότητας Δετοράκη, η οποία βέβαια ήταν εκπρόθεσμη. Επισημαίνουμε πάντως ότι, τα θέματα των υποτροφιών εκφεύγουν πλήρως των αρμοδιοτήτων του Γραφείου Οικονομικών και Εμπορικών Υποθέσεων της Πρεσβείας της Ελλάδος στο Βουκουρέστι. 

Θεωρούμε ότι, η απευθείας από το Ρουμανικό ΥΠΕΞ διαβίβαση της προσφοράς της υποτροφίας μέσω της Ρουμανικής Πρεσβείας στην Αθήνα χωρίς να το γνωρίζει η Πρεσβεία μας, μείωσε τον συντονιστικό ρόλο της τελευταίας στις ανταλλασσόμενες υποτροφίες και συνετέλεσε αποφασιστικά στην αρνητική για τον κ. Δετοράκη εξέλιξη. 

Συνημμένα: (5) Πέντε 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

2. Στην με αριθμό 3908/260/98 ερώτηση δόθηκε με το υπ'αριθμ. 449/23-11-98 έγγραφο από τον Υπουργό Εξωτερικών η ακόλουθη απάντηση: 

"Σε απάντηση στην 3908/260/23.11.98 ερώτηση και αίτηση κατάθεσης εγγράφων του Βουλευτή κ. Γ. Παπαδάτου, τα όσα αναφέρονται στην ανωτέρω ερώτηση δεν έχουν καμμία σχέση με την παραγματικότητα. 

Υπενθυμίζεται, άλλωστε, ότι Εκπρόσωπος του Υπουργείου Εξωτερικών είναι από 25-6-98 ο κ. Θεόδωρος Θεοδώρου, Σύμβουλος Πρεσβείας Β', ο οποίος βάσει της Εντολής τοποθέτησης της Διεύθυνσης Προσωπικού υπ' αριθμ. Α.Π. Π-7Θ8β-12290/ΑΣ 5275/25.6.1998, αντικατέστησε τον κ. Κωνσταντίνο Μπίκα, Σύμβουλο Πρεσβείας Β', έως τότε Εκπρόσωπο του Υπουργείου Εξωτερικών. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ" 

3. Στην με αριθμό 525/34/98 ερώτηση/ΑΚΕ δόθηκε με το υπ'αριθμ. 36153/20-11-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της ερώτησης/ΑΚΕ 525/34/98 του Βουλευτή κ. Γ. Ρόκου, σας ενημερώνουμε για τα ακόλουθα: 

1 . Η Δημοσιότητα και Προβολή του ΚΠΣ 94-99 που αποτελεί επιλεγμένο στόχο στα πλαίσια του άρθρου 32 του Κανονισμού 282/93 και των παραγράφων 2.7 και 4.6 του ΚΠΣ 94-99 αρθρώνεται σε δύο επικοινωνιακά επίπεδα στο επίπεδο (συνολικά) του ΚΠΣ (Επικοινωνιακή Εκστρατεία Εθνικής κλίμακας) και στο επίπεδο των επιμέρους Επιχειρησιακών Προγραμμάτων, που το απαρτίζουν (Επικοινωνιακές εκστρατείες των επιμέρους Επιχειρησιακών Προγραμμάτων), τα οποία αποτελούν ένα ενιαίο και ολοκληρωμένο επικοινωνιακό σύστημα. 

2. 'Οσον αφορά τη Δημοσιότητα και Προβολή των ΠΕΠ, αποτελεί ξεχωριστή επικοινωνιακή εκστρατεία για κάθε ΠΕΠ και χρηματοδοτείται από ειδικό κονδύλι του Υπ. Τεχνική Βοήθεια κάθε ΠΕΠ, το οποίο εγκρίνεται στα πλαίσια της τριμερούς σχέσης. 

3. 'Ηδη έχουν επιλεγεί, κατόπιν διεθνούς ανοικτού διαγωνισμού σύμφωνα με την ΚΟ 92/50/92, πέντε Σύμβουλοι Δημοσιότητας σε Περιφερειακό επίπεδο, οι οποίοι και υπέγραψαν συμβάσεις για Προβολή και Δημοσιότητα των 13 Περιφερειακών Επιχειρησιακών Προγραμμάτων και ήδη έχουν ξεκινήσει την εκστρατεία ενημέρωσης για τα ΠΕΠ. 

4. Η Υλοποίηση ενεργειών των Προγραμμάτων Δημοσιότητας (π.χ.Παραγωγές, Προβολές, προωθητικές ενέργειες κλπ.) τόσο σε Κεντρικό όσο και σε περιφερειακό επίπεδο γίνεται στα πλαίσια αφ'ενός του "Επικοινωνιακού οδηγού" ο οποίος έχει εκδοθεί από το ΥΠΕΘΟ και έχει εγκριθεί από την Ε.Ε. και αφ'ετέρου της επικοινωνιακής στρατηγικής και του σχεδίου δράσης, όπως αυτά έχουν εγκριθεί από την Ε. Επιτροπή. 

Τα χρησιμοποιούμενα ΜΜΕ επιλέγονται και προτείνονται από τους Αναδόχους Δημοσιότητας με επιστημονικά / επαγγελματικά κριτήρια όπως π.χ. η ακροαματικότητα, η κυκλοφορία των εντύπων μέσων κλπ. 

Η υλοποίηση και ο έλεγχος των σχετικών δαπανών υπάγονται στη διαδικασία ελέγχου των έργων και δράσεων των συγχρηματοδοτούμενων κοινοτικών προγραμμάτων (αποφάσεις επιτροπών παρακολούθησης έλεγχος από εντεταλμένα κοινοτικά όργανα κλπ) και γίνονται σύμφωνα με τα οριζόμενα στο σχετικό Νόμο 2328/95 και στο Π.Δ. 1206/97. 

5. Τόσο το περιεχόμενο του Προγράμματος Δημοσιότητας των ΠΕΠ όσον και η κατανομή των διαθεσίμων κονδυλίων στα διάφορα μέσα και στις διάφορες ενέργειες αποφασίζεται από όργανο που λειτουργεί στην Περιφέρεια, με Πρόεδρο τον ίδιο τον Γεν. Γραμματέα της περιφέρειας. Το εν λόγω όργανο είναι και υπεύθυνο για την παρακολούθηση της εκτέλεσης των αποφάσεων που αφορούν την υλοποίηση του προγράμματος Δημοσιότητας σε κάθε Περιφέρεια. 

6. Συνημμένα σας επισυνάπτουμε την απόφαση ανάθεσης του έργου Εξειδίκευσης Επικοινωνιακής Στρατηγικής Σχεδίου Δράσης και υλοποίησης προτάσεων Δημοσιότητας των ΠΕΠ με τους αντίστοιχους προϋπολογισμούς. 

Ειδικότερα στα πλαίσια του προγράμματος Προβολής και Δημοσιότητας του ΠΕΠ Κρήτης, η Περιφέρεια διαθέτει το ποσό των 80 εκατ. δρχ. (χωρίς ΦΠΑ και αμοιβή της Διαφημιστικής εταιρείας) στα Μέσα Μαζικής Ενημέρωσης του νησιού. 

Η Περιφέρεια Κρήτης εφαρμόζοντας τις διατάξεις του Προεδρικού Διατάγματος 261, τεύχος Α αρ.Φ. 186/23.9.98 και λαμβάνοντας υπόψη το Ενδεικτικό πρόγραμμα Δημοσιότητας του ΠΕΠ έδωσε έμφαση για την επικοινωνιακή της εκστρατεία σε Τοπικές εφημερίδες και σε Τοπικά Τηλεοπτικά Μέσα Ενημέρωσης. 

Η κατανομή του χρηματικού ποσού ανά Διαφημιστικό Μέσο στην Περιφέρεια Κρήτης έχει ως εξής: 

ΤΗΛΕΟΡΑΣΗ :
 28.600.000
 (33%)
 
ΡΑΔΙΟΦΩΝΟ :
 14.300.000
 (16%)
 
ΕΦΗΜΕΡΙΔΕΣ :
 42.900.000
 (49%)
 
ΔΙΑΦ. ΕΝΤΥΠΑ:
 2.200.000
 (2%)
 
 
 -------------------
 --------
 
 
 (88.000.000)
 (100%)
 

(Στα παραπάνω έχει υπολογιστεί η αμοιβή της Κ/Σ "ΠΗΓΑΣΟΣ" αναδόχου εταιρείας υλοποίησης του προγράμματος Δημοσιότητας του ΠΕΠ Κρήτης). 

Η Περιφέρεια Κρήτης λαμβάνοντας υπόψη τον περιορισμένο προϋπολογισμό του προγράμματος Δημοσιότητας που δεν επιτρέπει την προβολή του ΠΕΠ σε όλα τα ΜΜΕ, έντυπα και ηλεκτρονικά, προχώρησε στην κατανομή των χρημάτων θεωρώντας ότι πρέπει καταρχήν να γίνει η προβολή από τα πρώτα σε ακροαματικότητα και τηλεθέαση δημοσιογραφικά ηλεκτρονικά ΜΜΕ, καθώς και από τις ημερήσιες και εβδομαδιαίες εφημερίδες για πληρέστερη πληροφόρηση των πολιτών. 

Η κατανομή στους ραδιοφωνικούς και τηλεοπτικούς σταθμούς έγινε αφού ελήφθησαν υπόψη οι μόνες, κατά κοινή παραδοχή των ΜΜΕ, επίσημες μετρήσεις ακροαματικότητας και τηλεθέασης της εταιρείας "FOCUS Α.Ε. κέντρο ερευνών". 

Για τις εφημερίδες, στην κατανομή των χρημάτων λήφθηκε υπόψη η Μελέτη του Πολυτεχνείου Κρήτης "Στρατηγική Ανάπτυξης Ημερησίου Επαρχιακού Tύπου" σχετικά με την κυκλοφορία των εφημερίδων στο νησί. Η κατανομή των χρημάτων έγινε λοιπόν με βάση και μόνο τα στοιχεία αυτά χωρίς να λαμβάνονται υπόψη οι όποιες πολιτικές θέσεις και απόψεις έχει και εκφράζει το κάθε ΜΜΕ. 

Ο Υφυπουργός 

ΧΡΗΣΤΟΣ ΠΑΧΤΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

4. Στην με αριθμό 3222/179/29-10-98 ερώτηση/ΑΚΕ δόθηκε με το υπ'αριθμ. 2656/20-11-98 έγγραφο από τον Υφυπουργό Μεταφορών και Εποικοινωνιών η ακόλουθη απάντηση: 

"Σε απάντηση της ερώτησης-αίτησης κατάθεσης εγγράφων με αριθμό 3222/179/29.10.98 που κατέθεσε στη Βουλή ο Βουλευτής κ. Μαν. Κεφαλογιάννης, σχετικά με το Επιχειρησιακό Πρόγραμμα "Τηλεπικοινωνίες", σας διαβιβάζουμε, για τα ερωτήματα 2 μέχρι 5, το με αριθμ. πρωτ. 808/716319/10-11-98 έγγραφο του Δ/ντος Συμβούλου του Οργανισμού Τηλεπικοινωνιών της Ελλάδος. 

'Οσον αφορά τα ερωτήματα 1 και 6 σας πληροφορούμε τα παρακάτω: 

α. Η μη έγκαιρη υλοποίηση του χρονοδιαγράμματος εναρμόνισης του θεσμικού πλαισίου (Υποπρόγραμμα 1), όπως προβλέπεται από το άρθρο 4 της Απόφασης Ε(95)3154/18-12-95 της Επιτροπής, με την οποία εγκρίθηκε το Ε.Π. "ΤΗΛΕΠΙΚΟΙΝΩΝΙΕΣ" είναι μεταξύ των λόγων που οδήγησαν την Επιτροπή στη λήψη απόφασης για αναστολή πληρωμών της συνδρομής του Ευρωπαϊκού Ταμείου Περιφερειακής Ανάπτυξης (ΕΤΠΑ). 

β. Με βάση τα αναφερόμενα στα πρακτικά της 7ης Επιτροπής παρακολούθησης του Κ.Π.Σ. 1994-1999 (Μάιος 1998), σχετικά με την πορεία υλοποίησης του φυσικού αντικειμένου του Υποπρογράμματος 1 "Θεσμικό πλαίσιο" προκύπτει ότι το πλείστον των εκκρεμών κανονιστικών πράξεων όπως αναγράφονται στα εν λόγω πρακτικά είχε ήδη υλοποιηθεί κατά τη διάρκεια της υπόψη Επιτροπής Παρακολούθησης. 

Συγκεκριμένα: 

* Η παρ. 8 του άρθρου 3 του Π.Δ. 40/96 (ΦΕΚ 27 Α') εναρμονίστηκε με το Π.Δ. 121/5-5-1998 (ΦΕΚ 103 Α'). 

* Η Οδηγία 95/51/ΕΚ εναρμονίστηκε με το Π.Δ. 123/5-5-1998 (ΦΕΚ 103Α'). 

* Η Οδηγία 96/2/ΕΚ εναρμονίστηκε με το Π.Δ. 124/5-5-1998 (ΦΕΚ 103 Α') 

* Η Οδηγία 93/97/ΕΚ εναρμονίστηκε με το Π.Δ. 122/6-5-1998 (ΦΕΚ 103 Α') 

* Ο Κανονισμός παροχής δορυφορικών υπηρεσιών εκδόθηκε με την 61647/8-5-98 Υπουργική Απόφαση (ΦΕΚ 505 Β') 

* Τα τέλη ραδιοσυχνοτήτων εκδόθηκαν με την 61646/8-5-98 Υπουργική Απόφαση (ΦΕΚ 505 Β') 

* Ο Κανονισμός έγκρισης ραδιοσυχνοτήτων εκδόθηκε με την 62087/18-5-98 Υπουργική Απόφαση (ΦΕΚ 530 Β') 

Προωθούνται: 

* Το σχέδιο του Π. Δ/τος εναρμόνισης της Οδηγίας 95/47/ΕΟΚ βρίσκεται για Επεξεργασία στο Συμβούλιο της Επικρατείας 

* Τα σχέδια των Π. Δ/των εναρμόνισης των Οδηγιών 97/13/ΕΚΙ 97/33/ΕΚ και 97/51/ΕΚ βρίσκονται στο στάδιο της υπογραφής και από τον Υπουργό Εθνικής Οικονομίας. 

Ο Υφυπουργός 

ΝΙΚΟΛΑΟΣ ΣΑΛΑΓΙΑΝΝΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

  
5. Στην με αριθμό 3443/217/4-11-98 ερώτηση/AKE δόθηκε με το υπ'αριθμ. 23/19-11-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην υπ' αριθμ. 3443/217/4-11-1998 ερώτηση του Βουλευτή κ. Γεώργιου Αλογοσκούφη, σχετικά με τις πρόσφατες εκδόσεις Μετοχοποιήσιμων Τίτλων του Ελληνικού Δημοσίου στην Ελληνική και Ευρωπαϊκή αγορά, σας γνωρίζουμε τα ακόλουθα: 

1. Το Υπουργείο Οικονομικών σύμφωνα με τις διατάξεις του άρθρου 10 του ν. 2642/1998 εξέδωσε στις 9 Οκτωβρίου 1998, Μετοχοποιήσιμους τίτλους στην Ελληνική Αγορά, σε δραχμές, με την ονομασία "ΠΡΟΜΕΤΟΧΑ", συνολικής ονομαστικής αξίας 170 δισεκατομμυρίων δραχμών και στην Ευρωπαϊκή Αγορά, σε ΕCU/ΕΥΡΩ, με την ονομασία "ΕΥΡΩ-ΠΡΟΜΕΤΟΧΑ", συνολικής ονομαστικής αξίας 500 εκατομμυρίων ΕCU. 

2. Τα δραχμικά Προμέτοχα είναι τίτλοι τελικής απόδοσης, χωρίς κουπόνια, τριετούς διάρκειας, και διατέθηκαν στο επενδυτικό κοινό σε υπό το άρτιο τιμή 76,37%. Αντίστοιχα τα Ευρω-προμέτοχα είναι τίτλοι πενταετούς διάρκειας, με ετήσια απόδοση 3%, και διατέθηκαν σε υπό το άρτιο τιμή 96%. 

3. Οι πρόσοδοι από τη διάθεση των δραχμικών Προμετόχων και των Ευρωπρομετόχων έχουν εγγραφεί σε λογαριασμούς του Ελληνικού Δημοσίου, θεωρούνται προείσπραξη εσόδων από ιδιωτικοποιήσεις και δεν καταγράφηκαν ως πιστωτικά έσοδα του Κρατικού Προϋπολογισμού, ούτε συνεπώς στο ύψος του Δημοσίου Χρέους. 

4. Στο Δημόσιο Χρέος θα καταγραφεί εκείνο το ύψος των Προμετόχων και Ευρωπρομετόχων, που καθόλη τη διάρκειά τους (τριετή και πενταετή αντίστοιχα) δεν θα ανταλλαγούν με Μετοχές, των οποίων, κύριος είναι το Ελληνικό Δημόσιο ή η Δ.Ε.Κ.Α. Α.Ε. (Μετοχές Ιδιωτικοποίησης), και τα οποία θα προσκομισθούν κατά την ημερομηνία λήξης τους προς εξόφληση. 'Ελλειμμα θα καταγραφεί στην περίπτωση που το Ελληνικό Δημόσιο καταβάλλει προσόδους για εκείνους τους τίτλους των προμετόχων που δεν θα ανταλλαγούν με μετοχές. 

Ο Υφυπουργός 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ" 

6. Στην με αριθμό 3305/184/30-10-98 ερώτηση δόθηκε με το υπ' αριθμ. 538/B1/16-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση και αίτηση κατάθεσης εγγράφων με αριθμό 3305/184 που κατατέθηκε στις 30-10-98 από το Βουλευτή κ. Λευτέρη Παπανικολάου, σας γνωρίζουμε τα εξής: 

Η ολοκλήρωση της μονάδας λιπασματοποίησης απορριμμάτων Καλαμάτας εντάχθηκε στο ΕΠΠΕΡ (Β ΚΠΣ) αρχικά με προϋπολογισμό 1.100.000.000 δρχ. σε τιμές Γ τριμήνου 1994 βάσει του Τεχνικού Δελτίου του Δήμου Καλαμάτας και προϋπολογισμό περαίωσης 1.300.000.000 δρχ. Για το έργο αυτό υπογράφηκε Προγραμματική Σύμβαση μεταξύ ΥΠΕΧΩΔΕ και Δήμου Καλαμάτας, την 22/6/95. 

Το Σεπτέμβριο του 1997 ο Δήμος, με την αποστολή νέου Τεχνικού Δελτίου, ζήτησε από το ΥΠΕΧΩΔΕ την ένταξη συμπληρωματικών εργασιών, όπως προμήθεια συμπληρωματικού εξοπλισμού και δοκιμαστικής λειτουργίας, με τις οποίες ο προϋπολογισμός ανήλθε στα 2 δισ. δρχ. Το ΥΠΕΧΩΔΕ δέχθηκε τη χρηματοδότηση της δοκιμαστικής λειτουργίας, αυξάνοντας το ποσό σε 1.464.000.000 δρχ. 

Η περαιτέρω χρηματοδότηση του έργου θα αντιμετωπισθεί στα πλαίσια των χρηματοδοτικών δυνατοτήτων του ΥΠΕΧΩΔΕ προκειμένου να λειτουργήσει απρόσκοπτα το εργοστάσιο. 

Για πληρέστερη ενημέρωσή σας καταθέτουμε αντίγραφο του υπ' αριθ. 16515/6710/16-11-98 εγγράφου του αρμόδιου για την υλοποίηση του έργου Δήμου Καλαμάτας καθώς και αντίγραφο του τεχνικού δελτίου του έργου. 

Ο Υπουργός 

Κ. ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

7. Στις με αριθμούς 3362/201/2-11-98 και 3391/207/3-11-98 ερωτήσεις/ΑΚΕ δόθηκε με το υπ' αριθμ. 50/23-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στις ερωτήσεις/ΑΚΕ 3362/201/2-11-98 και 3391/207/3-11-98 που κατέθεσαν οι Βουλευτές κύριοι Κ. Σπυριούνης, Π. Κρητικός, Γ. Σούρλας και Λ. Παπανικολάου για τα θέματα της αρμοδιότητάς μας, σας πληροφορούμε τα εξής: 

'Οσον αφορά την Κεντρική Αγορά Κρέατος Αθηνών (Ρέντη), πράγματι η Αγορά αυτή λειτουργεί χωρίς να πληρούνται οι γενικοί και ειδικοί όροι για την έγκριση των εγκαταστάσεων που προβλέπονται στο Π.Δ. 410/94 "περί των υγειονομικών όρων παραγωγής και διάθεσης στην αγορά νωπού κρέατος κλπ." και στην υπ' αριθμ. Ε (96) 3283/13-11-96 (96/658/ΕΚ) Απόφαση της Επιτροπής της Ε.Ε. "περί των ειδικών όρων για την έγκριση των εγκαταστάσεων που βρίσκονται σε αγορές χονδρικής πώλησης". 

Είναι αυτονόητη η ανάγκη τήρησης των υγειονομικών κανόνων στην κρεαταγορά καθώς και η υποχρέωση τόσο του Υπ. Γεωργίας όσο και της Ν.Α. Πειραιά να ενεργούν σ' αυτήν την κατεύθυνση. 

Επειδή η σημερινή κατάσταση δεν μπορεί να διαιωνίζεται, ο ΟΚΛΑ θα πρέπει να μεριμνήσει για την πλήρωση του φακέλου που αφορά τον εκσυγχρονισμό της Κεντρικής Αγοράς Ρέντη ώστε το σχέδιο επένδυσης να ενταχθεί άμεσα στον Καν. 866/90 για χρηματοδότηση. 

Παράλληλα ο ΟΚΛΑ θα πρέπει να κάνει με ίδιες δαπάνες, άμεσες βελτιώσεις στις εγκαταστάσεις και στη γενικότερη υποδομή της Κεντρικής Αγοράς Ρέντη ώστε να είναι δυνατή η λειτουργία της στο μεσοδιάστημα. 

'Οσον αφορά την κρεαταγορά Ν. Αγορά (Μοδιάνο) Θεσσαλονίκης κι αυτή λειτουργεί χωρίς να πληρούνται οι γενικοί και ειδικοί όροι για την έγκριση των εγκαταστάσεων που προβλέπονται στο Π.Δ. 410/94 "περί των υγειονομικών όρων παραγωγής και διάθεσης στην αγορά νωπού κρέατος κλπ." και στην υπ' αριθμ. Ε (96) 3283/13-11-96 (96/658/ΕΚ) Απόφαση της Επιτροπής της Ε.Ε. "περί των ειδικών όρων για την έγκριση των εγκαταστάσεων που βρίσκονται σε αγορά χονδρικής πώλησης". 

Στη Γνωμοδοτική Επιτροπή 'Εγκρισης Επενδυτικών Σχεδίων Καν. 951/97 (τροποπ. Κ. 866/90) που έγινε στις 3/9/98, εγκρίθηκε η χρηματοδότηση του Οργανισμού Κεντρικής Κρεαταγοράς Θεσσαλονίκης, με επιλέξιμο κόστος 2.250 εκατ. δρχ. Επιδότηση από το Ταμείο FEOGA 787,5 εκατ. δρχ. και εθνική Επιδότηση 225 εκατ. δρχ., για τη μετεγκατάσταση και εκσυγχρονισμό της κρεαταγοράς Θεσσαλονίκης, σύμφωνα με την υποβληθείσα μελέτη. 

Το ποσό της εθνικής συμμετοχής καθορίζεται με βάση το επιλέξιμο κόστος και την περιοχή, που στη συγκεκριμένη περίπτωση είναι 225 εκατ. δρχ., ήτοι ποσοστό 10%. 

Σας επισυνάπτουμε το υπ' αριθμ. Κ 246/19-1-1998 έγγραφο της Δ/νσης Κτηνιατρικής Πειραιά σχετικά "με κτηνιατρική επιθεώρηση εγκαταστάσεων διακίνησης κρέατος στη Κεντρική Αγορά Αθηνών (Ρέντη)". 

Σας επισυνάπτουμε το υπ' αριθμ. 13/7271/10-11-98 έγγραφό της Δ/νσης Κτηνιατρικής Θεσσαλονίκης σχετικά "με την κατάσταση της Ν. Αγοράς (Μοδιάνο)". 

Τέλος σας επισυνάπτουμε το υπ' αριθμ. 391521/23-10-1995 σχετικό έγγραφο της Δ/νσης Κ.Δ.Υ. του Υπουργείου μας προς τον Οργανισμό Κεντρικής Αγοράς Αθηνών και το υπ' αριθμ. 409166/ 12-12-1995 έγγραφό της Δ/νσης Κ.Δ.Υ. του Υπουργείου μας που αφορά την κρεαταγορά Θεσσαλονίκης. 

Σχετικά με την πρόταση ίδρυσης "Εθνικού Οργανισμού Τροφίμων και φαρμάκων" γνωρίζουμε ότι στα πλαίσια της κυβερνητικής εξαγγελίας για τη δημιουργία του Ενιαίου φορέα Ελέγχου Τροφίμων λειτούργησε ομάδα εργασίας με συμμετοχή από όλους του συναρμόδιους φορείς (Υπουργείο Γεωργίας, Υπουργείο Ανάπτυξης, Γενικό Χημείο του Κράτους, Υπουργείο Υγείας, Υπ. Δημ. Τάξης) με σκοπό την οριοθέτηση των κατευθυντηρίων γραμμών για την λειτουργία του Ενιαίου Φορέα Ελέγχου Τροφίμων. 

Ο συντονισμός της ομάδας εργασίας έγινε από το Υπουργείο Ανάπτυξης και πρόκειται να κατατεθεί στη Βουλή προσχέδιο νόμου για συζήτηση, που αφορά τη σύσταση του Ενιαίου φορέα Ελέγχου τροφίμων. 

Ο Υφυπουργός 

Π. ΦΟΥΝΤΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

8. Στην με αριθμό 2092/75/9-9-98 ερώτηση/ΑΚΕ δόθηκε με το υπ' αριθμ. 3542/16-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Σε απάντηση της ερώτησης/ΑΚΕ 2092/75/9.9.98 του Βουλευτή κ. Δ. Πιπεργιά, σας ενημερώνουμε ότι η απόρριψη των σκωριών του μεταλλουργικού εργοστασίου της ΓΜΜ ΑΕ ΛΑΡΚΟ στη θαλάσσια περιοχή του Βόρειου Ευβοϊκού Κόλπου πραγματοποιείται σύμφωνα με τις διαδοχικές ΚΥΑ των Υπ. Ανάπτυξης, Εμπορικής Ναυτιλίας και Υγείας Πρόνοιας (αρ. πρωτ. Δ8/Γ/Φ12.3/ΟΙΚ.23357/93, Δ8/Γ/Φ12.3/12934/94, Δ8/Γ/Φ12.3/23514/95 και Δ8/Γ/Φ.12.3/21627/97). 

Η τελευταία χορηγηθείσα ΚΥΑ με αριθμ. Δ8/Γ/Φ.12.3/21627/97 χορηγεί προσωρινή άδεια απόρριψης των μεταλλουργικών σκωριών με ισχύ μέχρι 31.12.98 και υπό την απαραίτητη προϋπόθεση της τήρησης των όρων που έχουν τεθεί, για την κατά το δυνατόν προστασία των βενθικών βιοκοινωνιών. 

'Ηδη έχει υποβληθεί η αναφερόμενη στην παραγρ. 2.δ. της υπ' όψη ΚΥΑ μελέτη η οποία βρίσκεται στο στάδιο της αξιολόγησης και της σύνταξης του σχετικού φύλλου παρατηρήσεων. 

Ο Υπουργός 

Λ. ΠΑΠΑΔΗΜΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

9. Στην με αριθμό 3230/180/29-10-98 ερώτηση δόθηκε με το υπ' αριθμ. 88/23-11-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση ΑΚΕ 3230/180/98, που κατατέθηκε στη Βουλή από το Βουλευτή κ. Λ. Παπαγεωργόπουλο, για τα θιγόμενα σ' αυτή θέματα, σας πληροφορούμε τα εξής: 

Κατά το μήνα Αύγουστο, που δόθηκε στη Βουλή η διαβεβαίωση, από τον Υπουργό Εργασίας και Κοινωνικών Ασφαλίσεων, ότι για την προμήθεια των βιβλίων είχε τηρηθεί η νόμιμη διαδικασία, δεν είχε κατατεθεί η αίτηση παραίτησης του Δ/ντή κ. Γ. Μαυραϊδή. Η σχετική αίτηση κατατέθηκε στις 16/9/98, οπότε διατάχθηκε και η διενέργεια προανάκρισης, με την αριθμ. 874/1-10-98 εντολή του Διοικητή του ΟΑΕΔ, προς τον Δ/ντή Επιθεώρησης κ. Χ. Χρυσανθακόπουλο. 

Μετά από αυτό, διατάχθηκε 'Ενορκη Διοικητική Εξέταση (Απόφαση Διοικητή αριθμ. 1018/20-10-98), η οποία προβλέπεται να ολοκληρωθεί μέχρι 20-11-98. 

Επίσης, δεν έχει κατατεθεί μέχρι σήμερα το πόρισμα του Σώματος Ελεγκτών Δημόσιας Διοίκησης. 

Τέλος, σας στέλνουμε τα αιτηθέντα στοιχεία, για ενημέρωσή σας. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

10. Στην με αριθμό 3040/16-10-98 ερώτηση δόθηκε με το υπ' αριθμ. 1683/18-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3040/16-10-98 που κατάθεσε ο Βουλευτής κ. Παναγ. Σκανδαλάκης, σας γνωρίζουμε τα εξής: 

Σύμφωνα με σχετικό έγγραφο της Δ/νσης Δευτεροβάθμιας Εκπ/σης Ν.Α. Λακωνίας στα ενιαία Λύκεια του Νομού με τους συμπληρωματικούς διορισμούς του ΑΣΕΠ και με την πρόσληψη 25 αναπληρωτών έχουν καλυφθεί οι περισσότερες ανάγκες σε διδακτικό προσωπικό. 

'Οσον αφορά στα ΤΕΕ Σπάρτης - Μολάων έχουν προσληφθεί 14 αναπληρωτές εκπαιδευτικοί και έχουν χορηγηθεί άλλες 5 πιστώσεις για την κάλυψη των αναγκών του σχολείου αυτού. 

Με το αριθμ. Γ2/5753/22-10-98 έγγραφο της Δ/νσης Σπουδών Δ/θμιας Εκπ/σης στάλθηκαν προς τις Δ/νσεις και Γραφεία Δ.Ε. οδηγίες του Παιδαγωγικού Ινστιτούτου για τη διδασκαλία των μαθημάτων της Α' τάξης των Τ.Ε.Ε. σε σχέση με το ωρολόγιο πρόγραμμα που προβλέπεται από την αριθμ. Γ2/5316/6-1-98 απόφαση του Υ.Π.Ε.Π.Θ. 

Το πρόβλημα της μετακίνησης των μαθητών θα αντιμετωπιστεί άμεσα μετά τη λειτουργία των δύο Τ.Ε.Ε. (ημερήσιου και απογευματινού). 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

11. Στην με αριθμό 3103/98 ερώτηση δόθηκε με το υπ' αριθμ. 457/14-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 3103 του Βουλευτή κ. Γ. Σούρλα και ως προς το σκέλος των αρμοδιοτήτων του Υπουργείου Υγείας και Πρόνοιας, σας γνωρίζουμε τα εξής: 

Από τη δημοσίευση του ν. 1729/87 με την υπ'αριθμ.11282/4.2.88 απόφαση του Υπουργείου Οικονομικών, ενεγράφη ο νέος κωδικός αριθμός εσόδων 3722 με την ονομασία "'Εσοδα από χρηματικές ποινές, μετατροπές ποινών και δεσμεύσεις του ν. 1729/87 που διατίθενται για την αντιμετώπιση των ναρκωτικών (άρθρο 24 ν. 2161/93)". 

Επίσης με την υπ' αριθμ.Α2β/οικ.6119/88 κοινή απόφαση των Υπουργών Δικαιοσύνης και Υγείας, τα έσοδα από χρηματικές ποινές και δεσμεύσεις που επιβάλλονται κατά την εφαρμογή του ν. 1729/87 για την ανάγκη αντιμετώπισης δαπανών των προγραμμάτων θεραπείας και κοινωνικής επανένταξης, κατανέμονται ως εξής: 

Υπουργείο Υγείας και Πρόνοιας 65% και 

Υπουργείο Δικαιοσύνης 35% 

Στο Υπουργείο Υγείας στον τακτικό προϋπολογισμό του, περιλαμβάνει τον κωδικό Φ 210 ΚΑΕ 5174 "Αντιμετώπιση δαπανών από το έσοδο του άρθρου 27 του ν. 1729/87 για την εκτέλεση προγραμμάτων θεραπείας και κοινωνικής επανένταξης των εξαρτημένων ατόμων" και χρησιμοποιεί τις εκάστοτε εγγεγραμμένες πιστώσεις για το σκοπό αυτό. 

Ο Υπουργός 

Λ. ΠΑΠΑΔΗΜΑΣ" 

12. Στην με αριθμό 2615/28-9-98 ερώτηση δόθηκε με το υπ' αριθμ. 38961/19-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 2615/28-9-98 του Βουλευτή κ. Μ. Κεφαλογιάννη αναφορικά με την εκτέλεση έργων υποδομής και ανάπτυξης στο Ν. Ηράκλειο, που κατατέθηκε στη Βουλή των Ελλήνων από το Βουλευτή κ. Μ. Κεφαλογιάννη, σας πληροφορούμε τα εξής: 

Αλιευτικό Καταφύγιο Κερατόκαμπου 

'Εχει εγκριθεί Τεχνικό Δελτίο για ένταξη στο ΠΕΠ Κρήτης. Το έργο βρίσκεται στη διαδικασία έγκρισης της μελέτης των περιβαλλοντικών επιπτώσεων από το ΥΠΕΧΩΔΕ. 

Αλιευτικό Καταφύγιο Ρογδιάς 

Γίνεται προσπάθεια για να ενταχθεί στο Ε.Π.Α.Λ. (Επιχειρησιακό Πρόγραμμα αλιείας του Υπουργείου Γεωργίας). 

Φράγμα Φανερωμένης 

Το έργο επαναδημοπρατείται από το Υπουργείο Γεωργίας. Με απόφαση του Υπουργού Οικονομικών άρχισε η αναγκαστική απαλλοτρίωση των χώρων του φράγματος και των δανειοθαλάμων. 

Φράγμα Ινίου 

'Εχει υπογραφεί η σύμβαση με τον ανάδοχο του έργου από τις 2-11-98 και έχει ήδη εγκατασταθεί. 'Εχουν γίνει οι αναγκαίες απαλλοτριώσεις. 

Αξιοποίηση Βάσης Γουρνών 

Με πρωτοβουλία του Γενικού Γραμματέα Περιφέρειας Κρήτης και σε συνεργασία με την ΚΕΔ, ο ΟΑΝΑΚ προχώρησε στην εκπόνηση μελέτης κόστους 65.000.000 δρχ. (χρηματοδότηση KONVER) για τον χωροταξικό σχεδιασμό αλλά και την συνολική διαχείριση του χώρου. Στη φάση αυτή η επιτροπή αξιολόγησης της μελέτης επέλεξε τον τελικό μελετητή του χώρου και αναμένεται εντός των ημερών και η τελική απόφαση του Δ.Σ. της ΚΕΔ για την υπογραφή της σύμβασης με τον μελετητή. 

Παραχωρήθηκε ήδη από την ΚΕΔ στην εταιρεία ΕΙΡΗΝΗ ΑΕ χώρος για την στέγαση των γραφείων και ολοκληρώθηκε η ανακατασκευή του (οικοδομικές - Η/Μ εργασίες). Εντός των επόμενων ημερών θα ξεκινήσει και η προμήθεια του εξοπλισμού των γραφείων από τον ΟΑΝΑΚ με χρηματοδότηση της Κοινοτικής Πρωτοβουλίας KONVER. 

Υπογράφηκε η σύμβαση για την κατασκευή του Διεθνούς Εκθεσιακού Κέντρου Κρήτης συνολικού κόστους 1,5 δισ. δρχ. που χρηματοδοτείται από το ΠΕΠ Κρήτης. Ο ανάδοχος έχει ξεκινήσει τις εργασίες του έργου. 

Με απόφαση της ΚΕΔ παραχωρήθηκε στο ΙΘΑΒΙΚ (Ινστιτούτο Θαλάσσιας Βιολογίας Κρήτης) χώρος 54 στρεμμάτων για τις εγκαταστάσεις των ερευνητικών του δραστηριοτήτων καθώς και τη δημιουργία ενυδρείου. 

Ο Υφυπουργός 

Γ. ΦΛΩΡΙΔΗΣ" 

13. Στην με αριθμό 3254/29-10-98 ερώτηση δόθηκε με το υπ' αριθμ. 38792/18-11-98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3254/29-10-98 που κατέθεσε ο Βουλευτής κ. Γ. Καλαμακίδης σχετικά με τη διενέργεια διαχειριστικού ελέγχου στο Δήμο Ιστιαίας, σας πληροφορούμε ότι, όπως μας ενημέρωσε η Δ/νση Τοπ. Αυτ/σης και Δ/σης Ευβοίας, η Δημόσια Οικονομική Επιθεώρηση Στερεάς Ελλάδας με το αρ. 1513/11-5-98 έγγραφό της έστειλε ολόκληρο το φάκελο της ανωτέρω υπόθεσης στο Υπουργείο Οικονομικών - Γενική Δ/νση Οικονομικής Επιθεώρησης - Δ/νση Δ.Δ. - Ν.Π. και ΔΕΚΟ, επειδή η ανωτέρω Οικονομική Επιθεώρηση αδυνατούσε να εξετάσει την υπόθεση λόγω έλλειψης προσωπικού. 

Ο Υπουργός 

ΑΛ. ΠΑΠΑΔΟΠΟΥΛΟΣ" 

14. Στην με αριθμό 3210/26-10-98 ερώτηση δόθηκε με το υπ' αριθμ. 2618/19-11-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3210/26.10.98 που κατέθεσε στη Βουλή ο Βουλευτής κ. Γ. Καρατζαφέρης, σχετικά με παρεμβολές στις συχνότητες των πύργων ελέγχου των αεροδρομίων, σας πληροφορούμε ότι για το ίδιο θέμα έχουμε απαντήσει στο Σώμα με το υπ' αριθμ. Β - 259Ο/12.11.98 έγγραφό μας, αντίγραφο του οποίου επισυνάπτουμε. 

'Οσον αφορά το σύστημα τυφλής προσέγγισης σας διαβιβάζουμε το με αρ. πρωτ. Δ13/4688Ο/1824/6-11-98 του Διοικητή της Υπηρεσίας Πολιτικής Αεροπορίας. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

15. Στην με αριθμό 3426/4-11-98 ερώτηση δόθηκε με το υπ' αριθμ. 1798/18-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3426/4.11.98 του Βουλευτή κ. Ελ. Παπανικολάου, σας πληροφορούμε ότι οι ελλείψεις σε διδακτικά βιβλία του Ν. Μεσσηνίας αφορούν μόνον βιβλία Α' και Β' τάξης ΤΕΕ και συμπληρωματικές παραγγελίες της Α' και Β' Ενιαίου Λυκείου, τα οποία και εστάλησαν. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

16. Στην με αριθμό 3352/2-11-98 ερώτηση δόθηκε με το υπ' αριθμ. 1775/18-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3352/2.11.98 του Βουλευτή κ. Παν. Ψωμιάδη, σχετικά με τη λειτουργία των σχολείων Πρωτοβάθμιας Εκπ/σης στη Θεσσαλονίκη, σας γνωρίζουμε τα ακόλουθα: 

Στο Νομό Θεσσαλονίκης όλα τα οργανικά κενά των σχολείων Π/θμιας Εκπ/σης καλύφθηκαν με τη διαδικασία των μεταθέσεων γι' αυτό και δεν έγιναν διορισμοί στο νομό, πλην 5 μουσικών που διορίστηκαν προκειμένου να πληρωθούν τα οργανικά κενά που είχαν δημιουργηθεί. 

Στο Ν. Θεσσαλονίκης αποσπάσθηκαν 221 δάσκαλοι και 102 νηπιαγωγοί, περισσότεροι από αυτούς που έφυγαν με απόσπαση για άλλους νομούς. 

Επιπλέον για τις ανακύπτουσες ανάγκες εκπαιδευτικού προσωπικού έχουν χορηγηθεί μέχρι σήμερα 350 συνολικά πιστώσεις ήτοι 132 για δασκάλους, 62 πιστώσεις για νηπιαγωγούς, 3 πιστώσεις για καθηγητές Αγγλικής γλώσσας, 7 για καθηγητές φυσικής αγωγής, 109 για δασκάλους σε ολοήμερα δημοτικά σχολεία, 8 για νηπιαγωγούς σε ολοήμερα νηπιαγωγεία, 25 για δασκάλους σε τάξεις Υποδοχής και 4 πιστώσεις για δασκάλους σε τμήματα Παιδιών Τσιγγάνων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

17. Στην με αριθμό 3257/29-10-98 ερώτηση δόθηκε με το υπ' αριθμ. 1742/18-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3257/29-10-98 που κατέθεσε ο Βουλευτής κ. Μαν. Μπεντενιώτης, σχετικά με την εκστρατεία Αναδάσωσης, σας γνωρίζουμε τα ακόλουθα: 

Το Υπουργείο Παιδείας είναι ιδιαίτερα ευαισθητοποιημένο σε θέματα περιβαλλοντικής εκπαίδευσης και καταβάλλει κάθε δυνατή προσπάθεια για την προώθησή της. 

Στα πλαίσια λοιπόν της περιβαλλοντικής εκπαίδευσης, που έχει εισαχθεί ως θεσμός στα σχολεία της Α/θμιας και Δ/θμιας Εκπ/σης οι μαθητές συμμετέχουν στην πραγματοποίηση περιβαλλοντικών προγραμμάτων σχετικά με την προστασία του δασικού περιβάλλοντος, συμβάλλοντας στην βελτίωση της ποιότητας της ζωής μας με θετικές ενεργητικές πρωτοβουλίες, συλλογική εργασία και κοινή δράση. 

Αξίζει να αναφέρουμε ότι πολλά από τα Κέντρα Περιβαλλοντικής Εκπαίδευσης έχουν ειδικά σχετικά προγράμματα. 

Για παράδειγμα τα Κέντρα Περιβαλλοντικής Εκπαίδευσης: 

α) Αργυρούπολης έχει το πρόγραμμα " Δασικές Πυρκαγιές-Αποκατάσταση τοπίου". 

β) Κόνιτσας έχει το πρόγραμμα "Εθνικού Δρυμού Βίκου - Αώου". 

γ) Μουζακίου έχει και το πρόγραμμα "Οικοσύστημα Δάσος". 

Οι αρμόδιες υπηρεσίες του Υπουργείου Παιδείας συνεργάζεται με τις αρμόδιες Δ/νσεις του Υπουργείου Γεωργίας σχετικά με την οργάνωση εκδηλώσεων με σκοπό την επισήμανση της σημασίας των δασών, των κινδύνων που τα απειλούν καθώς και την ανάγκη συμβολής στην προστασία τους. 

Τη σχολική χρονιά 1997-98 πραγματοποιήθηκαν πολλά προγράμματα περιβαλλοντικής εκπαίδευσης με θέμα το δάσος και την προστασία του. Πραγματοποιήθηκαν επίσης επισκέψεις - εργασίες πεδίου από τις περιβαλλοντικές ομάδες των σχολείων κατά τις οποίες πραγματοποιήθηκαν και δενδροφυτεύσεις. 

Τέλος σε συνεργασία των υπευθύνων περιβαλλοντικής εκπαίδευσης με τις Δ/νσεις Δασών, Δασαρχεία κλ.π. πάρθηκαν πρωτοβουλίες όσον αφορά τη συγκρότηση εκπαιδευτικών προγραμμάτων για μια αποτελεσματική συμπεριφορά στην πρόσληψη - καταστολή πυρκαγιών στο δάσος και τη συγκρότηση εθελοντικών ομάδων δράσης και πραγματοποιήθηκαν προγράμματα δενδροφύτευσης - αναδάσωσης. 

Ακόμα το ΥΠΕΠΘ συνεργάζεται και με μη κυβερνητικούς φορείς στα θέματα αυτά. Σε μία από τις συνεργασίες μας με το WWF Ελλάς (Παγκόσμιο Ταμείο για τη Φύση) συμμετέχουν 236 Γυμνάσια στο διεθνές πρόγραμμα "Παρατήρηση Δασών", που ευαισθητοποιεί τους νέους μας για το δάσος και την προστασία του. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

18. Στην με αριθμό 3267/29.10.98 ερώτηση δόθηκε με το υπ'αριθμ. 1744/18.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3267/29.10.98 που κατέθεσε ο Βουλευτής κ. Σπ. Σπηλιωτόπουλος, και στα θέματα στης αρμοδιότητάς μας, σας γνωρίζουμε τα ακόλουθα: 

Το ΥΠ.Ε.Π.Θ., ιδιαίτερα ευαισθητοποιημένο σε θέματα που αφορούν την ασφάλεια, την πρόληψη και προαγωγή της υγείας των μαθητών, έχει δώσει και δίνει μεγάλη βαρύτητα στην εφαρμογή προγραμμάτων Αγωγής Υγείας στα σχολεία της Α/θμιας και Δ/θμιας Εκπ/σης όλης της χώρας. 

Στα θέματα που αφορούν τα προγράμματα Αγωγής Υγείας είναι και η Κυκλοφοριακή Αγωγή - Τροχαία ατυχήματα. 

'Ολα τα προγράμματα Αγωγής Υγείας στόχο έχουν την πρόληψη μέσα από την βιωματική και ενεργητική μάθηση, ώστε οι μαθητές να υιοθετήσουν θετικές στάσεις και συμπεριφορές και όχι μόνο να μην εκθέτουν τη ζωή τους σε κίνδυνο, αλλά αντίθετα να επιδιώκουν την προαγωγή της ποιότητας της ζωής τους τόσο μέσα στο σχολείο όσο και στον ευρύτερο κοινωνικό χώρο. 

Κατά την σχολική χρονιά 1997-98 υλοποιήθηκαν περίπου 1000 προγράμματα Αγωγής Υγείας σε σχολεία της Δ/θμιας Εκπ/σης, από τα οποία τα 609 χρηματοδοτήθηκαν από το 2ο Κ.Π.Σ. και τα υπόλοιπα από τον ειδικό λογαριασμό του ΥΠ.Ε.Π.Θ. Από αυτά τα προγράμματα τα 150 αφορούσαν την Κυκλοφοριακή Αγωγή-Τροχαία Ατυχήματα αναφερόμενα σε θεματολογίες, όπως Οδική συμπεριφορά μαθητών-πεζών, Κράνος-ζώνη προστασίας, Αρνητικές επιπτώσεις αλκοόλ πριν και κατά την οδήγηση, Παιδιά στο αυτοκίνητο-πάντα στο πίσω κάθισμα κ.α. 

'Οσον αφορά το περιεχόμενο σπουδών από την Α' μέχρι τη ΣΤ' Δημοτικού και στα μαθήματα της Μελέτης Περιβάλλοντος και της Κοινωνικής και Πολιτικής Αγωγής, εντάσσονται ιδιαίτερες ενότητες που αφορούν την Κυκλοφοριακή Αγωγή. 

Στο βιβλίο του δασκάλου που αποτελεί το χρηστικό εργαλείο για την υλοποίηση των στόχων του Αναλυτικού Προγράμματος αναφέρεται ότι οι συγκεκριμένες ενότητες δεν έχουν μονοσήμαντη λειτουργία, αλλά κυρίως αποτελούν ερέθισμα για εισαγωγή των αρχών της κυκλοφοριακής αγωγής σε όλην τη σχολική ζωή. 

Δίνεται η δυνατότητα στους δασκάλους να περάσουν με ποικιλία μέσων τα μηνύματα για ασφαλή οδική συμπεριφορά πεζών και οδηγών. Επιπλέον τους δίνεται η οδηγία να μην μείνουν στη συγκεκριμένη ενότητα, ούτε να τη διδάσκουν αυστηρά στο χρόνο που αναλογεί με τη θέση της στο βιβλίο, αλλά να τη διδάσκουν οπότε κρίνουν ότι είναι πιο πρόσφορο. 

Επίσης το ΥΠ.Ε.Π.Θ. για την όσο το δυνατόν αποτελεσματικότερη εφαρμογή των προγραμμάτων Κυκλοφοριακής Αγωγής συνεργάζεται με Κυβερνητικούς και μη Κυβερνητικούς Φορείς. Συγκεκριμένα με το Υπουργείο Μεταφορών και Επικοινωνιών, με το Υπουργείο Δημόσιας Τάξης, με το Κέντρο 'Ερευνας και Πρόληψης Παιδικών Ατυχημάτων της Ιατρικής Σχολής του Πανεπιστημίου Αθηνών, με την Ελληνική Εταιρεία Υποστήριξης Θυμάτων Τροχαίων Ατυχημάτων (Ε.Υ.ΘΥ.Τ.Α.) κ.α. 

Από την προηγούμενη σχολική χρονιά 1997-98 ανακήρυξε και καθιέρωσε την Παρασκευή πριν από την Κυριακή των Βαίων ως ημέρα ενεργητικής συμμετοχής και ευαισθητοποίησης των μαθητών σε θέματα Οδικής Ασφάλειας, στην προσπάθεια μείωσης των θανάτων και των τραυματισμών από τροχαία ατυχήματα. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

19. Στην με αριθμό 3234/29.10.98 ερώτηση δόθηκε με το υπ'αριθμ. 1738/18.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3234/29.10.98 του Βουλευτή κ. Π. Κουναλάκη, σας γνωρίζουμε τα ακόλουθα: 

Στη Βάδη-Βυτεμβέργη υπηρετούσαν εκατόν εβδομήντα δύο (172) δάσκαλοι, εκ των οποίων οι εκατόν εξήντα οκτώ (168) στα σχολεία και οι τέσσερις στο γραφείο. 

'Ομως οι ανάγκες του διδακτικού προσωπικού είναι 100 δάσκαλοι. 

Αλλά, για να μη δημιουργηθούν κοινωνικά προβλήματα με μετακινήσεις δασκάλων, προτάθηκε να παραμείνουν εκατόν τριάντα δύο (132) δάσκαλοι, δηλαδή να μην αναπληρωθούν οι τριάντα έξι (36) δάσκαλοι, που έληξε η θητεία τους τη σχολική χρονιά 1997-98. 

Επισημαίνεται ότι κανένα σχολείο της περιοχής Βάδης-Βυτεμβέργης μητρικής γλώσσας Α/θμιας Εκπ/σης δεν καταργήθηκε ή συμπτύχθηκε με άλλο σχολείο ακόμη και όταν η απόσαση ήταν πολύ μικρή και θα μπορούσε να δικαιολογηθεί μια τέτοια ενέργεια. 

Πρόθεση του ΥΠΕΠΘ είναι προσφέρει την ελληνόγλωσση εκπαίδευση σε όλα τα ελληνόπουλα που το επιθυμούν. 

Παράλληλα όμως, υποχρέωση είναι να διασφαλίσουμε την καλύτερη δυνατή λειτουργία των σχολικών μονάδων και την ταυτόχρονη διαχείριση των χρημάτων του ελληνικού λαού. Πιστεύουμε ότι οφείλουμε να στέλνουμε δασκάλους για να εξυπηρετήσουμε τις ανάγκες των παιδιών και όχι να δημιουργούμε ή να διατηρούμε θέσεις για να αποσπάσουμε περισσότερους δασκάλους. 

Οι συντονιστές εκπαίδευσης έχουν επιλεγεί και αναλαμβάλλουν υπηρεσία. Συγκεκριμένα, Συντονιστής Α/θμιας Εκπαίδευσης στη Στουτγάρδη είναι ο κ. Παπαγιάννης Γεώργιος και της Β/θμιας Εκπαίδευσης ο κ. Κωνσταντινίδης Θεόδωρος. 

Αρμόδια για τον προγραμματισμό των κενών και των μετακινήσεων των εκπαιδευτικών είναι τα συντονιστικά γραφεία. 

Η αρμόδια διεύθυνση του ΥΠΕΠΘ (ΔΙΠΟΔΕ) κάνει πάντα τις σχετικές ενέργειες για την έγκαιρη αποστολή του διδακτικού υλικού. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

20. Στην με αριθμό 3461/220/5.11.98 ερώτηση/ΑΚΕ δόθηκε με το υπ'αριθμ. 234/20.11.98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Σε απάντηση της ερώτησης/ΑΚΕ 3461/5.11.98 που κατέθεσε στη Βουλή ο Βουλευτής κ. Ελ Παπαγεωργόπουλος, παρακαλούμε να πληροφορήσετε τον Βουλευτή κ. Ε. Παπαγεωργόπουλο ότι για το ίδιο θέμα απαντήσαμε σε προηγούμενη ερώτηση (7153/11.5.98) με το υπ' αριθμ.885/5.6.98 έγγραφό σας, το οποίο και επισυνάπτεται. 

Ο Υπουργός 

Κ. ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

21. Στην με αριθμό 3217/27.10.98 ερώτηση δόθηκε με το υπ'αριθμ. 6681/18.11.98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3217/27.10.98 του Βουλευή κ. Σπ. Δανέλλη σας γνωρίζουμε ότι: 

Α. Σε ό,τι αφορά στο πρώτο σημείο αυτής: 

1) Η μελέτη για το Επιχειρησιακό Σχέδιο Δράσης (ΕΣΔ) του Κέντρου Ανανεώσιμων Πηγών Ενέργειας (ΚΑΠΕ) παραδόθηκε από τους μελετητές στο Υπουργείο Ανάπτυξης τον Ιούλιο του 1997. Αφού διορθώθηκε και συμπληρώθηκε, εγκρίθηκε οριστικώς τον Οκτώβριο του 1997 και όχι προ δύο ετών όπως αναφέρεται στην εν λόγω ερώτηση. 

2) Το ΕΣΔ του ΚΑΠΕ εφαρμόζεται ήδη προ έτους και μάλιστα η εφαρμογή του επιβλέπεται από εξωτερικούς συμβούλους παρακολούθησης από 1ης Ιανουαρίου 1998. 

Αναλυτικότερα: 

Το ΕΣΔ εκπονήθηκε στα πλαίσια του Επιχειρησιακού Προγράμματος Ενέργειας (ΕΠΕ) του Υπουργείου Ανάπτυξης, από το οποίο και χρηματοδοτήθηκε. 

Η παρουσίαση του ΕΣΔ προς το Διοικητικό Συμβούλιο του ΚΑΠΕ έγινε από τους Μελετητές στις 20/10/97 (Συνεδρίαση υπ' αριθμ. 127 του Δ.Σ.) οπότε το Δ.Σ. ενέκρινε το Σχέδιο και αποφάσισε να προβεί σε όλες τις απαραίτητες ενέργειες για την άμεση έναρξη των διαδικασιών εφαρμογής του. 

Στα πλαίσια αυτών των ενεργειών το ΚΑΠΕ ζήτησε από την Επιτροπή Παρακολούθησης του ΕΠΕ πρόσθετη χρηματοδότηση για την παρακολούθηση της εφαρμογής του ΕΣΔ, από εξωτερικούς συμβούλους. 

Το αίτημα αυτό συζητήθηκε στη συνεδρίαση της Επιτροπής Παρακολούθησης (26.11.97) και εγκρίθηκε. Στη συνέχεια το ΚΑΠΕ υπέγραψε σύμβαση με εξωτερικούς συμβούλους (REMACO A.E. και NETWORK ΕΠΕ) διάρκειας 15 μηνών (από 1.1.98 έως 31.3.99), οι οποίοι, από 1η Ιανουαρίου 1998, παρακολουθούν συστηματικά την εφαρμογή του Σχεδίου. Στα πλαίσια των υποχρεώσεών τους έχουν αποστείλει στο Υπουργείο Ανάπτυξης (Γραμματεία του ΕΠΕ) μέχρι σήμερα, τρεις εκθέσεις (μία ανά τρίμηνο) για την πορεία υλοποίησης και εφαρμογής του Σχεδίου. 

Β. Ως προς το δεύτερο σημείο της επερώτησης σας γνωρίζουμε τα εξής: 

Το Κέντρο προκειμένου να υλοποιήσει κοινοτικά προγράμματα αναθέτει την εκτέλεση τμήματος των προγραμμάτων αυτών σε ελεύθερους επαγγελματίες, σε εκπαιδευτικά ιδρύματα και σε ερευνητικά κέντρα. 

'Οταν πρόκειται να αναθέσει κάποια εργασία σε φυσικό πρόσωπο, συνάπτει "συμβάσεις έργου" σύμφωνα με τις ισχύουσες διατάξεις που διέπουν την εκτέλεση ερευνητικών προγραμμάτων (ν.2621/98). Είναι εύλογο λοιπόν, όταν ολοκληρώνεται το "έργο" να λήγει αυτοδικαίως η σύμβαση και να διακόπτεται η συνεργασία του ΚΑΠΕ με το συγκεκριμένο φυσικό πρόσωπο. 

Στα πλαίσια αυτά είναι προφανές ότι υπάρχουν "συμβάσεις έργου" που λήγουν κατά καιρούς και άλλες νέες που συνάπτονται αναλόγως με τις ανάγκες των προγραμμάτων του Κέντρου, χωρίς να δημιουργείται πρόβλημα. 

'Οσον αφορά την ενδεχόμενη ύπαρξη ασυμβίβαστου ως προς τον ορισμό της Προέδρου του ΔΣ σας πληροφορούμε ότι έχει υποβληθεί σχετικό ερώτημα στο Νομικό Συμβούλιο του Κράτους (έγγραφο με Α.Π. 5248/(ΦΟΡ)557/15.6.98). 

Η Υπουργός 

ΒΑΣΩ ΠΑΠΑΝΔΡΕΟΥ" 

22. Στην με αριθμό 3280/30.10.98 ερώτηση δόθηκε με το υπ'αριθμ. 40116/18.11.98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της 3280/30.10.98 ερώτησης που κατέθεσε ο Βουλευτής κ. Η. Βεζδρεβάνης, σας γνωρίζουμε τα ακόλουθα: 

Το Υπουργείο μας στην προσπάθεια ανάκαμψης της οικονομίας, αντιμετωπίζει με συγκεκριμένη στρατηγική και ειδικά μέτρα βιομηχανικής πολιτικής το γενικότερο πρόβλημα αποβιομηχάνισης που έχει εμφανισθεί σε διάφορες ευρωπαϊκές χώρες μεταξύ των οποίων και στη χώρα μας. 

Συγκεκριμένα με βασικό άξονα το επιχειρησιακό πρόγραμμα Βιομηχανίας 1994-1999 το οποίο χρηματοδοτείται από το 2ο Κοινοτικό Πλαίσιο Στήριξης, τα υποπρογράμματα ενίσχυσης των ΜΜΕ (8 Κοινοτικές Πρωτοβουλίες) και τα ΠΕΠ, βρίσκεται σε εξέλιξη ένας συνολικός σχεδιασμός για τη δημιουργία μιας στέρεης υποδομής που θα επιτρέψει τον εκσυγχρονισμό, την ανάπτυξη και την αναδιοργάνωση των επιχειρήσεων σε ολόκληρη τη χώρα με στόχο την καταπολέμηση της ανεργίας. 

Ειδικότερα σε εφαρμογή αυτού του σχεδιασμού υλοποιούνται συγκεκριμένες δράσεις όπως είναι ο εκσυγχρονισμός των επιχειρήσεων σύμφωνα με το ν.2601/98, το ηλεκτρονικό εμπόριο (EDI), οι συνεργασίες των επιχειρήσεων (δίκτυα CLUSTERS), η συνολική προκήρυξη των μέτρων για τις ΜΜΕ ύψους 100 δισ., προώθηση των χρηματοπιστωτικών θεσμών, όπως είναι οι εταιρείες επιχειρηματικού κεφαλαίου και η ενίσχυση των πιστωτικών συνεταιρισμών, για τις οποίες έχει γίνει προκήρυξη και υποβάλλονται προτάσεις, η μεταφορά τεχνογνωσίας, η κατάρτιση στα θέματα και αντικείμενα των ΜΜΕ, καθως και άλλες δράσεις που αναφέρονται στην ποιότητα και τις υποδομές και που όλα μαζί συνθέτουν ένα πλαίσιο στήριξης των επιχειρήσεων στο ανταγωνιστικό περιβάλλον της διεθνοποιημένης αγοράς. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

23. Στην με αριθμό 3445/4.11.98 ερώτηση δόθηκε με το υπ'αριθμ. 40123/19.11.98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 3445/4.11.98 που κατέθεσε ο Βουλευτής κ. Γ. Καρατζαφέρης για την ανάπτυξη και τον εκσυγχρονισμό επιχειρήσεων, σας γνωρίζουμε τα ακόλουθα: 

Α. Το Υπουργείο μας στην προσπάθεια ανάκαμψης της οικονομίας, αντιμετωπίζει με συγκεκριμένη στρατηγική και ειδικά μέτρα βιομηχανικής πολιτικής το γενικότερο πρόβλημα αποβιομηχάνισης που έχει εμφανισθεί σε διάφορες Ευρωπαϊκές χώρες μεταξύ των οποίων και στη χώρα μας. 

Συγκεκριμένα με βασικό άξονα το επιχειρησιακό πρόγραμμα Βιομηχανίας 1994-1999 το οποίο χρηματοδοτείται από το 2ο Κοινοτικό Πλαίσιο Στήριξης, τα υποπρογράμματα ενίσχυσης των ΜΜΕ (8 Κοινοτικές Πρωτοβουλίες) και τα ΠΕΠ, βρίσκεται σε εξέλιξη ένας συνολικός σχεδιασμός για τη δημιουργία μιας στέρεης υποδομής που θα επιτρέψει τον εκσυγχρονισμό, την ανάπτυξη και την αναδιοργάνωση των επιχειρήσεων σε ολόκληρη τη χώρα με στόχο την καταπολέμηση της ανεργίας. 

Ειδικότερα σε εφαρμογή αυτού του σχεδιασμού υλοποιούνται συγκεκριμένες δράσεις όπως είναι ο εκσγυχρονισμός των επιχειρήσεων σύμφωνα με το ν.2601/1998 (ΦΕΚ 81/Α/15.4.98) το ηλεκτρονικό εμπόριο (EDI), οι συνεργασίες των επιχειρήσεων (δίκτυα CLUSTERS), συνολική προκήρυξη των μέτρων για τις ΜΜΕ ύψους 100 δισ., προώθηση των χρηματοπιστωτικών θεσμών όπως είναι οι εταιρείες επιχειρηματικού κεφαλαίου και η ενίσχυση των πιστωτικών συνεταιρισμών, για τις οποίες έχει γίνει προκήρυξη και υποβάλλονται προτάσεις, η μεταφορά τεχνογνωσίας, η κατάρτιση στα θέματα και αντικείμενα των ΜΜΕ, καθώς και άλλες δράσεις που αναφέρονται στην ποιότητα και τις υποδομές και που όλα μαζί συνθέτουν ένα πλαίσιο στήριξης των επιχειρήσεων στο ανταγωνιστικό περιβάλλον της διεθνοποιημένης αγοράς. 

Β. Παράλληλα το Υπουργείο μας εκτιμώντας τη συμβολή των ΜΜΕ στην Εθνική Οικονομία, προωθεί ειδικά προγράμματα και δράσεις με στόχο τον εκσυγχρονισμό και τη στήριξη της ανταγωνιστικότητας των ΜΜΕ. 

Συγκεκριμένα: 

1. Εξασφαλίσθηκαν σε συνεργασία με την Ε.Ε., ειδικά προγράμματα για την ενίσχυση των ΜΜΕ (URBAN, Πρωτοβουλία ΜΜΕ, RESIDER, INTERREG), καθώς και δέσμες δράσεων που έχουν ενταχθεί στο ΕΠΒ. 

Συστάθηκε και λειτούργησε Συντονιστικό Διυπουργικό 'Οργανο. 

Με απόφαση του Συντονιστικού αυτού Οργάνου, τον Μάρτιο του 1997, προωθήθηκε η ενιαία προκήρυξη πέντε προγραμμάτων, για τις ΜΜΕ (ΠΕΠ, ενίσχυση ΜΜΕ στις φθίνουσες περιοχές, το URBAN, το Πρόγραμμα ενίσχυσης Τουριστικών Επιχειρήσεων, πρωτοβουλία ΜΜΕ). 

Αποφασίστηκε, η υλοποίηση των Προγραμμάτων να έχει περιφερειακό χαρακτήρα με τη χρησιμοποίηση του θεσμού των ενδιάμεσων φορέων. 

Για τη στήριξη του έργου του Διυπουργικού Οργάνου συγκροτήθηκε Τεχνική γραμματεία. 

Μετά από πρόσκληση για την υποβολή προτάσεων, υποβλήθηκαν 4.220 προτάσεις συνολικού προϋπολογισμού 327,5 δισ. δρχ. Αναδείχθηκαν και εγκαταστάθηκαν οι 7 ενδιάμεσοι φορείς για τα αντίστοιχα 7 διαμερίσματα της χώρας. 

'Ηδη ολοκληρώθηκε το έργο της αξιολόγησης όπου εντάχθηκαν 1758 επιχειρήσεις με συνολικό προϋπολογισμό 100 δισ. δρχ. και αρχίζει η υλοποίηση των προτάσεων. 

2. Δημιουργήθηκαν νέοι θεσμοί που προωθούν καινοτομικές δράσεις για τη στήριξη των ΜΜΕ όπως: 

Δίκτυα Επιχειρήσεων (clusters), χρηματοπιστωτικοί θεσμοί και Ηλεκτονικό Εμπόριο (EDI). 

3. Συνεχίστηκαν οι δράσεις του ΕΟΜΜΕΧ για στήριξη των ΜΜΕ όπως είναι η επιδότηση επιτοκίου, η ενίσχυση των νέων επιχειρηματιών καθώς και η έγκριση Επιχειρηματικών Σχεδίων. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

24. Στην με αριθμό 3214/27.10.98 ερώτηση δόθηκε με το υπ'αριθμ. 3022/6.11.98 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 3214/27.10.98 που κατέθεσε ο Βουλευτής κ. Α. Ανδρεουλάκος στη Βουλή των Ελλήνων με θέμα την απόδοση τιμών από την Ελληνική Πολιτεία στον ηρωϊκό στρατιώτη Κων/νο Κουκίδη, σας γνωρίζονται τα ακόλουθα: 

Η Διεύθυνση Ιστορίας Στρατού (ΔΙΣ) διεξήγαγε εκτεταμένη και πολυετή έρευνα προκειμένου να συλλέξει ιστορικά στοιχεία για τη θυσία του Στρατιώτη Κων/νου Κουκίδη κατά την περίδο της Γερμανικής κατοχής της Χώρας. Στα πλαίσια της έρευνας αυτής ελέγχθησαν τα αρχεία τόσο του Γενικού Επιτελείου Στρατού, όσο και των ληξιαρχικών πράξεων θανάτου του Δήμου Αθηναίων, καθως και τα αρχεία της Προεδρικής Φρουράς. Επίσης, η ΔΙΣ ήλθε σε επικοινωνία με τον Επιλοχία της τότε Ανακτορικής Φρουράς, κ. Σκοπιώτη Χαϊκάλη ο οποίος όμως δήλωσε ότι ουδέποτε είχε ως υφιστάμενο του, Στρατιώτη με το όνομα Κουκίδης. Τα διάφορα δημοσιεύματα που αναφέρονται στην εν λόγω ηρωϊκή πράξη ερευνώνται πάντοτε από την ΔΙΣ αλλά δεν μπορούν να αποτελέσουν αποκλειστική πηγή τεκμηρίωσης γεγονότων χωρίς προηγούμενη διασταύρωσή τους. 

Κατά συνέπεια, η μακροχρόνια προσπάθεια της ΔΙΣ απέβη άκαρπη και δεν εντοπίσθηκαν επίσημα ιστορικά στοιχεία που να επιβεβαιώνουν τις συνθήκες θανάτου του Στρατιώτη Κων/νου Κουκίδη. Για το λόγο αυτό, αλλά και για όσο χρονικό διάστημα δεν διαπιστώνεται ιστορικά τα γεγονότα που σχετίζονται με τον θάνατο του Στρατιώτη Κων/νου Κουκίδη, είναι αδύνατο να υπάρξει επίσημη αναγνώριση της ηρωϊκής πράξης του πραναφερθέντος νεκρού της Εθνικής Αντίστασης. 

Ο Υφυπουργός 

Δ. ΑΠΟΣΤΟΛΑΚΗΣ" 

25. Στην με αριθμό 3226/29.10.98 ερώτηση δόθηκε με το υπ'αριθμ. 40114/18.11.98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της 3226/29.10.98 ερώτησης σχετικά με τα Ναυπηγεία Αυλίδος, που κατέθεσε ο Βουλευτής κ. Λ. Παπαγεωργόπουλος, σας γνωρίζουμε τα ακόλουθα: 

1. Το Διοικητικό Συμβούλιο της ΕΤΒΑ έκρινε το πρσφερθέν από την Α.Ε. ΞΕΝΟΔΟΧΕΙΑΚΟΥ ΚΑΙ ΤΟΥΡΙΣΤΙΚΟΥ ΠΡΟΓΡΑΜΜΑΤΙΣΜΟΥ συνολικό τίμημα για την αγορά του συγκροτήματος του Ναυπηγείου Χαλκίδας και της Π/Δ ΑΥΛΙΣ, μη ικανοποιητικό και αποφάσισε τη μη αποδοχή της προσφοράς της. 

Παράλληλα, το Δ.Σ. αποφάσισε τη διενέργεια επαναληπτικού Διαγωνισμού. 

'Ηδη, περίληψη του δεύτερου Δημόσιου Διεθνούς πλειοδοτικού Διαγωνισμού για την πώληση των παγίων περιουσιακών στοιχείων του συγκροτήματος ΝΑΥΠΗΓΕΙΑ ΧΑΛΚΙΔΟΣ και την πώληση της Πλωτής Δεξαμενής Π/Δ ΑΥΛΙΣ, δημοσιεύθηκε στον Τύπο στις 5.11.98 με ημερομηνία υποβολής δεσμευτικών προσφορών στις 4.12.1998. 

2. Στον δεύτερο αυτό διαγωνισμό, όπως άλλωστε και στον πρώτο, περιελήφθηκαν σαφείς όροι για τη συνέχιση της λειτουργίας, επιβίωσης και ανάπτυξης της συγκεκριμένης μονάδος, οι βασικότεροι των οποίων είναι οι εξής: 

α. Συνέχιση της λειτουργίας της μονάδος των ΝΑΥΠΗΓΕΙΩΝ ΧΑΛΚΙΔΟΣ για μια πενταετία τουλάχιστον. 

β. Υποβολή επιχειρηματικού σχεδίου για την ανάπτυξη της μονάδος από τους υποψηφίους αγοραστές. 

γ. Παροχή συγκεκριμένων στοιχείων για την αξιοπιστία και φερεγγυότητα των υποψηφίων αγοραστών. 

Παράλληλα ως κριτήρια για την επιλογή του πλειοδότη ετέθησαν μεταξύ άλλων, το ύψος των μελλοντικών επενδύσεων και ο αριθμός των μόνιμα απασχολουμένων εργαζομένων. Για τη διασφάλιση όλων των ανωτέρω, ζητούνται αντίστοιχες εγγυητικές επιστολές. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

26. Στην με αριθμό 3308/29-10-98 ερώτηση δόθηκε με το υπ'αριθμ. 40113/18-11-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 3308/29-10-98 που κατέθεσε ο Βουλευτής κ. Γ. Καρατζαφέρης για τον κλάδο Αργυροχοϊας, σας γνωρίζουμε τα ακόλουθα: 

Ο ΕΟΜΜΕΧ στα πλαίσια της πολιτικής της Κυβέρνησης για την στήριξη των ΜΜΕ και ειδικότερα για τον κλάδο Αργ/χοϊας, έχει προωθήσει και υλοποιεί σημαντικά μέτρα. 

Συγκεκριμένα: 

1. Εχει ιδρύσει το Ελληνικό Κέντρο Αργυροχρυσοχοϊας (ΕΛΚΑ) το οποίο προσφέρει εξειδικευμένες υπηρεσίες στον κλάδο. Για την ανάπτυξη των υπηρεσιών αυτών το Κέντρο χρηματοδοτείται από το ΕΠΒ (Επιχειρησιακό Πρόγραμμα Βιομηχανίας) με το ποσό των 1,25 δις δρχ. 

Οι σημαντικότερες υπηρεσίες που προσφέρει το Κέντρο είναι: 

- Η πραγματοποίηση της έκθεσης "ΧΡΥΣΟ-ΑΣΗΜΙ" 

- Η λειτουργία εργαστηρίου ελέγχου ποιότητας πολυτίμων μετάλλων και πιστοποίησης - Σήμα ποιότητας του ΕΛΚΑ 

- Η επιμόρφωση και το Κέντρο Γεμμολογίας γλυπτογραφίας 

- Το τμήμα σχεδιασμού και κατασκευής μοντέλων 

- Το διαδίκτυο INTERNET 

- Η σύνταξη μελετών για τις επιχειρήσεις του κλάδου 

- Η πραγματοποίηση ΕΒΔΟΜΑΔΩΝ ΕΛΛΗΝΙΚΟΥ ΚΟΣΜΗΜΑΤΟΣ 

- Η παροχή υπηρεσιών ενημέρωσης - ευαισθητοποίησης 

- Παροχή υπηρεσιών οργάνωσης - κοστολόγησης 

- Η διοργάνωση συνεδρίων 

- Προβολή του Ελληνικού κοσμήματος στο εξωτερικό και 

- Οι διάφορες εκδόσεις όπως: 

'Εκδοση τεχνικών εγχειριδίων για τον κλάδο 

'Εκδοση του βιβλίου κωδικών αριθμών των αργυροχρυσοχόων της Ελλάδας 

'Εκδοση της μετάφρασης του BLUE BOOK της CIBJO. 

2. Μέσω του ΕΠΒ και του Μέτρου "Ανάπτυξη της χειροτεχνίας και καλλιτεχνικής βιοτεχνίας", οι επιχειρήσεις του κλάδου μπορούν να επιχορηγηθούν με ποσοστό 50%, για επενδύσεις εκσυγχρονισμού τους. 

3. Στα Ιωάννινα βρίσκεται στο τελευταίο στάδιο ολοκλήρωσής του το Κέντρο Παραδοσιακής Βιοτεχνίας Ιωαννίνων (ΚΕ.ΠΑ.Β.), συνολικού κόστους 3 δις δρχ. περίπου. 

Το Κέντρο αυτό είναι ένα κτιριακό συγκρότημα 8.500 τ.μ. περίπου, όπου θα εγκατασταθούν περίπου 80 βιοτεχνίες και υπηρεσίες υποστήριξης των βιοτεχνών όπως εκθετήριο, σχεδιασμός προϊόντων, εργαστήριο ελέγχου ποιότητας κ.α. 

4. Η στήριξη του κλάδου γίνεται και με άλλα προγράμματα όπως πληροφόρησης, εκπαίδευσης κ.λπ. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

27. Στην με αριθμό 3206/26-10-98 ερώτηση δόθηκε με το υπ'αριθμ. 40112/18-11-98 έγγραφο από την Υφυπουργό Aνάπτυξης η ακόλουθη απάντηση: 

"Σε απάντηση της ερώτησης 3206/26-10-98 που κατέθεσε ο Βουλευτής κ. Γ. Αδαμόπουλος, για την Βιομηχανική Περιοχή Λάρισας, σας πληροφορούμε τα ακόλουθα: 

1. Η ΕΤΒΑ Α.Ε. καταβάλλει κάθε δυνατή προσπάθεια για την εύρυθμη λειτουργία της ΒΙ.ΠΕ. Λάρισας, της οποίας τα βασικά έργα υποδομής στην Α' Φάση έχουν κατασκευαστεί από μακρού (1981 - 1984). Τα έργα αυτά περιλαμβάνουν το υδραγωγείο, τα δίκτυα ύδρευσης, τα δίκτυα αποχέτευσης ομβρίων και ακαθάρτων, την εσωτερική οδοποιϊα και το μικρό κτίριο διοίκησης. 

2. Μετά την έναρξη λειτουργίας της ΒΙ.ΠΕ. παρατηρήθηκαν χαμηλοί ρυθμοί προσέλκυσης και εγκατάστασης επιχειρήσεων, που οφείλονταν κατά κύριο λόγο στην αδυναμία επίλυσης του προβλήματος διάθεσης των επεξεργασμένων αποβλήτων. 'Ηδη τα παραπάνω προβλήματα έχουν επιλυθεί, αφού εξασφαλίστηκαν οι αναγκαίες πιστώσεις και τα σχετικά έργα υλοποιούνται, δηλαδή η Μονάδα Καθαρισμού Αποβλήτων (Μ.Κ.Α.) και ο αγωγός διάθεσης επεξεργασμένων αποβλήτων. 

Ειδικότερα: 

- Το έργο κατασκευής της Μ.Κ.Α. υπάχθηκε στο ΠΕΠ Θεσσαλίας με εγκεκριμένο προϋπολογισμό 470 εκατ. δρχ. Ο διαγωνισμός έγινε το Νοέμβριο του 1997 και το έργο κατακυρώθηκε στην Κοινοπραξία "ΕΡΜΗΣ ΑΤΕ-Ι. ΘΕΟΔΩΡΑΚΟΠΟΥΛΟΣ", με έκπτωση 54% και συμβατικό προϋπολογισμό 316 εκατ. δρχ. 

- Το έργο κατασκευής του αγωγού διάθεσης καθαρισμένων αποβλήτων εντάχθηκε στο Επιχειρησιακό Πρόγραμμα Βιομηχανίας, με προϋπολογισμό 350 εκατ. δρχ. Ο διαγωνισμός έγινε το Νοέμβριο του 1997 και το έργο κατακυρώθηκε στην εταιρεία ΤΕΜΚΑΤ ΑΕ, με έκπτωση 57,36% και συμβατικό προϋπολογισμό 149 εκατ. δρχ. 

3. Τα έργα ηλεκτροφωτισμού θα περιληφθούν στα έργα υποδομής Β' Φάσης, για τα οποία καταβάλλεται προσπάθεια να εξασφαλιστεί η χρηματοδότησή τους. Η περίφραξη δεν περιλαμβάνεται στα συνήθη έργα των ΒΙ.ΠΕ. 

4. Τα υφιστάμενα έργα υποδομής συντηρούνται ώστε, να λειτουργούν χωρίς προβλήματα, οι δε σχετικές δαπάνες καλύπτονται από τους ετήσιους προϋπολογισμούς δαπανών της ΒΙ.ΠΕ. 

5. Τέλος σημειώνεται ότι, δεν υπάρχει αντίρρηση από την πλευρά της ΕΤΒΑ Α.Ε. για τη σύσταση φορέα διαχείρισης της ΒΙ.ΠΕ., σύμφωνα με τις διαδικασίες που προβλέπονται από το ν. 2545/97 "Βιομηχανικές και Επιχειρηματικές Περιοχές και άλλες διατάξεις". 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

28. Στην με αριθμό 3283/30-10-98 ερώτηση δόθηκε με το υπ'αριθμ. 40115/18-11-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 3283/30-10-98 που κατέθεσε ο Βουλευτής κ. Η. Βεζδρεβάνης για την αναβάθμιση του ΕΟΜΜΕΧ, σας γνωρίζουμε τα ακόλουθα: 

Το Υπουργείο μας επεξεργάζεται νομοθετικές ρυθμίσεις για την αναδιάρθρωση του ΕΟΜΜΕΧ και ουσιαστική αποκέντρωση των Υπηρεσιών που θα προσφέρονται στις ΜΜΕ στο επίπεδο της Περιφέρειας, με κατευθύνσεις: 

1. Τη δημιουργία ενός Κεντρικού ΕΟΜΜΕΧ, κοινωφελούς χαρακτήρα στην πλειονότητα των δραστηριοτήτων του, με πανελλαδική εμβέλεια στη δράση του, κοινοτική και διεθνή διασύνδεση, αλλά με ορθολογική αναδιάταξη του προσωπικού του και εκσυγχρονισμό των παρεχομένων υπηρεσιών και της εν γένει λειτουργίας του. 

2. Την τόνωση των αναπτυξιακών δραστηριοτήτων της Περιφέρειας ως διοικητικής ενότητας και ενιαίας αποκεντρωμένης μονάδας διοίκησης, με τη θέσπιση αρμοδιοτήτων για την ανάπτυξη των ΜΜΕ στη γεωγραφική της περιοχή. 

Οι αρμοδιότητες αυτές θα ασκούνται από κατάλληλες υπηρεσίες των Περιφερειών που θα στελεχωθούν από μετατάξεις του προσωπικού που σήμερα υπηρετεί στις περιφερειακές μονάδες του ΕΟΜΜΕΧ και οι οποίες θα συνεργάζονται με τον Κεντρικό ΕΟΜΜΕΧ για την πιο αποτελεσματική εφαρμογή των προγραμμάτων για τις ΜΜΕ σε τοπικό επίπεδο. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

29. Στην με αριθμό 3247/29-10-98 ερώτηση δόθηκε με το υπ'αριθμ. 40117/18-11-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της 3247/29-10-98 ερώτησης που κατέθεσε ο Βουλευτής κ. Λ. Παπανικολάου, σας γνωρίζουμε ότι η "ΔΙΕΘΝΗΣ ΒΙΟΜΗΧΑΝΙΑ ΕΝΔΥΜΑΤΩΝ Α.Ε." δεν ανήκει στις εταιρείες του ΟΑΕ και της ΕΤΒΑ και επομένως το Υπουργείο μας δεν έχει δυνατότητα παρέμβασης. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

30. Στην με αριθμό 3252/29-10-98 ερώτηση δόθηκε με το υπ'αριθμ. 40111/18-11-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της 3252/29-10-98 ερώτησης που κατέθεσε ο Βουλευτής κ. Λ. Παπανικολάου, σας γνωρίζουμε τα ακόλουθα: 

1. Το θέμα προέκυψε πρόσφατα, έπειτα από δημοσιεύσεις στον Τύπο που περιέγραψαν το πρόβλημα. 

2. Σε συνέχεια της επικοινωνίας που είχε η αρμόδια διεύθυνση του Υπουργείου μας με την εταιρεία MATTEL AEBE, εισαγωγέα των παιχνιδιών της FISHER-PRICE στην Ελλάδα, πληροφορηθήκαμε ότι: 

α. Στην Ελλάδα δεν έχουν καταγραφεί ατυχήματα. 

β. Τα αίτια σε όλες τις περιπτώσεις υπερθέρμανσης που παρατηρήθηκαν ήταν η μη σωστή εφαρμογή των οδηγιών του κατασκευαστή από τους καταναλωτές, ή η μετατροπή του οχήματος και αλλοίωση των χαρακτηριστικών του. 

Αντίθετα, η πιστή εφαρμογή των αναλυτικών οδηγιών συναρμολόγησης εξασφαλίζει πάντα την καλή λειτουργία του οχήματος, που πληρεί όλες τις Ευρωπαϊκές προδιαγραφές και πρότυπα. 

γ. Το παιχνίδι αυτό έχει σήμανση "CE". 

δ. Η εταιρεία MATTEL ΑΕΒΕ δεσμεύθηκε να στείλει στην αρμόδια υπηρεσία μας την 'κθεση Δοκιμών για το παιχνίδι "POWER WHEELS", στο οποίο προκαλείται το πρόβλημα, αμέσως μόλις την παραλάβουν από τον εκπρόσωπο στην Αγγλία. 

ε. Τα μέτρα που έχει πάρει η εταιρεία MATTEL AEBE είναι η ενημέρωση των πωλητών και των πελατών τους σχετικά με το πρόβλημα, έτσι ώστε αν κάποιος καταναλωτής και στην Ελλάδα θελήσει να αντικαταστήσει τον επικίνδυνο σύνδεσμο, μπορεί να το κάνει, με ασφαλή ανταλλακτικά που θα του παρέχουν. 

Επειδή το παιχνίδι αυτό φέρει τη σήμανση "CE" μπορεί να κυκλοφορεί ελεύθερα, εντούτοις η αρμόδια υπηρεσία, που έχει ζητήσει την έκθεση δοκιμών και τον τεχνικό φάκελο, θα προβεί σε περαιτέρω έρευνα και σε περίπτωση που διαπιστωθεί ότι το παιχνίδι μπορεί να είναι επικίνδυνο θα προβεί στην διαδικασία απόσυρσης. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

31. Στις με αριθμό 2044, 2543, 2778, 3096, 1509 και ΕΠ.ΕΡ. 10 ερωτήσεις δόθηκε με το υπ'αριθμ. 34316/9-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στις υπ' αριθμ. 2044, 2543, 2778, 3096, 1509 και ΕΠ.ΕΡ. 10 των Βουλευτών κυρίων Α. Τασούλα, Μ. Κωστόπουλου, Σ. Παναγιώτου, Γ. Παπαδάτου, Σ. Δήμα, Ο. Κολοζώφ, Ν. Γκατζή, Α. Κανταρτζή και Σ. Δανέλλη, σας γνωρίζουμε τα εξής: 

Α. Η κατάταξη των νοσοκομείων σε ζώνες ορίζεται στο άρθρο 7 παρ. 2 του ν. 2606/98. 

Β. Οι εγκριτικές αποφάσεις περί εφημερίων έχουν ήδη δημοσιευθεί στο ΦΕΚ και έχουν σταλεί στα νοσοκομεία για πιστή εφαρμογή. 

Γ. Εχουν αποσταλεί δύο (2) εγκύκλιοι που καθορίζουν τον τρόπο με τον οποίο θα γίνει η εκκαθάριση των αποδοχών των γιατρών. 

Ο Υπουργός 

Λ. ΠΑΠΑΔΗΜΑΣ" 

32. Στην με αριθμό 3463/5-11-98 ερώτηση δόθηκε με το υπ'αριθμ. 364/17-11-98 έγγραφο από τον Υπουργό Eμπορικής Ναυτιλίας η ακόλουθη απάντηση: 

"Απαντώντας στην 3463/5-11-98 ερώτηση του Βουλευτού κ. Ελευθ. Παπαγεωργόπουλου, αναφορικά με τη χρηματοδότηση της ανάπλασης των παραλιακών περιοχών περιοχής Αυλίδας κλπ., σας γνωρίζουμε ότι το υπόψη θέμα εκφεύγει των αρμοδιοτήτων του ΥΕΝ. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ" 

33. Στην με αριθμό 3381/3-11-98 ερώτηση δόθηκε με το υπ'αριθμ. 0022/17-11-98 έγγραφο από τον Υφυπουργό Oικονομικών η ακόλουθη απάντηση: 

"Σε απάντηση της 3381/3-11-98 ερώτησης, που κατέθεσε στη Βουλή των Ελλήνων ο Βουλευτής κ. Γ. Καλαντζής, πληροφορούμε την Εθνική Αντιπροσωπεία, τα εξής: 

Το κίνητρο απόδοσης που χορηγήθηκε στους υπαλλήλους της Δημόσιας Διοίκησης με το άρθρο 13 του ν. 2470/97, αντικαθιστά τα κάθε είδους κίνητρα παραγωγικότητας ή αποδοτικότητας, ή αυξημένης ευθύνης, που ελάμβαναν με τις προγενέστερες μισθολογικές διατάξεις και τα οποία πλέον καταργούνται με τη ρητή διάταξη της παραγράφου 4 του άρθρου 10 του νόμου αυτού. 

Επίσης, σύμφωνα με το ίδιο άρθρο και νόμο το κίνητρο απόδοσης αποδίδεται στον Κρατικό Προϋπ/σμό από τους λογαριασμούς τους οποίους βάρυναν τα προαναφερόμενα επιδόματα. 

Αιτιολογικός λόγος θέσπισης του εν λόγω κινήτρου είναι η αύξηση της αποδοτικότητας των υπαλλήλων, η οποία συνδέεται και με άλλες παραμέτρους, όπως η ανάληψη πρωτοβουλιών εκ μέρους των υπαλλήλων για την εφαρμογή νέων μεθόδων τεχνολογίας και η απλούστευση των διαδικασιών για την καταπολέμηση της γραφειοκρατίας, με στόχο τον εκσυγχρονισμό της Δημόσιας Διοίκησης που αποτελεί τη βάση για την αύξηση της λειτουργικότητας και το σωστότερο συντονισμό των Υπηρεσιών. 

Στους κληρικούς δεν επεκτάθηκε η ανωτέρω παροχή, επειδή οι προαναφερόμενοι λόγοι χορήγησης του κινήτρου απόδοσης δεν συνδέονται με τα λειτουργικά τους καθήκοντα. Εξάλλου, οι καθολικοί ιερωμένοι που είναι και εκπαιδευτικοί λαμβάνουν το κίνητρο απόδοσης εκ της θέσης τους (ως εκπαιδευτικοί). 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ" 

34. Στην με αριθμό 3441/4-11-98 ερώτηση δόθηκε με το υπ'αριθμ. 23184/16-11-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 3441/4-11-98 που κατέθεσε στη Βουλή ο Βουλευτής κ. Η. Βεζδρεβάνης, σας πληροφορούμε ότι αρμοδιότητα να σας απαντήσει έχει το Υπουργείο Δημόσιας Τάξης, το οποίο είναι και συναποδέκτης της ερώτησης. 

Ο Υφυπουργός 

ΣΤ. ΜΠΕΝΟΣ" 

35. Στην με αριθμό 3447/4-11-98 ερώτηση δόθηκε με το υπ'αριθμ. 23870/17-11-98 έγγραφο από τον Υπουργό Yγείας και Πρόνοιας η ακόλουθη απάντηση: 

"Απαντώντας στην με αριθμό 3447/4-11-98 ερώτηση του Βουλευτή κ. Σ. Δήμα, που κατατέθηκε στη Βουλή των Ελλήνων, σχετικά με τη στελέχωση του Γραφείου Κοινωνικής Υπηρεσίας της Ν.Α. Κορινθίας, σας γνωρίζουμε ότι μετά τη δημοσίευση του ν. 2218/94 και των οργανισμών των Νομ. Αυτοδιοικήσεων τον Ιούνιο του 1995, καταργήθηκαν όλες οι κενές οργανικές θέσεις των Δ/νσεων Υγείας και Πρόνοιας όλων των Περιφερειακών Υπηρεσιών του Υπουργείου μας. 

Αρμόδιοι για την πλήρωση των αναφερόμενων θέσεων Κοιν. Λειτουργών είναι η Ν.Α. Κορίνθου και το Υπουργείο Εσωτερικών Δημ. Διοίκησης και Αποκέντρωσης, προς το οποίο κοινοποιείται το παρόν με συνημμένο φωτοαντίγραφο της ερώτησης και το οποίο παρακαλείται να ενημερώσει τη Βουλή και των ερωτόντα Βουλευτή. 

Ο Υπουργός 

Λ. ΠΑΠΑΔΗΜΑΣ") 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 23 Μαρτίου 1999. 

Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.5 Καν.Βουλής) 

1. Η με αριθμό 4446/27-11-98 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την ίδρυση νέων Τμημάτων και Σχολών στο Τεχνολογικό Εκπαιδευτικό 'Ιδρυμα (Τ.Ε.Ι.) Χαλκίδας. 

2. Η με αριθμό 5992/20-1-99 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Δικαιοσύνης, σχετικά με την εξέλιξη της υπόθεσης που αφορά την εμπορία όπλων μεταξύ της Ελληνικής Βιομηχανίας 'Οπλων και της Εταιρείας "ΙΝGOTRADE". 

3. Η με αριθμό 970/4-12-98 αναφορά του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Δικαιοσύνης, σχετικά με τη ματαίωση απόφασης για την ανέγερση των Φυλακών Χαλκίδας στη θέση "Οντάθι". 

4. Η με αριθμό 3522/5-11-98 ερώτηση της Βουλευτού του Συνασπισμού της Αριστεράς και της Προόδου κ. Στυλιανής Αλφιέρη προς τον Υπουργό Υγείας και Πρόνοιας, σχετικά με παραλείψεις της Δημόσιας Διοίκησης σε ό,τι αφορά τη μονιμοποίηση δοκίμου υπαλλήλου στο Νοσοκομείο "ΑΓΙΟΣ ΠΑΝΤΕΛΕΗΜΩΝ" Νικαίας. 

Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν.Βουλής) 

1. Η με αριθμό 4408/26-11-98 ερώτηση του Βουλευτή του Πανελλήνιου Σοσιαλιστικού Κινήματος κ. Κυριάκου Σπυριούνη προς τον Υπουργό Εθνικής 'Αμυνας, σχετικά με δημοσιεύματα στον Τύπο για επάνδρωση θέσεων κλειδιών στην άμυνα της χώρας, χωρίς τήρηση αξιοκρατικών κριτηρίων. 

2. Η με αριθμό 6633/8-2-99 ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Εθνικής Παιδείας και Θρησκευμάτων, σχετικά με την αναγνώριση σε αδιόριστους καθηγητές της προϋπηρεσίας τους σε Κέντρα Τεχνικής Επαγγελματικής Κατάρτισης του ΟΑΕΔ, για το διορισμό τους στη Δευτεροβάθμια Εκπαίδευση. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 796/15-3-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.Ιωάννη Καλαμακίδη προς τον Υπουργό Υγείας και Πρόνοιας, σχετικά με τις ενέργειες της Κυβέρνησης προκειμένου να ανεγερθεί και να λειτουργήσει νέο Νοσοκομείο στη Χαλκίδα. 

Η επίκαιρη ερώτηση του κ. Καλαμακίδη είναι η ακόλουθη: 

"Το Γενικό Νομαρχιακό Νοσοκομείο Χαλκίδας, παρά τις φιλότιμες προσπάθειες του προσωπικού του, αδυνατεί να καλύψει τις ανάγκες των πολιτών της Χαλκίδας και του νομού. 

Το υπάρχον Νοσοκομείο χτίστηκε από τη χούντα αυθαίρετα, χωρίς να επιλεγεί η κατάλληλη θέση. 'Ετσι σήμερα, η πρόσβαση των ασθενών και ιδιαίτερα των επειγόντων περιστατικών, είναι πολύ δύσκολη με αποτέλεσμα να χάνεται πολύτιμος χρόνος με όλα τα επακόλουθα για τη ζωή των ασθενών. 

Ο φόρτος αναγκών που επωμίζεται είναι δυσανάλογος με τις δυνατότητες που αυτό έχει, γιατί πέρα από τις ανάγκες των εκατό χιλιάδων κατοίκων της Χαλκίδας, εξυπηρετεί την ευρύτερη περιοχή της Χαλκίδας, αλλά και όλα τα σοβαρά περιστατικά που δεν μπορούν να καλύψουν τα επαρχιακά νοσοκομεία Κύμης και Καρύστου, καθώς και των Κέντρων Υγείας του νομού. 

Επίσης, η έλλειψη Μονάδας Αυξημένης Φροντίδας επιβάλλει τη διακομιδή των βαρέων περιστατικών σε νοσοκομεία της Αθήνας με όλες τις επιπτώσεις που συνεπάγεται αυτό για τη ζωή των ασθενών. 

Τυχόν διορθωτικές παρεμβάσεις στο υπάρχον νοσοκομείο δεν θα συμβάλλουν στη βελτίωση των παρεχομένων υπηρεσιών. 

Γι'αυτό προβάλλει επιτακτικά η ανάγκη δημιουργίας νέου και σύγχρονου νοσοκομείου στη Χαλκίδα που θα αποσυμφορήσει το υπάρχον και θα μπορεί να καλύπτει τα επείγοντα περιστατικά, χωρίς να χρειάζεται η διακομιδή του στη Αθήνα. 

Ερωτάται ο κύριος Υπουργός 

για τις ενέργειες στις οποίες πρόκειται να προβεί,ώστε να καταστεί δυνατή η ανέγερση και η λειτουργία νέου σύγχρονου νοσοκομείου στη Χαλκίδα καλύπτοντας και ικανοποιώντας τις αυξημένες ανάγκες του νομού ενισχύοντας ταυτόχρονα το αίσθημα ασφαλείας των κατοίκων του νομού". 

Ο Υφυπουργός Υγείας κ. Φαρμάκης έχει το λόγο για τρία λεπτά για να πρωτολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, το σημερινό νοσοκομείο της Χαλκίδας παρά την έλλειψη χώρων που πράγματι έχει, όπως σημειώνει και ο κύριος συνάδελφος, θεωρείται ένα σχετικά νέο νοσοκομείο, αν λάβει κανείς υπόψη του τα χρόνια της λειτουργίας του από την κατασκευή του, έτσι ώστε να μην αντιμετωπίζεται θέμα προς το παρόν τουλάχιστον κατάργησής του και ανέγερσης νέου νοσοκομείου στη Χαλκίδα. Στον προγραμματισμό άλλωστε του Υπουργείου μέχρι τώρα δεν υπάρχει πρόβλεψη ανέγερσης νέου νοσοκομείου. Θεωρητικά θα μπορούσε, βέβαια, να συζητηθεί κατι τέτοιο αυτόν τον καιρό που σχεδιάζεται το πρόγραμμα της ένταξης έργων για το τρίτο Κοινοτικό Πλαίσιο Στήριξης. 

'Ομως, θα πρέπει να πληροφορήσω τον κύριο συνάδελφο και τη Βουλή, ότι από τη μέχρι τώρα πληροφόρηση που υπάρχει, οι δαπάνες για την ανέγερση νέων νοσοκομειακών μονάδων δεν θα είναι επιλέξιμες δαπάνες στο τρίτο Κοινοτικό Πλαίσιο Στήριξης. Θα είναι επιλέξιμες οι δαπάνες εκείνες που θα αφορούν βελτιώσεις ή και άλλες παρεμβάσεις καλυτέρευσης της υφισταμένης νοσοκομειακής υποδομής. Γι'αυτόν το λόγο και δεν μπορεί να γίνει κάποια εξαγγελία ή να υπάρξει δέσμευση από μέρους μας ότι θα προχωρήσουμε στον προγραμματισμό ανέγερσης ενός νέου νοσοκομείου στη Χαλκίδα. 

Αυτό που θα είναι ασφαλώς γνωστό στον κύριο συνάδελφο, είναι ότι στο πρόγραμμα δημοσίων επενδύσεων, από εθνικούς πόρους δηλαδή, είναι ενταγμένο ενάριθμο έργο με τίτλο "Διαρρυθμίσεις πρώτου και δεύτερου υπογείου και ισογείου", για να βελτιωθούν τα τμήματα επειγόντων, τα εργαστήρια κλπ. του Γενικού Νοσοκομείου της Χαλκίδος. Το έργο είναι προϋπολογισμού τριακοσίων εκατομμυρίων περίπου δραχμών. Αυτές οι διαρρυθμίσεις όταν ολοκληρωθούν θα συμβάλλουν καθοριστικά στη βελτίωση των συνθηκών λειτουργίας του σημερινού νοσοκομείου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαμακίδης έχει το λόγο για δύο λεπτά για να αναπτύξει την επίκαιρη ερώτηση. 

ΙΩΑΝΝΗΣ ΚΑΛΑΜΑΚΙΔΗΣ: Κύριε Υφυπουργέ, ως διατελέσας επί μία τετραετία από το 1982 Πρόεδρος του Γενικού Νοσοκομείου της Χαλκίδας πιστεύω ότι γνωρίζω το αντικείμενο που διαλαμβάνεται στην επίκαιρη ερώτηση που συζητάμε. 

Το νοσοκομείο αυτό χτίστηκε, χωρίς οικοδομική άδεια, από τη χούντα -δεν θα αναφερθώ για ποιους λόγους- ανάμεσα σε προσφυγικές κατοικίες και σε άλλες κατοικίες. Κυριολεκτικά ασφυκτιά το νοσοκομείο χωρίς δρόμους προσπέλασης και υπάρχει κίνδυνος σε ένα βαρύτατο περιστατικό να επέλθει το μοιραίο. 

Αυτό το νοσοκομείο βεβαίως ξεκίνησε σαν νοσοκομείο διακομιδής ασθενών. Από το 1982 με τις τεράστιες επιχορηγήσεις που έγιναν από την πρώτη Κυβέρνηση του ΠΑ.ΣΟ.Κ. έγινε ένα νοσοκομείο από απόψεως λειτουργίας σε επίπεδο πανεπιστημιακό. Αυτό οφείλεται στο άριστο ιατρικό προσωπικό, στο έμπειρο νοσηλευτικό προσωπικό και στις φιλότιμες προσπάθειες που έκανε το εργατοϋπαλληλικό προσωπικό. 'Ομως είναι γεγονός, ότι αυτό το νοσοκομείο δεν μπορεί να λειτουργήσει. 

Από το 1982 έχει υποβληθεί μελέτη για δημιουργία νέου νοσοκομείου τετρακοσίων κλινών. Μάλιστα αυτή η προσπάθεια έγινε κατόπιν συνεννοήσεως με τους τότε Υπουργούς, τον Παρασκευά Αυγερινό και τον αείμνηστο Γιώργο Γεννηματά. Υπάρχει μια περιοχή το πεδίο βολής, η οποία προσφέρεται από το Υπουργείο Εθνικής 'Αμυνας, ( πρόκειται να φύγει το πεδίο βολής από την καρδιά της Χαλκίδας, από μια μεγάλη πόλη και να πάει κάπου αλλού). Αυτή, λοιπόν, την έκταση των εννιακοσίων στρεμμάτων την προσφέρει το Υπουργείο για τη δημιουργία του νέου νοσοκομείου τετρακοσίων κλινών. 

Το νοσοκομείο αυτό, θα εξυπηρετήσει όχι μόνο την περιοχή της Χαλκίδας η οποία καλύπτει το 50% των κατοίκων της Εύβοιας, αλλά και όλη την περιοχή, τις παραευβοϊκές ακτές όπως λέμε εμείς και εν πάση περιπτώσει ένα τμήμα από τη Βοιωτία. Επίσης θα εξυπηρετήσει τα περιφερειακά Νοσοκομεία Κύμης και Καρύστου, όπως επίσης και τα πέντε κέντρα υγείας. Δεν είναι δυνατόν, λοιπόν, όλα αυτά να εξυπηρετηθούν από το τωρινό νοσοκομείο το οποίο δεν έχει δυνατότητα ανάπτυξης. Αν πρόκειται να το αναπτύξετε θα πετάξετε λεφτά και δεν θα κάνετε απολύτως τίποτε. Γιατί θα πρέπει να απαλλοτριώσετε τέσσερα τουλάχιστον οικοδομικά τετράγωνα για να γίνει αυτή η επέκταση κάτι που εγώ πιστεύω ότι δεν μπορεί να γίνει. Τώρα προσφέρεται μια έκταση τεράστια η οποία ενδείκνυται για τη δημιουργία ενός νοσοκομείου, βρίσκεται στον οδικό κόμβο της νέας υψηλής γέφυρας με τον περιφερειακό δρόμο της Χαλκίδας, προβλέπονται ελικοδρόμια κλπ. Εγώ πιστεύω ότι αν θα ψάξετε τα συρτάρια του Υπουργείου θα βρείτε τις σχετικές μελέτες. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Καλαμακίδη. Σας παρακαλώ τελειώσατε. 

ΙΩΑΝΝΗΣ ΚΑΛΑΜΑΚΙΔΗΣ: Τελειώνω, κύριε Πρόεδρε. 

Επειδή δεν μπορώ να αναπτύξω αυτά τα οποία διαλαμβάνονται ... 

ΠΡΟΕΔΡΕΥΩΝ (Παναγιώτης Σγουρίδης): Καταθέστε τα στα Πρακτικά, κύριε συνάδελφε. 

ΙΩΑΝΝΗΣ ΚΑΛΑΜΑΚΙΔΗΣ: Βεβαίως θα τα καταθέσω, κύριε Πρόεδρε. 

Αυτήν την έκθεση σκοπιμότητας, η οποία έχει υποβληθεί στο Υπουργείο θα την καταθέσω για τα Πρακτικά και πιστεύω ότι αν την μελετήσετε προσεκτικά θα βγάλετε χρήσιμα συμπεράσματα. 

Καταθέτω, λοιπόν, αυτήν την εργασία του διοικητικού συμβουλίου του νοσοκομείου Χαλκίδας. Είναι μια περίφημη εργασία και πιστεύω ότι θα βοηθήσει το Υπουργείο να βγάλει χρήσιμα συμπεράσματα. 

(Στο σημείο αυτό ο Βουλευτής κ. Καλαμακίδης καταθέτει για τα Πρακτικά την προαναφερθείσα έκθεση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Μην κάνετε κατάχρηση του χρόνου, κύριε συνάδελφε, με όλην τη συμπάθεια που σας έχω! 

Ο κύριος Υπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, γνωρίζω ότι έχετε διατελέσει για αρκετά χρόνια πρόεδρος στο νοσοκομείο της Χαλκίδας και ότι γνωρίζετε το θέμα και τη λειτουργία του νοσοκομείου. 'Ομως πρέπει να σημειώσω, ότι τα νοσοκομεία είναι πολύ ακριβές εγκαταστάσεις για να καταργούνται και να ανεγείρονται στη θέση τους άλλα σε τόσο σύντομο χρονικό διάστημα. 

Πρέπει επίσης να προσθέσω -επειδή κάνατε μία τέτοια αναφορά- ότι πριν την πρώτη κυβερνητική θητεία του ΠΑ.ΣΟ.Κ., εννοώ το 1981-1989, για κανένα δημόσιο κτίριο δεν απαιτείτο άδεια πολεοδομική για την ανέγερσή του. Για κανένα δημόσιο κτίριο. Βεβαίως αυτό το δρόμο ακολούθησε και η χούντα για το Νοσοκομείο της Χαλκίδας και το έστησε σε μια περιοχή που δεν θα έπρεπε ίσως. 'Ομως επαναλαμβάνω, στον προγραμματισμό του Υπουργείου δεν υπάρχει μέχρι τώρα τέτοιο θέμα. Δεν είμαι έτοιμος να σας απαντήσω αν η Χαλκίδα χρειάζεται ένα νέο Νοσοκομείο τετρακοσίων κλινών. Είμαι υποχρεωμένος όμως, σχολιάζοντας όσα είπατε και στην πρότασή σας, να τονίσω ότι η Εύβοια έχει άλλα δυο -μικρά, αλλά άλλα δύο- νοσοκομεία ενώ άλλοι αντίστοιχοι ή μεγαλύτεροι νομοί έχουν μόνο ένα και ότι πολύ κοντά υπάρχει το Νοσοκομείο της Λειβαδιάς, άρα δεν μπορεί να εξυπηρετείται κάτοικος της Βιοιωτίας από ό,τι λέτε. 

Επίσης ανεγείρεται νέο νοσοκομείο στη Θήβα, είναι μία ώρα από την Αθήνα η Χαλκίδα, και δεν ξέρω αν πρέπει κανείς να προχωρήσει σε μία τόσο μεγάλου ύψους επένδυση, να καταργήσει ένα νοσοκομείο που υπάρχει, να μην επιχειρήσει να το βελτιώσει και να κτίσει ένα καινούριο νοσοκομείο από την ώρα που γνωρίζουμε, ότι κτίζουμε νοσοκομεία και δεν μπορούμε να τα λειτουργήσουμε και ότι υπάρχουν πολλές κενές κλίνες. 

Δίπλα σας -δεν έχω κανένα πρόβλημα να το αναφέρω- υπάρχει το Νοσοκομείο της Λιβαδειάς, τριακοσίων κλινών, που δεν λειτουργεί ούτε με τις μισές κλίνες και από κακό προγραμματισμό, θα το έλεγα έτσι, ανεγείρεται και άλλο νοσοκομείο στη Θήβα λόγω των τοπικιστικών αντιθέσεων που υπάρχουν εκεί και από λόγους παράδοσης. 

Κάποτε πρέπει να αρχίσουμε να τα λέμε αυτά και στη Βουλή, για να συνηθίζουμε και οι Βουλευτές που απαιτούμε -και σωστά απαιτούμε καλυτερεύσεις, βελτιώσεις στο χώρο μας- ότι δεν είναι τόσο εύκολο να ιδρύει κανείς καινούριες νοσοκομειακές μονάδες. Πρέπει να λαμβάνει υπόψη του πολλά πράγματα. 

Αν θέλετε, πάντως αυτήν την κουβέντα που είναι γενική και ενδιαφέρουσα, να την συνεχίσουμε μία άλλη φορά, πολύ ευχαρίστως. 

ΠΡΟΕΔΡΕΥΩΝ (Παναγιώτης Σγουρίδης): Θα την κάνει η Επιτροπή Υγείας και εκεί θα συζητηθούν όλα τα θέματα. 

Δεύτερη είναι η με αριθμό 781/12-3-99 επίκαιρη ερώτηση του Βουλευτή της Νέας Δημοκρατίας, κ. Ηλία Καλλιώρα προς τον Υπουργό Δημόσιας Τάξης, σχετικά με τις προθέσεις του Υπουργείου να ιδρύσει Αστυνομικό Τμήμα στο Μοσχοχώρι, έδρα του Δήμου Γοργοποτάμου Φθιώτιδος. 

Η επίκαιρη ερώτηση του κ. Καλλιώρα έχει ως εξής: 

"Μετά την εφαρμογή του σχεδίου "ΚΑΠΟΔΙΣΤΡΙΑΣ" προήλθε απ' τη συνένωση 11 Κοινοτήτων -οι περισσότερες των οποίων είναι αρκετά απομακρυσμένες και πολλές φορές δυσπρόσιτες- ο νέος Δήμος Γοργοποτάμου με έδρα το Μοσχοχώρι. 

Επειδή ο αριθμός των λαθρομεταναστών έχει αυξηθεί κατακόρυφα λόγω και της διέλευσης απ' τα όρια του Δήμου της νέας Εθνικής Οδού Αθηνών-Θεσσαλονίκης, της Περιφερειακής Εθνικής Οδού Αθηνών-Λαμίας, της Εθνικής Οδού Θερμοπυλών-Αντιρρίου καθώς και της Σιδηροδρομικής Γραμμής Αθηνών-Θεσσαλονίκης, με αποτέλεσμα να έχουν αυξηθεί κατά πολύ τα κρούσματα βίας και τρομοκράτησης των κατοίκων τα δε ποιμνιοστάσια και οι αγροτικές κατοικίες καθημερινά να βρίσκονται στο έλεος των λαθρομεταναστών. 

Και επειδή απ' την κατάσταση αυτή ο φόβος είναι διάχυτος στους κατοίκους της περιοχής που νιώθουν πλέον ανασφαλείς ημέρα και νύκτα, φοβούμενοι ακόμη και να πάνε στις αγροκτηνοτροφικές τους εργασίες 

ερωτάται ο κύριος Υπουργός: 

Είναι στις προθέσεις του Υπουργείου να συγκροτήσει Αστυνομικό Τμήμα στην έδρα του Δήμου Γοργοποτάμου, το Μοσχοχώρι, στελεχωμένο με τουλάχιστον 20 αστυνομικούς και εξοπλισμένο με 2 τουλάχιστον περιπολικά -εκ των οποίων το ένα παντός δρόμου- προκειμένου να αντιμετωπισθεί η όλη αυτή δυσάρεστη για τους δημότες κατάσταση αλλά και να εμπεδωθεί το αίσθημα ασφάλειας που σήμερα δεν υφίσταται;" 

Ο κύριος Υπουργός έχει το λόγο για τρία λεπτά για να πρωτολογήσει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, πράγματι στη συγκεκριμένη περιοχή του Νομού Φθιώτιδος, μετά τη συνένωση των Δήμων και Κοινοτήτων, δημιουργήθηκε ο Δήμος Γοργοποτάμου, με πληθυσμό τεσσερισήμισι χιλιάδων περίπου κατοίκων, σύμφωνα με την απογραφή του 1991. 

Είναι γεγονός, ότι τον τελευταίο καιρό εμφανίζονται κρούσματα εγκληματικότητας, ιδιαίτερα αυξημένα, κυρίως μικροληστειών σε βάρος των παραγωγών και κτηνοτρόφων της περιοχής, αλλά γενικότερα η εγκληματικότητα στην περιοχή δεν παρουσιάζει καμία ιδιαίτερη έξαρση σε σχέση με τις άλλες περιοχές. 

Επίσης, θέλω να τονίσω, στην αναφορά του συναδέλφου για το ζήτημα των λαθρομεταναστών, ότι σε ενάμιση περίπου μήνα και λιγότερο θα εγκατασταθούν στη μεθόριο χίλιοι περίπου συνοριοφύλακες, οι οποίοι θα αναλάβουν την προστασία των συνόρων, ούτως ώστε να ελαττωθούν τα φαινόμενα των παράνομων λαθρομεταναστών στη χώρα. 

Σε ό,τι αφορά τώρα το συγκεκριμένο αίτημα για την ίδρυση Αστυνομικού Τμήματος στο συγκεκριμένο δήμο, πρέπει να σας πω, ότι υπάρχει ένας γενικότερος σχεδιασμός στα πλαίσια του "ΚΑΠΟΔΙΣΤΡΙΑ", να διαταχθεί κατά τον ίδιο τρόπο και η Αστυνομία. 

Αυτήν τη στιγμή βρισκόμαστε στο στάδιο της μελέτης, προκειμένου να εξετασθεί χωροταξικά, αλλά και από πλευράς αναγκών πού επιβάλλεται η ίδρυση Αστυνομικών Τμημάτων ή Αστυνομικών Σταθμών. Αυτός ο σχεδιασμός πρέπει να είναι ρεαλιστικός, πρέπει να γίνει με βάση τις πραγματικές ανάγκες που αντιμετωπίζει κάθε περιοχή και πολύ σύντομα θα είμαστε σε θέση να δώσουμε στη δημοσιότητα όλο αυτό το σχέδιο που θα απαντάει πραγματικά στις ανάγκες της αστυνόμευσης για κάθε περιοχή, αλλά και την ανάγκη να εμπεδωθεί το αίσθημα ασφάλειας των κατοίκων. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καλλιώρας έχει το λόγο για δυο λεπτά για να αναπτύξει την επίκαιρη ερώτησή του. 

ΗΛΙΑΣ ΚΑΛΛΙΩΡΑΣ: Κύριε Υπουργέ, είναι αλήθεια ότι πέρα από τους τεσσερισήμισι χιλιάδες κατοίκους της περιοχής, υπάρχουν εκατόν πενήντα επτά χιλιάδες στρέμματα, που καλύπτει ο συγκεκριμένος Δήμος Γοργοποτάμου. Επίσης, πρέπει να πούμε ότι υπάρχουν έντεκα κοινότητες και αν λάβουμε υπόψη μας χωριστά τις δύο κοινότητες τις πιο απομακρυσμένες, θα δούμε ότι υπάρχουν σαράντα πέντε χιλιόμετρα ανάμεσά τους, που σημαίνει ότι εδώ υπάρχει ένα σοβαρότατο πρόβλημα αστυνόμευσης. 

Θα ήθελα να σας πω επίσης ότι στην περιοχή υπάρχουν μόνο δύο αστυνομικοί και καλύπτονται τρία μόνο χωριά του εν λόγω δήμου από Αστυνομικά Τμήματα, τα οποία δεν εμπίπτουν, Καποδιστριακά πλέον, στον εν λόγω δήμο. Παραδείγματος χάρη, η Δαμάστα "φροντίζεται" αστυνομικά από την περιοχή και το τμήμα των Θερμοπυλών. 

Εκείνο που εγώ θέλω να τονίσω στην Αίθουσα αυτή, είναι ένα και μόνο στοιχείο. Βεβαίως, θα πρέπει να πω, παρενθετικά, ότι χαίρομαι πάρα πολύ που το Υπουργείο επεξεργάζεται το νέο σχέδιο για την αναδιάρθρωση, όπως είπατε, της Α.Δ. Φθιώτιδας. 

Κλείνοντας την παρένθεση, πρέπει να σας πω ότι σε περιοδείες που είχα πάει χθες και προχθές, κύριε Υπουργέ, είδα ότι οι άνθρωποι έχουν τρομακτική ανασφάλεια. Χρησιμοποιούν τα χειρότερα κοσμητικά επίθετα για να εκφράσουν τη δυσαρέσκεια τους, αλλά και όχι μόνο τη δυσαρέσκεια, κυρίως τη φοβία τους. 

Θα σας παρακαλέσω πάρα πολύ να γίνει κάτι, διότι το θέμα δεν είναι λεκτικό, το θέμα δεν αφορά διοικητικά καθήκοντα ή προθέσεις. Οι άνθρωποι φοβούνται να πάνε να κοιμηθούν σε απομακρυσμένες και μη κατοικίες. Μου είπαν κατάτοικοι της περιοχής ότι υπάρχουν συγκεκριμένες τέτοιες περιπτώσεις. Ταυτόχρονα έχουμε πρόβλημα, γιατί λόγου χάρη δεν μπορούν ούτε να μαζέψουν τα ζώα τους σε ορισμένες άλλες περιπτώσεις. 

Αυτό, δηλαδή, που έχει σημασία, δεν είναι το τι έχουμε να κάνουμε σαν πρόθεση, αλλά το τι τελικά θα γίνει με το εν λόγω σοβαρότατο πρόβλημα της αστυνόμευσης και της εγκληματικότητας. Σας παρακαλώ να το λάβετε υπόψη σας πολύ σοβαρά. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά, για να δευτερολογήσει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημοσίας Τάξης): Θέλω να προσθέσω ότι μετά την αύξηση των κρουσμάτων της εγκληματικότητας στη συγκεκριμένη περιοχή, έχει δοθεί εντολή στην Αστυνομική Διεύθυνση Φθιώτιδας να υπάρχει μία αυξημένη επιτήρηση και επιφυλακή στη συγκεκριμένη περιοχή, έως ότου πραγματικά δώσουμε οριστικές λύσεις στα προβλήματα, τα οποία περιγράψατε. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Ο Υπουργός κ. Χρυσοχοϊδης παρακάλεσε, επειδή έχει μία ανειλημμένη υποχρέωση, να συζητήσουμε τώρα την τρίτη επίκαιρη ερώτηση δεύτερου κύκλου του κ. Ορέστη Κολοζώφ, εφόσον συμφωνεί το Σώμα και οι υπόλοιποι Υπουργοί και Υφυπουργοί. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα ενέκρινε ομόφωνα. 

Θα συζητηθεί η τρίτη επίκαιρη ερώτηση δεύτερου κύκλου, με αριθμό 798/15.3.99 του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Δημόσιας Τάξης, σχετικά με δημοσιεύματα του Τύπου, αναφερόμενα στη λήψη μέτρων ενάντια της δραστηριότητας του PKK στην Ευρώπη, τις θέσεις της ελληνικής Κυβέρνησης κλπ. 

Η επίκαιρη ερώτηση του κ. Κολοζώφ είναι η ακόλουθη: 

"Η εξάρθρωση της υποδομής του Εργατικού Κόμματος Κουρδιστάν (ΡΚΚ) στη Δυτική Ευρώπη ήταν, σύμφωνα με πληροφορίες του Τύπου, το αντικείμενο της πρόσφατης άτυπης συνόδου των Υπουργών Εσωτερικών των χωρών-μελών της Ευρωπαϊκής 'Ενωσης. Σύμφωνα με τις ίδιες πληροφορίες, στη σύνοδο αυτή συζητήθηκε ο συντονισμός των ενεργειών για την εξάρθρωση της επιμελητειακής υποδομής του Εργατικού Κόμματος Κουρδιστάν, η θέσπιση κωδίκων συνεργασίας και αλληνοενημέρωσης μεταξύ των χωρών, στο έδαφος των οποίων ζουν Κούρδοι πρόσφυγες και λειτουργούν παραρτήματα του Εργατικού Κουρδικού Κόμματος, καθώς και η "αντιμετώπιση" του επικοινωνιακού δικτύου των Κούρδων στην Ευρώπη (το τηλεοπτικό κανάλι MED TV και την εφημερίδα "Οζγκιούρ Πολίτικα"). 

Την ίδια ώρα διάφοροι άλλοι παράγοντες, όπως ο Αμερικανός Πρεσβευτής στην Ελλάδα, πιέζουν την ελληνική Κυβέρνηση και την καλούν να χαρακτηρίσει το ΡΚΚ σαν τρομοκρατική οργάνωση και συνεπώς, να λάβει μέτρα εναντίον του. 

Ερωτάται ο κύριος Υπουργός: 

- Είναι ακριβείς οι πληροφορίες του Τύπου ότι στην πρόσφατη άτυπη σύνοδο των Υπουργών Εσωτερικών της Ευρωπαϊκής 'Ενωσης συζητήθηκε η λήψη μέτρων εναντίον της δραστηριότητας του Εργατικού Κόμματος Κουρδιστάν στη Δυτική Ευρώπη; 

- Ποιες θέσεις υποστήριξαν οι εκπρόσωποι της ελληνικής Κυβέρνησης στη σύνοδο αυτή για τα παραπάνω θέματα;". 

Ο κύριος Υπουργός έχει το λόγο για τρία λεπτά για να πρωτολογήσει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ,κύριε Πρόεδρε. 

Κατ'αρχήν θα ήθελα να τονίσω με τον πιο κατηγορηματικό τρόπο ότι η θέση της Ελλάδος στα ζητήματα αυτά είναι σαφής, διακηρυγμένη, έχει τονισθεί κατ'επανάληψη και είναι αταλάντευτη. Και όχι μόνο οι διακηρύξεις μας, αλλά και η πολιτική μας πρακτική είναι διαυγής και δημοκρατική. 

Θα σας παρέπεμπα ακόμα στις πρόσφατες δηλώσεις του Πρωθυπουργού στη Βουλή στην προ ημερήσιας διάταξης συζήτηση που έγινε στην Αίθουσα αυτή πριν από λίγες ημέρες, όπου με τον πιο καθαρό και κατηγορηματικό τρόπο τοποθετήθηκε η ελληνική Κυβέρνηση σε όλα αυτά τα ζητήματα. 

Το δεύτερο που θέλω να τονίσω, σε σχέση με το περιεχόμενο της ερώτησης του κ. Κολοζώφ είναι ότι πράγματι η γερμανική κυβέρνηση, μετά τα γεγονότα που συνέβησαν στη χώρα μας, συγκάλεσε μία σύσκεψη των χωρών-μελών της Ευρωπαϊκής 'Ενωσης και άλλων ευρωπαϊκών χωρών, προκειμένου να συζητήσουν το κουρδικό. 

Ορισμένοι Υπουργοί ανταποκρίθηκαν στο κάλεσμα αυτό. Από τη δική μας πλευρά δεν υπήρξε εκπροσώπηση από την Κυβέρνηση σε επίπεδο Υπουργού, αλλά σε επίπεδο υπηρεσιακών παραγόντων από το Υπουργείο Εξωτερικών και από το Υπουργείο Δημόσιας Τάξης και το αντικείμενο της συζήτησης ήταν το κουρδικό. 

Η γερμανική κυβέρνηση, η γερμανική προεδρία, ζήτησε να υπάρξουν κοινά μέτρα για την αντιμετώπιση πιθανών τρομοκρατικών ενεργειών στο μέλλον, αλλά η πρόταση αυτή δεν έγινε δεκτή από πολλά κράτη-μέλη και τελικώς δεν υπήρξε ούτε καν ανακοινωθέν. 'Εγινε μία προσπάθεια να συζητηθεί το θέμα στο Συμβούλιο Υπουργών Δικαιοσύνης και Εσωτερικών Υποθέσεων που ακολούθησε στις 12 Μαρτίου, πριν από λίγες ημέρες, αλλά ούτε εκεί συζητήθηκε. 

Από εκεί και πέρα, σε ό,τι αφορά τη στάση της Ελλάδος, κατ'αρχήν θα ήθελα να πω ότι εμείς δεν έχουμε στην Ελλάδα, όπως γνωρίζετε, οργάνωση PKK, ούτε αναγνωρίζουμε τέτοια οργάνωση. Υπάρχει το Εθνικό Απελευθερωτικό Μέτωπο του Κουρδιστάν, που κατά καιρούς δραστηριοποιείται με μια σειρά από δημοκρατικούς και ειρηνικούς τρόπους και εκδηλώσεις που διοργανώνει στη χώρα μας και μια σειρά άλλα ζητήματα, που έχουν σχέση με τη δραστηριότητα του συγκεκριμένου Απελευθερωτικού Μετώπου, το οποίο επαναλαμβάνω ότι λειτουργεί στα πλαίσια της νομιμότητας. Δεν έχουμε αντιμετωπίσει μέχρι σήμερα απολύτως κανένα πρόβλημα και ούτε υπάρχει από την πλευρά των Κούρδων παράνομη δραστηριότητα στη χώρα μας. Νομίζω ότι μετά απ'όλα αυτά, δεν υφίσταται απολύτως κανένα πρόβλημα και καμιά ανησυχία. 

Θέλω να επαναλάβω και πάλι, με τον πιο κατηγορηματικό τρόπο, ότι η Ελλάδα σε αυτά τα ζητήματα έχει καθαρές και δημοκρατικές θέσεις και σας παραπέμπω για μια ακόμη φορά στις δηλώσεις του Πρωθυπουργού. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κολοζώφ έχει το λόγο για δύο λεπτά, για να αναπτύξει την επίκαιρη ερώτησή του. 

ΟΡΕΣΤΗΣ ΚΟΛΟΖΩΦ: Κύριε Υπουργέ, ευχαριστώ για την απάντηση στο πρώτο ερώτημά μας. 

Στο δεύτερο, όμως, αποφύγατε επιμελώς να μιλήσετε για την "ταμπακιέρα". Ποια ήταν η θέση της ελληνικής Κυβέρνησης; Θα παρακαλούσα στο δεύτερο μέρος της ομιλίας σας να μας πείτε, δεδομένου ότι οι πληροφορίες που είδαμε στον Τύπο είναι ανησυχητικές και εν μέρει τις επιβεβαιώνετε και εσείς. Λέτε ότι υπήρξε μία τέτοια προσπάθεια που δεν πέρασε. Δεν ξέρουμε κατά πόσο, όμως, με άτυπους τρόπους, μπορεί αυτό να προωθηθεί στις χώρες μέλη της Ευρωπαϊκής 'Ενωσης. 

Η υπογράμμιση από μέρους σας, του γεγονότος ότι εδώ δεν υπάρχει ΡΚΚ και επομένως οι Κούρδοι που βρίσκονται εδώ δεν έχουν παράνομες δραστηριότητες -έτσι θα είναι για να το λέτε εσείς- με βάζει σε ανησυχίες, γιατί μπορεί να μην υπάρχουν και να μην λειτουργούν οργανώσεις του ΡΚΚ, όπως λέτε εσείς, όμως μπορεί να προκύψουν μέλη του ΡΚΚ στη χώρα μας, να ζητήσουν να προστατευθούν -δεν μιλώ για άτομα του μεγέθους του Οτσαλάν- και εσείς, λόγω του γεγονότος ότι δεν υπάρχει εδώ μία τέτοια οργάνωση και δεν υπάρχουν επομένως παρανομίες, να θεωρήσετε ότι τη στιγμή εκείνη υπάρχει παρανομία και να τους εκδώσετε στην Τουρκία. 

Ελπίζω ότι δεν θα γίνει κάτι τέτοιο, το εύχομαι να μη γίνει κάτι τέτοιο. Θα ήθελα, όμως, να ξέρω πώς τοποθετηθήκατε σε αυτήν την άτυπη συνάντηση που παραδόξως έγινε με τόσες χώρες, πέραν της Ευρωπαϊκής 'Ενωσης και με την Ελβετία. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χρυσοχοίδη, έχετε το λόγο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, η ελληνική αντιπροσωπεία λαμβάνει υποστήριξη από τα εξής πράγματα: 

Πρώτον στη χώρα μας, δεν υπάρχει επίσημη και οργανωμένη παρουσία του PKK. Εμφανίζεται η οργάνωση Εθνικό Απελευθερωτικό Μέτωπο του Κουρδιστάν που κατά καιρούς δραστηριοποιείται με διάφορους νόμιμους και δημοκρατικούς τρόπους στη χώρα. 

Δεύτερον, η οικονομική ενίσχυση που γίνεται μέχρι σήμερα, προκύπτει με νόμιμη συγκέντρωση χρημάτων, με πώληση κουρδικών περιοδικών και διάφορες άλλες εκδηλώσεις. 

Τρίτον στη χώρα μας, δεν αντιμετωπίζεται ιδιαίτερο πρόβλημα από την παρουσία των Κούρδων στο έδαφός μας. Δεν έχουμε δραστηριοποιήσεις παράνομες από πλευρές κουρδικών οργανώσεων. 

Τέταρτον, πρέπει να σας ενημερώσω, ότι μόνο η Γερμανία αυτήν τη στιγμή και η Γαλλία κατά ένα μέρος έχουν χαρακτηρίσει το PKK, ως τρομοκρατική οργάνωση, εγκληματική οργάνωση καθώς και κάποια παρακλάδια τους. Εμείς δεν αντιμετωπίζουμε -επαναλαμβάνω- τέτοιο πρόβλημα. 

Από εκεί και πέρα και πάλι σας παραπέμπω στις δηλώσεις του Πρωθυπουργού, με την έννοια, ότι εμείς καταδικάζουμε την τρομοκρατία απ'όπου αυτή και αν προέρχεται και θέλουμε να ζήσουμε σε μία χώρα δημοκρατική, ειρηνική και η Ελλάδα να γίνει παράγοντας σταθερότητας και ειρήνης στην περιοχή. Ευχαριστώ. 

ΟΡΕΣΤΗΣ ΚΟΛΟΖΩΦ: Ποια ήταν η θέση σας στη συνάντηση, δεν μας είπατε. 

ΠΡΟΕΔΡΕΥΩΝ (Παναγιώτης Σγουρίδης): Την εξήγησε. Ανέφερε τέσσερις λόγους. 

ΟΡΕΣΤΗΣ ΚΟΛΟΖΩΦ: Δεν μας εξήγησε καθόλου. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Το Προεδρείο άκουσε με τα αυτιά του τέσσερις θέσεις που ανάπτυξε. 

ΟΡΕΣΤΗΣ ΚΟΛΟΖΩΦ: Ποια ήταν η θέση... 

ΠΡΟΕΔΡΕΥΩΝ (Παναγιώτης Σγουρίδης): Η θέση ήταν αυτή την οποία ανέπτυξε. 

ΟΡΕΣΤΗΣ ΚΟΛΟΖΩΦ: Δεν μας εξήγησε τίποτε και αυτό μας βάζει σε ανησυχίες. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κολοζώφ. 

Επανερχμαστε στην επίκαιρες ερωτήσεις του πρώτου κύκλου. 

Τρίτη είναι η με αριθμό 797/15-3-99 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Νικολάου Γκατζή, προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις του Υπουργείου να τροποποιήσει τον νόμο 2458/97, για τη διαδοχική ασφάλιση των αγροτών, ώστε να συμπεριλάβει και αυτούς που έχουν γεννηθεί πριν το 1933. 

Η επίκαιρη ερώτηση του κ. Γκατζή, είναι η ακόλουθη: 

"Με το άρθρο 13 του νόμου 2458/1997 θεσμοθετήθηκε η διαδοχική ασφάλιση και στους αγρότες, που αποτελούσε δίκαιο αίτημα του αγροτικού κινήματος, επειδή πολλοί αγρότες κατά καιρούς είχαν ασφαλιστεί και σε άλλα ασφαλιστικά ταμεία. 

Ο τρόπος, όμως, με τον οποίο θεσμοθετήθηκε η διαδοχική ασφάλιση είναι επιλεκτικός και άδικος, γιατί αφορά μόνο αυτούς που έχουν γεννηθεί μετά το 1933, δηλαδή αυτούς που θα συνταξιοδοτηθούν μετά την ψήφιση και εφαρμογή του νόμου 2458. Δεν αφορά τους αγρότες που είναι ήδη συνταξιούχοι (είχαν γεννηθεί πριν το 1933) και κατά καιρούς είχαν ασφαλιστεί σε άλλα ασφαλιστικά ταμεία, με αποτέλεσμα να μη βελτιώνεται ανάλογα η σύνταξή τους και οι ασφαλιστικές τους εισφορές να δωρίζονται στα ταμεία που ήταν ασφαλισμένοι. 

Επειδή με την αυθαίρετη αυτή ρύθμιση είναι κατάφωρη η αδικία σε βάρος των αγροτών που γεννήθηκαν πριν το 1933 και έχουν καταβάλει όλες τις προβλεπόμενες εισφορές στα ταμεία από τα οποία ζητούν αναλογική σύνταξη και επειδή οι συντάξεις που παίρνουν οι αγρότες αυτοί είναι συντάξεις πείνας ίσως ή ελάχιστα μεγαλύτερες από την προνοιακή σύνταξη του ΟΓΑ, ερωτάται ο κύριος Υπουργός: Θα τροποποιήσει και πότε το νόμο 2458/97 έτσι ώστε να υπαχθούν στο καθεστώς της διαδοχικής ασφάλισης και οι αγρότες που έχουν γεννηθεί πριν το 1933 και έχουν κατά καιρούς ασφαλιστεί σε άλλα ασφαλιστικά ταμεία;". Ο Υφυπουργός Πρόνοιας κ. Ιωαννίδης έχει το λόγο για τρία λεπτά για να πρωτολογήσει. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. Ούτε Υγείας ούτε Πρόνοιας, Εργασίας και Κοινωνικών Ασφαλίσεων είναι ο σημερινός τίτλος. 

ΠΡΟΕΔΡΕΥΩΝ (Παναγιώτης Σγουρίδης): Σας μπερδέψαμε. 'Εχετε αλλάξει πολλές θέσεις γι'αυτό. Είστε κινητικός στις υπουργικές θέσεις. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, δεν το είπα τόσο για σας, όσο γιατί πράγματι υπάρχει ένα πρόβλημα, λόγω κεκτημένης συνήθειας από το παρελθόν και οι συνάδελφοι πολλές φορές απευθύνουν ερωτήσεις περιεχομένου, υγείας, πρόνοιας και κοινωνικών ασφαλίσεων, ενώ πλέον το αντικείμενο είναι διαφορετικό. 

Κύριε συνάδελφε, ασφαλώς αναγνωρίζετε, ότι η δημιουργία του ΟΓΑ, η μετατροπή του σε ασφαλιστικό οργανισμό κανονικό και όχι σε προνοιακό, όπως ήταν μέχρι το 1997, είναι μία θετική εξέλιξη. Οι σχετικές νομοθετικές ρυθμίσεις έλαβαν βεβαίως υπόψη τους την υφιστάμενη πραγματικότητα. Καθιέρωσαν, όμως, παρ' όλο που αυτό έχει σημαντικό κόστος και τη δυνατότητα διαδοχικής ασφάλισης. 

Η δυνατότητα αυτή όμως έχει κάποιες προϋποθέσεις και δεν επεκτείνεται στους ήδη συνταξιούχους. Διότι αυτό δεν θα ήταν δυνατόν, αφού ο υπολογισμός του χρόνου ασφάλισης στην περίπτωση διαδοχικής ασφάλισης δεν μπορεί να καλύψει τους ήδη συνταξιούχους. 

Πάντως με τις διατάξεις της παραγράφου 2 του άρθου 5, ο χρόνος καταβολής εισφορών πρόσθετης ασφάλισης βάσει του προισχύοντος νόμου του '87 για τον κλάδο πρόσθετης ασφάλισης του ΟΓΑ, μπορεί να θεωρηθεί ύστερα από αίτησή της ως χρόνος διαδραμών σε αυτόν. 

ΓΕΩΡΓΙΟΣ ΚΑΡΑΣΜΑΝΗΣ: Αλίμονο! Η πρόσθετη ασφάλιση είναι κεκτημένο δικαίωμα του αγρότη. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ δεν μπορείτε να μετάσχετε στη συζήτηση. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν με καταλάβατε. Εγώ λέω τι προβλέπει ο νόμος. Τι να πω; Εσείς εμμέσως, αν υποστηρίζετε την άποψη του κ. Γκατζή, υιοθετείτε την άποψη ότι πρέπει να τροποποιηθεί ο πρόσφατος νόμος, για να συμπεριλάβει και τους ήδη συνταξιούχους; Γιατί αυτό δεν είναι, κύριε Γκατζή, αυτό που ζητάτε; 

ΝΙΚΟΛΑΟΣ ΓΚΑΤΖΗΣ: Ακριβώς, κύριε Υπουργέ. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Η απάντηση είναι ότι η μελέτη που είχαμε κάνει πριν φθάσουμε να νομοθετήσουμε έδειξε ότι τα όρια μας ήταν αυτά και ότι δεν μπορούσαμε να το επεκτείνουμε και στους ήδη συνταξιούχους. 

Και να συμπληρώσω ακόμη ότι σε περίπτωση βέβαια που δεν γίνεται με τη σχετική αίτηση αναγνώρισης του χρόνου αυτού ως χρόνου διαδραμόντος σε κύρια ασφάλιση, έχει τη δυνατότητα όμως, ως πρόσθετη ασφάλιση του ΟΓΑ, να συνυπολογιστεί στην επικουρική. 

Στη δευτερολογία μου ίσως κάνω κάποια περαιτέρω διευκρίνιση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Υπουργέ, γνωρίζουμε όλοι φυσικά ότι η διαδοχική ασφάλιση είναι ένα πάγιο αίτημα των αγροτών και φυσικά δεν μπορεί κανένας να μην πει ότι ο νόμος ο οποίος ψηφίστηκε και πέρασε η διαδοχική ασφάλεια ήταν πραγματικά ο 2458, ένα θετικό ως προς αυτό το σημείο, ανεξάρτητα αν εμείς έχουμε για τον ίδιο το νόμο επιφυλάξεις αν θα είναι ευεργετικός σε σχέση με το προϋπάρχον σύστημα ή ακριβώς όπως αυτό είναι. Γιατί θεωρούμε ότι είναι και πάλι εις βάρος των αγροτών και όχι ότι δίνει μεγαλύτερη κοινωνική δυνατότητα ευεργέτησης. 

Κύριε Υπουργέ, πριν από το νόμο και ξέρετε πολύ καλά και πριν από τον ΟΓΑ ακόμη, πολλοί αγρότες για να έχουν υγεία ασφαλίζονταν στο ΙΚΑ και έβαζαν πενήντα ένσημα το χρόνο για να έχουν την υγειονομική περίθαλψη. Αυτά τα ένσημα σήμερα πηγαίνουν χαμένα. Γνωρίζουμε πολύ καλά ότι υπάρχουν μεγαλοεπιχειρηματίες που χρωστούν δισεκατομμύρια στο ΙΚΑ, δίνονται απαλλαγές, δεν πληρώνουν κλπ. Δεν καταλαβαίνω για το κόστος που λέτε. Να γίνει μία μεταφορά από το ΙΚΑ στον κύριο τομέα ασφάλισης που υπάρχει σήμερα. Αυτό που λέτε για την πρόσθετη και σήμερα γίνεται, το ξέρουμε, αλλά η προνιακή σύνταξη των τριάντα μία χιλιάδων (31.000) δραχμών που παίρνουν και που η πρόσθετη σύνταξη υπολογίζεται με πεντακόσιες (500), εξακόσιες (600) ή έστω και χίλιες (1000) δραχμές το χρόνο και έτσι παίρνει μία σύνταξη από τις τριάντα μία χιλιάδες (31.000) δραχμές στις τριάντα πέντε χιλιάδες (35.000) δραχμές έως σαράντα χιλιάδες (40.000) δραχμές, θεωρείτε ότι αυτό είναι κοινωνική πολιτική; Θεωρείτε ότι οι αγρότες με τις τριάντα πέντε χιλιάδες (35.000) ή σαράντα χιλιάδες (40.000) δραχμές ΟΓΑ και πρόσθετη μπορούν ουσιαστικά να ζήσουν με αυτά τα προβλήματα και μάλιστα όταν έχουν καταβάλει αυτά τα λεφτά που γίνεται σε όλους τους άλλους εργαζόμενους. Θέλετε να επιβεβαιώσετε, δηλαδή, αυτό που στο συνέδριό σας δεν ακούστηκε ούτε μία λέξη για τους αγρότες; 'Εχουν άδικο όταν ζητάνε αυτά τα λεφτά; Εσείς με μεγάλη ευχέρεια μιλάτε για την ανταποδοτικότητα. Γιατί, λοιπόν, να μην πάρουν μία πρόσθετη σύνταξη, δέκα, είκοσι, ανάλογα με τα λεφτά που πλήρωσαν. Να ευεργετηθούν αυτοί οι άνθρωποι κάπως και να μπορέσουν, να ζήσουν στοιχειωδώς. 

Να έχουν τουλάχιστον ένα κομμάτι ψωμί γιατί χάλασαν και τις μυλόπετρες και τώρα βράζουν το σιτάρι και τρώνε. Δεν κάνουμε ούτε πλιγούρι. Το αίτημά μας είναι η τροποποίηση, κύριε Υπουργέ, και δεν μπορείτε να τα βάζετε όλα στη ζυγαριά... 

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, οι είκοσι εννέα χιλιάδες (29.000) δραχμές είναι βοήθημα. Δεν είναι σύνταξη. Και επειδή ακριβώς είναι βοήθημα και δεν μπορούν να εφαρμοσθούν τα περί ανταποδοτικότητας, να μην μπλέκουμε τα πράγματα. 

ΝΙΚΟΛΑΟΣ ΓΚΑΤΖΗΣ: Τα μπερδεύετε όμως εσείς. 

ΠΡΟΕΔΡΕΥΩΝ (Παναγιώτης Σγουρίδης): 'Οταν θα το διαβάσετε καλά θα δείτε ότι πρόκειται περί βοηθήματος. 

ΝΙΚΟΛΑΟΣ ΓΚΑΤΖΗΣ: Εγώ λέω στην προνομιακή σύνταξη να προστεθούν και αυτά... 

ΠΡΟΕΔΡΕΥΩΝ (Παναγιώτης Σγουρίδης): Δεν μπορεί γιατί είναι βοήθημα. Δεν έρχεται εξ ανταποδοτικότητας για να πάει σε διαδοχική ασφάλιση. 

Ο κύριος Υπουργός έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Χαίρομαι που αναφερθήκατε στο συνέδριό μας του οποίου οι εργασίες έληξαν με τόση μεγάλη επιτυχία μόλις χθες. 

ΣΤΡΑΤΗΣ ΚΟΡΑΚΑΣ: 'Αλλοι το είπαν "μνημόσυνο του Παπανδρέου". 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Τόσο πολύ σας ενόχλησε το συνέδριο; 

ΠΡΟΕΔΡΕΥΩΝ (Παναγιώτης Σγουρίδης): Κύριε Ιωαννίδη, σας παρακαλώ, απαντήστε επί της ερωτήσεως. Η ερώτηση είναι για τους αγρότες και επί του θέματος της διαδοχικής ασφάλισης. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, αντί να τα πείτε αυτά στον ερωτώντα συνάδελφο, το λέτε σε μένα; 

ΠΡΟΕΔΡΕΥΩΝ (Παναγιώτης Σγουρίδης): Δεν χρειάζεται να το πω. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Ναι, αλλά υποχρεούμεθα να μην αφήνουμε τίποτα αναπάντητο. Εγώ θα ευχηθώ σε όλους μακάρι να μπορούσαν να κάνουν ένα συνέδριο σαν το δικό μας. Και εδώ κλείνω. 

ΣΤΡΑΤΗΣ ΚΟΡΑΚΑΣ: Θεός φυλάξοι! 

ΠΡΟΕΔΡΕΥΩΝ (Παναγιώτης Σγουρίδης): Σεις δεν πιστεύετε στο Θεό, οπότε μην τον επικαλείστε. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Αυτό θα έλεγα και εγώ. Εσείς δεν έχετε Θεό. 

ΣΤΡΑΤΗΣ ΚΟΡΑΚΑΣ: 'Εχετε όμως εσείς Θεό τον Ανδρέα που σας οδηγεί. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ιωαννίδη, ελάτε στο θέμα της ερώτησης. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): 

Κύριε συνάδελφε, σας είπε και ο Προεδρεύων κ. Σγουρίδης ότι είναι προνοιακή η παροχή αυτή του ΟΓΑ. Πέρα όμως από αυτό, το θέμα είναι αν έχουμε την οικονομική δυνατότητα να δώσουμε περισσότερα από όσα δώσαμε. Αυτή είναι η ουσία των όσων είπατε. 

Την πρόθεση να δώσουμε όσο γίνεται περισσότερα την έχουμε, αλλά τη δυνατότητα δεν μπορούμε να την έχουμε μόνο επειδή το επιθυμούμε. Γιατί υπάρχουν όρια μέσα στα οποία είμαστε υποχρεωμένοι να κινηθούμε. 

ΣΤΡΑΤΗΣ ΚΟΡΑΚΑΣ: Για τα άλλα όμως βρίσκετε τη δυνατότητα. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):'Οσο ο ελληνικός λαός θα μας εμπιστεύεται να ιεραρχούμε εμείς τα προβλήματα με το δικό μας τρόπο, με τη δική μας λογική και με τη δική μας ευαισθησία, μοιραία θα παίρνουμε εμείς τις αποφάσεις. Αν ο ελληνικός λαός πειστεί από τα δικά σας επιχειρήματα να σας αναθέσει την εντολή για να διαχειριστείτε εσείς όλα αυτά τα θέματα, ελπίζω να είστε σε θέση, αν ποτέ συμβεί αυτό, να δώσετε πολύ περισσότερα. 

Είναι σαφές, κύριοι συνάδελφοι, ότι όταν δίνει κανείς παραπάνω από αυτά που αντέχει να δώσει, τότε γίνεται μπούμερανγκ αυτή η ιστορία. Πάντως ειλικρινά σας λέγω ότι υπάρχουν σκέψεις γενικότερες, οι οποίες θα συζητηθούν μέσα στα πλαίσια του κοινωνικού διαλόγου, όταν θα γίνει αυτός ο διάλογος για το σύνολο του ασφαλιστικού προβλήματος. 

Δεν μπορεί να αντιμετωπίζουμε μεμονωμένα κάθε πρόβλημα που υφίσταται, γιατί πράγματι είναι απίστευτη η ποικιλία της πραγματικότητας. Καμία φαντασία και πολύ περισσότερο καμιά νομοθετική ρύθμιση δεν μπορεί να καλύψει όλες αυτές τις περιπτώσεις που ενδεχομένως θα παρουσιαστούν και που μπορεί καμιά φορά να είναι εξωφρενικές και να αισθάνεται κανείς ότι εδώ υπάρχει πρόβλημα που όμως αδυνατεί να το λύσει. Αλλά και αυτά τα θέματα θα συζητηθούν στα πλαίσια του κοινωνικού διαλόγου για να δούμε τι καλύτερο μπορούμε να κάνουμε. 

ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 770/10.3.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό ΠΕ.ΧΩ.Δ.Ε. σχετικά με τις προθέσεις του Υπουργείου να εγκρίνει τις πειραματικές καλλιέργειες γενετικά μεταλλαγμένων προϊόντων κλπ. 

Η επίκαιρη ερώτηση της κ. Δαμανάκη σε περίληψη έχει ως εξής: 

"Σύμφωνα με πρόσφατες ανακοινώσεις της GREENPEACE και δημοσιεύματα του Τύπου ασκούνται ισχυρές πιέσεις προκειμένου η Ευρωπαϊκή 'Ενωση να εγκρίνει την καλλιέργεια μεταλλαγμένων προϊόντων. Παρά τις σοβαρές ενστάσεις για τους πιθανούς κινδύνους στην υγεία των πολιτών και το οικοσύστημα από τη χρήση και καλλιέργεια των γενετικά μεταλλαγμένων τροφίμων (δημητριακών, τομάτας, πατάτας, τεύτλων κλπ) οι μεγάλες εταιρείες που ασχολούνται με τη γενετική τροποποίηση σπόρων και φυτών, προωθούν με κάθε τρόπο την εξάπλωση των καλλιεργειών αυτών και στην Ευρώπη. Στη χώρα μας εκκρεμούν πολλές αιτήσεις για έγκριση ή μη πειραματικών καλλιεργειών μεταλλαγμένων φυτών που θα συζητηθούν στις 22 Μαρτίου. 

Μετά τον τορπιλισμό της πρόσφατης διάσκεψης για την υπογραφή πρωτοκόλλου για τη βιοασφάλεια και την άρνηση των ΗΠΑ και των εταιρειών να αναλάβουν κάθε ευθύνη για τις βλάβες που πιθανόν να προκαλέσουν τα προϊόντα τους, ερωτάται ο κύριος Υπουργός: 

1. Αν προτίθεται να εγκρίνει αιτήσεις για πειραματικές έστω καλλιέργειες γενετικά μεταλλαγμένων προϊόντων. 

2. Ποια μέτρα αποτελεσματικής άμυνας προτίθεται να λάβει έναντι των μεταλλαγμένων προϊόντων και των χωρών που προωθούν ανεξέλεγκτα τα συμφέροντα των πολυεθνικών αγροχημικών εταιρειών". 

Ο Υφυπουργός ΠΕΧΩΔΕ κ. Θεόδωρος Κολιοπάνος έχει το λόγο. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η επίκαιρη ερώτηση της συναδέλφου κ. Δαμανάκη, έχει να κάνει με ένα τεράστιο ζήτημα με αυτό της γενετικής μηχανικής και της βιοτεχνολογίας, μιας τεχνολογίας που εφαρμόζεται τα τελευταία χρόνια σε όλο τον κόσμο και ιδίως στην Αμερική και από την οποία απορρέουν θετικές εξελίξεις και αποτελέσματα αλλά και μια τεχνολογία όπως κάθε καινούρια τεχνολογία που σε κάθε περίπτωση μπορεί να εγκυμονεί σημαντικούς κινδύνους τόσο για το φυσικό περιβάλλον όσο και για την υγεία του ανθρώπου. 

Στα πλαίσια αυτής της λογικής προκειμένου η Ευρωπαϊκή 'Ενωση να αντιμετωπίσει τέτοιους φακέλους, τέτοια αιτήματα εφαρμογών της βιοτεχνολογίας κυρίως στον τομέα της γεωργίας στον τομέα των αγροτικών προϊόντων έχει εκδόσει δύο οδηγίες συγκεκριμένα την 220/90 και την 219/90 όπου περιγράφεται ο τρόπος αντιμετώπισης τέτοιων αιτημάτων στις δεκαπέντε ευρωπαϊκές χώρες-μέλη. 

Τα αιτήματα στον τομέα αυτό κυρίως των γεωργικών προϊόντων είναι δύο κατηγοριών. Το ένα είναι συνήθως για πειραματική καλλιέργεια, δηλαδή περιορισμένη καλλιέργεια σε πολύ περιορισμένη έκταση, απόλυτα ελεγχόμενη και το άλλο είναι η διακίνηση στο εμπόριο στην αγορά τέτοιων φυτών, τέτοιων σπόρων γενετικά τροποποιημένων. 

Πρέπει κατ' αρχήν να τονίσω, επειδή είναι ένα θέμα που έχει απασχολήσει και ολόκληρη την Ευρώπηξ και την ελληνική κοινωνία ότι καμία απολύτως καλλιέργεια γενετικά τροποποιουμένου φυτού, δεν γίνεται στην πατρίδα μας. 

Τώρα όσον αφορά στο κυρίως ερώτημα της συναδέλφου κ. Δαμανάκη στο τι προτίθεται να κάνει το Υπουργείο ΠΕΧΩΔΕ το οποίο είναι αρμόδιο σύμφωνα με τη νομοθεσία την ευρωπαϊκή και την εθνική να συντονίζει και να αξιολογεί αυτά τα αιτήματα γύρω από γενετικά τροποποιημένους οργανισμούς. 

Πρέπει να επαναλάβω για άλλη μια φορά ότι ακόμα και στο θέμα των πειραματικών καλλιεργειών η στάση μας, η στάση του ΥΠΕΧΩΔΕ είναι άκρως επιφυλακτική όχι γιατί δεν δέχεται αυτήν τη νέα τεχνολογία αλλά επειδή ορισμένα σημεία, ορισμένοι τομείς αυτής της τεχνολογίας παραμένουν ακόμη αδιευκρίνιστοι τόσο ως προς το θεσμικό πλαίσιο, όσο και ως προς τη δυνατότητα όλων των κρατών να ελέγχουν τέτοιους οργανισμούς. Διατηρεί επαναλαμβάνω αυτήν την επιφυλακτική θέση με αποτέλεσμα ενώ σε ολόκληρη την Ευρωπαϊκή 'Ενωση έχουν ζητηθεί και έχουν γίνει περίπου χίλιες τριακόσιες πειραματικές καλλιέργειες, στη χώρα μας επετράπησαν τα τελευταία χρόνια μόνο πέντε τέτοιες πειραματικές καλλιέργειες. Και κλείνοντας θέλω να πω ότι η πρόθεση του ΥΠΕΧΩΔΕ είναι ακόμα και για τις πειραματικές καλλιέργεις, ακόμα και για εκείνες που δεν εγκυμονούν κανέναν κίνδυνο, δηλαδή, εκείνες που έτσι και αλλιώς έρχονται μετά από ομόφωνη θετική απόφαση της διϋπουργικής επιτροπής, πρόθεσή μας λέγω είναι να ζητήσουμε ένα πάγωμα αυτών των αιτήσεων, αυτών των πειραματικών καλλιεργειών από όλες τις εταιρείες που ασχολούνται με αυτές. 

Και γι'αυτό τις επόμενες ημέρες θα έχω μία συνάντηση με τους συναρμόδιους Υπουργούς, Γεωργίας, Υγείας, Οικονομικών και Ανάπτυξης, για να τους καταθέσω αυτή μας την πρόθεση. Και πιστεύω ότι μετά και από σύμφωνη γνώμη τους μπορούμε να προχωρήσουμε σ'αυτό το μορατόριουμ μέχρις ότου και η νομοθεσία πάρει την τελική της μορφή και οι δυνατότητες ελέγχου αποκατασταθούν και φθάσουν το επίπεδο που πρέπει να έχουν. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Δαμανάκη, έχετε το λόγο. 

ΜΑΡΙΑ ΔΑΜΑΝΑΚΗ: Κύριε Πρόεδρε, η απάντηση του κυρίου Υπουργού, αν την κατάλαβα καλά, είναι πολύ θετική. Δηλαδή δεσμεύεται να ζητήσει το πάγωμα και των πειραματικών καλλιεργειών; 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Ακριβώς. Και των πειραματικών καλλιεργειών, κυρία Δαμανάκη. 

ΜΑΡΙΑ ΔΑΜΑΝΑΚΗ: Διότι αυτό ακριβώς είναι το ζητούμενο, κύριε Πρόεδρε. Το ζητούμενο και οι ανησυχίες και οι δικές μας και της GREENPEACE και των άλλων οργανώσεων που ασχολούνται με το θέμα αυτό δεν είναι ασφαλώς το να βάλουμε ένα φρένο στην τεχνολογική ανάπτυξη. Το ζητούμενο είναι όμως να δημιουργηθούν οι θεσμοί και οι διαδικασίες ελέγχου αυτής της ανάπτυξης της επιστημονικής, διότι αν αυτά δεν προηγηθούν και προχωρούμε στην ανεξέλεγκτη πειραματική καλλιέργεια, τότε πραγματικά κίνδυνοι εγκυμονούνται. 

Οι οδηγίες τις οποίες ανέφερε ο κύριος Υπουργός, οι ευρωπαϊκές οδηγίες πράγματι δεσμεύουν την Ελλάδα. 'Ομως βρίσκονται ήδη στο στάδιο της τροποποίησης. Θα γνωρίζει ο κύριος Υπουργός ότι ήδη το Ευρωπαϊκό Κοινοβούλιο έχει αρχίσει τη διαδικασία της τροποποίησής τους. Και την έχει αρχίσει κατά τη γνώμη μου σε μία θετική κατεύθυνση, δηλαδή σε μία κατεύθυνση ελέγχου της ανεξέλεγκτης δράσης αυτών των εταιρειών. 

Επομένως, κύριε Πρόεδρε, το ζητούμενο είναι να παγώσουμε τις καλλιέργειες, να μην προχωρούν δηλαδή οι καλλιέργειες, να σταματήσει και η πειραματική καλλιέργεια αυτών των πέντε προϊόντων που έχουν δοθεί μέχρις ότου υπάρχει ένας Οργανισμός ο οποίος θα ελέγχει κυρίως τις περιβαλλοντικές και οικολογικές επιπτώσεις αυτών των καλλιεργειών και όχι μόνο την απόδοσή τους. Αν κατάλαβα καλά, ο Υπουργός κινείται σ'αυτήν την κατεύθυν-ση και αυτό νομίζουμε είναι θετικό και σημαντικό. Είχαμε πετύχει παλιότερα το πάγωμα για ένα χρόνο. Μετά δεν ξέρω κάτω από ποια λογική την άνοιξη του 1998 προχωρήσαμε στην άρση αυτού του παγώματος. Νομίζω ότι πρέπει να επανέλθουμε στην προηγούμενη κατάσταση. Δεν είναι έτοιμη η χώρα μας, ούτε έχει να ωφεληθεί τίποτα από το να σπεύσει αυτή να προχωρήσει στις πειραματικές καλλιέργειες. 'Αλλες ευρω-παϊκές χώρες, αναφέρομαι π.χ. στο παράδειγμα της Αυστρίας που έχει και με δημοψήφισμα αρνηθεί την είσοδο των μεταλλαγμένων προϊόντων στο έδαφός της, έχουν προχωρήσει πολύ περισσότερο σε μία κατεύθυνση προστασίας των ανθρώπων τους. 

Για ένα λεπτό θα αναφερθώ στο πολύ σοβαρό θέμα των προϊόντων που κυκλοφορούν. Νομίζω ότι και σ'αυτό το θέμα πρέπει η Κυβέρνηση να προχωρήσει σε αντίστοιχη κατεύθυνση. Το μεγάλο ζητούμενο εδώ είναι η σήμανση και ο διαχωρισμός των προϊόντων. Να γνωρίζει ο καταναλωτής ποια προϊόντα που είναι στα ράφια του σούπερ-μάρκετ έχουν μεγαλλαγμένες ουσίες. Και υπάρχουν τέτοια προϊόντα. Η GREENPEACE ήδη κατήγγειλε μια σειρά τέτοιων προϊόντων τα οποία απεσύρθησαν από τους ίδιους τους εισαγωγείς μέσα στα πλαίσια κάποιων καλών σχέσεων και κάποιας προσπάθειας να τα βρούμε μεταξύ μας. Αλλά δεν υπάρχουν αυτήν τη στιγμή οι μηχανισμοί ελέγχου που θα προστατεύσουν τον καταναλωτή. Μαζί, λοιπόν, με το πάγωμα των πειραματικών καλλιεργειών, που επαναλαμβάνω είναι πολύ σημαντική και θετική είδηση, πρέπει να προχωρήσει και η υπόθεση του διαχωρισμού των τροφίμων, ιδιαίτερα των τροφίμων, αλλά και των άλλων προϊόντων. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για δύο λεπτά για να δευτερολογήσετε. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Ευχαριστώ, κύριε Πρόεδρε. 

Θέλω να επαναλάβω και να διευκρινίσω, κυρία Δαμανάκη, ότι μιλάμε πλέον και για τις πειραματικές καλλιέργειες, παρά το γεγονός ότι αυτές εγκρίνονται με ομόφωνη απόφαση όλων των Υπουργείων, που σημαίνει, δηλαδή, ότι δεν υφίστανται κίνδυνοι, αλλά επειδή και πανευρωπαϊκά και στην Ελλάδα υπάρχει μία ευαισθητοποίηση και μία ανησυχία του κοινού από τη νέα τεχνολογία, θεωρώ ότι είναι σκόπιμο να υπάρξει συνεννόηση -και είναι πρόθεσή μου- κυρίως με το Υπουργείο Γεωργίας. 

Γιατί πρέπει να επαναλάβω και να προσέξουμε εδώ ότι ουσιαστικά μιλάμε για τον τομέα της έρευνας και γι'αυτό θα πρέπει να είμαστε προσεκτικοί. Δύσκολα μπορείς να εμποδίσεις δικαιολογημένα πάντα την επιστημονική αναζήτηση και την έρευνα. Αλλά πιστεύω ότι εφόσον και τα υπόλοιπα Υπουργεία συμφωνήσουν, μπορούμε και πρέπει να πάμε σε ένα πάγωμα ακόμα και αυτών των πειραματικών καλλιεργειών μέχρις ότου διαμορφωθεί το νομοθετικό πλαίσιο που ήδη αναμορφώνουμε στην Ευρώπη και με πρωτοβουλία δική μου στο ευρωπαϊκό Συμβούλιο Υπουργών Περιβάλλοντος, σε συνεργασία και με την Αυστρία και το Λουξεμβούργο. 'Ηδη ξεκινήσαμε την τροποποίηση της οδηγίας 90/220, την πρώτη τροποποίηση για την ετικετοποίηση και τώρα προχωρούμε σε μία δεύτερη, προφανώς πιο βελτιωμένη τροποποίηση αυτής της οδηγίας. 

Μέχρις ότου λοιπόν -και κλείνω, κύριε Πρόεδρε- και αυτή η τροποποίηση της οδηγίας 90/220 ολοκληρωθεί και με δεδομένο ότι και στην Ευρωπαϊκή 'Ενωση τουλάχιστον τέσσερις χώρες συμφωνούν μαζί μας και έχει διαμορφωθεί κατά κάποιο τρόπο ένα μέτωπο στο θέμα των γενετικά τροποποιημένων οργανισμών, νομίζω ότι θα ήταν σκόπιμο να προχωρήσουμε για ένα διάστημα σε αυτό το πάγωμα ακόμα και των πειραματικών καλλιεργειών και πολύ περισσότερο της ευρείας κυκλοφορίας προϊόντων. 'Ετσι κι αλλιώς δεν επιτρέπεται στη χώρα μας -όπως και δεν επετράπη ποτέ- καμία εκτεταμένη καλλιέργεια. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υφυπουργέ. 

Η πέμπτη, η με αριθμό 791/15.3.1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Εργασίας και Κοινωνικών Ασφαλίσεων, σχετικά με την ανάθεση στο Δήμο Καστελλόριζου της διαδικασίας διάθεσης στους δικαιούχους των κατοικιών που έχει κατασκευάσει το Υπουργείο στο νησί, διαγράφεται λόγω αναρμοδιότητας του Υπουργού. 

Επίκαιρες ερωτήσεις δεύτερου κύκλου: 

Πρώτη είναι η με αριθμό 787/12.3.1999 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Μεταφορών και Επικοινωνιών, σχετικά με τη λήψη μέτρων για την επαναλειτουργία των δρομολογίων του Οργανισμού Σιδηροδρόμων Ελλάδος προς και από την Καλαμάτα. 

Η επίκαιρη ερώτηση του κ. Γιαννακόπουλου έχει ως εξής: 

"Εντελώς αιφνιδιαστικά ο Οργανισμός Σιδηροδρόμων Ελλάδος προχωρεί στην κατάργηση διαφόρων δρομολογίων προς και από την Καλαμάτα. Με πρόφαση "τεχνικούς λόγους" καταργούνται από σήμερα κιόλας δρομολόγια στη γραμμή Καλαμάτα-Κυπαρισσία, ενώ ήδη έχει ετοιμαστεί ένας μακρύς κατάλογος και άλλων καταργήσεων που θα ισχύσουν από το τέλος αυτού του μήνα. 

Πριν από ένα χρόνο περίπου ο Οργανισμός Σιδηροδρόμων Ελλάδος είχε επιχειρήσει κάτι ανάλογο, αλλά ύστερα από κινητοποίηση διαφόρων φορέων του Νομού Μεσσηνίας και των εκπροσώπων της Πρωτοβάθμιας και Δευτεροβάθμιας Αυτοδιοίκησης ο Οργανισμός υπαναχώρησε και επανέθεσε σε λειτουργία τα δρομολόγια που είχε καταργήσει. 

Κατόπιν των ανωτέρω ερωτάται ο κύριος Υπουργός: 

Πρώτον, τι προτίθεται να πράξει η Κυβέρνηση ώστε να υπάρξει άμεση επίλυση του προβλήματος; 

Δεύτερον, τι μέτρα προτίθεται να λάβει η Κυβέρνηση ώστε να υπάρχουν πλήρη δρομολόγια εν'όψει της καλοκαιρινής περιόδου και να μη μείνουν μόνο τα λεγόμενα "κερδοφόρα" δρομολόγια;". 

Ο Υπουργός Μεταφορών και Επικοινωνιών κ. Μαντέλης έχει το λόγο για τρία λεπτά. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, κοίταξα το θέμα για το οποίο αναφέρεστε και διαπίστωσα ότι το πρόβλημα που υπάρχει συνίσταται στο εξής: Υπάρχουν στο Νομό Μεσσηνίας μεταξύ των άλλων συρμών οι αμαξοστοιχίες 302 και 303, καθώς και οι αμαξοστοιχίες 1350 και 1351 οι οποίες μέχρι πρότινος είχαν πλήρεις συνθέσεις και κατέληγαν στην Καλαμάτα. 

Αυτό έχει σταματήσει από τις 12 Μαρτίου 1999 και έχει γίνει η εξής ρύθμιση: Οι αμαξοστοιχίες αυτές σταματάνε με πλήρη σύνθεση στο σταθμό της Κυπαρισσίας και η διασύνδεση μεταξύ Κυπαρισσίας-Καλαμάτας γίνεται με αμαξοστοιχίες οι οποίες αποτελούνται από μικρότερες συνθέσεις, μικρότερες αμαξοστοιχίες. 

Αυτό γίνεται για δύο λόγους βασικά. Ο πρώτος λόγος και ο απλούστερος είναι διότι η εμπορευματική και η επιβατική κίνηση της γραμμής αυτής το επιτρέπει, δηλαδή εξυπηρετείται με τις μικρότερες συνθέσεις η κίνηση μεταξύ των δύο αυτών πόλεων. Ο δεύτερος λόγος και ο κυριότερος, που είναι και το κύριο αίτιο αυτής της απόφασης, είναι ότι το σιδηροδρομικό δίκτυο μεταξύ των δύο αυτών πόλεων είναι πεπαλαιωμένο, δεν αντέχει μεγάλα βάρη και λόγοι ασφάλειας της συγκοινωνίας επιβάλλουν να υπάρχει μικρότερη σύνθεση, να περνάει ελαφρύτερο τρένο. Και ταυτόχρονα για να μπορούν να διεξάγονται οι διάφορες τεχνικές εργασίες για την εξυγίανση αυτού του πεπαλαιωμένου δικτύου που πράγματι υφίσταται στο σημείο αυτό της γραμμής της Πελοποννήσου. 

Επομένως, καταλήγοντας θα έλεγε κανείς ότι στην πραγματικότητα δεν υπάρχει μείωση, αλλά αλλαγή σύνθεσης των αμαξοστοιχιών. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννακόπουλος έχει το λόγο για δύο λεπτά. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, άκουσα πολύ προσεκτικά αυτά που είπατε, αλλά έχω να πω τα εξής: 

Πριν από λίγο καιρό, με άλλη ερώτησή μου προς εσάς, σας ρωτούσα τι πρόκειται να κάνετε, για να μη μειωθούν τα αεροπορικά δρομολόγια προς και από την Καλαμάτα. 'Οπως πολύ καλά γνωρίζετε, ο Νομός Μεσσηνίας τείνει να καταλήξει ή να καταντήσει η εσχατιά του νότου, εφόσον και τα αεροπορικά δρομολόγια, αλλά προπαντός, τα δρομολόγια του τρένου -όπως αναφέρεται στην ερώτησή μου- εντελώς αιφνιδιαστικά και χωρίς να έχει δοθεί στη δημοσιότητα τίποτε οργανισμός προχωρεί στην κατάργησή τους, ή στη διαμόρφωσή τους. Δικαιολογήσατε ότι αυτό γίνεται για τεχνικούς λόγους, γιατί είναι βαριές οι αμαξοστοιχίες κλπ. Πράγματι, κύριε Υπουργέ, στις στροφές Κοπανακίου, Καλού Νερού υπάρχει έλλειψη υποδομής. Αυτός, όμως, κατά την άποψή μου, δεν είναι ουσιαστικός λόγος. 

Θα μπορούσε κάλλιστα ο οργανισμός, η Κυβέρνηση αν θέλετε, το Υπουργείο, να δρομολογήσει την κατασκευή νέων υποδομών, δεδομένου ότι -όπως πολύ καλά γνωρίζετε- στην Πελοπόννησο έχει μία ιστορία ο σιδηρόδρομος και εξυπηρετεί πάρα πολύ κόσμο. 

Εγώ δεν θα ισοπεδώσω τα πάντα, κύριε Υπουργέ. Με ορισμένες προτάσεις μας, έχουν γίνει αναδιαρθρώσεις στα προγράμματα του Ο.Σ.Ε., που εξυπηρετούν καλύτερα τους μαθητές, την Τοπική Αυτοδιοίκηση, κλπ. 

'Ομως, αυτό που είπατε δεν είναι λόγος να υποβαθμίζεται ο σιδηρόδρομος ή να τείνουν να καταργηθούν τα δρομολόγια κάτω από την Πάτρα και κάτω από την Κόρινθο. 

'Εχω την εντύπωση ότι θα πρέπει να δείτε εκ νέου αυτήν τη διεργασία. Και από ό,τι ξέρω και οι συρμοί είναι υποδεέστεροι των προηγούμενων. Και από ό,τι με πληροφορούν οι συμπατριώτες μου, όχι μόνον οι επιβατικές αμαξοστοιχίες, αλλά και οι εμπορικές υποβαθμίζονται. 

Κύριε Υπουργέ, θα ήθελα να το δείτε πραγματικά. Και επαναλαμβάνω, ότι αυτό που είπατε, δηλαδή για τεχνικούς λόγους και λόγω του ότι η υποδομή δεν είναι η κατάλληλη, "κόψαμε" το τρένο από την Κυπαρισσία και την Καλαμάτα, κ.ο.κ. Ας φτιάξουμε καινούρια υποδομή. Πρόκειται για μικροατυχήματα. Και ειδικά, με την κατάργηση των συρμών INTERCITY, υπάρχει πολύ μεγάλο πρόβλημα. 

Θέλω, λοιπόν, να σας παρακαλέσω θερμά, να το δείτε, γιατί πράγματι υπάρχει μια αναστάτωση στον κόσμο. Και όπως είπα προηγουμένως, θα πρέπει βέβαια να βλέπουμε τα δρομολόγια που είναι κερδοφόρα, αλλά όχι μόνον αυτά, κύριε Υπουργέ. Θα πρέπει να κάνουμε καλύτερους τους σιδηρόδρομους, όχι μόνο στην Πελοπόννησο, αλλά σε όλη την Ελλάδα, έτσι ώστε να είναι κερδοφόρα τα δρομολόγια. 'Οπου δεν είναι, να καλύπτονται από αλλού. Γιατί ο σιδηρόδρομος είναι ένας ενιαίος οργανισμός. 

ΠΡΟΕΔΡΕΥΩΝ (Παναγιώτης Σγουρίδης): Κύριε Γιαννακόπουλε, σας έδωσα παραπάνω χρόνο, γιατί θεωρώ ότι είσθε και σεις ακρίτες.Οι Μεσσήνιοι ακρίτες! 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Ακρίτες του νότου, κύριε Πρόεδρε! 

ΠΡΟΕΔΡΕΥΩΝ (Παναγιώτης Σγουρίδης): Μας υπερασπίζεσθε από τη Λιβύη! 

Ο Υπουργός Μεταφορών και Επικοινωνιών κ. Αναστάσιος Μαντέλης έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, μου δίνετε το δικαίωμα να πω ότι δεν είναι ακριβώς ακρίτες οι Μεσσήνιοι. Η Μεσσηνία είναι από τα πιο δυναμικά και καρποφόρα κομμάτια της Ελλάδας. 

Και ένας από τους λόγους, που αποδεικνύονται ασύμφορες οι αερομεταφορές και ενδεχόμενα και οι σιδηροδρομικές μεταφορές, είναι γιατί έχει δοθεί μεγάλη προτεραιότητα - επιτυχώς και επειδή το επιβάλλουν οι καταστάσεις -στους αυτοκινητοδρόμους. 

Υπάρχει ο αυτοκινητόδρομος, που προχωρεί, από την Τρίπολη στην Καλαμάτα. 

Ας μην τρέφουμε αυταπάτες, όταν από την Αθήνα θα πηγαίνουμε σε ελάχιστο χρόνο οδικώς στην Καλαμάτα, δεν θα υπάρχει περιθώριο ανάπτυξης της αεροπορικής γραμμής. Γιατί θα εξυπηρετείται ο κόσμος καλύτερα, φθηνότερα και ταχύτερα με το άλλο μεταφορικό μέσο. 

Εν πάση περιπτώσει, για να είμαστε ειλικρινείς, εδώ, πέρα από την απάντηση που σας έδωσα κύριε συνάδελφε, υπάρχει το ουσιαστικότερο ζήτημα το οποίο αναφέρατε, το οποίο δεν ανάγεται σε συγκεκριμένο ερώτημα. Η απάντηση στο συγκεκριμένο ερώτημα, είναι αυτήντην οποία σας εξέθεσα. 

Το γενικότερο και ουσιαστικότερο θέμα για το οποίο ρωτήσατε τι γίνεται με το σιδηροδρομικό δίκτυο της Πελοποννήσου, πραγματικά οφείλει να μας απασχολήσει, γιατί είναι ο πυρήνας της ερώτησής και της ανάπτυξής της. Για το σιδηροδρομικό δίκτυο της Πελοποννήσου έχουμε πει ότι δεν θα καταργηθεί. Θα προσπαθήσουμε να συντηρηθεί, μέχρις ότου οι επενδύσεις, τις οποίες έχουμε στη διάθεσή μας, θα μπορούν πραγματικά να καλύψουν τη δημιουργία μιας σύγχρονης υποδομής. 

Γιατί όπως ξέρετε είναι τεράστιες οι επενδύσεις στο σιδηρόδρομο. Προωθείται αυτήν τη στιγμή όπως γνωρίζετε η σιδρηοδρομική γραμμή Αθήνα-Θεσσαλονίκη. Είναι στα σχέδια να αρχίσει ο εκσγχρονισμός του σιδηροδρομικού δικτύου της Πελοπονήσου με το τρίτο Κοινοτικό Πλαίσιο Στήριξης, αλλά τα χρήματα προβλέπουμε να μην καλύπτουν το σύνολο του δικτύου της Πελοπονήσου. Επομένως, εμείς θα πρέπει να συντηρήσουμε το υφιστάμενο δίκτυο, να αντιμετωπίσουμε τις ανάγκες του και σε μια επόμενη φάση, που θα υπάρχει η δυνατότητα να διατεθούν τα κεφάλαια τα οποία χρειάζονται για να γίνει πλήρης εκσυγχρονισμός του δικτύου της Πελοπονήσου, θα γίνει και αυτό. Αλλά αυτό δεν είναι του αμέσου μέλλοντος. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 783/12.3.1999 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για την επίλυση του προβλήματος της παροχής σύνταξης στους μη έχοντες συμπληρώσει τα απαιτούμενα ένσημα, τη δυνατότητα εξαγοράς κλπ. 

Η επίκαιρη ερώτηση του κ. Καρασμάνη είναι η ακόλουθη: 

"Σε μια περίοδο που τα κοινωνικά και οικονομικά προβλήματα της χώρας βρίσκονται σε όξυνση και συνεχώς επιδεινώνονται -όπως η μάστιγα της ανεργίας- η Κυβέρνηση η οποία δεν φείδεται υποσχέσεων και εξαγγελιών για "αναπροσαρμογή συντάξεων" "κοινωνικούς διαλόγους" και για "κοινωνική πολιτική", κλείνει τα μάτια στο τεράστιο πρόβλημα που αντιμετωπίζει ένας μεγάλος αριθμός συνανθρώπων μας. 

Είναι όλοι εκείνοι οι οποίοι για διάφορους λόγους εκ των οποίων ο σοβαρότερος είναι ότι δεν μπορούσαν -και δεν μπορούν- (εξ αιτίας κυρίως της παρατεταμένης οικονομικής κρίσης και λιτότητας) να έχουν συνεχή απασχόληση, έχουν συμπληρώσει με το 65ο έτος της ηλικίας τους, χωρίς όμως να συμπληρώνουν και τα απαιτούμενα 4.500 ένσημα και συνεπώς, δεν θεμελιώνουν δικαίωμα συναταξιοδότησης. 

Ακριβώς δε λόγω του προχωρημένου της ηλικίας τους, και σε συνδυασμό με τη δεδομένη έλλειψη προσφοράς και θέσεων εργασίας, είναι πολύ δύσκολο αν όχι αδύνατον να εξασφαλίσουν πλέον τα ημερομίσθια που απαιτούνται για τη συμπλήρωση των ενσήμων τους. 

Οι άνθρωποι αυτοί, όπως και οι οικογένειες τους, έχουν περιέλθει σε δεινή θέση αφού, στερούμενοι οποιασδήποτε συνταξιοδοτικής παροχής και σε αδυναμία πολλές φορές ακόμη και για ένα μεροκάματο αντιμετωπίζουν πρόβλημα επιβίωσης και στερούνται και της στοιχειώδους ιατροφαρμακευτικής περίθαλψης. 

Επειδή το γεγονός αυτό συνιστά πραγματική κοινωνική αναλγησία, αλλά και στίγμα για μία χώρα της Ευρώπης του 2000. 

Ερωτάται ο κύριος Υπουργός: 

Εάν στο πλαίσιο του "κοινωνικού διαλόγου" και "πρωτοβουλιών" που έχει εξαγγείλει, προτίθεται να δώσει λύση στο τεράστιο αυτό κοινωνικό πρόβλημα είτε παρέχοντας στους ανθρώπους αυτούς τη δυνατότητα να εξαγοράσουν τα ένσημα που τους λείπουν για να συνταξιοδοτηθούν είτε να τους παράσχουν μία μειωμένη έστω σύνταξη και μία στοιχειώδη ιατροφαρμακευτική περίθαλψη, ώστε -τουλάχιστον- να επιβιώσουν το διάστημα που βιολογικά τους απομένει". 

Ο Υφυπουργός Εργασίας και Κοινωνικών Ασφαλίσεων κ. Ιωαννίδης, έχει το λόγο για τρία λεπτά για να πρωτολογήσει. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, επισημαίνετε ένα υπαρκτό πρόβλημα. 

'Οπως ξέρετε το ασφαλιστικό σύστημα της χώρας στηρίζεται στην ασφάλιση της εργασίας, όπως τα περισσότερα εάν θέλετε ευρωπαϊκά συστήματα. 

Από την άλλη μεριά πρέπει επίσης, να σας πω ότι το δικό μας ασφαλιστικό σύστημα αναπτύχθηκε με το στρεβλό τρόπο, λόγω και των ιδιόμορφων καταστάσεων που πέρασε η χώρα μας. Να μην πω τώρα για εμφύλιους πολέμους και όσα παλαιότερα συνέβησαν, αλλά να σημειώσω μόνο ότι για παράδειγμα το ΙΚΑ επεκτάθηκε σε όλη την Ελλάδα μετά το 1983. Πριν ήταν μόνο στα αστικά κέντρα. Αυτό βέβαια, έχει δημιουργήσει μια κατηγορία ανθρώπων που δεν καλύπτονται από τις "πλουσιοπάροχες" -προσέξτε πώς χρησιμοποιώ τη λέξη πλουσιοπάροχες- παροχές και προϋποθέσεις συνταξιοδότησης και ιατροφαρμακευτικής περίθαλψης που έχει η χώρα μας, που δεν υπάρχουν σε καμία άλλη χώρα. 

Οι προϋποθέσεις συνταξιοδότησης και ιατροφαρμακευτικής κάλυψης που υπάρχουν στη χώρα μας στα πλαίσια του ασφαλιστικού συστήματος είναι οι λιγότερες από οποιαδήποτε άλλη χώρα. 

Παρ'όλα αυτά υπάρχουν κατηγορίες ανθρώπων που μένουν έξω από τα πλαίσια αυτά. Γι'αυτές τις κατηγορίες έχουν παρθεί ορισμένα μέτρα από την Κυβέρνησή μας παρά τη δυσκολία των καιρών. Καλύπτονται με ιατροφαρμακευτική περίθαλψη οι άνω των πενήντα πέντε ετών μακροχρόνια άνεργοι υπό ορισμένες προϋποθέσεις. Μέχρις ότου φθάσουμε στη ρύθμιση που έγινε το 1996, ο μακρόχρόνια άνεργος έμενε ακάλυπτος. 'Οταν εξαντλούσε και το δεκαοκτάμηνο μετά την απώλεια της εργασίας, δεν είχε καμία ιατροφαρμακευτική περίθαλψη. 

Με τη ρύθμιση αυτή στην οποία αναφέρθηκα προηγουμένως, καλύπτονται πάντως οι μακροχρόνια άνεργοι άνω των πενήντα πέντε ετών. 'Εχουν καλυφθεί πρόσφατα και οι νέοι άνεργοι μέχρι είκοσι εννέα ετών. 

'Ομως, το να φθάσουμε σε αυτό που αν θέλετε θα ήταν επιθυμητό, να βρεθεί και μια λύση για κάποια συνταξιοδότησή τους, αυτό είναι ένα μεγάλο θέμα που προϋποθέτει και την πλήρη καταγραφή των όσων υπάγονται σε αυτήν την κατηγορία. Είναι ένα θέμα που μπορεί να μας απασχολήσει στα πλαίσια του κοινωνικού διαλόγου για το σύνολο του ασφαλιστικού συστήματος, πράγμα που το επισημαίνετε στην ερώτησή σας. Είναι ένα από τα θέματα που πρέπει να το δούμε. Δεν μπορώ όμως αυτήν τη στιγμή να σας πω τίποτα περισσότερο, διότι οι προϋποθέσεις που ισχύουν αυτήν τη στιγμή στα πλαίσια ενός οποιουδήποτε κοινωνικοασφαλιστικού συστήματος θα έλεγα ότι είναι ιδιαίτερα ελαστικές. Δεν μπορούμε να τις κάνουμε πιο ελαστικές. Εάν ενδεχομένως αντιμετωπισθούν στα πλαίσια μιας γενικότερης μεταρρύθμισης, ίσως να υπάρχει και κάποιος τρόπος να το δούμε και αυτό το πρόβλημα. 

Εν πάση περιπτώσει, οι άποροι ανασφάλιστοι καλύπτονται προνοιακά. Δηλαδή έχουν ιατροφαρμακευτική περίθαλψη οι άποροι ανασφάλιστοι μέσω των διαδικασιών όμως που πρέπει να περάσουν από τις νομαρχίες κ.ο.κ. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο για δύο λεπτά. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, στον κατάλογο των άλυτων προβλημάτων που μαστίζει την κοινωνία μας, έχει προστεθεί απειλητικά και η ανεργία, η οποία πραγματικά είναι η αρρώστεια της εποχής. Πληθαίνουν καθημερινά οι στρατιές των ανέργων, καθώς συρρικνώνονται επικίνδυνα οι αγορές εργασίας. Φταίει η οικονομική ύφεση, φταίει η λιτότητα, φταίει η αποεπένδυση, φταίει η μαύρη αγορά εργασίας με τους ξένους τους αλλοδαπούς ο μαρασμός της βιοτεχνίας, της βιομηχανίας, της οικοτεχνίας. Είναι θέματα τα οποία θέλουν αρκετή ώρα για να τα αναλύσουμε. Εγώ όμως θα επικεντρώσω την προσοχή σας πάνω ακριβώς στο πρόβλημα το οποίο περιγράφω στην επίκαιρη ερώτησή μου. 

Υπάρχει ένας αριθμός εργαζομένων οι οποίοι έχουν συμπληρώσει το εξηκοστό πέμπτο έτος της ηλικίας και δεν θεμελιώνουν δικαίωμα σύνταξης γιατί δεν έχουν τον απαιτούμενο αριθμό ενσήμων. Υπάρχουν τρεις κατηγορίες πολιτών που αντιμετωπίζουν πρόβλημα θεμελίωσης σύνταξης. Η μία είναι αυτοί που εργάζονται από την δεκαετία του '60, αλλά το ΙΚΑ δεν είχε επεκταθεί σε ορισμένες περιοχές με αποτέλεσμα δεν κολούσανε ένσημα, η δεύτερη είναι οι εποχιακά απασχολούμενοι με 100-150 ημερομίσθια και δεν έχουν το δικαίωμα να είναι ασφαλισμένοι στον ΟΓΑ για να κάνουν χρήση τη διαδοχική ασφάλιση να μεταφέρουν δηλαδή τα ένσημα του ΙΚΑ στον ΟΓΑ και να πάρουν σύνταξη και η άλλη κατηγορία που εργάσθηκαν σε νευραλγικούς κλάδους όπως η κλωστουφαντουργία πολλές μονάδες της οποίας έκλεισαν ή περιόρισαν τις θέσεις εργασίας. 

Πρέπει, κύριε Υπουργέ, να λάβετε υπόψη σας την ηλικία τους. Πρέπει να λάβετε υπόψη σας ότι είναι αδύνατον αυτοί οι άνθρωποι να βρουν θέσεις εργασίας. Πρέπει να αντιληφθείτε την τραγική κατάσταση αυτών των ανθρώπων. Είναι φοβερό πράγμα να βρίσκεσαι σε ηλικία εξήντα πέντε ετών και να μην έχεις μία πενιχρή σύνταξη. Το να χάσει κανείς τη δουλειά του, εντάξει χάνει το εισόδημά του. Αλλά πρέπει να αντιληφθείτε και τις παρενέργειες αυτού του προβλήματος, τι παρενέργειες δημιουργεί η ψυχολογία τους στους ίδιους, στην οικογένειά τους, στην κοινωνία. Μην το βλέπετε σαν θεατής. Ελάτε στον πυρήνα του προβλήματος. Βάλτε τον εαυτό σας στο πρόβλημα αυτό ή το συγγενή σας, τον πατέρα σας, τους συμπατριώτες σας. Δείτε το ευαίσθητα. 

Το κουβεντιάσαμε αυτό το θέμα στο μίνι ασφαλιστικό. Ο κύριος Υπουργός και οφείλω να το πω και να το επισημάνω, επέδειξε ευαισθησία και είπε ότι σε νομοσχέδιο που θα φέρει η Κυβέρνηση θα το δει. Πιστεύω ότι έχετε και εσείς την ίδια ευαισθησία. Πρέπει να το δούμε αυτό το πρόβλημα. 

Επίσης, σας το επισημαίνω και στην ερώτησή μου, δώστε τη δυνατότητα της εξαγοράς των ενσήμων. Βάλτε ένα πλαφόν. Παλιότερα, απ'ό,τι θυμάμαι, πριν από έξι, επτά χρόνια, το Ι.Κ.Α. έδινε κάποια ένσημα σ'αυτούς οι οποίοι δεν μπορούσαν να θεμελιώσουν δικαίωμα σύνταξης λόγω ελλείψεως ενσήμων και ήταν σε ηλικία εξήντα πέντε, εξήντα επτά ετών. Τους έδινε ένα bonus ενσήμων. Δώστε αυτήν τη δυνατότητα ή έστω της εξαγοράς ή μιας, εν πάση περιπτώσει, χαμηλής σύνταξης για να μπορέσουν οι άνθρωποι αυτοί να ζήσουν τα υπόλοιπα χρόνια της ζωής τους. Πιστεύω ότι έχετε την ευαισθησία για να αντιμετωπίσετε αυτό το πρόβλημα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Πράγματι, κύριε Υπουργέ, είναι ένα πρόβλημα υπαρκτό και θα πρέπει να δοθεί λύση. Αν κάποιος έχει τέσσερις χιλιάδες τριακόσια ένσημα και δεν μπορεί να αγοράσει τα διακόσια ένσημα, είναι πρόβλημα. 

Ορίστε, κύριε Υπουργέ, έχετε το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): 'Οπως είπα και στην πρωτολογία μου, είναι ένα υπαρκτό πρόβλημα, που θα το συζητήσουμε στα πλαίσια του κοινωνικού διαλόγου. Πρέπει όμως να σημειώσω ότι μέχρι το 1992, δηλαδή προ της ισχύος του ν.2084, που ψήφισε η κυβέρνηση της Νέας Δημοκρατίας, ήταν τέσσερις χιλιάδες πενήντα τα ημερομίσθια, που έπρεπε να έχει κανείς, για να μπορεί να πάρει σύνταξη. Η κυβέρνησή σας τα ηύξησε, και ορθά, διότι και τεσσερισήμισι χιλιάδες ένσημα είναι δεκαπέντε χρόνια εργασίας. 

Από τη στιγμή που το κοινωνικοασφαλιστικό σύστημα στηρίζεται στην ασφάλιση της εργασίας, μπορούμε να κατεβούμε κάτω από τα δεκαπέντε χρόνια εργασίας για τη συνταξιοδότηση; 

'Αλλο όμως είναι το μείζον θέμα. Μπορούμε με τα σύγχρονα δεδομένα και με την παρατεταμένη ανεργία να μείνουμε μόνο στην ασφάλιση της εργασίας; 'Ηδη με διάφορες ρυθμίσεις η Κυβέρνησή μας έδωσε κάποιες δυνατότητες, που δεν υπήρχαν πριν με βάση τις ρυθμίσεις του κοινωνικοασφαλιστικού μας συστήματος. Γι' αυτό οι άνω των πενήντα πέντε ετών μακροχρονίως άνεργοι καλύπτονται από πλευράς ιατροφαρμακευτικής περίθαλψης, όπως και οι νέοι άνεργοι, μέχρι το εικοστό ένατο έτος τους. Και ενδεχομένως οι τελευταίοι να μην έχουν εργαστεί ποτέ και να μην έχουν καταβάλει καμία εισφορά. 

Λύση όμως όλων των προβλημάτων δεν μπορεί να δοθεί πριν από μεγάλη μελέτη, έτσι ώστε να έχουμε όλα τα δεδομένα, για να ξέρουμε πόσο μεγάλο είναι το κόστος και πού πρέπει να δοθούν αυτοί οι πόροι. Διότι το μείζον πρόβλημα του κοινωνικοασφαλιστικού συστήματος είναι η χρηματοδότησή του. 

ΓΕΩΡΓΙΟΣ ΚΑΡΑΣΜΑΝΗΣ: Είναι το θέμα της εξαγοράς. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Ναι, αλλά ξέρετε πόσες κατηγορίες Ελλήνων θέλουν να εξαγοράσουν ημερομίσθια, για να συμπληρώσουν ή να βελτιώσουν τη σύνταξή τους; 

ΓΕΩΡΓΙΟΣ ΚΑΡΑΣΜΑΝΗΣ: Να θεμελιώσουν. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Σύμφωνοι. Πρόκειται όμως για ένα μεγάλο θέμα, το οποίο χρειάζεται μεγάλη μελέτη. 

ΠΡΟΕΔΡΕΥΩΝ (Παναγιώτης Σγουρίδης): Νομίζω ότι από τη συζήτησή μας βγήκε το συμπέρασμα ότι η Κυβέρνηση θα μελετήσει το θέμα, διότι το έχει στα υπόψη της. Το θέμα είναι πολύ σημαντικό και αυτή η επίκαιρη ερώτηση έθεσε ένα πολύ καυτό θέμα. 

Τέταρτη είναι η με αριθμό 789/15.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Περιβάλλοντος,Χωροταξίας και Δημοσίων 'Εργων, σχετικά με τη λήψη μέτρων επίλυσης του προβλήματος ρύπανσης και μόλυνσης της πόλης της Χαλκίδας από την τσιμεντόσκονη, που εκπέμπει η Βιομηχανία Τσιμέντων Χαλκίδας. 

Η επίκαιρη ερώτηση του κ. Αποστόλου έχει ως εξής: 

"Οπως είναι γνωστό, το πρόβλημα ρύπανσης και μόλυνσης της πόλης της Χαλκίδας από την τσιμεντόσκονη, έχει δυσμενέστατες επιπτώσεις στην υγεία των κατοίκων της. Και ενώ με βάση τους εγκριτικούς όρους της μελέτης περιβαλλοντικών επιπτώσεων, έπρεπε τα "Τσιμέντα Χαλκίδας" να είχαν ολοκληρώσει μέχρι τέλους του 1998 τις βασικές εγκαταστάσεις προστασίας του περιβάλλοντος, η εταιρεία με γραφειοκρατικά προσχήματα καθυστερεί την υλοποίηση των σχετικών όρων, με αποτέλεσμα να διαιωνίζεται η ίδια επιεικώς απαράδεκτη κατάσταση εδώ και πολλά χρόνια. 

Επειδή μπροστά σ' αυτήν την κατάσταση μόνο οι κάτοικοι της περιοχής έχουν αντιδράσει ουσιαστικά, ενώ η επίσημη πολιτεία παρακολουθεί αδρανής τα συμβαίνοντα, 

Ερωτάται ο κύριος Υπουργός: 

1. Γιατί εξακολουθεί να ανέχεται την απαράδεκτη συμπεριφορά των "Τσιμέντων Χαλκίδας" απέναντι στην υγεία των Χαλκιδέων; 

2. Ποιες κυρώσεις έχουν επιβληθεί για τη μη συμμόρφωση της εταιρείας με τους εγκριτικούς όρους της μελέτης περιβαλλοντικών επιπτώσεων; 

3. Τι πρόσθετα μέτρα πρόκειται να πάρει, ώστε να αποκλειστεί άμεσα η περαιτέρω ρύπανση και μόλυνση της Χαλκίδας από την τσιμεντόσκονη;" 

Ο κύριος Υφυπουργός έχει το λόγο. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Είναι αλήθεια ότι τις προηγούμενες δεκαετίες η αντίληψη για την ανάπτυξη και ιδιαίτερα για τη βιομηχανική ανάπτυξη κάθε άλλα παρά συνδεόταν με την προστασία του περιβάλλοντος και στην πατρίδα μας, αλλά και στην Ευρωπαϊκή 'Ενωση. 

Από την προηγούμενη δεκαετία και ιδιαίτερα μετά το 1992 με τη Σύμβαση του Ρίο, αλλά και με τις ευρωπαϊκές εξελίξεις, με τη Συνθήκη του 'Αμστερνταμ, είναι πλέον επιβεβλημένο κάθε δραστηριότητα σε όλους τους τομείς να ενσωματώνει την περιβαλλοντική διάσταση. 

Παλαιότερα, όποιος διαμαρτυρόταν υπέρ του περιβάλλοντος θεωρούνταν αντιαναπτυξιακός. Σήμερα, είναι υποχρέωση όλων μας να σχεδιάζουμε μια ανάπτυξη που να σέβεται το περιβάλλον, ώστε να το παραδώσουμε στην επόμενη γενιά, όπως το παραλάβαμε από τους πατεράδες μας. 

Η ατμοσφαιρική ρύπανση είναι ένα κομμάτι αυτής της υπόθεσης, ένα θέμα που θέτει με την επίκαιρη ερώτησή του ο συνάδελφος κ. Αποστόλου σε σχέση με την εταιρεία "ΤΣΙΜΕΝΤΑ ΧΑΛΚΙΔΑΣ". 

Το Υπουργείο Περιβάλλοντος έχει αρμόδια διεύθυνση του ελέγχου της ατμοσφαιρικής ρύπανσης και του θορύβου, η οποία όμως κάνει τον κεντρικό σχεδιασμό. Θέτει τους όρους με τους οποίους θα πρέπει να λειτουργεί κάθε επιχείρηση και κυρίως κάθε βιομηχανία. 

'Οπως είναι όμως γνωστό, τον έλεγχο και την τήρηση αυτών των όρων, κατά πόσον εφαρμόζονται δηλαδή οι όροι που προκύπτουν μετά από μια μελέτη περιβαλλοντικών επιπτώσεων, για μια τέτοια βιομηχανική δραστηριότητα, είναι υπόθεση της Νομαρχιακής Αυτοδιοίκησης. 

Τα στοιχεία, λοιπόν, που έχω να απαντήσω στον κ. Αποστόλου προέρχονται από τη Νομαρχιακή Αυτοδιοίκηση Εύβοιας. Βέβαια έχει υποχρεωθεί η εταιρεία "ΤΣΙΜΕΝΤΑ ΧΑΛΚΙΔΑΣ" για την κατασκευή ορισμένων έργων που συνοπτικά είναι δυο κατηγορίες. Το πρώτο είναι η αντικατάσταση των λεγόμενων πολυκυκλώνων με σύγχρονα ηλεκτροστατικά φίλτρα, νέα τεχνολογία για τη συγκράτηση της σκόνης και δεύτερη κατηγορία έργων είναι η κατασκευή κλειστών αποθηκών, σιλό. 

Με τα στοιχεία που μας δίνει η Νομαρχιακή Αυτοδιοίκηση Εύβοιας, έχει γίνει μόνο η εγκατάσταση ενός σύγχρονου φίλτρου σε μια από τις δυο μονάδες, στη μονάδα Δ' και όχι στην άλλη, τη Γ'. Επίσης αναφέρεται και κάποια βελτίωση στη λειτουργία του συστήματος αποκονιώσεως, του περιστροφικού κλιβάνου. Βέβαια αυτά ήταν υποχρέωση της εταιρείας και έπρεπε να είχαν ολοκληρωθεί μέχρι το τέλος του 1998. 

Αποπερατώθηκε μόνο μια μονάδα, δηλαδή η εγκατάσταση των φίλτρων, και δεν έχουν κατασκευαστεί τα σιλό, τα οποία όμως έχουν προθεσμία μέχρι τέλος του 1999. Οι λόγοι που προβάλλονται γι'αυτές τις καθυστερήσεις στη Νομαρχιακή Αυτοδιοίκηση της Εύβοιας, είναι ότι η βιομηχανία προσπαθεί να εγκαταστήσει αυτά που πρέπει, βάσει των περιβαλλοντικών όρων, αλλά συναντά προβλήματα με τη νομιμοποίηση κάποιων αυθαιρέτων εγκαταστάσεων μέσα στο χώρο της βιομηχανίας. 

Τέλος θα πω ότι, όσον αφορά τις όποιες κυρώσεις που προβλέπονται από τον ν.1650, δηλαδη πρόστιμο μέχρι δέκα εκατομμύρια (10.000.000) δραχμές για τη μη τήρηση αυτών των όρων, επίσης αρμόδια είναι η Νομαρχιακή Αυτοδιοίκηση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Η μόλυνση του περιβάλλοντος της Χαλκίδας, έχει πάρει δραματικές διαστάσεις. Τα τελευταία χρόνια με πρόσχημα διάφορα κωλύματα δεν έχει ληφθεί κανένα ουσιαστικό μέτρο για την προστασία της υγείας των κατοίκων της Χαλκίδας. 

Είχαμε τους παλαιούς ιδιοκτήτες, τους αδελφούς Κιοσέογλου, που αντιδρούσε η Χαλκίδα και αυτοί απαντούσαν ότι θα κλείσει το εργοστάσιο. 'Αφησαν το εργοστάσιο, αλλά κληρονόμησαν στον ελληνικό λαό -και αυτό είναι γνωστό- δισεκατομμύρια χρέη και ταυτόχρονα κληρονόμησαν και στη Χαλκίδα το νέφος της τσιμεντόσκονης σε μόνιμη κατάσταση. 

'Ερχονται οι νέοι ιδιοκτήτες και δεν τους δίνεται μόνο χάρισμα το εργοστάσιο, γιατί η τιμή ήταν για μας οπωσδήποτε χάρισμα, τους δίνεται χάρισμα και η υγεία των Χαλκιδαίων. Γιατί ενώ οι ίδιοι δεσμεύθηκαν ότι θα έχουν ολοκληρώσει σε λίγα χρόνια τις εγκαταστάσεις προστασίας του περιβάλλοντος, τελικά έρχονται σήμερα και ζητούν άλλα τέσσερα χρόνια παράταση. Δηλαδή οι Χαλκιδαίοι θα φάνε άλλα τέσσερα χρόνια τσιμεντόσκονη. 

Κύριε Υφυπουργέ, αύριο ο ΕΛΟΤ θα τους δώσει και ένα πιστοποιητικό ποιότητας και οι Χαλκιδαίοι θα πουν, δεν τους δίνετε και ένα πιστοποιητικό ρύπανσης μαζί, για να λειτουργεί κανονικά η πολιτεία; 

Σας το λέω αυτό, διότι δεν μπορεί σήμερα η "Καλτεστρούτσι" να λέει, δεν πειράζει, εργατικές κατοικίες είναι απέναντι, δεν υπάρχει και τόσο σοβαρό πρόβλημα. Η υγεία όλων των πολιτών είναι ίδια. 

Κύριε Υφυπουργέ, πρέπει να καταλάβετε ότι πρέπει να τους απειλήσετε ακόμα και με διακοπή λειτουργίας. 'Ετσι θα καταλάβουν αυτοί! Διότι το να λέμε ότι η Νομαρχιακή Αυτοδιοίκηση θα επιβάλει κυρώσεις -επιβάλλει, τώρα τελευταία έχει ξεκινήσει μια διαδικασία να επιβάλει ένα πρόστιμο- δεν καταλαβαίνουν αυτοί με αυτά τα πρόστιμα. Εκείνο που προέχει είναι να αντιληφθούν ότι επιτέλους, όταν εγκρίνονται οι περιβαλλοντικές, είναι υποχρεωμένοι να τους σέβονται! 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κολιοπάνος έχει το λόγο για δυο λεπτά να δευτερολογήσει. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Δεν έχω κανένα λόγο να αμφισβητώ όσα διατύπωσε ο συνάδελφός μου, ο κ. Αποστόλου. 

Εγώ παρέθεσα τα στοιχεία όπως μας τα παρέδωσε η Νομαρχιακή Αυτοδιοίκηση Εύβοιας και θα έλεγα ότι είμαι υποχρεωμένος και να τα ελέγξω στη συνέχεια, να τα επιβεβαιώσω. 

Αλλά αντιλαμβάνεστε, κύριε συνάδελφε, ότι η αποκέντρωση ορισμένων αρμοδιοτήτων και στον τομέα προστασίας του περιβάλλοντος έχει τη λογική της. 'Ενα κεντρικό Υπουργείο, μια κεντρική υπηρεσία είναι αυτονόητο -και νομίζω ότι και εσείς το δέχεστε- ότι δεν είναι εύκολο να ελέγξει την τήρηση όρων που επιβάλλει πράγματι το Υπουργείο Περιβάλλοντος. 

Παρ' όλα αυτά, επειδή θεωρώ ότι το θέμα είναι μείζον, εγώ προσωπικά δεσμεύομαι σε συνεννόηση με τη Νομαρχιακή Αυτοδιοίκηση Εύβοιας να διαπιστώσω αν πράγματι έγιναν αυτά τα ελάχιστα βήματα, όπως περιγράφονται, στον τομέα προστασίας από τη σκόνη και πότε πρόκειται να ολοκληρώσουν τους περιβαλλοντικούς όρους που τους έχουν επιβληθεί προκειμένου να προστατεύσουν το περιβάλλον. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η με αριθμό 790/15.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με την επίλυση του κυκλοφοριακού προβλήματος της Πάτρας, διαγράφεται λόγω κωλύματος του κυρίου Υπουργού. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, έχω μια δήλωση να επισυναφθεί στα Πρακτικά, γιατί αρκετά εξευτέλισε και τους Βουλευτές και τους θεσμούς ο κύριος Υπουργός! 

(Στο σημείο αυτό ο Βουλευτής κ. Τσαφούλιας καταθέτει για τα Πρακτικά την προαναφερθείσα δήλωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τσαφούλια. 

ΑΝΔΡΙΑΝΗ ΛΟΥΛΕ: 'Εχει ξαναγίνει αυτό, κύριε Πρόεδρε! 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται τίποτε στα Πρακτικά! 

ΓΕΩΡΓΙΟΣ ΤΣΑΦΟΥΛΙΑΣ:... 

ΑΝΔΡΙΑΝΗ ΛΟΥΛΕ: ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Τσαφούλια, θα σας παρακαλούσα πολύ τέτοιες εκφράσεις μέσα στην Αίθουσα αυτή να μην ακούγονται! 

Είναι ανεπίτρεπτο, κύριοι συνάδελφοι. 

Κυρία Λουλέ, εσείς γιατί διαμαρτύρεσθε; 

ΑΝΔΡΙΑΝΗ ΛΟΥΛΕ: Γίνεται συχνά αυτό, κύριε Πρόεδρε! 

ΠΡΟΕΔΡΕΥΩΝ (Παναγιώτης Σγουρίδης): Ο κ. Λαλιώτης έχει αποδείξει .... 

ΑΝΔΡΙΑΝΗ ΛΟΥΛΕ: Λέω γενικώς για τους Υπουργούς. 'Ησασταν εσείς στην 'Εδρα την περασμένη εβδομάδα και θυμάστε τι μου είπατε; Το θυμάστε; 

ΠΡΟΕΔΡΕΥΩΝ (Παναγιώτης Σγουρίδης): Εκείνο που έχω να σας πω, κυρία Λουλέ, είναι ότι η Βουλή,καθιερώνοντας τις επίκαιρες ερωτήσεις έχει υποχρεώσει όλο το Υπουργικό Συμβούλιο να παρελαύνουν κάθε μέρα τουλάχιστον πέντε, έξι Υπουργοί από τα υπουργικά έδρανα, για να απαντούν σε Βουλευτές. Παλαιότερα θυμόμαστε όσοι περάσαμε και θητεύσαμε σ' αυτήν την Αίθουσα ότι χρειαζόταν ένας μήνας και δυο μήνες για να δούμε Υπουργό να απαντά στις δικές μας ερωτήσεις. 

ΗΛΙΑΣ ΒΕΖΔΡΕΒΑΝΗΣ: 'Οχι, κύριε Πρόεδρε! 

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, κάνετε λάθος! Σας παρακαλώ! Και δεν έχετε αρμοδιότητα να μιλήσετε επ' αυτού. Είστε Κοινοβουλευτικός Εκπρόσωπος; Αν είστε, να μου το πείτε! 

ΗΛΙΑΣ ΒΕΖΔΡΕΒΑΝΗΣ: 'Οχι ότι το καθιέρωσε αυτή η Βουλή! 

ΠΡΟΕΔΡΕΥΩΝ (Παναγιώτης Σγουρίδης): Αυτή η Βουλή με τις επίκαιρες ερωτήσεις έχει καθιερώσει να παρελαύνουν από εδώ οι Υπουργοί και να απαντούν ευθέως στα επίκαιρα ερωτήματα, τα οποία απασχολούν την κοινωνία. Αν ο κ. Λαλιώτης ή κάποιος Υπουργός έχει κώλυμμα, τουλάχιστον δηλώνεται εκ των προτέρων. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, μου επιτρέπετε, μισό λεπτό; 

ΠΡΟΕΔΡΕΥΩΝ (Παναγιώτης Σγουρίδης): 'Οχι, δεν έχετε το δικαίωμα. 

Ο κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, λυπάμαι ειλικρινώς για το επεισόδιο το οποίο δημιούργησαν οι συνάδελφοι, γιατί πρέπει να γνωρίζουν ότι ο κ. Λαλιώτης αυτήν τη στιγμή, από τις 18.00', είναι στη Διαρκή Επιτροπή, από την οποία περνάει η σύμβαση για το Μετρό της Θεσσαλονίκης. Δεν μπορούσε, λοιπόν, να είναι και εδώ και εκεί. 

Επομένως είναι άδικο να κατηγορούν τον Υπουργό, ο οποίος επανειλημμένα έχει προσέλθει και έχει απαντήσει στις ερωτήσεις των συναδέλφων Βουλευτών και δεν είναι από τους Υπουργούς που εκ συστήματος -όπως λένε οι συνάδελφοι- χρησιμοποιεί ... 

ΑΝΔΡΙΑΝΗ ΛΟΥΛΕ: Δεν μιλήσαμε μόνο για τον κ. Λαλιώτη και μη λέτε πράγματα που δεν ισχύουν. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Λουλέ! Εκδηλώσεις τέτοιου τύπου μέσα σε αυτήν την Αίθουσα δεν επιτρέπονται. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επίσης πρέπει να γνωρίζουν οι συνάδελφοι ότι οι Υπουργοί έχουν εκχωρήσει ορισμένες αρμοδιότητες στους Υφυπουργούς. 'Οταν οι ερωτήσεις εμπίπτουν στις αρμοδιότητες των Υφυπουργών, δεν θα έρχεται ο Υπουργός να απαντά σε αυτές τις ερωτήσεις που αρμοδιότητα έχουν οι Υφυπουργοί. 'Ερχονται οι Υφυπουργοί και απαντούν. 

Επομένως δεν υπάρχει κανένα πρόβλημα και κακώς δημιουργούν οι κύριοι συνάδελφοι, ο κ. Τσαφούλιας και η κ. Λουλέ, αυτό το επεισόδιο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, εμείς δεν θέλουμε να αδικήσουμε κανέναν από τους Υπουργούς, αλλά θα έχει πέσει και στη δική σας αντίληψη και στην αντίληψη όλων των συναδέλφων ότι υπάρχουν Υπουργοί που συστηματικά δεν εμφανίζονται στη Βουλή να απαντήσουν στις επίκαιρες ερωτήσεις των Βουλευτών. 

Βεβαίως δεν υποτιμούμε την παρουσία των κυρίων Υφυπουργών, αλλά ανεξάρτητα, κύριε Γεωργακόπουλε, από την εκχωρηθείσα αρμοδιότητα, βρισκόμαστε μπροστά στο φαινόμενο να έρχονται οι Υφυπουργοί να απαντούν για ζητήματα που δεν εμπίπτουν στην εκχωρηθείσα, εκ μέρους του Υπουργού, αρμοδιότητα. Και αυτό δεν συνιστά σεβασμό, κύριε Πρόεδρε, προς τον 'Ελληνα Βουλευτή, ο οποίος δικαιούται και ορθώς διεκδικεί την παρουσία του Υπουργού. 

Δεν έχει πέσει στην αντίληψή σας, κύριε Πρόεδρε, ότι υπάρχουν Υπουργοί -δεν γενικεύω- που συστηματικά δεν εμφανίζονται στη Βουλή και έχει ακυρωθεί η συζήτηση και οκτώ και εννέα και δέκα φορές επικαίρων ερωτήσεων; 

Θα σας παρακαλέσω πάρα πολύ, να το μεταφέρετε και στον κύριο Πρόεδρο της Βουλής, θα πρέπει να απασχολήσει και τη Διάσκεψη και νομίζω ότι με την ευαισθησία που οφείλει να έχει το Προεδρείο, πρέπει να παραγγείλει -και επιλέγω τη διατύπωση- στην Κυβέρνηση ότι δεν συνιστά κοινοβουλευτική συμπεριφορά η συστηματική απουσία Υπουργών από αυτήν την Αίθουσα. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, μπορώ να έχω το λόγο για μισό λεπτό; 
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, θα σας δώσω το λόγο, κύριε Κολιοπάνο, γιατί έγινε παρεμπίπτον το θέμα και ως μη αρμόδιος Υφυπουργός, μπορείτε να πάρετε το λόγο. 

Θέλω να πω όμως, κύριε Κουβέλη, το εξής: Πρέπει να παραδεχθούμε ότι δεν υπάρχουν αναβληθείσες επίκαιρες ερωτήσεις ή διαγραφείσες για τρεις, τέσσερις, πέντε φορές. Και αν αυτό έχει συμβεί σε πέντε, δέκα, είκοσι από τις τρεις χιλιάδες επίκαιρες ερωτήσεις που έχουν συζητηθεί εδώ, αυτό δεν αποτελεί στατιστικό στοιχείο, το οποίο είναι άξιο να μνημονευθεί. Αυτό είναι το πρώτο που ήθελα να παρατηρήσω. 

Δεύτερον εκείνο το οποίο ενδιαφέρει τους 'Ελληνες Βουλευτές, είναι να έχουν επί της ουσίας απαντήσεις και δεν μας ενδιαφέρει αν οι απαντήσεις αυτές δίνονται από τον Υπουργό ή από τον Υφυπουργό. Εμάς μας ενδιαφέρει να δίνονται απαντήσεις επί της ουσίας. 'Αρα για μας το κύριο θέμα δεν είναι να βλέπουμε τους Υπουργούς να παρελαύνουν στα έδρανα, αλλά να παίρνουμε από τα χείλη του Υπουργικού Συμβουλίου αρμόδιες και υπεύθυνες απαντήσεις. Αυτά ήθελα να παρατηρήσω. 

Ο κ. Κολιοπάνος έχει το λόγο. 

ΦΩΤΗΣ ΚΟΥΒΕΛΗΣ: Θα μου δώσετε βεβαίως, το λόγο μετά, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Βεβαίως θα σας δώσω το λόγο. 

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Ευχαριστώ, κύριε Πρόεδρε. 'Αλλωστε με καλύψατε σε μεγάλο βαθμό. 

'Ηθελα να πω, σε συνέχεια των όσων είπε ο συνάδελφος κ. Γεωργακόπουλος και ο κ. Κουβέλης ότι επειδή η παρουσία μου εδώ ως Υφυπουργού Υ.ΠΕ.ΧΩ.Δ.Ε. και το γεγονός ότι απήντησα ήδη σε δύο επίκαιρες ερωτήσεις του Υπουργείου μας, ενδεχομένως να θεωρήθηκε από τον κ. Τσαφούλια ότι αγνοήθηκε η δική του επίκαιρη ερώτηση. 'Ομως ήταν μία επίκαιρη ερώτηση καθαρά αρμοδιότητος του κυρίου Υπουργού, ο οποίος, όπως ήδη εξηγήθηκε από τον κ. Γεωργακόπουλο, δεν μπορούσε να είναι εδώ σήμερα και, όπως πολύ σωστά είπατε, θα ήταν πολύ κακό να δοθεί μία πρόχειρη απάντηση από κάποιον που δεν έχει ασχοληθεί με το θέμα. Αυτό ακριβώς συνέβη και νομίζω ότι ήταν υπερβολική η παρεξήγηση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, δεν θα ζητούσα ξανά το λόγο, αν κατ' επανάληψη δεν είχε απασχολήσει αυτό το θέμα τη Βουλή. Ο Συνασπισμός θεωρεί κρίσιμο το ζήτημα. Η διαδικασία των επικαίρων ερωτήσεων είναι μία ουσιώδης διαδικασία στο πλαίσιο της Εθνικής Αντιπροσωπείας. Κατά συνέπεια όλοι μας -και πρωτίστως η Κυβέρνηση- οφείλουμε να τη διαφυλάξουμε και να την αναδείξουμε έτι περαιτέρω. 

Διαφωνώ με τη στατιστική σας εκτίμηση. Υπάρχουν Υπουργοί, οι οποίοι επί σειρά εννέα και δέκα φορών δεν έχουν εμφανισθεί στην Ολομέλεια. 

Σε ό,τι αφορά, κύριε Πρόεδρε, την ουσία της απαντήσεως επί ... 

ΠΡΟΕΔΡΕΥΩΝ (Παναγιώτης Σγουρίδης): Επί της ιδίας επικαίρου ερωτήσεως; 

ΦΩΤΗΣ ΚΟΥΒΕΛΗΣ: Επί άλλων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): 'Ηρθαν όμως οι Υφυπουργοί. 

ΦΩΤΗΣ ΚΟΥΒΕΛΗΣ: Δεν ήρθαν, κύριε Πρόεδρε, αυτό σας λέω. Γι' αυτό σας είπα ότι διαφωνούμε σε ό,τι αφορά τη στατιστική σας εκτίμηση. Μη με διακόπτετε, όμως, σας παρακαλώ. 

ΠΡΟΕΔΡΕΥΩΝ (Παναγιώτης Σγουρίδης): Θα σας δώσω τα στοιχεία, γιατί σε παρόμοια συζήτηση ... 

ΦΩΤΗΣ ΚΟΥΒΕΛΗΣ: Μα, γιατί με διακόπτετε, κύριε Πρόεδρε, και δεν περιμένετε να ολοκληρώσω; 

ΠΡΟΕΔΡΕΥΩΝ (Παναγιώτης Σγουρίδης): Σας διακόπτω, γιατί δεν έχετε δίκιο. 

ΦΩΤΗΣ ΚΟΥΒΕΛΗΣ: Αφήστε να δείτε αν έχω δίκιο, ολοκληρώνοντας τη σκέψη μου. 

Η άλλη παρατήρησή μου, κύριε Πρόεδρε, είναι να αφήσετε τους 'Ελληνες Βουλευτές να έχουν αυτοί άποψη επί της ουσίας των απαντήσεων επί των επικαίρων ερωτήσεων. 

'Εθεσα ένα ακόμη ζήτημα ότι εμφανίζονται Υφυπουργοί -που τιμώ την ιδιότητά τους κατά τα άλλα- και ομιλούν επί θεμάτων, που -επαναλαμβάνω-δεν βρίσκονται στο πλαίσιο των αρμοδιοτήτων, που τους έχουν εκχωρηθεί. Αυτό δεν προβληματίζει το Προεδρείο; 

ΠΡΟΕΔΡΕΥΩΝ (Παναγιώτης Σγουρίδης): Τα στατιστικά στοιχεία θα είναι στη διάθεσή σας, όποτε τα θελήσετε. Ακόμη και μετά, που θα κατέβω από την 'Εδρα, μπορώ να σας τα δώσω. Τα έχω ζητήσει σε παρόμοια συζήτηση από την Υπηρεσία και τα έχει βγάλει, δηλαδή πόσες επίκαιρες ερωτήσεις έχουν αναβληθεί ή έχουν διαγραφεί και πόσες φορές δεν έχουν έρθει οι Υπουργοί. Αυτά τα στατιστικά στοιχεία υπάρχουν. 

Δεύτερον, εγώ δεν έκανα κρίση για το αν είναι ουσιαστικές οι απαντήσεις ή όχι. Εγώ έκανα απλώς κρίση για το κατά πόσον εκείνο που μας ενδιαφέρει, είναι να έχουμε ουσιαστικές απαντήσεις και όχι αν είναι ο αρμόδιος Υπουργός εδώ ή ο αρμόδιος Υφυπουργός. Αυτό είναι το ζητούμενο. Εσείς θέλετε να είναι ο Υπουργός εδώ. 

Ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ' αριθμόν 34/3.3.99 επερώτηση των Βουλευτών του Συνασπισμού της Αριστεράς και της Προόδου κυρίων Ιωάννη Δραγασάκη, Ευάγγελου Αποστόλου, Μαρίας Δαμανάκη, Σπυρίδωνα Δανέλλη, Ανδριανής Λουλέ, Στέλλας Αλφιέρη, Πέτρου Κουναλάκη, Μουσταφά Μουσταφά και Φώτη Κουβέλη προς τον Υπουργό Εθνικής Οικονομίας και Οικονομικών σχετικά με τα προβλήματα του φορολογικού μας συστήματος. 

Κύριοι συνάδελφοι, έχει έρθει μία επιστολή απο το Γενικό Γραμματέα της Κοινοβουλευτικής Ομάδας της Νέας Δημοκρατίας, κ. Σταύρο Δήμα, που ορίζει ως Κοινοβουλευτικό Εκπρόσωπο για την επερώτηση αυτή το Βουλευτή Επικρατείας κ. Αλογοσκούφη. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ορίζει ο Γενικός Γραμματέας. Μόνο ο Πρόεδρος του Κόμματος ορίζει. 

ΠΡΟΕΔΡΕΥΩΝ (Παναγιώτης Σγουρίδης): 'Εχει εκχωρηθεί αυτή η αρμοδιότητα στο Γενικό Γραμματέα και αυτός ορίζει από την αρχή αυτής της κοινοβουλευτικής περιόδου τους Κοινοβουλευτικούς Εκπροσώπους. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κακώς το δέχεσθε. 

ΠΡΟΕΔΡΕΥΩΝ (Παναγιώτης Σγουρίδης): Θα το ερευνήσουμε και θα σας ενημερώσουμε σχετικά με την αντίστοιχη εκχώρηση. 

Επίσης, ο Πρόεδρος του Δημοκρατικού Κοινωνικού Κινήματος ο κ. Δημήτρης Τσοβόλας ορίζει ως Kοινοβουλευτικό Eκπρόσωπο -εδώ λέει ειδικό αγορητή, αλλά δεν υπάρχει ειδικός αγορητής στις επερωτήσεις- τον κ. Αναστάσιο Ιντζέ. 

Ο Kοινοβουλευτικός Eκπρόσωπος του Κομμουνιστικού Κόμματος Ελλάδας, κ. Ορέστης Κολοζώφ ορίζει με επιστολή του το Βουλευτή κ. Νικόλαο Γκατζή ως Kοινοβουλευτικό Eκπρόσωπο στην επερώτηση αυτή. 

Ο πρώτος επερωτών, κ. Ιωάννης Δραγασάκης, έχει το λόγο για είκοσι λεπτά. 

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, με την επερώτησή μας θέλουμε να μεταφέρουμε στην Αίθουσα της Βουλής την αγανάκτηση των φορολογουμένων, που παρά τις επανειλημμένες διακηρύξεις, ζουν τις τεράστιες ανισότητες και αδικίες του φορολογικού συστήματος. Ταλαιπωρούνται από ένα δαίδαλο γραφειοκρατικών διαδικασιών και διατυπώσεων, ενώ βλέπουν δίπλα τους και γύρω τους να ανθεί ο αφορολόγητος νεοπλουτισμός και η φοροδιαφυγή, που με την ανάπτυξη των κεφαλαιαγορών, παίρνει νέες προκλητικές διαστάσεις. 

Κύριε Υπουργέ, είμαι σίγουρος ότι ειδικά αυτές τις μέρες που κατατέθηκαν και οι φορολογικές δηλώσεις θα γίνατε και εσείς αποδέκτης, όπως και άλλοι συνάδελφοι, αυτών των διαμαρτυριών των φορολογουμένων. 

Ο δεύτερος λόγος που καταθέσαμε αυτήν την επερώτηση είναι ότι έτσι θα μας δοθεί μία ακόμα δυνατότητα να διατυπώσουμε τις προτάσεις μας τόσο σε εξειδικευμένα θέματα όσο και σε αυτό που εμείς θεωρούμε ότι είναι αναγκαίο, τις προτάσεις μας για μία συνολική φορολογική μεταρρύθμιση και να επιχειρηματολογήσουμε για την αναγκαιότητα και τις δυνατότητες υιοθέτησής της. 

Τέλος, ένας ακόμη λόγος που δικαιολογεί τη σημερινή συζήτηση, αλλά και νομίζουμε ότι την καθιστά επίκαιρη, είναι το γεγονός ότι η Κυβέρνηση, αντί να υιοθετεί την πρόταση για έναν ουσιαστικό, οριοθετημένο, αμοιβαία δεσμευτικό πολιτικό και κοινωνικό διάλογο για την αναγκαία φορολογική μεταρρύθμιση, υποτάσσει το θέμα αυτό, κατά την άποψή μας, σε προεκλογικές σκοπιμότητες. Καθημερινά διαβάζουμε δελτία Τύπου με εξαγγελίες ελαφρύνσεων χωρίς κανείς να ξέρει φυσικά τι ακριβώς θα υλοποιηθεί, χωρίς να υλοποιείται τίποτα το συγκεκριμένο και χωρίς, εν πάση περιπτώσει, να εντάσσονται οι όποιες προτάσεις διατυπώνονται σε κάποια στρατηγική για τη διαμόρφωση ενός νέου δίκαιου, απλού και σταθερού φορολογικού καθεστώτος, ικανού να αντέξει στις προκλήσεις της επόμενης δεκαετίας. 

Κύριε Υπουργέ, ακόμα και σήμερα διάβασα σε μία εφημερίδα δηλώσεις που αποδίδονται σε εσάς, που εξαγγέλλετε φορολογικές ελαφρύνσεις για τις επιχειρήσεις που είναι στο Χρηματιστήριο κλπ. 

Πιστεύω ότι θα έχετε και εσείς σήμερα την ευκαιρία να διευκρινίσετε εδώ τι ακριβώς συζητούμε, ποιοι είναι οι στόχοι και τι επιδιώκετε. 

Από τη δική μας πλευρά θέλω να διατυπώσω με σαφήνεια δύο προτάσεις προς την Κυβέρνηση. 

Πρώτον, καλούμε την Κυβέρνηση να καταθέσει άμεσα, πριν τις ευρωεκλογές, ένα φορολογικό νομοσχέδιο που να υλοποιεί τις άμεσες ελαφρύνσεις που μπορεί να γίνουν κατά τη γνώμη της, που η ίδια η Κυβέρνηση επανειλημμένα έχει εξαγγείλει και έχει δεσμευθεί απέναντι στη ΓΣΕΕ, απέναντι στους επαγγελματίες, βιοτέχνες, συνταξιούχους κλπ., όπως είναι η αύξηση των αφορολόγητων ορίων, η τιμαριθμοποίηση της φορολογικής κλίμακας, η κατάργηση των αντικειμενικών κριτηρίων με στόχο τα μέτρα αυτά να ισχύσουν για το εισόδημα του 1999. Αυτή είναι η πρώτη μας πρόταση. 'Εχετε τις απόψεις των φορέων και δεν χρειάζεται περαιτέρω διάλογος για να αποφασιστεί επιτέλους, να υλοποιηθεί αυτό που ο κ. Παπαντωνίου είχε πει στη ΓΣΕΕ πρόπερσι, ότι θα ανέβει το αφορολόγητο όριο. Αυτό μπορεί να γίνει με απόφαση της Κυβέρνησης άμεσα, με τη μορφή ενός νομοσχεδίου. 

Η δεύτερη πρότασή μας είναι να αρχίσει άμεσα ένας πολιτικός διάλογος στο πλαίσιο μιας διακομματικής επιτροπής της Βουλής ή σε οποιοδήποτε άλλο πλαίσιο ή μορφή θα μπορούσε να προκριθεί, για μία μεταρρύθμιση του φορολογικού συστήματος μακράς πνοής. Στο πλαίσιο αυτού του διαλόγου θα ληφθούν υπόψη οι προτάσεις των κοινωνικών φορέων. Εννοούμε εδώ όχι για τα άμεσα αιτήματά τους ή τα ειδικά αιτήματά τους, αλλά γενικότερα για το φορολογικό σύστημα και την προοπτική του. Θα αντιμετωπιστούν οι μεγάλες διαρθρωτικές αδυναμίες του φορολογικού μας συστήματος και οι ανισότητές του, θα συζητήσουμε τις προκλήσεις που δημιουργεί η διαφαινόμενη συμμετοχή της χώρας μας στην ΟΝΕ και θα γίνει ένας σχεδιασμός αλλαγών που μπορούν να υλοποιηθούν κλιμακωτά μέσα στην επόμενη τριετία. Εννοούμε, δηλαδή, ότι εδώ μπορεί να υπάρξουν αλλαγές, να αποφασιστούν, αλλά η υλοποίησή τους να είναι μία διαδικασία μακροχρόνια με την έννοια ότι ενδεχομένως θα απαιτούνται και τεχνικές προετοιμασίες. Με τον τρόπο αυτό μπορούμε να πετύχουμε όχι εφήμερες, αλλά ουσιαστικές και διαρκείς φορολογικές ελαφρύνσεις με ταυτόχρονη αύξηση των συνολικών φορολογικών εσόδων του κράτους για τη στήριξη κοινωνικών και αναπτυξιακών πολιτικών. 

Αυτές είναι οι δύο προτάσεις μας επί του πολιτικού διαδικαστικού θέματος που έχει αναδειχθεί. 

Θα προχωρήσω όμως να εκθέσω τις απόψεις μας και σε ορισμένα άλλα θέματα. 

Το πρώτο ερώτημα το οποίο θα ήθελα να απαντήσω είναι ποια είναι τα κύρια προβλήματα του φορολογικού μας συστήματος και γιατί είναι αναγκαία η ριζική φορολογική μεταρρύθμιση. Είναι αναγκαίο να αναφερθούμε σε αυτό διότι η Κυβέρνηση για λόγους προπαγανδιστικούς δίνει μία εντύπωση σαν να μην υπάρχουν καν προβλήματα. 'Οτι δηλαδή υπάρχουν κάποιες δυσκολίες, κάποιες δυσλειτουργίες κάποιες καθυστερήσεις. 

Κατά την άποψη τη δική μας είμαστε αντιμέτωποι με δύο ομάδες προβλημάτων. Η πρώτη ομάδα αφορά σε προβλήματα που μας έρχονται από το παρελθόν, αλλά που για χρόνια παραμένουν άλυτα. Το κυριότερο απ'αυτά είναι οι τεράστιες ανισότητες στην κατανομή των φορολογικών βαρών, γεγονός που αποδεικνύεται από την υψηλή συμμετοχή των έμμεσων φόρων, αλλά και από την άδικη σε βάρος των εισοδημάτων από εργασία κατανομή των άμεσων φόρων. 

Το δεύτερο πρόβλημα είναι η εκτεταμένη φοροδιαφυγή και η φοροαποφυγή ιδιαίτερα των εύπορων κοινωνικών τάξεων, οι οποίες είτε απαλλάσσονται διά νόμου από τις υποχρεώσεις τους είτε αποφεύγουν τη φορολόγησή τους σύμφωνα με τη φοροδοτική τους ικανότητα. 

Το τρίτο πρόβλημα είναι η πολυνομία, η αποσπασματικότητα, ο δαιδαλώδης χαρακτήρας του φορολογικού συστήματος με αποτέλεσμα αυτό να αποτελεί όχι μόνο πηγή κοινωνικών αδικιών, αλλά και αιτία ταλαιπωρίας των φορολογουμένων. 

Τα προβλήματα αυτά δεν είναι καινούρια. Είναι εντυπωσιακό, κυρίες και κύριοι συνάδελφοι, και επιτρέψτε μου να κάνω μια μικρή ιστορική αναδρομή, για να σας επισημάνω ότι αυτά τα προβλήματα τέθηκαν με πολύ σωστό τρόπο ήδη από το 1952 όταν η τότε κυβέρνηση ανέθεσε στο Βαρβαρέσο, έναν από τους πιο γνωστούς οικονομολόγους της εποχής τότε, να συντάξει μία έκθεση με το οικονομικό πρόβλημα της χώρας. Η έκθεση αυτή που έμεινε γνωστή ως "έκθεση Βαρβαρέσου" αποτέλεσε ένα σταθμό στον οικονομικό προβληματισμό στη χώρα μας. Τι διαπίστωσε: 

Πρώτη διαπίστωση ήταν ότι αυτό που όπως χαρακτηριστικά λέει είναι λάθος με το φορολογικό μας σύστημα δεν είναι το υπερβολικό ύψος των φόρων, αλλά η άδικη κατανομή τους. Και βασική μορφή αδικίας και τότε αναγνωριζόταν όπως και σήμερα άλλωστε το μεγάλο ποσοστό των έμμεσων φόρων. 

Η δεύτερη διαπίστωση ήταν ότι η δυσανάλογα μικρή συμμετοχή των πλουσιότερων τάξεων στα φορολογικά βάρη οφείλεται -διαπίστωνε ο Βαρβαρέσος- στο γεγονός ότι οι τάξεις αυτές επιτυγχάνουν να αποκρύπτουν τα εισοδήματά τους, εννοείται με την ανοχή των κυβερνήσεων. 

Με τις διαπιστώσεις εκείνες ο Βαρβαρέσος απαντούσε σε όσους, ενώ υποκριτικά αναγνώριζαν την ανάγκη μεταρρύθμισης, στη συνέχεια συμβιβαζόταν με την υπάρχουσα κατάσταση με άλλοθι τις τεχνικές δυσκολίες, τις ανεπάρκειες του φοροεισπρακτικού μηχανισμού, την ανάγκη ότι η μεταρρύθμιση απαιτεί χρόνο. 

Η τρίτη διαπίστωση, και κατά την άποψή μας η σημαντικότερη, ήταν ότι οι αργές και αποσπασματικές μεταρρυθμίσεις σπάνια επιτυγχάνουν το σκοπό τους, έλεγε ο Βαρβαρέσος, καθώς η χώρα στο ενδιάμεσο διάστημα συνηθίζει στα κακώς κείμενα και έτσι η αρχική θέληση για αλλαγή σταδιακά σβήνει. 

Από τότε πέρασε μισός αιώνας, ψηφίστηκαν πάνω από ενενήντα φορολογικά νομοσχέδια στη χώρα μας, εξαγγέλθηκαν -να προσθέσω- και επιχειρήθηκαν δεκάδες φορολογικών μεταρρυθμίσεων. Πιστεύω κάθε καλοπροαίρετος αναλυτής της πραγματικότητας θα διαπιστώσει ότι παρά τις αλλαγές που έγιναν τα βασικά δομικά χαρακτηριστικά του φορολογικού μας συστήματος, οι βασικές δομικές του αδυναμίες όλα αυτά τα χρόνια αναπαράγονται, γεγονός το οποίο δείχνει ότι το φορολογικό πρόβλημα είναι ένα πρόβλημα κατ'εξοχήν πολιτικό, προϋποθέτει πολιτική βούληση για να λυθεί και καμία μεταρρύθμιση δεν πρόκειται να αλλάξει το χαρακτήρα του εάν δεν έχει η μεταρρύθμιση αυτή ένα χαρακτήρα, ριζικό, γενικευμένο, συνολικό και βεβαίως δεν έχει μία ευρεία κοινωνική και πολιτική στήριξη. Αν όμως τα παραπάνω αποτελούν προβλήματα που μας έρχονται από το παρελθόν και διατηρούνται με παλιές ή νέες μορφές και σήμερα, πρέπει να επισημάνουμε με έμφαση και μια δεύτερη ομάδα προβλημάτων που μας έρχονται από το μέλλον. 

Το πρώτο από τα προβλήματα αυτά είναι η ανάγκη επανασχεδιασμού της φορολογικής πολιτικής, ώστε αυτή, μαζί με το δημοσιονομικό κριτήριο, το εισπρακτικό δηλαδή κριτήριο, να υπηρετεί και ένα ευρύτερο φάσμα κριτηρίων, όπως είναι η ενίσχυση της απασχόλησης και η προστασία του περιβάλλοντος. Αυτές είναι δύο διαπιστώσεις που έχουν γίνει σε όλη την Ευρώπη και που σε μας δεν έχουν ακόμα ενσωματωθεί στον προβληματισμό και την εφαρμοζόμενη πολιτική. 

Το δεύτερο πρόβλημα προκύπτει από το γεγονός ότι το φορολογικό σύστημα δεν έχει ακολουθήσει τις αλλαγές που έχουν γίνει στην οικονομία. 'Ετσι, ενώ σήμερα ο καπιταλισμός κυριαρχείται από τα χρηματιστήρια, ενώ σήμερα οι μετοχές και άλλες κινητές αξίες έχουν καταστεί κυρίαρχη μορφή πλούτου και σημαντικότατο πεδίο πραγματοποίησης κερδών, το φορολογικό καθεστώς της χώρας μας είναι σα να μην υπάρχουν αυτές οι εξελίξεις και αυτές οι αλλαγές. 

Το τρίτο πρόβλημα -πολύ σοβαρό- έρχεται από την αναγκαία φορολογική εναρμόνιση σε ευρωπαϊκή κλίμακα και από τα προβλήματα που προκύπτουν από αυτήν και που έγκαιρα πρέπει να αντιμετωπίσουμε. 

Τόσο τα παλιά όσο και τα νέα αυτά προβλήματα τεκμηριώνουν την ανάγκη για μια ριζική φορολογική μεταρρύθμιση που ουσιαστικά θα δημιουργεί ένα νέο φορολογικό καθεστώς, πιο δίκαιο, πιο απλό και πιο αποτελεσματικό και ταυτόχρονα δείχνουν τις τεράστιες πολιτικές ευθύνες της Κυβέρνησης και τον επί της ουσίας αναχρονιστικό χαρακτήρα της πολιτικής της, αφού συνεχίζει την τακτική των αποσπασματικών ρυθμίσεων που αναπαράγουν τις φορολογικές ανισότητες και την αναποτελεσματικότητα του φορολογικού συστήματος. 

Ο Συνασπισμός των δυνάμεων της Αριστεράς και της Προόδου, όπως σας είναι γνωστό, με τις εισηγήσεις που έχουμε καταθέσει με αφορμή τη συζήτηση των προϋπολογισμών όλα αυτά τα χρόνια, έχει διατυπώσει και συγκεκριμένες και εξειδικευμένες προτάσεις. Αρκετοί Βουλευτές του Συνασπισμού θα μιλήσουν στη συνέχεια για πολλές απ'αυτές. 

Θα θέλαμε να σταθούμε εδώ εισηγητικά σε ορισμένα κρίσιμα ζητήματα που έχουν να κάνουν με τις βασικές αρχές και τις κατευθύνσεις της αναγκαίας φορολογικής μεταρρύθμισης. 

Το πρώτο ζήτημα είναι αυτό της φορολογικής συνείδησης. Βασικό κριτήριο αξιολόγησης ενός φορολογικού συστήματος δεν είναι απλώς το πόσους φόρους εισπράττει ή δεν εισπράττει, αλλά αν διαμορφώνει μια σωστή ή μια στρεβλή φορολογική συνείδηση. Την κατάσταση στη χώρα μας τη γνωρίζουμε. 

Η διαμόρφωση βεβαίως της φορολογικής συνείδησης δεν αφορά μόνο το φορολογικό σύστημα. Συνδέεται με τη σχέση του πολίτη με το κράτος γενικότερα, με το επίπεδο των κοινωνικών παροχών, την ποιότητα των κοινωνικών υπηρεσιών. Η σπατάλη και η αδιαφάνεια στη διαχείριση των δημόσιων πόρων δε συμβάλουν στην επίλυση αυτού του προβλήματος. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ) 

Από την πλευρά του πάντως, το φορολογικό σύστημα μπορεί να συμβάλει στη διαμόρφωση μιας σωστής φορολογικής συνείδησης με μέτρα όπως η άρση των φορολογικών ανισοτήτων, η απλούστευση της φορολογικής νομοθεσίας και των φορολογικών διαδικασιών, η σταθερότητα των φορολογικών κανόνων, η μηχανοργάνωση όχι μόνο των φορολογικών αρχών, αλλά συνολικά της διοίκησης, η ενίσχυση του ελεγκτικού μηχανισμού με άτομα με ικανότητες, γνώσεις και υπευθυνότητα. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και ήθος. 

ΙΩΑΝΝΗΣ ΔΡΑΓΑΣΑΚΗΣ: Στην υπευθυνότητα το εννοούμε και το ήθος, αλλά σωστά το υπογραμμίζετε. 

Βέβαια, αυτό σημαίνει ότι πρέπει οι εφορίες να μπορούν να κάνουν ελέγχους και όχι να ασχολούνται με εσωτερικές, γραφειοκρατικές διαδικασίες. 

Ακόμα, πρέπει να δούμε και την αναγνώριση και την εξειδίκευση της ευθύνης των λογιστών, μια και ο ρόλος τους είναι σημαντικός στην αποτύπωση των στοιχείων. 

Μόνο στο πλαίσιο μιας τέτοιας συντονισμένης πολιτικής μπορεί, κατά τη γνώμη μας να έχει θετικές επιπτώσεις η δημοσιοποίηση επώνυμων φοροφυγάδων, για την οποία όμως σε κάθε περίπτωση θα πρέπει να υπάρξει ένα συγκεκριμένο, νομοθετικό και νομικό πλαίσιο, που να μην επιτρέπει καταχρήσεις ή σκοπιμότητες της εκτελεστικής εξουσίας. 

Δεύτερο θέμα είναι αυτό στο οποίο ήδη αναφερθήκαμε ότι χρειάζονται νέα κριτήρια στη φορολογική πολιτική. Μέχρι σήμερα η φορολογική πολιτική χαρασσόταν από το Υπουργείο Οικονομικών, αποκλειστικά με γνώμονα την είσπραξη εσόδων. Ακόμα και αν δεχθούμε ότι αυτό στο παρελθόν ήταν σωστό, σήμερα είναι ανάγκη να υπάρξουν και νέα κριτήρια. Το φορολογικό σύστημα θα πρέπει να λειτουργεί με τρόπο που να μη διευρύνει τις ανισότητες που δημιουργεί η αυτόνομη δράση των δυνάμεων της αγοράς, όπως συμβαίνει σήμερα, αλλά αντίθετα πρέπει να αμβλύνει τέτοιες ανισότητες. 

Το κριτήριο της απασχόλησης, το κριτήριο του περιβάλλοντος. Βεβαίως η εφαρμογή στη πράξη των κριτηρίων αυτών επιβάλλει μια γενικότερη επαναξιολόγηση πολλών φόρων, και άμεσων και συντελεστών του ΦΠΑ. 

Επίσης πρέπει να γενικευθεί η προοδευτικότητα της επιβάρυνσης, ακόμη και εκεί που σήμερα δεν υπάρχει. Δηλαδή, γιατί ο μικροκαταθέτης να πληρώνει τον ίδιο φόρο στους τόκους με τον μεγαλοκαταθέτη; Πρέπει και εδώ να υπάρξουν κλιμακώσεις. Κυρίως, όμως, πρέπει να μηδενισθεί η φορολογική επιβάρυνση της φτώχειας. Δηλαδή εισοδήματα, ανεξάρτητα από την πηγή τους, εφόσον είναι κάτω από ένα συμφωνημένο όριο επιβίωσης, το οποίο μπορεί να ασκηθεί, να απαλλάσσονται από κάθε φορολογία και από την υποχρέωση υποβολής δήλωσης. 

Αυτό θα ανακουφίσει και τις φορολογικές αρχές από περίπου ενάμισι εκατομμύριο φορολογικές δηλώσεις που και σήμερα το κόστος διαχείρισής τους είναι μεγαλύτερο από το όποιο όφελος για τα δημόσια ταμεία. 

Τέλος οι πράσινοι χώροι, θα πρέπει να μελετηθούν, θα πρέπει να αξιολογηθεί η εμπειρία χωρών που ήδη τους έχουν εφαρμόσει. Αυτές τις μέρες η Γερμανία ψηφίζει ένα νομοσχέδιο σχετικό, αλλά οπωσδήποτε πρέπει να δρομολογηθεί η εισαγωγή αυτών των αντιλήψεων και στη χώρα μας. 

Τρίτο θέμα είναι οι ανακατανομές των φορολογικών βαρών. Δεν αρκεί να μιλάμε για ελαφρύνσεις. Οι ελαφρύνσεις πρέπει να ενταχθούν, για να έχουν αποτέλεσμα και σταθερότητα, σε μια λογική αναδιανομής από τους έμμεσους στους άμεσους και σε ό,τι αφορά τους άμεσους από την επιβάρυνση εισοδημάτων από εργασία, σε εισοδήματα που έχουν να κάνουν με τα κέρδη και τους προσόδους του κεφαλαίου. Αυτή η διαπίστωση έχει γίνει σε όλη την Ευρωπαϊκή 'Ενωση και οπωσδήποτε δεν είναι δυνατόν εμείς να κινηθούμε σε αντίθετη κατεύθυνση. Διότι είναι σωστή αυτή η διαπίστωση. Για παράδειγμα, στην Ευρωπαϊκή 'Ενωση έχουν πετύχει οι έμμεσοι φόροι να είναι περίπου το μισό και οι άμεσοι το άλλο μισό. Για την ακρίβεια 52% είναι οι έμμεσοι φόροι και 48% οι άμεσοι στην Ευρωπαϊκή 'Ενωση. Σε εμας 67% -33% . 

Ακόμη χειρότερη είναι η ανακατανομή των άμεσων φόρων και η επιβάρυνση των εισοδημάτων από εργασία είναι καταθλιπτική και, εκτός των άλλων, έχει και επιπτώσεις στο πρόβλημα της ανεργίας και στο θέμα της απασχόλησης. 

Εδώ, λοιπόν, πρέπει να σχεδιασθούν αυτές οι δύο ανακατανομές και να συζητηθεί η κλιμάκωση και οι συγκεκριμένες ρυθμίσεις που μπορούν να πάρουν. 

Στα πλαίσια μιας φορολογικής μεταρρύθμισης δεν μπορούμε να αγνοήσουμε, όπως ήδη είπαμε τις εξελίξεις στην οικονομία, νέες μορφές πλούτου, νέες πηγές εισοδημάτων. Ευχής έργο θα ήταν τέτοιες ρυθμίσεις -εννοούμε εδώ την φορολογική ρύθμιση στο πλέγμα των κινητών αξιών- να γίνονταν ταυτόχρονα σε όλη την Ευρωπαϊκή 'Ενωση. Αλλά, εφόσον δεν γίνονται και προσπαθώντας να γίνουν, ταυτόχρονα πρέπει να δούμε ότι οι χώρες που προχώρησαν μόνες τους, όπως η Πορτογαλία που επέβαλε φόρο 18% - κέρδη από υπεραξίες μετοχών- όχι μόνο δεν καταστράφηκαν, όπως κινδυνολογούν ορισμένοι, αλλά και το χρηματιστήριό τους ανθεί. 

Πέμπτο θέμα που συνοψίζει και αρκετά από τα προηγούμενα είναι η βασική μας πρόταση για την άμεση φορολογία. Την έχουμε διατυπώσει πολλές φορές, θέλουμε να ακούσουμε, γιατί η Κυβέρνηση δεν την υλοποιεί. Η δική μας πρόταση για την άμεση φορολογία στηρίζεται στη συνολική φορολόγηση με ενιαίους συντελεστές όλων των εισοδημάτων ανεξάρτητα από την πηγή και την μορφή που έχουν φυσικά με μία νέα φορολογική κλίμακα. 

Ας υποθέσουμε ότι ένας φορολογούμενος παραδείγματος χάρη έχει εισόδημα από εργασία ή από επιχειρηματική αμοιβή, έχει εισόδημα από ένα ενοίκιο που εισπράττει, ενδεχομένως έχει και έσοδα από το χρηματιστήριο. 'Ολα αυτά, ως ενιαίο εισόδημα, λέμε εμείς να έχουν μια ενιαία φορολόγηση με ένα συντελεστή που μπορεί να είναι πολύ χαμηλότερος από τους συντελεστές που ισχύουν σήμερα τόσο για τα εισοδήματα από την εργασία όσο και για τα εισοδήματα από επιχειρηματική αμοιβή. 

Με τον τρόπο αυτό μπορούμε να έχουμε πραγματική ανακούφιση τόσο των εισοδημάτων από εργασία όσο και της μικρής και μεσαίας επιχειρηματικότητος, με ταυτόχρονη όμως, διεύρυνση των φορολογικών εσόδων του κράτους. 

Αφήνω ένα κεφάλαιο για τη φορολογική εναρμόνιση που αν δεν την υιοθετήσουμε, ως αντίληψη και προοπτική, θα πρέπει να αποδεχθούμε το φορολογικό ανταγωνισμό. Λέω απλώς ότι ο φορολογικός ανταγωνισμός δεν μας συμφέρει, ειδικά στη χώρα μας και θέλω την ανοχή σας, κύριε Πρόεδρε για να κλείσω με δύο ακόμη παρατηρήσεις. 

Η πρώτη παρατήρηση αφορά τη Νέα Δημοκρατία. Χαίρομαι που είναι εδώ ο κ. Αλογοσκούφης. Εμείς μελετήσαμε τις προτάσεις που διατύπωσε η Νέα Δημοκρατία πριν καιρό. Με πολλές συμφωνούμε. Διαπιστώνουμε ότι είναι προτάσεις, όμως, που αναφέρονται μόνο σε φορολογικές ελαφρύνσεις. 

Θεωρούμε ότι οι προτάσεις της Νέας Δημοκρατίας δεν απαντούν στο πρόβλημα, που προκύπτει από το γεγονός ότι ως χώρα έχουμε το πιο άδικο φορολογικό σύστημα, αλλά και τα χαμηλότερα φορολογικά έσοδα σε όλη την Ευρωπαϊκή 'Ενωση. 'Εχουμε 21,5% του εθνικού εισοδήματος έσοδα φορολογικά, ενώ στην Ευρώπη έχουν 26,6%. 

'Αρα πρέπει να συνδυάσουμε τις φορολογικές ελαφρύνσεις που πρέπει να γίνουν κυρίως σε μισθωτούς και συνταξιούχους, σε επαγγελματίες, νέα μέτρα διεύρυνσης των φορολογικών εσόδων της χώρας μας, για να μπορούμε να στηρίξουμε κοινωνικές και αναπτυξιακές πολιτικές. 

Η δεύτερη παρατήρηση που αφορά και την Κυβέρνηση. Ως προς την Κυβέρνηση, όμως, θέλουμε να κάνουμε μία ακόμα παρατήρηση πέρα απ'όσα αναφέραμε. 

Σε μια συνέντευξη στα "ΝΕΑ" προ ημερών, 2 Μαρτίου, ο κ. Μακρυπίδης πρόεδρος των εφοριακών, μέλος της Κεντρικής Επιτροπής του ΠΑ.ΣΟ.Κ. δήλωσε ανάμεσα στα άλλα τα εξής: 

Η φοροδιαφυγή στην Ελλάδα είναι τεράστια. Αποτελεί πολιτική επιλογή και όχι οικονομικό σύμπτωμα. Θεωρούμε ότι είναι μια σημαντική δήλωση. Πράγματι η φοροδιαφυγή και με την ιστορική αναδρομή που κάναμε, αποκαλύπτεται, δεν μπορεί να εξηγηθεί σε ό,τι αφορά τη διάστασή της, πάντα κάποια φοροδιαφυγή θα υπάρχει. Αλλά σε ό,τι αφορά την έκτασή της στη χώρα μας, δεν μπορεί να εξηγηθεί από τεχνικές αδυναμίες, είναι πράγματι μία πολιτική επιλογή. Μέρος του συστήματος εξουσίας είναι αυτό το πρόβλημα. Δεν γνωρίζουμε αν το πρόβλημα αυτό συζητήθηκε στο πρόσφατο συνέδριο του ΠΑ.ΣΟ.Κ. 

Το ερώτημά μας προς την Κυβέρνηση είναι: Θέλετε να συνεχίσετε με αυτήν την επιλογή; Θέλετε δηλαδή να είστε ένα κόμμα της φοροδιαφυγής ή της δίκαιης φορολογικής μεταρρύθμισης; 

Πρέπει να τονίσω ότι ο Συνασπισμός ήταν και παραμένει με συνέπεια δύναμη της κοινωνικής δικαιοσύνης και της ριζικής φορολογικής μεταρρύθμισης. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Και εγώ ευχαριστώ, κύριε Δραγασάκη. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Μετά από ένα τετραήμερο συνεδριολογίας και αγωνιστικής παρελθοντολογίας, ας προσαρμοστούμε και λίγο στην πραγματικότητα, ή μάλλον στην εκσυγχρονιστική, κατά ΠΑ.ΣΟ.Κ., πραγματικότητα. 

Η πραγματικότητα, κύριε Υπουργέ, λέει ότι ο εκσυγχρονισμός στη φορολογία μας είναι ταυτόσημος με ένα φορολογικό σύστημα πολύπλοκο, αναποτελεσματικό και άδικο. Και είναι πολύπλοκο το φορολογικό μας σύστημα, γιατί εξακολουθεί να στηρίζεται σε ένα βασικό νόμο του 1953 και σαράντα έξι χρόνια μετά, παρά τις αλλεπάλληλες παρεμβάσεις, οι οποίες ουσιαστικά το έχουν καταντήσει ένα χιλιομπαλωμένο παντελόνι, δεν έχει γίνει καμία τροποποίηση ουσιαστική. 

Ενενήντα νομοσχέδια από το 1953 μέχρι σήμερα έχουν τροποποιήσει το νόμο -δώδεκα μάλιστα η εκσυγχρονιστική σας Κυβέρνηση τα δύο τελευταία χρόνια- και αυτό που παρατηρείται το ζούμε αυτές τις ημέρες. Είναι ο εκνευρισμός, το άγχος, οι ουρές που υπάρχουν στις εφορίες. Ταλαιπωρείται ο κόσμος για να υποβάλει τις φορολογικές του δηλώσεις, γιατί εξακολουθεί να είναι περίπλοκο το φορολογικό μας σύστημα. Και δεν ίναι μόνο αυτό. Δεν σας απασχόλησε ποτέ γιατί ο πολίτης αποφεύγει να συναλλάσσεται με την εφορία; 

Διότι υπάρχει ένα τεράστιο κόστος, όχι μόνο σε χρήμα αλλά κυρίως σε χρόνο. Αυτό δεν σας έχει απασχολήσει ποτέ. Και είναι χαρακτηριστικό ότι ακόμα μέχρι σήμερα τα έσοδα από το Ε9 απ' ό,τι φαίνεται είναι λιγότερα από το κόστος που έχει για την πολιτεία που, αν προσθέσουμε και τον συναλλασσόμενο φορολογούμενο, καταλαβαίνετε τι υπερβολικό κόστος υπάρχει. 

Πρόκειται λοιπόν για ένα φόρο, που τουλάχιστον για μας θα μπορούσε να αποδώσει πολλαπλάσια. 

Είναι επίσης αναποτελεσματικό το φορολογικό σύστημα, διότι έχει ως κύριο χαρακτηριστικό τη φοροδιαφυγή. Είναι κοινά αποδεκτό ότι ένα 30% -ίσως και παραπάνω- φοροδιαφεύγει από την οικονομία μας. Εξάλλου και δικά σας στελέχη το δηλώνουν αυτό. 

Είναι γνωστό ότι ένα μεγάλο μέρος του ΦΠΑ παρακρατείται, κλέβεται και η πολιτεία έρχεται εκ των υστέρων και με παρεμβάσεις ουσιαστικά επιβραβεύει τους ασυνεπείς φορολογούμενους και κυρίως τους έχοντες και κατέχοντες. Και γεννάται το ερώτημα ποια φορολογική δικαιοσύνη και ποια φορολογική συνείδηση με τέτοιες ρυθμίσεις εμπεδώνεται στην ελληνική κοινωνία. Και γιατί να πληρώσουν οι διάφοροι φοροκλέφτες, όταν ξέρουν ότι αύριο θα υπάρξει νέα ευνοϊκή ρύθμιση; 

Επειδή επικαλείσθε ότι τα πρόστιμα είναι ακριβά και δεν μπορούν να τα πληρώσουν, εμείς σας λέμε ότι αν υπάρχει τέτοιο πρόβλημα, μειώστε τα πρόστιμα. Γιατί σε όποιον επιβάλλεται πρόστιμο με την ισχύουσα νομοθεσία, από τη στιγμή που ξέρει ότι αύριο θα του τα ρυθμίσουν, καταλαβαίνετε πόσο συνεπής είναι και επιπλέον καταλαβαίνετε τι πρόβλημα δημιουργείται στο μηχανισμό των δημοσίων οικονομικών υπηρεσιών. 

Είναι επίσης το φορολογικό σύστημα άδικο, γιατί είναι κοινό μυστικό ότι το μεγαλύτερο βάρος πέφτει στο εισόδημα από την εργασία και όχι στο εισόδημα από το κεφάλαιο. Και αυτή η σχέση επιδεινώνεται σε μια περίοδο που τη χώρα μας κυβερνά μια σοσιαλιστική κυβέρνηση. Και δεν είναι μόνο η σχέση άμεσων και έμμεσων φόρων, που και εκεί είναι γνωστό ότι αυτοί που πλήττονται περισσότερο είναι οι οικονομικά ασθενέστεροι καταναλωτές. Κυρίως το μεγαλύτερο ποσοστό του φόρου εισοδήματος προέρχεται από τους οικονομικά ασθενέστερους, προέρχεται από τους μισθωτούς και συνταξιούχους. 

Τα τελευταία χρόνια μεταξύ 1997 και 1998 επιβαρύνθηκαν μισθωτοί και συνταξιούχοι κατά 28% περισσότερο και συνεχίζουν οι ίδιοι να καταβάλλουν το μεγαλύτερο κομμάτι της φορολογικής πίτας, αφού το 1997 είχαν πληρώσει το 59%, και το 1998 το 62%. 

Αυτό για σας είναι εκσυγχρονισμός του φορολογικού συστήματος; 

Βέβαια, αύριο, επειδή έρχονται εκλογές, είναι επόμενο να αρχίσετε εξαγγελίες για τα χρόνια που ακολουθούν. Βέβαια το έχετε κάνει κατά κόρον αυτό, κύριε Υπουργέ, προηγούμενα, αλλά επειδή είχατε δεσμευθεί και παλαιότερα για την αύξηση του αφορολογήτου ορίου και την τιμαριθμοποίηση της φορολογικής κλίμακας, το ξεχάσατε. 

Εμείς για να σας πιστέψουμε, αν θέλετε, ανακοινώστε το τώρα και εφαρμόστε το για τα εισοδήματα του 1999, γιατί τότε θα δούμε τις πραγματικές σας διαθέσεις. 'Οχι να το εξαγγέλλετε για τα επόμενα χρόνια που ακολουθούν μετά από εκλογές. 

ΠΡΟΕΔΡΕΥΩΝ (Λουκάς Αποστολίδης): Η κ. Δαμανάκη. 

ΙΩΑΝΝΗΣ ΔΡΑΓΑΣΑΚΗΣ: Είναι στην επιτροπή, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Δανέλλης. 

ΙΩΑΝΝΗΣ ΔΡΑΓΑΣΑΚΗΣ: Ομοίως. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, αν κανείς θελήσει να βρει παραδείγματα ασυνέπειας και συστηματικής παραπληροφόρησης στην πολιτική, δεν έχει παρά να ανατρέξει στα όσα κατά καιρούς δηλώνει και όσα στη συνέχεια πράττει η Κυβέρνηση ιδιαίτερα στον τομέα της φορολογίας. Πόσες φορές μας έχει διαβεβαιώσει ότι δεν πρόκειται να επιβληθούν νέοι φόροι και στη συνέχεια ανακαλύπτει νέους τρόπους φορολόγησης, κυρίως εκείνων των εισοδημάτων που προέρχονται από μισθωτούς και συνταξιούχους. 

Πόσα δεν μας έχουν πει για την αναδιοργάνωση των υπηρεσιών του Υπουργείου Οικονομικών που διαρκώς αναδιοργανώνεται και συνεχώς αποδιοργανωμένο μένει. Αρκεί να ρίξει κανείς μία ματιά στις εισηγητικές εκθέσεις των προϋπολογισμών από το 1995 μέχρι σήμερα και θα δει ότι όλα προωθούνται ή βρίσκονται στο τελικό στάδιο. Τα Περιφερειακά Ελεγκτικά Κέντρα και το Εθνικό Ελεγκτικό Κέντρο από το 1995 δρομολογούνται για να αρχίσουν να λειτουργούν μόλις πρόσφατα. Προγράμματα όπως το περί πολλού "ΕΡΜΗΣ", που βρίσκονται δήθεν στο τελικό στάδιο υλοποίησής τους και τόσα ακόμα που μπορεί κανείς να βρει γραμμένα και ειπωμένα. Αυτό που σίγουρα όμως δεν πρόκειται να βρει είναι η πολιτική βούληση που απαιτείται ώστε η χώρα μας να πάψει να έχει το πλέον άδικο και ταξικό φορολογικό σύστημα στην Ευρωπαϊκή 'Ενωση. 'Ετσι και φέτος δεν θα υπάρχουν νέοι φόροι μας διαβεβαιώνει ο κύριος Υφυπουργός, λες και το ζήτημα είναι αν θα έχουμε νέους ή παλιούς φόρους και όχι αν οι φόροι είναι δίκαιοι ή άδικοι. Λες και το πρόβλημα δεν βρίσκεται στην όλη λειτουργία του φορολογικού συστήματος, που στηρίζει τα έσοδά του στην υπέρμετρη επιβάρυνση των μισθωτών και των συνταξιούχων. 

Μας διαβεβαίωσε επίσης ο κύριος Υφυπουργός ότι φέτος θα μειωθεί η φοροδιαφυγή λόγω της οργανωτικής αναδιάρθρωσης των υπηρεσιών του Υπουργείου Οικονομικών. 

Εγώ το μόνο που έχω να σας θυμίσω, κύριε Υφυπουργέ, είναι ότι επί πέντε χρόνια τώρα μας μιλάτε γι' αυτήν την αναδιάρθρωση. Το μόνο που συστηματικά αποφεύγετε σαν Κυβέρνηση να κάνετε είναι να δεσμευθείτε με συγκεκριμένες προτάσεις, οι οποίες θα στοχεύουν σε ένα σταθερό σύστημα φορολόγησης. Αντίθετα είναι πλέον σύνηθες το φαινόμενο των κάθε τρεις και λίγο επί μέρους αλλαγών, που και σύγχυση προκαλούν και που στηρίζονται αποκλειστικά στις κάθε φορά εισπρακτικού χαρακτήρα δημοσιονομικές ανάγκες. 

Είναι χαρακτηριστική η απουσία ενός μακροχρόνιου σχεδιασμού και κυρίως η αδυναμία σύγκρουσης με τα μεγάλα κερδοσκοπικά συμφέροντα, που ουσιαστικά εξυπηρετεί το σημερινό φορολογικό καθεστώς. 'Ενα φορολογικό καθεστώς που ως βασικά χαρακτηριστικά του έχει: Πρώτον, την εκτεταμένη φοροδιαφυγή και την αδυναμία είσπραξης βεβαιωμένων φόρων προς το δημόσιο. Δεύτερον, τη μεγάλη αναλογία των έμμεσων φόρων, περίπου το 70% επί του συνόλου των εσόδων, δίνοντάς μας την πρώτη θέση στην Ευρωπαϊκή 'Ενωση. Αναλογία που κύρια πλήττει τον καταναλωτή, τα μεσαία και χαμηλά εισοδήματα. 

Τρίτον, την υπερφορολόγηση των μισθωτών και των συνταξιούχων, οι οποίοι και πληρώνουν το 60% κατά μέσο όρο τα τελευταία χρόνια, δίνοντάς μας άλλη μία δυσάρεστη πρωτιά ανάμεσα στις χώρες της Ευρωπαϊκής 'Ενωσης. 

Τέταρτον, την πολύ μικρή αναλογικά επιβάρυνση των κερδών από επιχειρηματικές δραστηριότητες. Ας είναι καλά τα ειδικά προνόμια και ελαφρύνσεις που θεσπίζετε κάθε τόσο προς όφελός τους. 

Και, πέμπτον, την αναξιοπιστία και αναποτελεσματικότητα του φοροεισπρακτικού μηχανισμού. 

Τα παραπάνω καθιστούν την μεταρρύθμιση του φορολογικού μας συστήματος αναγκαία, όχι μόνο για λόγους κοινωνικής δικαιοσύνης, αλλά και για λόγους που έχουν να κάνουν με την ανάπτυξη της χώρας και την ενίσχυση της εθνικής μας οικονομίας, όπως εσείς συνηθίζετε να λέτε. Δίκαιη κατανομή των φορολογικών επιβαρύνσεων μπορεί να υπάρξει όταν θα θεσπισθεί ένα σύστημα που θα παίρνει υπόψη την πραγματική φοροδοτική ικανότητα του κάθε πολίτη, που θα αντιστρέψει την σχέση άμεσων και έμμεσων φόρων με στόχο την ποσοστιαία μείωση των έμμεσων φόρων, που θα περιορίσει την παραοικονομία και τη φοροδιαφυγή, που θα καταργεί τα όποια απόρρητα επιλέγοντας τη διαφάνεια και την αντικειμενικοποίηση των διαδικασιών του φορολογικού ελέγχου. Τέλος, που θα έχει μακροχρόνια ισχύ και σταθερότητα στις βασικές του διατάξεις, ώστε να πάψουν πια η ασυνέπεια, η αντιφατικότητα και η πολυπλοκότητα, όπως παρουσιάζονται σήμερα. 

Ο Συνασπισμός έχει κάνει γνωστές τις προτάσεις του εδώ και χρόνια. Δεν περίμενε και ούτε έχει λόγους βεβαίως να συμμετέχει σε έναν αναξιόπιστο δήθεν κοινωνικό διάλογο που έρχεται να εξυπηρετήσει σαφείς εκλογικές σκοπιμότητες. Διάλογο μας λέτε μέχρι τις ευρωεκλογές. 'Ομως, κύριε Υπουργέ, το νόμο θα τον φέρετε μετά τις ευρωεκλογές. Εάν σας ενδιαφέρουν οι προτάσεις πραγματικά των άλλων κομμάτων και των κοινωνικών φορέων, να τον κάνετε στο πλαίσιο της διακομματικής επιτροπής, συνυπολογίζοντας και τις προτάσεις φορέων, όπως η ΓΣΕΕ, η ΑΔΕΔΥ κλπ. 

Ουσιαστικός διάλογος που θα στοχεύει σε ένα σταθερό φορολογικό σύστημα με την ευρύτερη δυνατή συναίνεση. 

Κύριε Πρόεδρε, επιτρέψτε μου να σταθώ ιδιαίτερα σε ό,τι αφορά τα τεκμήρια, θέλοντας να αναφέρω ορισμένα επί μέρους παραδείγματα που μας δείχνουν για ποιους είναι κομμένο και ραμμένο το ισχύον φορολογικό σύστημα. 

Ο έμμεσος αυτός προσδιορισμός του φορολογικού εισοδήματος, μέσω των τεκμηρίων διαβίωσης, θα μπορούσε να είναι και αποτελεσματικός και δίκαιος. Η ουσιαστική του όμως αποδυνάμωση δεν είναι τυχαία. Είναι μία ξεκάθαρη επιλογή για την Κυβέρνηση. Είναι απαράδεκτο, για παράδειγμα, να διατηρούνται εκτός περιπτώσεις όπως η αγορά ομολόγων εντόκων γραμματείων, η αγορά μετοχών στο χρηματιστήριο, το κεφάλαιο ίδρυσης και αύξησης κεφαλαίου ανώνυμης εταιρείας. Το τι θεωρείται τεκμήριο και τι όχι έχει οδηγήσει σε θεσμοθετημένες φορολογικές ανισότητες. 'Οπως ανέφερα και προηγουμένως, δεν λαμβάνεται ως τεκμήριο το κεφάλαιο ίδρυσης και αύξησης κεφαλαίων ανώνυμης εταιρείας. Λαμβάνεται όμως ως τεκμήριο το κεφάλαιο ίδρυσης ομόρρυθμης ή ετερόρρυθμης εταιρείας. Δεν θεωρείται τεκμήριο η αγορά ομολόγων εντόκων γραμματείων κλπ., θεωρείται όμως τεκμήριο η αγορά ή η δωρεά από γονέα σε παιδί. Δεν είναι τεκμήριο η αγορά πολυτελούς αυτοκινήτου, ας πούμε, αξίας τριάντα εκατομμυρίων (30.000.000) δραχμών, χρεωμένου στην εταιρεία βάσει του Α.Ν. 89/67, είναι όμως τεκμήριο η αγορά αυτοκινήτου αξίας τριών εκατομμυρίων (3.000.000) από μισθωτό που έχει εισόδημα εκατόν εβδομήντα χιλιάδες (170.000) το μήνα. Δεν λαμβάνεται ως τεκμήριο η αγορά εισηγμένων στο χρηματιστήριο μετοχών, αντίθετα λαμβάνεται η αγορά μηχανολογικού εξοπλισμού από ατομική επιχείρηση αξίας πάνω από ένα εκατομμύριο (1.000.000). 

Εάν τα παραπάνω, κύριε Υπουργέ, εσείς τα αντιλαμβάνεστε ως μία δίκαιη κατανομή των φόρων με βάση τα τεκμήρια διαβίωσης, τότε το λιγότερο που μπορεί να πει κανείς είναι ότι έχετε μια περίεργη αν όχι ακατανόητη αντίληψη για το τι είναι δίκαιο και όχι, φορολογικά. 

Εμείς, ο Συνασπισμός, πιστεύουμε ότι πρέπει να υπάρξει επέκταση των τεκμηρίων σε κάθε δαπάνη του φορολογούμενου. Κάτι τέτοιο θα σταματήσει και τις "νόμιμες" διαδικασίες ξεπλύματος χρήματος από παράνομες δραστηριότητες. Πρέπει επίσης να καθιερωθούν τέτοιες διαδικασίες ελέγχου του τεμηρίου, ώστε να πάψει αυτό το φαινόμενο διαφυγής τεράστιων ποσών, όπως συμβαίνει σήμερα. 

Κύριε Πρόεδρε, εάν σταθεί κανείς στο πώς λειτουργεί σήμερα η φορολογική κλίμακα, θα μπορέσει να επικαλεσθεί ακόμη πιο τρανταχτά παραδείγματα κοινωνικής ανισότητας σε σχέση με τη φορολόγηση. 

Ο εισηγητής μας κ. Δραγασάκης μίλησε διεξοδικά για το θέμα και για την πρόταση του Συνασπισμού σχετικά με την τιμαριθμοποίηση. Η σημερινή συζήτηση δεν αρκεί από μόνη της να εξαντλήσει τις αδυναμίες, τις καθαρά ταξικού χαρακτήρα αδυναμίες, του φορολογικού μας συστήματος. 'Ενα σύστημα που δεν χρήζει απλά κάποιων επί μέρους βελτιώσεων. Αυτό που χρειάζεται είναι η ριζική του μεταρρύθμιση που θα προκύψει μέσα από έναν ουσιαστικό διάλογο, ένα διάλογο με αρχές και σχεδιασμό, με βάση τις πραγματικές δυνατότητες των φορολογουμένων και την ισχυρή προσαρμογή της χώρας στις σημερινές ευρωπαϊκές συνθήκες, στοιχεία που απαιτούν και την ανάλογη πολιτική βούληση, βούληση που δυστυχώς η Κυβέρνηση δεν έχει. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Δεν ξέρω αν αυτή η εικόνα που έχουμε αυτές τις μέρες με τις τεράστιες ουρές, τους διαπληκτισμούς, ευχαριστεί την Κυβέρνηση ή δείχνει την πραγματική συμπεριφορά της Κυβέρνησης απέναντι στους φορολογούμενους πολίτες και στον τρόπο με τον οποίο μια Κυβέρνηση ασκεί πολιτική για το φορολογικό σύστημα. 

Είναι ενδεικτικό και αποκαλυπτικό το πώς κατανοεί τις κοινωνικές ανισότητες και πώς προωθεί την άμβλυνσή τους. Στη χώρα μας είναι αλήθεια ότι για δεκαετίες τώρα, οι κυβερνήσεις του ΠΑΣΟΚ και της Νέας Δημοκρατίες με τις παλινωδίες που για μια πολιτική εφαρμόζουν και με μία πολιτική καθαρά αντιλαϊκή, όχι μόνο δεν αμβλύνουν τις κοινωνικές επιθέσεις αλλά μάλλον τις διογκώνουν. 

Καμία κυβέρνηση μέχρι σήμερα δεν τόλμησε μία συνολική φορολογική μεταρρύθμιση, που στόχο θα έχει την αναδιανομή των εισοδημάτων προς όφελος των ασθενεστέρων οικονομικά τάξεων, τη χρηματοδότηση δράσεων και φορέων με στόχο την κοινωνική δικαιοσύνη, την σοβαρή, ανάλογα με το εισόδημα, κατανομή των αναγκαίων ποσών για την καλή λειτουργία του δημόσιου φορέα, αλλά και για την υγιή ανάπτυξη του ιδιωτικού φορέα. 

Τα προβλήματα του φορολογικού μας συστήματος είναι μεγάλα και διαχρονικά. 

Πρώτα απ'όλα, όπως είπαν και οι άλλοι συνάδελφοι, η άμεση σχέση άμεσων και έμμεσων φόρων, η υπερφορολόγηση των εισοδημάτων που προέρχονται από την εργασία σε σχέση με τα εισοδήματα του κεφαλαίου, τα φαινόμενα της παραοικονομίας και της φοροδιαφυγής, η αναποτελεσματικότητα του φοροεισπρακτικού και διοικητικού μηχανισμού και βέβαια η διάθεση ή για μελετημένη εισαγωγή των πράσινων και οικολογικών φόρων που ανταποκρίνονται στις νέες ανάγκες της χώρας μας για την προστασία του περιβάλλοντος και την επαναξιολόγηση της υπάρχουσας φορολογικής πολιτικής και, γιατί όχι, η φορολόγηση της εκκλησιαστικής περιουσίας, που ποτέ δεν το τόλμησαν οι κυβερνήσεις. 

'Ολα αυτά τα προβλήματα είχαν σαν αποτέλεσμα για χρόνια η χώρα μας να κατέχει την τελευταία θέση στην Ευρωπαϊκή 'Ενωση, τόσο ως προς το ύψος των φορολογικών εσόδων όσο και ως προς την κατανομή ανάμεσα στις κοινωνικές τάξεις και ομάδες. 

Τα προβλήματα αυτά όπως φαίνεται θα υπάρχουν για χρόνια ακόμα, αφού δεν υπάρχει η πολιτική βούληση από την πλευρά της Κυβέρνησης ώστε να αναλάβει το κόστος της ρήξης με τα διαπλεκόμενα συμφέροντα, που σήμερα εξυπηρετούνται και εκτρέφονται από αυτές τις ανισότητες και απ'αυτή, βέβαια, την πολιτική που ασκείται. 

Εδώ ακριβώς βρίσκεται ο κοινωνικός - πολιτικός πυρήνας της φορολογικής πολιτικής, που ρίχνει το μεγαλύτερο βάρος στους ανθρώπους της εργασίας και τους μισθωτούς. Οι μισθωτοί και οι συνταξιούχοι εδώ και πολλά χρόνια πληρώνουν κατά μέσο όρο το 60% του φόρου εισοδήματος. Οι μισθωτοί και οι συνταξιούχοι για πολλά χρόνια δηλώνουν στις φορολογικές τους δηλώσεις το μεγαλύτερο κατά κεφαλήν εισόδημα. Στα τέσσερα εκατομμύρια φορολογικές δηλώσεις το 1996, τα δύο εκατομμύρια τετρακόσιες χιλιάδες αφορούν συνταξιούχους και μισθωτούς. Το 1998 το ποσοστό συμμετοχής των μισθωτών και των συνταξιούχων στο φόρο εισοδήματος φυσικών προσώπων ήταν 62,3%. 

Ενδεικτική ήταν και η συμπεριφορά της Κυβέρνησης και στις μικρομεσαίες επιχειρήσεις που επιμένει στον αφανισμό τους μέσα από τα αντικειμενικά κριτήρια, που επιβάρυναν τη φορολογία τους 23,5% σε σχέση με το 1997, και την επι-πλέον φορολόγηση του 35%. Το τραγικό είναι ότι και η ίδια η 
Κυβέρνηση έχει συνειδητοποιήσει ότι καταστρέφουν τις μικρομεσαίες επιχειρήσεις τα αντικειμενικά κριτήρια, γι'αυτό κάθε λίγο και λιγάκι υπόσχεται ότι θα τα καταργήσει το έτος 2000. 'Ηδη απ' ό,τι γράφουν οι εφημερίδες, σκέφτεται αυτήν την εξαγγελία να την αναβάλει για το 2003. 

Γίνεται φανερό ότι με την παρούσα φορολογική πολιτική η Κυβέρνηση προσπαθεί να κλείσει μαύρες τρύπες αρπάζοντας από τα μικρομεσαία εισοδήματα το περίσσευμα, εντείνοντας τη φτώχεια και εξαφανίζοντας την κοινωνική πρόνοια. 

Η Κυβέρνηση προκλητικά κάθε λίγο και λιγάκι υπόσχεται ότι θα φέρει εδώ στο Κοινοβούλιο μία φορολογική μεταρρύθμιση, που στόχος της θα είναι η πάταξη της φοροδιαφυγής, κάτι που δεν έχει γίνει ακόμα, η ολοκλήρωση του TAXIS, που το υπόσχεται από το 1996 και θα δούμε πότε θα τελειώσει, για φορολόγηση στους έχοντες και κατέχοντες, δηλαδή να φορολογηθούν οι νέες μορφές εισοδημάτων και πλούτου. 

Το σημερινό φορολογικό σύστημα αρνήθηκε να επιβάλει φόρους στην τεράστια αθέμιτη ανάπτυξη των χρηματαγορών και των κεφαλαιαγορών. Τεράστια κέρδη μένουν εκτός φορολογικής καταγραφής και ελέγχου. 

Ο Συνασπισμός επιμένει, λοιπόν, σε ένα ενιαίο σύστημα φορολόγησης, με διαφοροποιημένους φυσικούς συντελεστές όλων των μορφών πλούτου που πραγματοποιούνται σε αυτές τις αγορές. 

Τελειώνοντας, θα ήθελα, κύριε Υπουργέ, να πω ότι είναι καιρός να ξεκινήσει η συζήτηση από τη μεριά της Κυβέρνησης για τη θεσμοθέτηση οικολογικών φόρων πάνω στις μη ανανεώσιμες πηγές ενέργειας, ορυκτά και καύσιμα. Μελέτες που έγιναν στο Ευρωπαϊκό Γραφείο Περιβάλλοντος δείχνουν ότι γενικά οι περιβαλλοντικοί φόροι έχουν θετικές επιδράσεις στο περιβάλλον και στο σύστημα κινήτρων. Επιτυγχάνεται καλύτερο περιβάλλον, αύξηση των θέσεων εργασίας, αύξηση της απασχόλησης και αποτελεσματικότερη λειτουργία του φορολογικού συστήματος. 

(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 

Τελειώνω, κύριε Πρόεδρε. Μισό λεπτό. 

Αυτό, όμως, θα έχει αξία, αν οι πράσινοι φόροι αποτελέσουν μέρος μιας συνολικά φορολογικής μεταρρύθμισης. Η επιβολή περιβαλλοντικών φόρων προετοιμάζει το έδαφος για υψηλότερους φόρους κατανάλωσης και χαμηλότερους φόρους επί των εισοδημάτων με αποτέλεσμα ένα περισσότερο συνεπές περιβαλλοντικά και οικονομικά φορολογικό σύστημα. Οι πράσινοι φόροι θα αναγκάσουν τις επιχειρήσεις να καινοτομήσουν και να αναπτύξουν μεθόδους παραγωγής που θα είναι λιγότερο εξαρτημένες από τη χρήση ενέργειας. Αυτή η τεχνολογία θα μπορεί να πουληθεί σε άλλες επιχειρήσεις και σε άλλες χώρες. 

Τελειώνοντας, θέλω να σας πω ότι είναι καιρός και είναι σημαντικό να αρχίσει η συζήτηση και να εισαχθούν οι πράσινοι φόροι στη χώρα μας ενταγμένοι, όμως, σε ένα δίκαιο φορολογικό σύστημα που θα αμβλύνει τις κοινωνικές ανισότητες και θα προστατεύει το περιβάλλον. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κυρία Αλφιέρη. 

Ο Υφυπουργός Οικονομικών κ. Γεώργιος Δρυς έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, θέλω να ευχαριστήσω το Συνασπισμό της Αριστεράς και της Προόδου για την πραγματικά επίκαιρη επερώτησή του σε θέματα φορολογικής πολιτικής και μεταρρύθμισης του φορολογικού συστήματος. 

Πιστεύω λοιπόν ότι σήμερα έχει ωριμάσει σε όλες τις πτέρυγες της Βουλής η ιδέα για μια φορολογική μεταρρύθμιση, ικανή να αξιοποιήσει τις εμπειρίες μας, να ξεπεράσει τους ανορθολογισμούς μας και τους αναχρονισμούς μας και βέβαια να αντιμετωπίζει τις ανάγκες και τις προκλήσεις του παρόντος και του μέλλοντος. 

Σήμερα, κύριοι συνάδελφοι, είμαστε νομίζω ώριμοι όλοι, για έναν αποτελεσματικό κοινωνικό διάλογο. Στόχος αυτού του κοινωνικού διαλόγου πρέπει να είναι η δημιουργία ενός σταθερού αναπτυξιακού, ευέλικτου, αποτελεσματικού και δικαιότερου φορολογικού συστήματος. 

Και σπεύδω να συμφωνήσω με το συνάδελφο κ. Δραγασάκη ότι δεν μπορεί να είναι αποκλειστικός στόχος του φορολογικού συστήματος η ικανοποίηση των δημοσιονομικών αναγκών της χώρας. Για το λόγο αυτόν η Κυβέρνηση από την πρώτη στιγμή έκανε σαφές ότι ο διάλογος για τη φορολογική μεταρρύθμιση, για να είναι αποδοτικός, δεν μπορεί να είναι ένας τυπικός διάλογος. Πρέπει να είναι ουσιαστικός, ανοικτός και ειλικρινής. Κυρίως όμως, πρέπει να είναι ένας διάλογος στον οποίο κάθε φορέας δεν θα μεταφέρει γενικόλογα αιτήματα και δεν θα καταγράφει απλά τις αγωνίες του κλάδου του. Θα πρέπει να συμβάλει με προτάσεις στην πληρέστερη δυνατή συνειδητοποίηση της ανάγκης επαναπροσδιορισμού μιας φορολογικής πολιτικής, ικανής να εξυπηρετήσει τις προτεραιότητες της εθνικής ανάπτυξης, εν όψει των ραγδαίων διεθνών εξελίξεων που χαρακτηρίζουν τη λεγόμενη παγκοσμιοποίηση της οικονομίας. 

Η Κυβέρνησή μας αναγνωρίζει την ανάγκη προσαρμογής του φορολογικού συστήματος στις σύγχρονες απαιτήσεις του νέου οικονομικού ανταγωνιστικού περιβάλλοντος. Για το λόγο αυτόν, στη θεματολογία του κοινωνικού διαλόγου, όπως αυτή παρουσιάζεται στο φάκελο που παραδώσαμε στους κοινωνικούς εταίρους την 25η Φεβρουαρίου, εμφανίζεται με σαφήνεια η πρόθεση της Κυβέρνησης να παρέμβει αποφασιστικά σε όλους τους κρίσιμους τομείς του φορολογικού συστήματος και να λάβει όλα τα αναγκαία μέτρα που απαιτούνται για τη διεύρυνση της φορολογικής βάσης και την καταπολέμηση της φοροδιαφυγής και της παραοικονομίας. 

Κύριοι συνάδελφοι, η θεματολογία του κοινωνικού διαλόγου αποτελείται από τέσσερις βασικές ενότητες. 

Η πρώτη ενότητα αφορά το σύνολο των φορολογουμένων και περιλαμβάνει την αναμόρφωση της φορολογικής κλίμακας από μηδενική βάση: Τα αφορολόγητα όρια, τα φορολογικά κλιμάκια, οι φορολογικοί συντελεστές και βέβαια την τιμαριθμοποίηση της φορολογικής κλίμακας. 

Επίσης, θα εξετασθούν οι μειώσεις φόρων -και σας αναφέρω το παράδειγμα των εκπτώσεων που κάνουμε για τα παιδιά- τα γνωστά taxis credits, οι φορολογικές δαπάνες, τα τεκμήρια δαπανών, καθώς και ο προσδιορισμός του εισοδήματος από τα ακίνητα. 

Η δεύτερη ενότητα αφορά τη φορολόγηση των επιχειρήσεων και των επιτηδευματιών. 'Ηδη, όπως ξέρετε, ανακοινώσαμε, αγαπητή κυρία Αλφιέρη, την κατάργηση των αντικειμενικών κριτηρίων από 1.1.1999. Επομένως, δεν μιλάμε ούτε για το 2000 ούτε για το 2003. Δεν ξέρω πού ακούσατε να γίνεται λόγος για τα έτη αυτά. 

Στην ενότητα που συζητούμε, θα εξετασθεί επίσης η φορολόγηση των μικρομεσαίων επιχειρήσεων, των ελευθέρων επαγγελματιών, των ανωνύμων εταιρειών, των προσωπικών εταιρειών και βέβαια η φορολόγηση των εταιρειών περιορισμένης ευθύνης. 

Οι μικρομεσαίες επιχειρήσεις, αν προσαρμοστούν στις σύγχρονες απαιτήσεις και εκσυγχρονιστούν με αποτελεσματικό τρόπο, θα μπορέσουν να δώσουν στην εθνική μας οικονομία ένα μεσοπρόθεσμο συγκριτικό πλεονέκτημα, ιδιαίτερα σημαντικό. 

Η τρίτη ενότητα στοχεύει στην ανεύρεση λύσεων για την απλοποίηση των διαδικασιών στις Δημόσιες Οικονομικές Υπηρεσίες, στα πλαίσια πάντα της αποτελεσματικότερης εξυπηρέτησης του πολίτη και τον περιορισμό της γραφειοκρατίας. 

Στις προθέσεις της Κυβέρνησης καταγράφεται επίσης η ριζική απλοποίηση του Κώδικα Βιβλίων και Στοιχείων, ώστε να μειωθεί το λειτουργικό κόστος των επιχειρήσεων το οποίο -συμφωνώ μαζί σας- είναι υψηλό, συγκριτικά βέβαια με τις αντίστοιχες επιχειρήσεις στην Ευρωπαϊκή 'Ενωση. 

Πρόσθετη επιδίωξή μας είναι η μείωση των κάθε λογής πιστοποιητικών και η μείωση των εργασιών στις Δ.Ο.Υ. για θέματα μη φορολογικής αρμοδιότητας. Και μην ξεχνάτε ότι διαχρονικά όλες οι κυβερνήσεις έχουν αναθέσει στις Δημόσιες Οικονομικές Υπηρεσίες αντικείμενα εργασιών, που δεν είναι κατά κύριο λόγο δικά τους. 

Τέλος, προς εξέταση είναι τα θέματα που αφορούν την ενοποίηση φόρων, την απλοποίηση εντύπων και διαδικασιών στη φορολογία των ακινήτων, καθώς και η απλοποίηση των διαδικασιών στις μεταβιβάσεις των ακινήτων. 

Η τέταρτη ενότητα, αναφέρεται στη διεύρυνση της φορολογικής βάσης και στην πάταξη της φοροδιαφυγής. 

Αδικήσατε την Κυβέρνηση στην κριτική σας. Και νομίζω ότι δεν είναι ακριβή αυτά τα οποία αναφέρατε. 

Τα τελευταία χρόνια, από το 1994 μέχρι και το 1999, έχει γίνει ένα πολύ σημαντικό έργο για την περιστολή της φοροδιαφυγής, της φοροαποφυγής και της φοροκλοπής. Η προσπάθεια αυτή έχει αποδώσει σημαντικούς καρπούς, που εκφράζονται -όπως εξάλλου είναι γνωστό-και με τη θετική πορεία των εσόδων του τακτικού προϋπολογισμού. Χωρίς την προσπάθεια αυτή και χωρίς την οργανοδιοικητική αναβάθμιση των υπηρεσιών του Υπουργείου Οικονομικών, δεν θα μπορούσαμε να έχουμε τα αποτελέσματα αυτά. 

Δεν είναι τυχαίο, κύριοι συνάδελφοι, ούτε επετεύχθη με το γύρισμα ενός διακόπτη, η πορεία εκτέλεσης των προϋπολογισμών από το 1994 και μετά. Η πορεία αυτή είχε σαν αποτέλεσμα την ακριβή εκτέλεση του προϋπολογισμού το 1998. Και όχι μόνο το επιτύχαμε, αλλά για πρώτη φορά στα τελευταία πενήντα χρόνια είχαμε και ένα πλεόνασμα της τάξης των εκατόν είκοσι πέντε δισεκατομμυρίων (125.000.000.000) δραχμών στον τομέα των εσόδων. 

'Οσον αφορά το πρόγραμμα TAXIS, που αναφέρατε ότι είναι ακόμη στα χαρτιά, θα ήθελα να ρωτήσω: Επιτέλους, πόσες φορές πρέπει να το πει ο αρμόδιος Υπουργός και πόσες προσκλήσεις πρέπει να απευθύνει στην Αίθουσα αυτή, για να διαπιστώσετε οι ίδιοι προσωπικά ότι το πρόγραμμα TAXIS λειτουργεί; Μέχρι σήμερα έχουν ενταχθεί στο πρόγραμμα TAXIS εκατόν δεκαεννιά Δ.Ο.Υ. Και απ' αυτές, σε εξήντα πέντε έχουν εγκατασταθεί και λειτουργούν παραγωγικά και οι δεκαπέντε εφαρμογές του προγράμματος ΤAXIS. Και μέχρι το τέλος Μαρτίου θα λειτουργούν και σε άλλες τρεις ακόμη Δ.Ο.Υ., δηλαδή μέχρι τις 31 Μαρτίου, θα λειτουργούν σε εκατόν είκοσι δύο Δ.Ο.Υ. 

Οι εξήντα πέντε αυτές Δ.Ο.Υ. αποτελούν το 23% του συνόλου. Εξυπηρετούν όμως, το 44% των δηλώσεων φόρου εισοδήματος και το 43% των δηλώσεων του φόρου προστιθέμενης αξίας. 

Θα ήθελα επίσης να αναφέρω στο Κοινοβούλιο ότι επιτέλους γίνεται πραγματικότητα και από την 23η Απριλίου θα αρχίσει στην Ελλάδα η υποβολή του φόρου προστιθέμενης αξίας ηλεκτρονικά με το λεγόμενο E-Mail. Είναι μια σημαντική πρωτοβουλία, την οποία παίρνουμε στο Υπουργείο Οικονομικών. Στο σημείο αυτό θα συμφωνήσω μαζί σας και κανένας δεν μπορεί να αρνηθεί τις παρατηρήσεις σας σε σχέση με τον περιορισμό της σπατάλης χρόνου, της σπατάλης του ανθρώπινου δυναμικού που παρατηρείται όσον αφορά τις επιχειρήσεις αλλά και με την αναγκαιότητα, όπως είπατε, το προσωπικό να ασχολείται με το κύριο έργο του που είναι οι φορολογικοί έλεγχοι και όχι με την παραλαβή φορολογικών εγγράφων. 

Κύριοι συνάδελφοι, καταθέτω έναν πίνακα για τα Πρακτικά, που δείχνει την πορεία του συστήματος TAXIS και ταυτόχρονα δείχνει ονομαστικά μία-μία τις Δ.Ο.Υ., όπου έχουν εγκατασταθεί οι εφαρμογές αυτές, καθώς και το χρόνο έναρξης κάθε εφαρμογής σε αυτές τις εκατόν δεκαεννέα Δ.Ο.Υ. 

(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Κύριοι συνάδελφοι, θέλω να σας διαβεβαιώσω ότι η διαδικασία του διαλόγου, τον οποίο εμείς εδώ περιγράψαμε ξεκάθαρα, είναι μια διαδικασία η οποία βέβαια χρειάζεται έναν εύλογο χρόνο και δεν μπορεί να ολοκληρωθεί μέσα στο σύντομο χρονικό διάστημα ενός ή δυο μηνών μόνο. 

Η αναφορά σας στο ότι η διαδικασία του διαλόγου περαιώνεται λίγες ημέρες πριν από τις ευρωεκλογές και άρα έχει καθαρά προεκλογική σκοπιμότητα, θεωρώ ότι είναι εσφαλμένη. Δεν θέλω να πω τίποτε περισσότερο. Καμία σκοπιμότητα δεν αποκρύπτει η χρονική αυτή περαίωση του διαλόγου. 'Ομως, έπρεπε να δώσουμε έναν ορισμένο χρόνο στους κοινωνικούς εταίρους για την υποβολή των συγκεκριμένων προτάσεων που είναι αναγκαίες, έτσι ώστε να μη θεσμοθετήσουμε -για παράδειγμα- για τους μικρομεσαίους, εν αγνοία των μικρομεσαίων. 

Θέλω να πιστεύω ότι ο Συνασπισμός της Αριστεράς και της Προόδου το εννοεί και στην πράξη, όταν λέει ότι πρέπει να υπάρχει μια συνεργασία και ένας παραγωγικός διάλογος με το διαρθρωμένο μαζικό κίνημα. 

Κύριοι συνάδελφοι, θα καταθέσω για τα Πρακτικά άλλον έναν πίνακα των σαράντα κοινωνικών εταίρων που έχουν προσκληθεί στον κοινωνικό διάλογο. 

(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Και νομίζω ότι πρέπει να σας ενημερώσω ότι μέχρι σήμερα έχει ήδη υποβάλει προτάσεις η Πανελλήνια Ομοσπονδία των Εργαζομένων στις Δ.Ο.Υ., η γνωστή Π.Ο.Ε.-Δ.Ο.Υ. Επίσης έχουν υποβάλει τις θέσεις τους με ένα γενικό βέβαια πλαίσιο, η Α.Δ.Ε.Δ.Υ., η Πανελλήνια 'Ενωση Ξενοδοχειακών Επιχειρήσεων και δύο άλλες μικρότερες επιχειρήσεις και εμπορικοί σύλλογοι. 

Η Κυβέρνηση θα αναμένει ως το τέλος του μήνα, όποτε τελειώνει και η προθεσμία, έτσι ώστε να συγκεντρώσει το σύνολο των προτάσεων των κοινωνικών εταίρων. 

Θα ήθελα για μια ακόμη φορά να παρακαλέσω μέσω της Βουλής, οι προτάσεις να είναι συγκεκριμένες. Να μην αποτελούν απλή διατύπωση ενός διεκδικητικού πλαισίου με επικλήσεις για ένα δίκαιο φορολογικό σύστημα. Πρέπει να είναι σαφές το τι προτείνει κάθε χώρος, τη φορολόγησή του. Γιατί μπορεί να ανακοινώσαμε, την κατάργηση των αντικειμενικών κριτηρίων, αλλά βεβαίως ούτε οι μικρομεσαίοι ούτε καμία πτέρυγα της Βουλής μπορεί να πιστεύει ότι είναι δυνατόν κάποιος κλάδος της οικονομίας να παραμένει εκτός του φορολογικού συστήματος. 

Σας δίνω επίσης το πλαίσιο του κοινωνικού διαλόγου το οποίο θέσαμε στους κοινωνικούς εταίρους, όπως επίσης και τα στοιχεία για τη φορολογική μεταρρύθμιση, τα οποία έχουν σχέση με την πλήρη επεξεργασία του φόρου εισοδήματος 1997, όπως ακριβώς επεξεργάσθηκαν από το Κέντρο Πληροφορικής, το 1998. 

(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Σχετικά τώρα με τη φορολογική εναρμόνιση στο πλαίσιο της Ευρωπαϊκής 'Ενωσης. Κύριοι συνάδελφοι, ορθώς θέτετε αυτό το σοβαρό θέμα. Η Ελλάδα πρέπει να επαγρυπνεί για τις διαδικασίες εναρμόνισης που ήδη προχωρούν στην Ευρωπαϊκή 'Ενωση. 

Θέλω να σας ενημερώσω ότι ήδη έχει αρχίσει η συζήτηση ενός κώδικα φορολογικής δεοντολογίας που θα είναι κοινός για όλα τα κράτη μέλη της Ευρωπαϊκής 'Ενωσης. Αιχμή αυτής της προτάσεως είναι η εναρμόνιση των πολιτικών στα εξής επίπεδα: 

Πρώτον, της φορολόγησης των εταιρικών κερδών με τρόπο που δεν θα είναι ανασταλτικός των αναπτυξιακών τους προοπτικών. 

Δεύτερον, της φορολόγησης των κερδών κεφαλαίου και των εισοδημάτων από τόκους, που λειτουργεί σεβόμενη τους κανόνες επιβράβευσης της παραγωγικότητας και της επιχειρηματικότητας. 

Τρίτον, της εξισορρόπησης των φόρων για την απασχόληση, ώστε να χρηματοδοτούνται προγράμματα αξιοποίησης του ανθρώπινου δυναμικού και διατήρησης της κοινωνικής συνοχής. 

Τέταρτον, της εξάλειψης της φοροδιαφυγής και της προστασίας της φορολογικής βάσης, ώστε να εξουδετερώνονται τα μειονεκτήματα ανταγωνιστικότητας σε βάρος των χωρών που καταπολεμούν τη φοροδιαφυγή, απέναντι στις χώρες που δημιουργούν φορολογικούς παραδείσους. Και ξέρετε πάρα πολύ καλά τα προβλήματα που υπάρχουν σήμερα μεταξύ όμορων ευρωπαϊκών χωρών από τους διαφορετικούς συντελεστές φορολόγησης που επικρατούν. 

ΙΩΑΝΝΗΣ ΔΡΑΓΑΣΑΚΗΣ: Μία ερώτηση μου επιτρέπετε; 

ΓΕΩΡΓΙΟΣ ΔΡΥΣ (Υφυπουργός Οικονομικών): Παρακαλώ, κύριε συνάδελφε. 

ΙΩΑΝΝΗΣ ΔΡΑΓΑΣΑΚΗΣ: Ξέχασα να το πω. Επειδή διαβάσαμε κάποια δημοσιεύματα, θα ήθελα να ρωτήσω εάν επιδιώκει η Κυβέρνηση φορολογικό παράδεισο στη Θεσσαλονίκη ή ήταν απλώς δημοσιογραφικές αναφορές. 

ΓΕΩΡΓΙΟΣ ΔΡΥΣ (Υφυπουργός Οικονομικών): Θα σας απαντήσω. 

Κύριοι συνάδελφοι, δεν πρόκειται να σας κουράσω αυτήν τη στιγμή υπεισερχόμενος σε λεπτομέρειες, που αφορούν θεωρητικές προ το παρόν συζητήσεις, σχετικά με τη φορολογική εναρμόνιση στο επίπεδο της Ευρωπαϊκής 'Ενωσης. 

Θα ήθελα για λίγο να αναφερθώ -για να δώσω και μία απάντηση στην κ. Αλφιέρη- στο θέμα της φορολογίας των "ανανεώσιμων" όπως είπατε ή ήπιων μορφών ενέργειας, όπως είναι για παράδειγμα η ηλιακή, η αιολική, η υδραυλική. Είναι προς τη σωστή κατεύθυνση οι συζητήσεις που γίνονται, αλλά ελάχιστα θα αμβλύνουν τις επιπτώσεις από τη γενικότερη πρόταση για τη φορολόγηση των ενεργειακών προϊόντων. 

Σε κάθε περίπτωση, η Ελλάδα θα διατυπώσει τις δικές της προτάσεις και την τελική της θέση σχετικά με το ζήτημα αυτό, μετά το πέρας των απαραίτητων οικονομοτεχνικών μελετών, με γνώμονα, τόσο την ανάγκη προστασίας του περιβάλλοντός μας όσο βέβαια και της ανταγωνιστικότητας της Ελληνικής οικονομίας. 

Τέλος, όσον αφορά το φόρο Tobin ο οποίος πρέπει να επιβάλλεται σε παγκόσμιο επίπεδο στις αγορές συναλλάγματος και ο οποίος θα περιόριζε το όφελος που μπορεί να προκύψει για τους επενδυτές από τις βραχυπρόθεσμες κινήσεις κεφαλαίου από τη μία χώρα στην άλλη. Ο φόρος αυτός δεν έχει απασχολήσει προς το παρόν την Ευρωπαϊκή 'Ενωση. 

Σχετικά με τη φορολόγηση των εισοδημάτων από τη μισθωτή εργασία θα καταθέσω στα Πρακτικά για ενημέρωσή σας έναν πλήρη φάκελο, που περιλαμβάνει πίνακες με αποτελέσματα της εκκαθάρισης του φόρου εισοδήματος φυσικών προσώπων οικονομικού έτους 1998, συγκριτικά στοιχεία από τις εκκαθαρίσεις φόρου 1997 και 1998 για εκείνους τους φορολογούμενους που δήλωσαν εισοδήματα από μισθωτές υπηρεσίες, από ιδιοκατοίκηση και από γεωργική εκμετάλλευση, καθώς επίσης και την ανάλυση των άμεσων φόρων, όπως αυτή αποτυπώνεται στον προϋπολογισμό του 1999. 

(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τον προαναφερθέντα φάκελο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Κύριοι συνάδελφοι, από την ανάλυση των στοιχείων αυτών που θα σας διανεμηθούν ευθύς αμέσως, προκύπτουν για τις εκκαθαρίσεις φόρου εισοδήματος 1997 και 1998 εκείνων των φορολογουμένων που έχουν εισοδήματα άνω του ενός εκατομμυρίου μόνο από μισθωτές υπηρεσίες, ιδιοκατοίκηση και αγροτική εκμετάλλευση, τα εξής συμπεράσματα: 

Το 1998 σε σύνολο έξι εκατομμυρίων ογδόντα χιλιάδων φυσικών προσώπων, εισοδήματα μόνο από μισθωτές υπηρεσίες, ιδιοκατοίκηση και γεωργική εκμετάλλευση, δήλωσαν δύο εκατομμύρια εννιακόσιοι εβδομήντα τρεις χιλιάδες φορολογούμενοι ή ποσοστό μόλις 48,3%. Το 1998 άνω του ενός εκατομμυρίου δήλωσαν αντίστοιχα δύο εκατομμύρια τριακόσιες ογδόντα οκτώ χιλιάδες φορολογούμενοι, δηλαδή υπάρχει μία αύξηση της τάξεως του 7,7%. Από τα στοιχεία του πίνακα 1 που θα σας διανεμηθεί, προκύπτει σαφέστατα μία μετατόπιση αυτής της κατηγορίας των φορολογουμένων σε υψηλότερα εισοδηματικά κλιμάκια. 

Και με την ευκαιρία θέλω να επαναλάβω για άλλη μια φορά στο Κοινοβούλιο ότι κάναμε προσπάθεια να θεσμοθετήσουμε τη μη υποβολή φορολογικής δήλωσης, όπως αναφέρατε και εσείς, από φορολογούμενους που έχουν εισοδήματα μόνο από μισθό ή μόνο από σύνταξη. Δυστυχώς η προσπάθεια αυτή δεν καρποφόρησε, διότι είναι ελάχιστοι στην Ελλάδα και αυτό πρέπει να το γνωρίζετε, λιγότεροι από τριάντα πέντε χιλιάδες στο σύνολο των τεσσερισήμισι εκατομμυρίων φυσικών προσώπων που υποβάλλουν δήλωση φόρου εισοδήματος. 

'Ετσι λοιπόν πρέπει να δείτε ότι έχουμε μία πολυπλοκότητα στο δικό μας φορολογικό σύστημα, την οποία δεν έχουν άλλες ευρωπαϊκές χώρες. 

Σε ένα δεύτερο πίνακα, ο οποίος θα σας διανεμηθεί, θα δείτε ότι το 1998 εισόδημα έως έξι εκατομμύρια (6.000.000) δραχμές από τις προαναφερόμενες πηγές δήλωσε το 94,7% των φορολογουμένων. Από τα δύο εκατομμύρια τετρακόσιες χιλιάδες περίπου φορολογουμένων, τα δύο εκατομμύρια διακόσιες εξήντα οκτώ χιλιάδες φορολογουμένων δήλωσε εισόδημα κάτω των έξι εκατομμυρίων (6.000.000) δραχμών, δηλαδή το 94,97%. Κατέβαλε αυτή η κατηγορία το 59,36% του φόρου εισοδήματος. Εισόδημα άνω των έξι εκατομμυρίων (6.000.000) δραχμών δήλωσε το 5,33% των φορολογουμένων, ήτοι εκατόν είκοσι χιλιάδες εκατόν είκοσι τρεις φορολογούμενοι. Και ακούστε, αυτή η κατηγορία κατέβαλε το 40,64% του φόρου εισοδήματος. Για να μη λέμε ότι τους φόρους τους πληρώνουν μόνο οι χαμηλόμισθοι. 

Από τη μελέτη των στοιχείων αυτών εξάγονται χρήσιμα συμπεράσματα που αφορούν το φόρο εισοδήματος το 1998 και διάφορες άλλες πληροφορίες, τις οποίες δεν είναι ανάγκη να αναφέρω τώρα αναλυτικά με την τοποθέτησή μου. 

'Ερχομαι στο τέταρτο σημείο της ερώτησης των κυρίων συναδέλφων, που είναι η διεύρυνση της φορολογικής βάσης για τη δικαιότερη κατανομή των φορολογικών βαρών. Νομίζω ότι εδώ θα βρείτε φυσικά σύμφωνη την Κυβέρνηση. Ζητά μάλιστα η Κυβέρνηση να συντονιστείτε και εσείς μαζί της για τη διεύρυνση της φορολογικής βάσης. 

Εάν θέλουμε να έχουμε μία υγιή εξέλιξη των δημοσιονομικών μας μεγεθών σε αυτήν τη χώρα, είναι ανάγκη όχι μόνο να εντείνουμε τις προσπάθειες είσπραξης στα πλαίσια εφαρμογής του φορολογικού συστήματος, αλλά και να κάνουμε συγκεκριμένα βήματα για τη διεύρυνση της φορολογικής βάσης. Θέλω να σας θυμίσω μόνο, για να μην αδικείτε φαντάζομαι καλοπροαίρετα την Κυβέρνηση, την κατάργηση των φοροαπαλλαγών, που δημιουργούσαν για χρόνια ολόκληρα μεγάλες κοινωνικές ανισότητες και στρεβλώσεις. 

Να σας θυμίσω το φόρο που επιβάλαμε στους τίτλους του δημοσίου, στα αμοιβαία κεφάλαια, στις εταιρίες επενδύσεων χαρτοφυλακείου. Για παράδειγμα, να σας πω ότι με τον για πρώτη φορά θεσμοθετηθέντα φόρο στις πωλήσεις τίτλων του χρηματιστηρίου το 1997 -και για δεύτερη φορά το 1998- ο οποίος είχε αποδώσει κατ' αρχήν ένα ποσό μερικών δεκάδων δισεκατομμυρίων δραχμών, το 1998 θα ξεπεράσουμε τα εκατό δισεκατομμύρια δραχμές. Δηλαδή θα είναι τέσσερις φορές μεγαλύτερος από το Φόρο της Μεγάλης Ακίνητης Περιουσίας, τον οποίο επιβάλαμε το 1997. 

'Οσον αφορά την παρατήρηση του κ. Αποστόλου, για το κόστος επεξεργασίας του Ε9, πρέπει να του πω ότι δεν έχει επαρκή πληροφόρηση. Αυτό το κόστος πληρώθηκε μόνο μία φορά, για τη μηχανοργάνωση του εντύπου Ε9. Τα έσοδα τα οποία υπολογίζει να αποκομίσει η Κυβέρνηση από το ΦΜΑΠ είναι σημαντικά. Είχαμε είκοσι πέντε δισεκατομμύρια περίπου το 1997, σαράντα δισεκατομμύρια το 1998 και υπολογίζουμε να έχουμε σαρανταπέντε δισεκατομμύρια το 1999 έναντι κόστους μηχανοργάνωσης του εντύπου δυόμισι δισεκατομμυρίων δραχμών. 

Κύριε Αποστόλου, ο Συνασπισμός στήριζε την επιβολή φόρου στη μεγάλη ακίνητη περιουσία. Φαίνεται ότι εσείς αυτό το αγνοείτε. Δεν ήταν δυνατόν να υπάρχει φόρος στη μεγάλη ακίνητη περιουσία χωρίς να έχουμε περιουσιολόγιο. Η Ελλάδα όμως ήταν η μοναδική χώρα της Ευρωπαϊκής 'Ενωσης και του ΟΟΣΑ, που δεν είχε περιουσιολόγιο. 'Επρεπε, λοιπόν, να δημιουργήσουμε ένα τέτοιο σύστημα αποτύπωσης και ελέγχου. Αυτό λοιπόν το σύστημα κόστισε δυόμισι δισεκατομμύρια δραχμές, που ήταν το 1/10 των εσόδων που είχαμε μόνο τον πρώτο χρόνο. Εάν ισχυρίζεσθε ότι αυτό αποτελεί σπατάλη, τότε έχουμε διαφορετική αντίληψη. 

Δεν θα αναφερθώ στις παρεμβάσεις μας σε σχέση με τη φορολόγηση του μεγάλου κεφαλαίου, των μεγάλων επιχειρήσεων, παρεμβάσεις οι οποίες άλλαξαν κυριολεκτικά τη σύνθεση των φορολογικών εσόδων. 

Το 1998 κάναμε μία σειρά παρεμβάσεων κυρίως στην έμμεση φορολογία και μειώσαμε τον ειδικό φόρο κατανάλωσης στο πετρέλαιο θέρμανσης. Το 1998 και το 1999 ο ειδικός φόρος κατανάλωσης στο πετρέλαιο θέρμανσης είναι ο χαμηλότερος από όταν εφαρμόστηκε για πρώτη φορά στην Ελλάδα. Το 1998 οι πολίτες αγόρασαν το πετρέλαιο θέρμανσης εξήντα έξι χιλιάδες έως εξήντα οκτώ χιλιάδες (66.000-68.000) δραχμές το μετρικό τόνο, ενώ την προηγούμενη χρονιά το αγόραζαν ενενήντα δύο χιλιάδες έως ενενήντα έξι χιλιάδες (92.000-96.000) δραχμές και πιο πριν εκατόν οκτώ χιλιάδες (108.000) δραχμές. Να μη σας θυμίσω πόσο το αγόραζαν το πετρέλαιο θέρμανσης το 1992 ή το 1993. 

Προχωρήσαμε επίσης στη μείωση του ειδικού φόρου κατανάλωσης στη βενζίνη κατά δέκα χιλιάδες (10.000) δραχμές το μετρικό τόνο. Μην ξεχνάτε τη μείωση του φόρου προστιθέμενης αξίας στο ηλεκτρικό ρεύμα από το 18% στο 8% και τη μείωση του ειδικού φόρου κατανάλωσης στα αυτοκίνητα. Το 1999 θα υπάρχει μείωση των άμεσων φόρων στα πλαίσια του κοινωνικού διαλόγου. 

'Ερχομαι τώρα στο συνυπολογισμό -όπως τίθεται στην επερώτηση- των πάσης φύσεως εισοδημάτων, στη φορολογική κλίμακα και στην κατάργηση των αντικειμενικών κριτηρίων. Τα θέματα αυτά αποτελούν βασικά σημεία του κοινωνικού διαλόγου και δεν θα ήθελα να προκαταλάβω αυτόν το διάλογο. Πάντως, κύριε Κωνσταντόπουλε, σε ημερίδα που έγινε στη ΓΣΕΕ, οι κοινωνικοί εταίροι τάχθηκαν υπέρ της ενιαίας φορολόγησης όλων των εισοδημάτων. 

Θα δούμε, κύριε Δραγασάκη, αν οι κοινωνικοί εταίροι που ήσαν παρόντες θα περιέχουν τη θέση αυτή στις προτάσεις των για το φορολογικό διάλογο, Και μάλιστα, οφείλω να πω ότι αυτοί που υπεραμύνθησαν αυτής της πρότασης ήταν αυτοί που μέχρι χθες ήταν οι πατριάρχες της διαφορετικής φορολόγησης των δικών τους εισοδημάτων ή ειδικών επιδομάτων. 

'Οπως ξέρετε, στο δημόσιο τομέα υπάρχουν αφορολόγητα επιδόματα, υπάρχουν επιδόματα που φορολογούνται με ειδικό τρόπο και υπάρχουν και διαφορετικοί τρόποι φορολόγησης σε ειδικές ομάδες εργαζομένων οι οποίοι απολαμβάνουν υψηλής κοινωνικής προστασίας. Το Υπουργείο Οικονομικών θα περιμένει τις προτάσεις των και βεβαίως θα διατυπώσει τις τελικές του θέσεις. 

Πάντως, χαίρομαι, που διεπίστωσα ότι το κόμμα σας στηρίζει την πρόταση αυτή. Κάποιοι μπορεί να σπεύσουν να κρίνουν ότι η ένταξη όλων των εισοδημάτων σε μια "κολώνα", όπως λέγεται στη φορολογική ορολογία, θα αυξήσει τη φορολογία. Θα τους καθησυχάσω λέγοντας ότι δεν είναι ανάγκη να ανησυχούν τόσο πολύ, αφού η μεταβολή των φορολογικών συντελεστών έχει τη δυνατότητα να μας δώσει φόρο, ο οποίος θα προέρχεται από μεγαλύτερο εισόδημα, έχοντας όμως μικρότερο συντελεστή και θα οδηγεί στα ίδια περίπου επίπεδα του φόρου. Το λέω απλώς για διευκρίνιση για να μη σπεύσει κανείς να μιλήσει για μια νέα "φορομπηχτική" πολιτική της Κυβέρνησης. 

Νομίζω πως είναι ανάγκη να συμφωνήσουν όλοι, τα κόμματα και το διαρθρωμένο μαζικό κίνημα, για τη φορολόγηση των μικρομεσαίων επιχειρήσεων. Το γιατί έγιναν τα αντικειμενικά κριτήρια και τι απέδωσαν μέχρι τώρα, είναι γνωστό. 'Ηταν μια κίνηση καθαρά αμυντική ενάντια στην εκτεταμένη αδυναμία του ίδιου του κράτους να προσδιορίσει τα πραγματικά εισοδήματα των μικρομεσαίων επιχειρήσεων. Και εδώ πρέπει να πω ότι ο αείμνηστος Γεώργιος Γεννηματάς και, αν δεν κάνω λάθος, κύριε Δραγασάκη, ήσασταν μαζί στο Υπουργείο Εθνικής Οικονομίας, στην Οικουμενική Κυβέρνηση, άρχισε να συζητά το 1993 το θέμα της φορολόγησης των μικρομεσαίων επιχειρήσεων. Θεσμοθετήθηκε, βέβαια, με νόμο το 1994 και άρχισε να εφαρμόζεται για πρώτη φορά το 1995. 'Ηδη δηλώσαμε ότι η ολοκλήρωση του προγράμματος TAXIS θα οδηγήσει στην κατάργηση των αντικειμενικών κριτηρίων. Συνεπείς, λοιπόν, σ' αυτήν τη δήλωσή μας, ανακοινώσαμε την κατάργησή τους. Νομίζω πως θα είμαστε γρήγορα σε θέση να ανακοινώσουμε το νέο φορολογικό σύστημα των μικρομεσαίων, πάντα σε στενή συνεργασία μαζί τους. 

Κύριοι συνάδελφοι, θέλω να σας διαβεβαιώσω ότι από τη δυνατότητά μας να δώσουμε τις σωστές απαντήσεις όλοι μαζί -όχι μόνο η Κυβέρνηση αλλά τα πολιτικά κόμματα, οι κοινωνικοί εταίροι και οι εργαζόμενοι- θα βρεθούν οι λύσεις στα σύγχρονα προβλήματα της ελληνικής κοινωνίας. Νομίζω ότι σε μεγάλο βαθμό η επιτυχία θα εξαρτάται από την ικανότητά μας να ανταποκριθούμε στις προκλήσεις για την ισχυρή Ελλάδα του 21ου αιώνα. 

Η δυνατότητά μας να δώσουμε τις σωστές απαντήσεις, εξαρτάται επίσης από την ικανότητά μας να προσεγγίζουμε όχι με γνώμονα το βραχυπρόθεσμο κλαδικό ή πολιτικό μας συμφέρον, αλλά με γνώμονα κάθε φορά τα μακροπρόθεσμα εθνικά μας συμφέροντα. Ευχαριστώ πολύ που με ακούσατε. 

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, θα ήθελα να επισημάνω ότι η Κυβέρνηση επιλέγει μονίμως την ίδια τακτική: Μιλάει διαρκώς για τις προθέσεις της, αλλά δεν εξηγεί τις πράξεις της και τις επιλογές της. Μιλάει διαρκώς πλειοδοτώντας σε περιγραφές και σε διαπιστώσεις, αλλά δεν εξηγεί γιατί αυτές τις διαπιστώσεις δεν τις υλοποιεί με συγκεκριμένα μέτρα. 

Επικαλείται μονότονα την πολυπλοκότητα του φορολογικού συστήματος, αλλά δεν ομολογεί ότι αυτήν την πολυπλοκότητα τη διαμόρφωσαν οι εκάστοτε νομοθετικές επιλογές των κυβερνήσεων. Η πολυνομία συντηρεί στην ουσία αυτήν την πολυπλοκότητα και αποτελεί πριμοδότηση της φοροδιαφυγής, της φοροκλοπής και όλης της δημοσιονομικής νοσηρότητας. 

'Ετσι δημιουργείται η σύγχρονη αρρώστια των κοινοβουλευτικών δημοκρατιών, που απονευρώνουν από το ουσιαστικό τους περιεχόμενο κάθε έννοια και ο,τιδήποτε λέγεται δεν έχει κανένα πρακτικό αποτέλεσμα στο επίπεδο της δέσμευσης και της πολιτικής ευθύνης. 

'Ακουσα και τώρα τον κύριο Υφυπουργό να επικαλείται την παραδοσιακή επιχειρηματολογία της Κυβέρνησης. Η Κυβέρνηση υπόσχεται "μία ισχυρή οικονομία και μία ισχυρή Ελλάδα, μία ισχυρή κοινωνία", την ίδια ώρα που με την πολιτική της η οικονομία παραδίδεται αιχμάλωτη στα χρηματιστήρια και η κοινωνία οδηγείται όμηρος στην ανεξέλεγκτη αγορά με έντονο το πρόβλημα της κοινωνικής συνοχής. 

Ακούω άλλα κυβερνητικά στελέχη τα οποία σαλπίζουν τον παιάνα "φυγή προς τα μπρος" και την ίδια ώρα πορεύεστε προς τα πίσω τραγουδώντας κομματικά εμβατήρια. 

Ακούω τον κύριο Πρωθυπουργό να μοιράζει "επιταγές μέλλοντος" σε δήλωσή του, η οποία δημοσιεύεται σήμερα και "πακέτα πόρων", όπως το λεγόμενο Πακέτο 'Ενταξης ή το Τρίτο Κοινοτικό Πλαίσιο Στήριξης και την ίδια ώρα κρατάτε αναλλοίωτο το νομικό και πολιτικό πλαίσιο της διαχείρισης αυτών των κονδυλίων και πόρων. 'Ενα νομικό και πολιτικό πλαίσιο που άφησε ακάλυπτες όλες τις υποσχετικές διακηρύξεις μέχρι σήμερα, ένα νομικό και πολιτικό πλαίσιο διαχείρισης που τροφοδοτεί πελατειακές σχέσεις, διαπλοκές συμφερόντων, ένα νομικό και πολιτικό πλαίσιο που παράγει απίθανες απάτες και προκλητική διαφθορά εντός των κρατικών και κυβερνητικών τειχών. 

Εξακολουθείτε να πρεσβεύετε την ίδια λογική του μονόδρομου, όταν όλοι βλέπουν γύρω τους ότι τα προβλήματα είναι σύνθετα και δεν είναι μονοδιάστατα. Επίσης, ασχολείστε με αυτές τις λογιστικές εξισώσεις των αριθμητικών δεικτών, όταν όλοι επισημαίνουν ότι τα προβλήματα της κοινωνίας και της οικονομίας δεν μπορεί να τα λύσει ο αυτόματος πιλότος της αγοράς. 

Μιλάτε για το μέλλον της Ελλάδας του 21ου αιώνα και εσείς σήμερα εδώ με μία νεύρωση παρελθόντος, με μία νευρωτική παρελθοντολογία. Νευρωτικές συνθηματολογίες του παρελθόντος, για να αιχμαλωτίσουμε το μέλλον του 21ου αιώνα. Αυτή είναι η πραγματικότητα. 

Εγώ θέλω να πω τα πράγματα με το όνομά τους και θέλω να κάνω τρεις συγκεκριμένες παρατηρήσεις: 

Η Κυβέρνηση κινείται στην πεπατημένη του παλαιοκομματισμού σε αυτό το συγκεκριμένο θέμα της δημοσιονομικής εξυγίανσης και της φορολογικής μεταρρύθμισης. Παραμονές εκλογών προβαίνει σε εξαγγελίες με μοναδικό στόχο την παραπλάνηση των πολιτών. 

Στην Ελλάδα του 2000 θα περίμενε κανείς ότι αυτά τουλάχιστον έχουν μπει στο χρονοντούλαπο της ιστορίας. Θα περίμενε κανείς να αντιμετωπίζεται ο ελληνικός λαός με περισσότερη σοβαρότητα και να μην υποτιμάται σε τέτοιον προκλητικό βαθμό και η νοημοσύνη του αλλά και οι οδυνηρές του δοκιμασίες. 

Εν όψει των δύσκολων συνθηκών που έχουν δημιουργηθεί στην πορεία προς τις ευρωεκλογές για την Κυβέρνηση μέσα στο γενικό κλίμα το οποίο δημιούργησε η πολιτική περιπέτεια της υπόθεσης Οτσαλάν, ξεχνά η Κυβέρνηση όλα "τα περί εκσυγχρονισμού ευαγγέλια" και ανακαλύπτει την παλαιοντολογία του παλαιοκομματισμού. Και αυτό κάνετε. Μία ακόμα φορά παραμονές εκλογών θέλετε να ξεγελάσετε ποιους; Αυτούς οι οποίοι έχουν κατ' εξοχήν δοκιμαστεί από την πολιτική σας. 

Δεύτερη παρατήρηση: Ο τρόπος με τον οποίον επικαλείστε και χρησιμοποιείτε τον κοινωνικό διάλογο εκφυλίζει την ιδέα του κοινωνικού διαλόγου ως δεσμευτική πολιτική λειτουργία, που εξασφαλίζει κοινωνική συνεννόηση. 

Από τον κοινωνικό αυτοματισμό πάτε στον υποκριτικό κοινωνικό διάλογο και βάζετε ένα χρονοδιάγραμμα, που από μόνο του καθιστά μη σοβαρή την όλη διαδικασία. 

Μη σοβαρή και διαβλητή είναι η διαδικασία την οποία επικαλείσθε και από τον τρόπο με τον οποίο προσέρχεται το Υπουργείο Οικονομικών στο διάλογο και από τα στοιχεία που θέτει υπόψη των συνομιλητών του. Η Κυβέρνηση όφειλε να το αποσυνδέσει χρονικά το θέμα από τις ευρωεκλογές και έπρεπε να παρουσιάσετε τη διαρθρωμένη σας πρόταση με όλα τα στοιχεία, για να γίνει επ' αυτής σοβαρή και δεσμευτική συζήτηση. 

Η τρίτη παρατήρηση την οποία έχω να κάνω είναι ότι η Κυβέρνηση επιλέγει προεκλογικής σκοπιμότητας προτάσεις για φορολογικές ελαφρύνσεις. Ουσιαστικά αρνείσθε τη συνολική φορολογική μεταρρύθμιση, τη διαρθρωτική αλλαγή στη φορολογική πολιτική την οποία εφαρμόζετε και εκεί βρίσκεται ο πυρήνας του προβλήματος. Για μας εκσυγχρονισμός διαρθρωτικού χαρακτήρα θα ήταν μια σοβαρή και μελετημένη φορολογική μεταρρύθμιση και όχι -επιτρέψτε μου, κύριε Υπουργέ, να πω- η τακτική του Χότζα, που έρχεται να ελαφρύνει κάπως, όλους αυτούς που πίεσε μέχρι εξουθενώσεως, τα τρία, τα έξι, τα δέκα, τα δεκαπέντε, τα είκοσι πέντε χρόνια, από το 1974 μέχρι σήμερα. Αυτό δεν το κάνετε, παρά το γεγονός ότι αναγνωρίζετε πως είναι ώριμες οι συνθήκες και οι κοινωνικές και οι πολιτικές για μια γνήσια και ουσιαστική φορολογική μεταρρύθμιση. 

Ποιος σας εμποδίζει να την κάνετε; Σας εμποδίζει ο μισθωτός, ο συνταξιούχος, ο μικρομεσαίος, ο αγρότης, ο νέος; Σας εμποδίζει η Ευρωπαϊκή 'Ενωση; Σας εμποδίζει ο εαυτός σας; Σας εμποδίζουν οι δεσμεύσεις σας; Σας εμποδίζουν οι πελατειακές σχέσεις; Τι8 σας εμποδίζει να το κάνετε; Γιατί, όταν αναγνωρίζετε ότι είναι ώριμες οι συνθήκες, αλλά δεν προχωράτε στη φορολογική μεταρρύθμιση, τότε πράγματι ο ελληνικός λαός δικαιούται να δυσπιστεί, να δυσφορεί και να σας μέμφεται για ασυνέπεια, για υποκρισία και για έλλειψη κοινωνικής ευαισθησίας. 

Για μας -και εξηγήθηκαν από τους προηγούμενους ομιλητές αναλυτικά, από τον Κοινοβουλευτικό μας Εκπρόσωπο, το Γιάννη Δραγασάκη, αλλά και από τους υπολοίπους συναδέλφους Βουλευτές του Συνασπισμού- η φορολογική μεταρρύθμιση, έχει ουσιαστικό περιεχόμενο και αποτελεί βασική διαρθρωτική πολιτική, για μια ουσιαστική δημοσιονομική εξυγίανση. Δεν αποτελεί μονάχα αίτημα για δικαιότερη κατανομή των βαρών. Είναι ουσιαστική διαρθρωτική αλλαγή σε όλο το πλέγμα εξουσίας, το οποίο κυριαρχεί σήμερα. 

Γιατί, όπως ξέρετε, το υπάρχον σύστημα εξουσίας έχει βραχίονες. 'Ενας βραχίονάς του είναι ο εκλογικός νόμος. 'Ενας άλλος βραχίονάς του είναι η φορολογική πολιτική, που πριμοδοτεί τη φοροαπαλλαγή ή τις χαριστικές ρυθμίσεις, τη φοροκλοπή και τη φοροδιαφυγή. 'Ενας άλλος βραχίονάς του είναι η διαχείριση των κοινοτικών πόρων. Από το σχέδιο Μάρσαλ μέχρι τα Κοινοτικά Πλαίσια Στήριξης αυτά τα χρήματα χρησιμοποιήθηκαν για πελατειακές σχέσεις και εξυπηρέτηση συμφερόντων. 'Ενας άλλος βραχίονας είναι ο ευρύτερος δημόσιος τομέας και οι εκλογικές σκοπιμότητες, μέσα απο τη διοίκηση. 

'Οταν, λοιπόν, δεν προωθείται πολιτική ουσιαστικής φορολογικής μεταρρύθμισης, τότε πριμοδοτείται όλη αυτή η δημοσιονομική νοσηρότητα, η οποία κυριαρχεί σήμερα. 

'Ολες οι κυβερνήσεις περιορίστηκαν σε εισπρακτικές επελάσεις σε βάρος των εισοδημάτων των οικονομικά και κοινωνικά αδύνατων. Επικαλείσθε την κοινωνική δικαιοσύνη και τη δίκαιη κατανομή των βαρών και ως Κυβέρνηση δημαγωγείτε, ρητορεύετε με αυτές τις έννοιες. Στην πράξη τι κάνατε; Λειτουργήσατε σε εντελώς διαφορετική κατεύθυνση. 

Υπάρχουν πολλές προκλητικές διγλωσσίες στην πολιτική μας ζωή και μια από τις πιο προκλητικές διγλωσσίες είναι η διγλωσσία γύρω από την φορολογική πολιτική. Η απόσταση μεταξύ λόγων και πράξεων είναι τρομακτική. Δεν θα ήθελα να αναφερθώ στα στοιχεία τα οποία ανέφεραν και οι προηγούμενοι συνάδελφοι, για το 60% του φόρου εισοδήματος φυσικών προσώπων που το πληρώνουν οι μισθωτοί και οι συνταξιούχοι, όταν οι μισθωτοί αποτελούν μόνο του 50% του οικονομικά ενεργού πληθυσμού και όταν οι άνεργοι στην πλειοψηφία τους, από τα μισθωτά στρώματα, αγγίζουν τις πεντακόσιες χιλιάδες άτομα. 

Η πολιτική την οποία εφαρμόσατε ως Κυβέρνηση και εφαρμόζετε μέχρι σήμερα στη φορολογία έγινε ακόμα πιο άδικη και πιο άνιση, για τους μη έχοντες και τους μη κατέχοντες. Οφείλετε εξηγήσεις. Δεν μπορεί να κρύψετε αυτήν την οδυνηρή πραγματικότητα, που τη ζει στο πετσί του ο μέσος 'Ελληνας. 

Η φορολογική επιβάρυνση εντάθηκε και επεκτάθηκε ταυτόχρονα και είναι χαρακτηριστικό ότι στη φορολογική πολιτική αποτυπώθηκαν με ιδιαίτερο τρόπο οι μονοδιάστατες επιλογές της Κυβέρνησής σας που αναγόρευσε σε πολιτικό αυτοσκοπό την ένταξη στην ΟΝΕ, χωρίς κοινωνική ευαισθησία, χωρίς μεταρρυθμιστικές τομές, χωρίς ενδιαφέρον για την κοινωνική στήριξη και την εξασφάλιση της κοινωνικής συνοχής. 

Η πολιτική στην οποία αποτυπώθηκαν οι μονόδρομες και μονοδιάστατες επιλογές σας με επιπτώσεις κοινωνικής αδικίας, είναι η φορολογική πολιτική. Ούτε αυτό μπορείτε να κρύψετε. 

Επίσης, δεν σώζονται τα πράγματα, όταν λέτε ότι σήμερα βρισκόμαστε στο 40% περίπου της μηχανοργάνωσης των ΔΟΥ, που καλύπτει το 40% περίπου των φορολογικών δηλώσεων. Τόσα χρόνια τι γινόταν; Η καθυστέρηση των τόσων χρόνων λειτούργησε ευεργετικά υπέρ της φοροαπαλλαγής, της φοροκλοπής και της φοροδιαφυγής. Και αυτό επίσης είναι μία οδυνηρή πραγματικότητα, την οποία δεν μπορείτε να κρύψετε. Και όταν εσείς έχετε ευθύνη γι' αυτήν την καθυστέρηση, έχετε ευθύνη και για την εξυπηρέτηση άνομων συμφερόντων μέσα από το διάτρητο φορολογικό σας σύστημα. 

Θέλω να επισημάνω επίσης και ορισμένα άλλα ζητήματα τα οποία έχουν αξία για μας. Από το 1992 που θεσπίστηκαν από την κυβέρνηση της Νέας Δημοκρατίας τα αφορολόγητα κίνητρα των επενδύσεων, ουσιαστικά δεν έχει αλλάξει η οικονομική πραγματικότητα. Η αυτοτροφοδοτούμενη ανάπτυξη της οικονομίας εξακολουθεί να παραμένει στόχος. Γύρω από αυτή ρητορεύετε και εσείς. Επτά χρόνια μετά την εφαρμογή του νόμου των αφορολογήτων κινήτρων, κανείς δεν έχει αποτιμήσει τη συμβολή τους στην ανάπτυξη, στις επενδύσεις, στην απασχόληση. 

Το λέω αυτό γιατί ο μονόδρομος προσανατολισμός της οικονομικής πολιτικής στην ονομαστική σύγκλιση και στην απορρόφηση των πόρων των πακέτων, χωρίς στρατηγικό σχεδιασμό και διαρθρωτικές αλλαγές σε όλους τους τομείς της οικονομικής δράσης αντί να επιλύσει τα υπαρκτά προβλήματα, τα διευρύνει, τα παροξύνει και τα πολλαπλασιάζει. 

Βάλατε πρόσθετους φόρους, παρά τις εξαγγελίες σας. Χωρίς εξυγίανση στους φορολογικούς μηχανισμούς, χωρίς απλούστευση του φορολογικού συστήματος, χωρίς μείωση της φορολογικής επιβάρυνσης των οικονομικά και κοινωνικά ασθενέστερων, χωρίς αποτελεσματική και διαφανή διαχείριση των πόρων, δεν δημιουργούνται οι προϋποθέσεις για κοινωνική αποτελεσματικότητα του φορολογικού συστήματος. 

Καμία αποδοχή και συναίνεση σε αυτό το σύστημα δεν μπορεί να επιτευχθεί, όταν εκείνοι που σηκώνουν τα φορολογικά βάρη δεν έχουν την επιστροφή που προσδοκούν και απαιτούν σε κρίσιμους τομείς, όπως η δημόσια υγεία και ασφάλιση, η δημόσια παιδεία, η ποιότητα ζωής και κοινωνικής προστασίας, οι δημόσιες συγκοινωνίες, η αντιμετώπιση των προβλημάτων ανασφάλειας στην καθημερινότητα του πολίτη. 

Η αναποτελεσματικότητα του φορολογικού συστήματος που ισχύει, τροφοδοτεί με την ανοχή και της δικής σας Κυβέρνησης την αντικοινωνική συμπεριφορά της φοροδιαφυγής, της φοροκλοπής και της παραοικονομίας. 

Ζητήσατε το 1994 θυσίες για την ανόρθωση της χώρας, προκειμένου να αντιμετωπίσετε τις συνέπειες από την οικονομική πολιτική της Νέας Δημοκρατίας. Το 1996 ζητήσατε θυσίες, για να εξασφαλιστεί η πορεία της χώρας στην ΟΝΕ, για να καλυφθούν οι ανάγκες του υπερεξοπλιστικού προγράμματος. 

Το 1997 υποσχεθήκατε ότι δεν θα μπουν οι φόροι, αλλά βάλατε νέους φόρους. Το 1998 ζητήσατε θυσίες και επιβάλατε πρόσθετες φορολογίες, για να στηριχθεί η δραχμή, που τελικά υποτιμήθηκε. Το 1999 υπόσχεστε προεκλογικά παροχές και πακέτα. Δεν νομίζετε ότι αυτή η πολιτική έχει εξαντλήσει την αξιοπιστία της; Και ως παλαιοκομματική μεθοδολογία, αν θέλετε, είναι διάτρητη και διαβλητή. 

Σας επισημαίνουμε τις ευθύνες που έχετε σε σχέση με τη φορολογική πολιτική. Δεν πήρατε ποτέ την πρωτοβουλία να κάνετε συζήτηση στη Βουλή ούτε για το πρόγραμμα σύγκλισης ούτε για το αναθεωρημένο πρόγραμμα σύγκλισης ούτε για το τρίτο Κοινοτικό Πλαίσιο Στήριξης, του οποίου τα μέρη τα μοιράζετε από τώρα. 

Δεν πήρατε καμία ουσιαστική πρωτοβουλία σε ευρωπαϊκό επίπεδο για την αύξηση των ιδίων πόρων του κοινοτικού προϋπολογισμού και την ενίσχυση των διαρθρωτικών πολιτικών. Δεν πήρατε καμία πρωτοβουλία για ουσιαστική τροποποίηση της Συνθήκης του 'Αμστερνταμ, καμία πρωτοβουλία για την εισαγωγή σε ευρωπαϊκό επίπεδο του ενιαίου φόρου, του ενός τοις χιλίοις, στις νομισματικές συναλλαγές, που είναι ο λεγόμενος φόρος Tobin για την ενίσχυση των πολιτικών αντιμετώπισης της ανεργίας και επιτάχυνσης της ισόρροπης ανάπτυξης. 

Δεν ζητήσατε τον έλεγχο του ρόλου της Κεντρικής Ευρωπαϊκής Τράπεζας. Δεν προχωρήσατε σε κανέναν προβληματισμό για την αναθεώρηση και τη ριζική τροποποίηση του συμφώνου σταθερότητας και ανάπτυξης, με όλα όσα αυτά συνεπάγονται. 

Το λέω αυτό, γιατί η πλέον χρήσιμη και υπερώριμη παράμετρος στη λειτουργία του κράτους είναι η φορολογική μεταρρύθμιση. Και αυτήν τη φορολογική μεταρρύθμιση ακόμη και σήμερα αρνείστε. Μιλάτε για μέτρα αποσπασματικά, ευκαιριακά, προεκλογικού χαρακτήρα και επί μέρους ρυθμίσεων. 

Οι Βουλευτές του Συνασπισμού ανέπτυξαν προηγουμένως τις προτάσεις μας. Στη "φορολογική μεταρρύθμιση" την οποία εξαγγέλλετε εσείς, το κύριο βάρος το δίνετε στην παροχή κάποιων ελαφρύνσεων, για να επηρεαστεί υπέρ της Κυβέρνησης το εκλογικό σώμα. Την ίδια στιγμή αποκλείονται εκ των προτέρων, λόγου χάριν, τα κέρδη κεφαλαίου από την υπεραξία των χρηματιστηριακών τίτλων, που αποφέρουν τεράστια και εντελώς αφορολόγητα εισοδήματα στους επενδυτές. 

Εμείς από το 1996, από την πλευρά του Συνασπισμού, είχαμε εισηγηθεί μια ουσιαστική φορολογική μεταρρύθμιση. Εάν είχατε ξεκινήσει από τις αρχές του 1997 έναν οργανωμένο διάλογο σε μια σχεδιασμένη πορεία, όπως είχε προταθεί τότε, σήμερα θα είχαμε μια στέρεη βάση για τα δημόσια οικονομικά και για τις αναγκαίες κοινωνικές δαπάνες. 

Μην ξεχνάτε ότι με αυτή σας τη φορολογική πολιτική η Ελλάδα έμεινε μόνη εκτός ΟΝΕ παρά τη θέλησή της. Μην ξεχνάτε ότι με αυτήν τη φορολογική πολιτική το νόμισμα παραμένει σε ομηρία στις αντιδράσεις των διεθνών αγορών, που κατέχουν το δραχμικό χρέος της χώρας. Μην ξεχνάτε ότι με αυτήν τη φορολογική πολιτική οι θυσίες του ελληνικού λαού δεν διασφαλίστηκαν, δεν έπιασαν τόπο και είναι αιχμάλωτες των χρηματιστηρίων, των κερδοσκοπικών παιχνιδιών και της ανεξέλεγκτης δράσης των διεθνών κεφαλαίων. 

Μην ξεχνάτε ότι η είσοδος της χώρας στην ΟΝΕ εξαρτάται όχι μόνο από την πορεία των δεικτών, αλλά και από ερμηνείες που θα δοθούν και από νέες αξιολογήσεις και απαιτήσεις, δηλαδή από πολιτικές αξιολογήσεις που θα δοθούν ή δίνονται ακόμη και τώρα στα σχετικά κριτήρια. 

Θα ήθελα να επισημάνω τελειώνοντας, αυτό το οποίο ειπώθηκε από την πλευρά του κ. Δραγασάκη και όλων των συναδέλφων Βουλευτών του Συνασπισμού. Το φορολογικό πρόβλημα είναι κεντρικό πολιτικό πρόβλημα της χώρας και είναι χρόνιο πρόβλημα. Η διάρκεια του προβλήματος και τα κατά καιρούς μέτρα που υιοθετήθηκαν για την αντιμετώπισή του, αποκαλύπτουν τον πραγματικό χαρακτήρα όλων των κυβερνητικών πολιτικών και της δικιάς σας. Είναι πολιτικές δημαγωγικές και υποκριτικές. Δεν τολμούν την πραγματική φορολογική μεταρρύθμιση. Είναι πολιτικές άδικες κοινωνικά και αντιαναπτυξιακές. Δεν αξιοποιούν ορθολογικά τους πόρους και αφήνουν πίσω τους τραγικά ελλείμματα σε υποδομές κοινωνικής προστασίας και ανάπτυξης. Είναι πολιτικές που δεν διαμορφώνουν φορολογική συνείδηση, αλλά συνείδηση διάβρωσης, διαπλοκής, διαφθοράς, φοροκλοπής και φοροαπαλλαγής, χαριστικών ρυθμίσεων και δημοσιονομικής νοσηρότητας. 

Κύριε Υπουργέ, εγώ περίμενα μία απάντηση στα δύο συγκεκριμένα ερωτήματα που έθεσε ο κ. Δραγασάκης. 

Δέχεται η Κυβέρνηση στα πλαίσια της Βουλής διακομματική επιτροπή που θα επεξεργασθεί ένα σχεδιασμό φορολογικής πολιτικής μακράς πνοής εν όψει και της ΟΝΕ και των προβλημάτων που θα προκύψουν μετά την ΟΝΕ; 

Και δεύτερον, όλα αυτά που κατά καιρούς έχετε εξαγγείλει έχετε τη θέλεση και τη τόλμη να τα κάνετε πράξη σήμερα, για να ισχύσουν για τα εισοδήματα του 1999; 

'Ολα τα άλλα είναι λόγια με τα οποία δεν μπορείτε να συγκαλύψετε αυτό που ο 'Ελληνας πολίτης βιώνει. 'Οτι δηλαδή, στο τρόπο με τον οποίο σχεδιάζετε και εφαρμόζετε και εσείς ως Κυβέρνηση τα διάφορα φορολογικά μέτρα, σε αυτό τον τρόπο είναι που πραγματικά ενδημεί η πολιτική υποκρισία, η πολιτική ατολμία και σκοπιμότητα. 

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης, έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, κατ' αρχάς επιτρέψτε μου να πω ότι συμφωνώ με πολλές από τις πολιτικές επισημάνσεις που έγιναν από τους συναδέλφους του Συνασπισμού και ιδίως τις τελευταίες επισημάνσεις του Προέδρου του Συνασπισμού του κ. Κωνσταντόπουλου. 

Είναι προφανές ότι το φορολογικό άνοιξε αυτήν την εποχή για λόγους καθαρά προεκλογικών σκοπιμοτήτων. Και βέβαια σ' αυτές τις συνθήκες πολύ φοβάμαι ότι είναι εξίσου προφανές ότι αυτός ο διάλογος, ο προσχηματικός, που ξεκίνησε η Κυβέρνηση δεν πρόκειται να οδηγήσει πουθενά, διότι δεν γίνεται με τις προϋποθέσεις εκείνες που θα εξασφαλίσουν ότι θα έχουμε μία σωστή, έστω και τμηματική, μεταρρύθμιση του φορολογικού συστήματος που θα φέρει ευεργετικά αποτελέσματα. 

Η συζήτηση δε αυτή που κάνουμε σήμερα είναι και πάρα πολύ επίκαιρη, διότι τις μέρες που μόλις πέρασαν, οι μισθωτοί και οι συνταξιούχοι έζησαν -και μερικοί από αυτούς ίσως το ζουν ακόμα, δεν ξέρω αν υπάρχει και καμία ακόμη άτυπη παράταση- την τραυματική εμπειρία της επαφής με την τραγική πραγματικότητα των δημόσιων οικονομικών υπηρεσιών. 

Σε αντίθεση με την εικονική πραγματικότητα που εμφανίζεται στους προϋπολογισμούς και στα στοιχεία που επιλεκτικά κάθε φορά, που έρχεται εδώ στη Βουλή, μας τροφοδοτεί ο κύριος Υφυπουργός των Οικονομικών, η φορολογική πραγματικότητα στη χώρα μας είναι και σκληρή και άδικη και όχι μόνο για τους μισθωτούς και τους συνταξιούχους. Είναι σκληρή και άδικη και για τους ελεύθερους επαγγελματίες. Είναι σκληρή και άδικη και για τις μικρές επιχειρήσεις, οι οποίες καθημερινά ζουν κάτω από το τρομοκρατικό καθεστώς που έχει επιβληθεί από το ΣΔΟΕ και είναι σκληρή και άδικη τελικά για όλους τους 'Ελληνες φορολογουμένους. 

Η φορολογική μεταρρύθμιση για μας είναι στενά συνυφασμένη με την ουσιαστική εξυγίανση των δημόσιων οικονομικών. Δεν μπορούμε να μιλήσουμε για τη φορολογική μεταρρύθμιση αποσπασματικά, διότι πρέπει να δούμε τις επιπτώσεις του δημοσιονομικού συστήματος στο σύνολό του, και από την πλευρά των δαπανών και των εσόδων και τα οργανωτικά θέματα που έχουν να κάνουν με το πώς εισπράττονται τελικά οι φόροι που νομοθετούνται. 

Διότι εκεί πάσχουμε τελικά. Νομοθετούμε φόρους, άλλα νομίζουμε ότι κάνουμε και άλλα γίνονται στην πραγματικότητα, λόγω του οργανωτικού κενού που υπάρχει στο Υπουργείο των Οικονομικών. 

Αυτά, λοιπόν, τα τρία θέματα πρέπει να τα δούμε συνολικά. Και επειδή εμείς έχουμε κάνει πρόταση για φορολογική μεταρρύθμιση, στα πλαίσια όμως ενός ολοκληρωμένου δημοσιονομικού προγράμματος, δεν μπορούμε να αγνοούμε τους άλλους δύο πυλώνες. Διότι, αν αγνοήσουμε τους άλλους δύο πυλώνες, οποιαδήποτε μεταρρύθμιση θα καταρρεύσει, θα είναι σαν να στέκεται σε ένα πόδι, θα είναι κολοβή, κουτσή. 

Οι δύο πυλώνες, όπως είπα, είναι οι ακόλουθοι: Ο περιορισμός των δημοσίων δαπανών και της σπατάλης στο δημόσιο, που έχουμε πάρα πολλά παραδείγματα και τον τελευταίο καιρό. Προσφάτως, το δημόσιο ανέλαβε χρέη μεγάλων δημοσίων επιχειρήσεων, της Ολυμπιακής, των αστικών συγκοινωνιών, τεράστια χρέη, χωρίς να γίνει κάτι για να εξασφαλιστεί ότι αυτά τα χρέη δεν θα επαναληφθούν στο μέλλον. 

Το πρώτο, λοιπόν, στοιχείο είναι αυτό. Τι θα κάνουμε για τον περιορισμό της σπατάλης στο δημόσιο; 

Το δεύτερο, βεβαίως, είναι η αναδιοργάνωση του Υπουργείου των Οικονομικών. 'Ακουσα για πολλοστή φορά τον Υφυπουργό των Οικονομικών να αναφέρεται στο ΤΑΧΙS. Στην ίδια χώρα ζούμε όλοι. Δεν χρειάζεται να πάμε κατόπιν πρόσκλησής του σε κάποια από τις ΔΟΥ, όπου θεωρητικά εφαρμόζεται το TAXIS. Ξέρουμε ότι δεν εφαρμόζεται και ξέρουμε ότι για να λειτουργήσει αυτό το σύστημα, έτσι και αλλιώς πρέπει να λειτουργήσει ολοκληρωμένα ή τουλάχιστον σε ένα πολύ μεγάλο αριθμό δημοσίων οικονομικών υπηρεσιών. Ακόμη ξέρουμε ότι οι εφαρμογές που βρίσκονται ουσιαστικά σε λειτουργία αυτήν τη στιγμή, πέραν του μητρώου, είναι ασήμαντες. Ας μη συζητούμε. Στο σπίτι του κρεμασμένου δεν μιλάνε για σχοινί. Το TAXIS είναι δυστυχώς μία πολύ μεγάλη αποτυχία και είναι και ένας από τους κυριότερους λόγους, για τους οποίους εξακολουθεί και είναι το σύστημά μας τόσο άδικο και τόσο αναποτελεσματικό. 

'Οταν δεν έχουν, λοιπόν, δημιουργηθεί αυτές οι προϋποθέσεις, όταν ούτε ο περιορισμός των δημοσίων δαπανών έχει επιτευχθεί, ούτε το ΤΑΧΙS έχει εφαρμοστεί ούτε η αναδιοργάνωση του Υπουργείου έχει φθάσει σε τέτοια σημεία, που να μας εξασφαλίζουν μια αξιοπιστία των φορολογικών αρχών, έρχεται η Κυβέρνηση και ξεκινά διάλογο. Γιατί; Για το αν θα κάνει ελαφρύνσεις. 

Κατ' αρχάς εγώ, ως Κοινοβουλευτικός Εκπρόσωπος της Νέας Δημοκρατίας, θέλω να ευχαριστήσω τον κύριο Υπουργό των Οικονομικών για ένα πράγμα. Πήρε τις προτάσεις που κάναμε εμείς τον περασμένο Σεπτέμβρη και τις έχουμε κάνει και στο παρελθόν -τις οποίες τότε λοιδορούσε- και τις έθεσε τώρα προς διάλογο. Θέλουμε να τον ευχαριστήσουμε, που έστω και ως απερχόμενη κυβέρνηση, λογικό είναι να βάλει τις προτάσεις της επερχόμενης κυβέρνησης για διάλογο. 

Θέλω, όμως, να τον προειδοποιήσω κιόλας ότι δεν θα ανεχθούμε να γίνει φορολογική μεταρρύθμιση από μία κυβέρνηση η οποία πνέει τα λίσθια. Διότι ένα από τα στοιχεία μιας συγκροτημένης, μιας ολοκληρωμένης, μιας αποτελεσματικής φορολογικής μεταρρύθμισης είναι να έχει διάρκεια χρόνου. Το να υιοθετηθούν αποσπασματικά ορισμένα από τα στοιχεία της φορολογικής μεταρρύθμισης που έχουμε εμείς εξαγγείλει, όπως ο διπλασιασμός του αφορολογήτου, ο περιορισμός των κλιμακίων, η κατάργηση των αντικειμενικών κριτηρίων, αυτά από μόνα τους δεν κάνουν τίποτα. Πρέπει η μεταρρύθμιση να είναι συνολική και να έχει βάθος χρόνου. Και δυστυχώς, βάθος χρόνου στον τελευταίο χρόνο της θητείας μιας κυβέρνησης είναι πάρα πολύ δύσκολο να υπάρξει. Λογικό θα είναι η επόμενη κυβέρνηση να θελήσει, με τη νωπή εντολή που θα της έχει δώσει ο ελληνικός λαός, να ξεκινήσει τη διαδικασία. Τότε θα έχουμε δύο αναστατώσεις στο φορολογικό σύστημα, διότι κάθε μεταρρύθμιση -δεν πρέπει να το ξεχνάμε αυτό- δημιουργεί αναστάτωση. 'Οσο πιο πρόχειρη είναι, τόσο πιο αναποτελεσματική. 'Οσο πιο βραχύβια είναι τόσο το χειρότερο. 

Εμείς δεν λέμε να μην ξεκινήσει ο διάλογος. Να ξεκινήσει ο διάλογος και μάλιστα προσυπογράφουμε και την πρόταση του Προέδρου του Συνασπισμού να γίνει διάλογος και στη Βουλή, στα πλαίσια μίας επιτροπής που θα δημιουργηθεί ειδικά για το φορολογικό σύστημα. Αυτό δεν σημαίνει, βεβαίως, ότι μια κυβέρνηση πρέπει να απεμπολήσει το δικαίωμά της να έχει τη νομοθετική πρωτοβουλία. Μιλάμε για μια κυβέρνηση που θα έχει προοπτική χρόνου, μια κυβέρνηση η οποία θα έχει φρέσκια τη λαϊκή εντολή και θα μπορέσει να αλλάξει το σύστημα, τουλάχιστον για μία τετραετία, ώστε να είναι δυνατόν ό,τι αλλάξει να εφαρμοστεί, να δοθεί ο χρόνος για να εφαρμοστεί και να αποδώσει. 

Εδώ, η Κυβέρνηση η οποία είχε τη μονομανία της ένταξης στην ΟΝΕ, αγνοώντας όλα τα υπόλοιπα στοιχεία του πολιτικού, οικονομικού, κοινωνικού, εθνικού οικοδομήματος της χώρας, έχει φθάσει τώρα κοντά στο τέρμα με τη μεγάλη καθυστέρηση και αφού έχασε τον πρώτο σταθμό, βιάζεται για πολιτικούς λόγους να προεξοφλήσει τα προσδοκώμενα οφέλη από τη μείωση των επιτοκίων. Είναι η πολιτική, ακόμη δεν τον είδαμε, Γιάννη τον βαφτίσαμε. 

Δεν περιμένουμε να μπούμε στην ΟΝΕ, να εξασφαλίσουμε να είναι όλα εντάξει, να δούμε ότι πραγματικά έπεσαν τα επιτόκια, να δούμε τι έχουμε εξοικονομήσει. Πάμε να τα προεξοφλήσουμε όλα τώρα βιαστικά και πρόχειρα υπό το άγχος της επερχόμενης εκλογικής αναμέτρησης. Δεν είναι σοβαρά πράγματα αυτά, δεν είναι σοβαρή πολιτική. 

'Οπως δεν είναι σοβαρή πολιτική, το να λέμε, ότι βελτιώθηκε η σχέση εμμέσων με άμεσους φόρους, επειδή για λόγους μείωσης του πληθωρισμού, δηλαδή, συγκυριακούς λόγους, αναγκάστηκε η Κυβέρνηση να περικόψει τους έμμεσους φόρους πρόσφατα και ίσως αναγκαστεί να το ξανακάνει, για να μειωθεί ο πληθωρισμός. Να μειωθεί. 'Εστω και έτσι εμείς σαν παράταξη έχουμε σταθεί πίσω από το στόχο της ΟΝΕ. Λέμε ναι, να μπούμε στην ΟΝΕ, έστω και μ' αυτούς τους τρόπους, έστω και με τα λογιστικά τεχνάσματα, έστω και με τη μείωση των εμμέσων φόρων, που μόνο προσωρινή μείωση του πληθωρισμού φέρνει, αλλά δεν πρέπει να κοροϊδέψουμε τον εαυτό μας. Δεν πρέπει να πέσουμε θύματα -στην Κυβέρνηση απευθύνομαι- των ίδιων μας των τεχνασμάτων. Δεν πρέπει να θεωρήσουμε σαν χώρα, ότι λύσαμε τα προβλήματά μας ξαφνικά, διότι έχουν μείνει πάρα πολλά προβλήματα προς επίλυση, που είναι σοβαρά διαρθρωτικά προβλήματα. 

'Ενα απ' αυτά είναι η φορολογική μεταρρύθμιση και θα πρέπει να δούμε συνολικά το οικονομικό πρόβλημα της χώρας. 'Εχουμε τη νέα μορφή της εκσυγχρονιστικής παροχολογίας που βλέπουμε αυτές τις μέρες και τον ίδιο τον Πρωθυπουργό να υιοθετεί αυτά τα πράγματα στη σημερινή του δήλωση. Το πακέτο Σημίτη. Τι διαφέρει το πακέτο Σημίτη από το Τσοβόλα δώστα όλα, με όλο το σεβασμό στον Πρόεδρο του ΔΗ.Κ.ΚΙ., ο οποίος στο κάτω κάτω ήταν και ο αποδέκτης αυτής της πρόσκλησης, δεν ήταν η δική του πολιτική ευθύνη. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Το λόγο έχει ο κ. Γεωργακόπουλος. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, πραγματικά σήμερα συζητάμε ένα θέμα, το οποίο είναι πάρα πολύ επίκαιρο και πάρα πολύ καυτό. 

'Ολοι σ' αυτήν την Αίθουσα μιλάμε πάντοτε για φορολογική μεταρρύθμιση, για βαθιά φορολογική τομή στα πράγματα της χώρας, αλλά δυστυχώς το θέμα αυτό σέρνεται για πάρα πολλά χρόνια. 

Η Κυβέρνηση κάνει μια προσπάθεια τον τελευταίο καιρό να βάλει όλους τους κοινωνικούς εταίρους σε μια συζήτηση, σε ένα διάλογο, έτσι ώστε πραγματικά να έχει τις προτάσεις τους, πριν προχωρήσει στη σύνταξη ενός σχεδίου για τη φορολογική μεταρρύθμιση. 

Βεβαίως, εγώ έχω ορισμένες επιφυλάξεις, επειδή έχω κάνει αυτόν το διάλογο, όταν κάναμε τη μεταρρύθμιση με τον αείμνηστο το Γιώργο το Γεννηματά τότε, εάν θα ανταποκριθούν. Κύριε Υπουργέ, να είσθε βέβαιος ότι δεν θα ανταποκριθούν στις προσδοκίες σας και σ' αυτό που έχετε επενδύσει πραγματικά οι κοινωνικοί εταίροι. Και το λέω εδώ και ας διαψευσθώ. Οι προτάσεις τις οποίες θα σας κάνουν, θα είναι προτάσεις φοροαπαλλαγής του συγκεκριμένου κλάδου. Καμία πρόταση δεν θα γίνει εποικοδομητική επί του φορολογικού συστήματος. 'Ολες οι προτάσεις τις οποίες θα δεχθείτε, θα είναι προτάσεις φοροαπαλλαγών. Και σας λέω, μακάρι να διαψευσθώ. Θα είμαι ευτυχής, εάν διαψευσθώ επάνω σ' αυτήν τη διαπίστωση, την οποία κάνω. Το λέω αυτό, επειδή έχω την εμπειρία. 

Αν θέλουμε, όμως, να κάνουμε φορολογική μεταρρύθμιση, πρέπει να ξεκινήσουμε από μηδενική βάση. Πρέπει να πάψουμε να σκεφτόμαστε με το σύστημα, όπως είναι διαρθρωμένο και να προσπαθήσουμε να το τροποποιήσουμε ή να το μεταρρυθμίσουμε. 

Θα πρέπει κάποια στιγμή να δούμε ποια είναι τα δεδομένα τα οποία έχουμε, να πούμε ότι δεν έχουμε φορολογικό σύστημα, πώς θα το οικοδομούσαμε σήμερα το σύστημα, έτσι ώστε να γίνει δικαιότερο, να γίνει απλούστερο, να γίνει αποτελεσματικότερο, να γίνει ουσιαστικά πιο δίκαιο. 

Αν δεν γίνει αυτό, να είστε βέβαιος ότι μπαλώματα θα κάνουμε, αναστατώσεις μπορεί να δημιουργήσουμε, αποτέλεσμα ουσιαστικό δεν πρόκειται να φέρουμε. 

Η πρόταση την οποία κάνετε εδώ για τη φορολογική μεταρρύθμιση πράγματι έχει ορισμένα στοιχεία, παραλείπει όμως μερικά στοιχεία τα οποία θα έπρεπε να έχουν μπει και αυτά στην πρόταση. 

Βεβαίως, οι προτάσεις που έγιναν και από το Συνασπισμό που έχει την πρωτοβουλία της επερώτησης σήμερα και από τη Νέα Δημοκρατία, οφείλω να ομολογήσω ότι δεν οδηγούν εκεί που λένε, ότι θέλουν να οδηγήσουν. Οι προτάσεις της Νέας Δημοκρατίας τις οποίες έχει κάνει γνωστές και τις έχει θέσει υπόψη βεβαίως της ελληνικής κοινωνίας οδηγούν ακριβώς στο αντίθετο αποτέλεσμα από αυτό που λέει ότι οδηγούν. Θα σας πω μία και μόνο. 'Οταν λέει, ότι θα μειώσουμε τα κλιμάκια και τον αριθμό των συντελεστών, δεν οδηγεί στην απαλλαγή των χαμηλών εισοδημάτων, οδηγεί στην υπερφορολόγηση των χαμηλών εισοδημάτων. Δηλαδή, αυτό που λέει η Νέα Δημοκρατία ότι το έχει το ισχύον σύστημα, και θέλει να το αλλάξει με τον τρόπο με τον οποίο λέει, δηλαδή, αν μειώσουμε τα κλιμάκια και τον αριθμό των συντελεστών, θα κάνουμε το σύστημα δικαιότερο. Λυπάμαι αλλά κάνουμε ακριβώς το αντίθετο. Επιβαρύνουμε τα μικρά εισοδήματα με περισσότερα βάρη. Αν αυτός είναι ο στόχος σας να το πείτε όμως. 

ΑΔΑΜ ΡΕΓΚΟΥΖΑΣ: Ανάπτυξη και κοινωνική δικαιοσύνη. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν μία ανάπτυξη γίνεται με την καταλήστευση των εισοδημάτων των χαμηλών κοινωνικών τάξεων, τότε βεβαίως και γιατί όχι. Αυτή είναι η πολιτική σας, αυτή είναι η ιδεολογία σας. 

Σ' ένα άλλο που πρότεινε ο Συνασπισμός θα ήθελα να αναφερθώ. Ο Συνασπισμός προτείνει και λέει. 'Ολα τα εισοδήματα τα οποία παράγονται σε μία οικογένεια είτε αυτά είναι από μισθούς είτε από μερίσματα είτε από αγροτική εκμετάλλευση είτε από ενοίκια να τα πάρουμε όλα μαζί και να τα φορολογήσουμε με τον ίδιο συντελεστή. Είναι άδικο. Γίνεται αδικότερο το σύστημα. Γιατί; Τα εισοδήματα από εργασία είναι τα εισοδήματα εκείνα τα οποία αποκτώνται με τον επαχθέστερο τρόπο. Και εφόσον αποκτώνται με τον επαχθέστερο τρόπο, θα πρέπει να είναι και εισοδήματα τα οποία φορολογούνται με χαμηλότερους συντελεστές. Εάν μου λέγατε να τα βάλω σε δύο πακέτα μισθοί και ημερομίσθια και από άλλες πηγές, θα σας έλεγα για την απλοποίηση του συστήματος, να το κουβεντιάσουμε. Αλλά δεν μπορείτε να λέτε, όλα μαζί. Αυτό είναι άδικο και θα πρέπει να γίνει ένας διάλογος πολύ ουσιαστικότερος. 

Μετά λέτε να συσταθεί διακομματική επιτροπή ειδικώς για το φορολογικό σύστημα. Γιατί; Υπάρχει κανένας λόγος; Εκεί ο καθένας θα λέει το μονόλογό του. Αλλά να σας πω κάτι άλλο. Υπάρχει η Διαρκής Επιτροπή. Θέλετε να συζητήσουμε το φορολογικό σύστημα; Κάντε μία πρόταση στον Πρόεδρο της Διαρκούς Επιτροπής να καλέσουμε τον Υπουργό να έρθει εκεί, να του πούμε τις απόψεις μας, να μας πει τις δικές του, να βάλουμε και ένα περιθώριο να έρθει αν θέλετε με τις βελτιωμένες απόψεις του ο Υπουργός και να γίνει ένας ουσιαστικός και πραγματικός διάλογος στη Διαρκή Επιτροπή. Τι να κάνουμε; Να συστήνουμε επιτροπές; Να μην θυμηθώ αυτό που έλεγε ο Ελευθέριος Βενιζέλος, ότι αν θέλεις ένα θέμα να μην γίνει ποτέ, παρέπεμψέτο σε μία επιτροπή. 'Η το άλλο όταν οι 'Ελληνες δεν θέλουν να σκέπτονται, συσκέπτονται. 

Επομένως, αυτές οι προτάσεις δεν οδηγούν στη λύση του προβλήματος το οποίο, όπως σας είπα, είναι υπαρκτό. 

Βεβαίως, κάποιοι συνάδελφοι, βιάστηκαν να πουν ότι είναι προτάσεις της απερχόμενης Κυβέρνησης και δεν πρέπει να δεσμεύσουν την επερχόμενη Κυβέρνηση και άλλα τέτοια. Δημιουργείτε από τώρα την αίσθηση ότι θα είσαστε η επόμενη κυβέρνηση. Δεν θα είστε και θα το δείτε αυτό το πράγμα. 

Από την άλλη μεριά λέτε ότι οι προτάσεις που κάνει η Κυβέρνηση είναι προτάσεις που έχετε κάνει εσείς. Εάν είναι έτσι τι σας στεναχωρεί. Και να επέλθετε ως κυβέρνηση δεν θα έχετε να αλλάξετε τίποτε, διότι θα έχει πάρει το κόστος η σημερινή Κυβέρνηση, θα έχει υλοποιήσει το πρόγραμμά σας και εσείς θα το εκτελέσετε μια χαρά. 'Αρα, γιατί στενοχωριέστε και λέτε ότι μην προλάβει η Κυβέρνηση και τα κάνει. Πιστεύετε ότι εάν εφαρμόσει το πρόγραμμα το δικό σας η Κυβέρνηση θα έχει τα πολιτικά οφέλη και θα πάρει πάλι την Κυβέρνηση; Δεν χρειάζεται. Είδαμε την φορολογική πολιτική την οποία εφαρμόσατε τα τρία χρόνια που είσαστε και ξέρει ο ελληνικός λαός πολύ καλά τι τον περιμένει. 

Ακούστε, κύριοι συνάδελφοι, αν θέλετε να μιλάμε σε σωστή βάση. Μιλάμε εδώ για την παγκοσμιοποίηση, την ξαναλέμε και την ξαναλέμε συνέχεια. Δεν πρέπει η Κυβέρνηση να λάβει υπόψη της το ευρωπαϊκό φορολογικό πλαίσιο για να κάνει αυτήν τη φορολογική μεταρρύθμιση; 

'Ακουσα κάποιον συνάδελφο ο οποίος είπε: "Ετοιμάζεστε να κάνετε φορολογικό παράδεισο στη Θεσσαλονίκη;" Και αυτό το είπε ως κάτι τραγικό έτσι και συμβεί. Δεν είναι τραγικό. Για να επιβιώσουμε οικονομικά σε αυτήν την παγκοσμιοποιημένη οικονομία, ίσως να πρέπει να έχουμε και τέτοιους θύλακες. Γιατί η Κύπρος έχει ζημιά από τις offshore επιχειρήσεις; Δεν νομίζω. Και αν πρέπει να κάνουμε διείσδυση στα Βαλκάνια και να αποτελέσουμε το κέντρο για να γίνει η Θεσσαλονίκη οικονομική πρωτεύουσα των Βαλκανίων, γιατί να μην το πραγματοποιήσουμε; Να μείνουμε σε ιδεολογικά πρότυπα δογματικά, άρα δεν πρέπει να κάνουμε αυτές τις μεταρρυθμίσεις, όταν βλέπουμε ότι γίνονται τεράστιες αλλαγές στο οικονομικό περιβάλλον που ζούμε και ιδιαίτερα στην Ευρωπαϊκή 'Ενωση; 

Θα τα αφήσουμε αυτά να τα εκμεταλλευτούν κάποιοι άλλοι; Είναι πιο έξυπνοι οι Ολλανδοί ή οι Βέλγοι ή οι Ιρλανδοί που έχουν κάνει τέτοιες αλλαγές στο φορολογικό τους σύστημα; Και οι Ιρλανδοί συγκεκριμένα δεν έχουν το πρόβλημα που έχουμε εμείς, που μπορούμε μέσω αυτής της τροποποίησης να κάνουμε διείσδυση στα Βαλκάνια και να αποτελέσουμε τον ευρύτερο ζωτικό οικονομικό μας χώρο. 

Τι θα παριστάνουμε δηλαδή; Θα παριστάνουμε ότι κρατάμε την ιδεολογική καθαρότητα για το φορολογικό σύστημα αδιαφορώντας για το τι αναπτύσσεται δίπλα μας και για το τι γίνεται; Αντίθετα θα πρέπει να εκμεταλλευτούμε αυτές τις δυνατότητες που μας δίνει η παγκοσμιοποίηση της οικονομίας για την ευτυχία και ευημερία του ελληνικού λαού, για να μπορέσουμε να έχουμε εισοδήματα τέτοια, για να ασκήσουμε την οικονομική και κοινωνική πολιτική, την οποία εσείς λέτε, για να μπορέσει να μειώσει η Κυβέρνηση τους φόρους από τις μικρομεσαίες επιχειρήσεις που θέλουμε πραγματικά να αναπτυχθούν, που θέλουμε πραγματικά οι μικρές αυτές επιχειρήσεις να έχουν ένα καλύτερο φορολογικό περιβάλλον. 

Παραλείπετε από τη φορολογική μεταρρύθμιση, κύριε Υπουργέ, τη μεταρρύθμιση της φορολογίας κεφαλαίου. Δηλαδή, θα πρέπει να γίνει μία ριζική αλλαγή και στον τρόπο υπολογισμού φόρων. Υπάρχουν παραδείγματος χάρη τα ακίνητα. Τα ακίνητα έχουν μια σωρεία φόρων ή τελών ή άλλων επιβαρύνσεων. Είναι τόσο πολυδαίδαλη και αντιαναπτυξιακή η φορολογία ακινήτων, που θα πρέπει κάποια στιγμή όλα αυτά να συγκεντρωθούν σε δύο τρεις φόρους. Πολλές φορές το κόστος είσπραξής τους είναι μεγαλύτερο από την ωφέλεια την οποία έχουμε και αν είναι μικρή η ωφέλεια ας μην την έχουμε για να απαλλάξουμε όπως λέτε τις εφορίες από την εργασία την οποία 

κάνουν χωρίς να έχουν αποτέλεσμα και να στρέψουμε την προσοχή μας εκεί που πραγματικά πρέπει, στον έλεγχο των επιχειρήσεων. 

Επειδή κάποιοι είπανε ότι το 60% το πληρώνουν οι μισθωτοί, έχω πει πολλές φορές -αλλά δυστυχώς επειδή πουλάει αυτό συνεχίζουμε να το επαναλαμβάνουμε- ότι όταν μιλάμε πρέπει να μιλάμε για τα ατομικά εισοδήματα και όχι για το φόρο εισοδήματος. 'Αλλο ατομικό εισόδημα και άλλο φόρος εισοδήματος, όταν γνωρίζουμε ότι τα εισοδήματα τα οποία περιέρχονται στους επιχειρηματίες από μερίσματα έχουν φορολογηθεί στην πηγή και δεν φορολογούνται πάλι ως ατομικό εισόδημα. Είναι ο ν. 2060 της Νέας Δημοκρατίας, του κ. Παλαιοκρασσά. Στα μερίσματα, λοιπόν, αυτά έχει πληρωθεί ο φόρος εισοδήματος. Δεν είναι αφορολόγητα τα μερίσματα. 'Εχουν φορολογηθεί με 35%. 'Αρα αν πάρουμε και δούμε ποια είναι η φορολογία αυτή και τη συγκρίνουμε, θα καταλάβουμε ότι δεν έχει αυτήν τη διαφοροποίηση την οποία λέτε 40% ή 67% ή 33%. 

Αυτά για να λυθεί η παρεξήγηση. Και πραγματικά, κύριοι συνάδελφοι, πιστεύω ότι αν οι κοινωνικές, οι παραγωγικές τάξεις προσέλθουν στο διάλογο με διάθεση να διευκολύνουν και τους εαυτούς τους και το Υπουργείο, τότε κάτι μπορεί να βγει απ'αυτό το διάλογο. Διαφορετικά πιστεύω ότι θα είναι μονόλογος του καθενός προς τον Υπουργό, γιατί θυμάμαι χαρακτηριστικά όταν κάναμε εμείς το διάλογο για τα αντικειμενικά κριτήρια, όλοι έλεγαν ότι είναι πολύ σωστό το μέτρο των αντικειμενικών κριτηρίων και πρέπει να το επιβάλετε, αλλά εμείς πρέπει να εξαιρεθούμε, πρέπει να το επιβάλετε στους άλλους. Ο κάθε κλάδος έβρισκε επιχείρηματα για τον εαυτό του για να εξαιρεθεί από την εφαρμογή του μέτρου. Το ίδιο φοβάμαι ότι θα γίνει και τώρα. Εύχομαι όμως, όπως είπα, να μη συμβεί. 

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΚΚΕ κ. Νικόλαος Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν χάνουν την ευκαιρία στελέχη της Κυβέρνησης, αλλά και ο Πρωθυπουργός, να λέει ότι θα προχωρήσει σε φορολογικές ελαφρύνσεις και μάλιστα στη συνέντευξή του λέγει από πού θα υπάρξουν τα έσοδα, ώστε να υπάρξει αυτή η πρόνοια προς τους εργαζόμενους. Κοιτάξτε να δείτε. Είπε ο κύριος Υφυπουργός εδώ ορισμένα μέτρα, ότι θα ανέβει το αφορολόγητο όριο, θα υπάρξει μείωση των συντελεστών κ.λπ. Δεν έχουμε όμως κάτι συγκεκριμένο. Θα σταθούμε πάνω σ'αυτά που είδαν το φως της δημοσιότητας, διότι δεν έχουμε σαν κόμμα τίποτε το συγκεκριμένο. 'Οσον αφορά τον κοινωνικό διάλογο τον οποίο η παράταξή μας τον έχει καταγγείλει και ο Συνασπισμός τον αναφέρει στην επερώτησή του, θα πρέπει να πω κύριοι συνάδελφοι του Συνασπισμού ότι και η δική σας παράταξη συμμετέχει σ'αυτόν το δήθεν κοινωνικό διάλογο όταν έχετε την εμπειρία... 

ΙΩΑΝΝΗΣ ΔΡΑΓΑΣΑΚΗΣ: Ποια παράταξη λέτε; 

ΝΙΚΟΛΑΟΣ ΓΚΑΤΖΗΣ: Μέσα στη ΓΣΕΕ. 

ΙΩΑΝΝΗΣ ΔΡΑΓΑΣΑΚΗΣ: Δεν είσαστε ενημερωμένος. 

ΝΙΚΟΛΑΟΣ ΓΚΑΤΖΗΣ: Εγώ δεν είμαι ενημερωμένος; Δεν πήρατε απόφαση να συμμετέχει; Κοιτάξτε το. Αυτό γράφουν οι εφημερίδες. Με νεότερη απόφαση της Νέας Δημοκρατίας πάρθηκε απόφαση κατά πλειοψηφία και συμμετέχει. Αν δεν συμμετέχει καλώς. 

'Ομως, αυτός ο διάλογος, κύριε Υπουργέ, τον οποίο επαγγέλλεσθε αλλά και άλλοι Υπουργοί, ακόμη και ο κύριος Πρωθυπουργός, τι έχει αποδώσει μέχρι σήμερα; Τι μπορεί να δώσει ένας δήθεν κοινωνικός διάλογος για το φορολογικό σύστημα όταν ξέρουμε, ότι ο προηγούμενος δήθεν κοινωνικός διάλογος έδωσε ουσιαστικά τα χαρακτηριστικά μιας πολιτικής η οποία υιοθετήθηκε από τους δήθεν εργαζόμενους, η οποία είναι καταπέλτης και για τα εργασιακά δικαιώματα και για τα κοινωνικοασφαλιστικά τους δικαιώματα και για τις αμοιβές, αλλά παραπέρα και για την προοπτική των δημοκρατικών και κοινωνικών τους δικαιωμάτων, ακόμη και του συνδικαλιστικού και εργατικού κινήματος; 'Ενας τέτοιος διάλογος δεν μπορεί να φέρει τίποτα. 

Είπε η Νέα Δημοκρατία και ο Συνασπισμός, αλλά και σεις ότι μπορεί να βοηθήσει ένας διακομματικός διάλογος. Για ποια πολιτική να κουβεντιάσουμε; 'Οταν ξέρουμε ότι το φορολογικό σύστημα της Ελλάδος είναι το πιο αντιλαϊκό, το πιο ταξικά σκληρό φορολογικό σύστημα απ'όλες τις χώρες της Ευρώπης και όταν αυτό εντάσσεται μέσα στη γενικότερη πολιτική της Κυβέρνησης και στις κατευθύνσεις που έρχονται από την Ευρωπαϊκή 'Ενωση, για ποιο δίκαιο φορολογικό σύστημα μπορούμε να μιλήσουμε και να βρούμε ένα κοινό σημείο επαφής με τα κόμματα και ιδιαίτερα με την Κυβέρνηση που ακολουθεί αυτήν την πολιτική; 

Θα πάψει να είναι ταξικός ο χαρακτήρας του φορολογικού μας συστήματος; Για δίκαιο φορολογικό σύστημα ομιλούν και ο Συνασπισμός και η Νέα Δημοκρατία. Δεν λένε ότι το σύστημα αυτό είναι σκληρά ταξικό. Θα πάψει να είναι ταξικός ο προσανατολισμός; Θα πάψει να είναι ενταγμένο μέσα στη γενικότερη αντιλαϊκή πολιτική της Κυβέρνησης το φορολογικό σύστημα; Θα έχει επιτέλους κοινωνικά χαρακτηριστικά το φορολογικό μας σύστημα; 

'Οποια μέτρα και να παρθούν, είμαστε βέβαιοι, κύριε Υφυπουργέ, ότι δεν θα ξεφύγει από τη γενικότερη πολιτική κατεύθυνση της Κυβέρνησης, η οποία είναι ενορχηστρωμένη ακριβώς σε μια πολιτική που για μας -έτσι τη χαρακτηρίζουμε- είναι ενταγμένη μέσα στη νεοφιλελεύθερη πολιτική και στις κατευθύνσεις που έρχονται από την Ευρωπαϊκή 'Ενωση, οι οποίες φυσικά είναι ακριβώς της ίδιας πολιτικής. 

Μέσα στο γενικευμένο κλίμα που υπάρχει σήμερα στη χώρα μας, ντροπής και αγανάκτησης θα λέγαμε εμείς, που δημιούργησε στον ελληνικό λαό η συμβολή της Κυβέρνησης με τη σύλληψη και παράδοση του Οτσαλάν και σε μια περίοδο που η αντιλαϊκή πολιτική της Κυβέρνησης χάρη της Ο.Ν.Ε. εγκυμονεί έντονες πολιτικές και κοινωνικές αντιδράσεις, μπήκαν στη φάση του κοινωνικού διαλόγου οι εξαγγελίες της Κυβέρνησης για φορολογικές διαρρυθμίσεις στη φορολογία εισοδήματος για το 2000 και το 2001. 

Πιστεύουμε, ότι η νεοφιλελεύθερη πολιτική και πρακτική της Κυβέρνησης τα αντιλαϊκά, αντικοινωνικά δεσμά, θα ενταθούν με τον εθνικό στόχο της Ο.Ν.Ε., όπως και οι αντιδράσεις των εργαζομένων, ότι οι κυβερνητικοί σχεδιασμοί έχουν συγκεκριμένο ταξικό περιεχόμενο και αποπροσανατολιστικό μικροκομματικό ορίζοντα το εκλογικό έτος 2000 και τις πρόσφατες ευρωεκλογές. Η εμμονή δε της Κυβέρνησης να ταυτίζει την Ελλάδα και τις αντιλαϊκές της επιλογές ως εθνικό στόχο και η επαναλαμβανόμενη φράση "θα προχωρήσουμε για μια ισχυρή Ελλάδα", που και τώρα ειπώθηκε, μακάρι να προχωρεί αλλά για ποιους θα είναι ισχυρή και ποιοι ωφελούνται από αυτήν την ισχυρή και στο συνέδριο ειπώθηκε για ισχυρή Ελλάδα και για ισχυρή οικονομία και "θα κοιτάξουμε τις κοινωνικές και άλλες προοπτικές της χώρας", μοιάζουν, κύριε Υπουργέ, περισσότερο με φάρσα, ιδιαίτερα σήμερα που με την υπόθεση Οτσαλάν και την οικονομική κατάσταση των εργαζομένων έχουν φανεί πια όλα τα σημάδια της γενικότερης πολιτικής της Κυβέρνησης και δεν μπορεί να αποκρυβεί πια τίποτε. Και μιλάμε συγκεκριμένα: 'Οταν η εθνική μας ανεξαρτησία κηδεμονεύεται από τη νέα τάξη πραγμάτων, όταν η οικονομική κατάσταση της πλειοψηφίας του λαού μας, βρίσκεται λίγο πριν την εξαθλίωση, όταν τα κοινωνικά και δημοκρατικά συνδικαλιστικά δικαιώματα των εργαζομένων γυρίζουν πίσω δεκάδες χρόνια, για ποια φιλολαϊκά φορολογικά μέτρα μπορεί να κάνει λόγο η Κυβέρνηση, όταν ενταγμένο μέσα σ'αυτά τα πλαίσια της νεοφιλελευθερης πολιτικής, το φορολογικό σύστημα της χώρας, το πιο ταξικό, άδικο και αντιλαϊκό απ'όλες τις χώρες της Ευρώπης, λειτούργησε με αφαίμαξη των φτωχών και μεσαίων λαϊκών στρωμάτων και με προνόμια και υπερκέρδη για την πλουτοκρατία. Γιατί όπως είπε και ο κύριος Υπουργός θα αντισταθμίσει τα έσοδα τα οποία έχει προβλέψει η Κυβέρνηση ή θα προβλέψει. Οι προτεινόμενες διαρρυθμίσεις στο φορολογικό σύστημα δεν θα επηρεάσουν την αντιλαϊκή ανακατανομή του Α.Ε.Π., διότι κινούνται στο ίδιο πλαίσιο της απάνθρωπης αντιλαϊκής πολιτικής της Κυβέρνησης, που είναι ενταγμένη, όπως είπαμε, μέσα στο γενικότερο πνεύμα της πολιτικής της. 

Και να αναφερθούμε σε ορισμένα παραδείγματα. To φως της δημοσιότητας είδε, ότι θα έχουμε ελαφρύνσεις για παράδειγμα, ότι θα ανέβει το αφορολόγητο στα δύο εκατομμύρια. Μα, κύριε Υπουργέ, όταν πριν από δέκα χρόνια σχεδόν, το αφορολόγητο που έβαζε τότε το εργατικό κίνημα ήταν τα δυο εκατομμύρια και όταν ο μισθός ήταν εκατόν σαράντα χιλιάδες και το όριο φτώχειας τότε για μία τριμελή οικογένεια προέβλεπε ότι θα είναι περίπου στις εκατόν σαράντα χιλιάδες δραχμές, δικαίως ζητούνταν αυτό το ποσό. Σήμερα, με τα στοιχεία της Στατιστικής Υπηρεσίας, το όριο φτώχειας είναι περίπου στα τέσσερα εκατομμύρια τριακόσιες χιλιάδες δραχμές. Αν συνυπολογίσουμε για μία τριμελή οικογένεια, φθάνει περίπου στα πέντε εκατομμύρια. Λοιπόν, για ποιο όριο μιλάμε τώρα, όταν δεν καλύπτει πάλι το όριο φτώχειας, που σήμερα με τα στοιχεία της Στατιστικής Υπηρεσίας, αλλά και με τους καταναλωτές το όριο αυτό για μία τριμελή οικογένεια φθάνει περίπου στα πέντε εκατομμύρια δραχμές; 

Επίσης, θα πρέπει να δούμε ότι από τα στοιχεία του Υπουργείου Οικονομικών για το 1998, που είδαν πάλι το φως της δημοσιότητας, το 74% περίπου των δηλωθέντων εισοδημάτων βρίσκεται κάτω από τα παραπάνω οριζόμενα επίπεδα, δηλαδή, κάτω από αυτό το ποσό που λέμε για τις τετρακόσιες τριάντα επτά χιλιάδες δραχμές. 

Αν τώρα, κύριε Υπουργέ, δούμε, με την πορεία που είχε όλα αυτά τα χρόνια η οικονομία, ότι από το 1993 μέχρι σήμερα έχουμε μια απώλεια των εισοδημάτων των εργαζομένων γύρω στο 25%, αν συνυπολογίσουμε ότι όλο αυτό το διάστημα δεν λειτούργησε η τιμαριθμοποίηση της φορολογικής κλίμακας που ο πληθωρισμός ξεπέρασε το 60%, τότε να μου πείτε, ποια δίκαια φορολογικά μέτρα θα μπορείτε να πάρετε; 

Εμείς, κύριε Υπουργέ, έχουμε καταθέσει ξανά τις προτάσεις μας οι οποίες περιορίζονται ακριβώς στα μέτρα τα οποία καταθέσαμε. Νομίζουμε ότι μόνο έτσι μπορούν να καλυφθούν σήμερα οι ανάγκες των εργαζομένων και οι απαιτήσεις για ένα δίκαιο φορολογικό σύστημα. Πιστεύουμε, όμως, ότι οι προτάσεις αυτές δεν μπορούν σήμερα να εφαρμοστούν με αυτήν την πολιτική. Η γενικότερη πολιτική που εφαρμόζεται δεν μπορεί να τις εφαρμόσει. Θα σας τις καταθέσουμε όμως. 

Το Κ.Κ.Ε. έχει πάγιες διακηρυγμένες θέσεις για ριζική μεταρρύθμιση του φορολογικού συστήματος όχι μόνο, γιατί το σημερινό είναι κοινωνικά άδικο και έντονα αντιλαϊκό, αλλά γιατί χωρίς μία ριζική μεταρρύθμιση του φορολογικού συστήματος, χωρίς την ουσιαστική ενίσχυση των εσόδων του κράτους από τους έχοντες και για χρόνια φοροδιαφεύγοντες, δεν μπορεί να υπάρξει ούτε αναπτυξιακή ούτε αναγκαία κοινωνική πολιτική. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 

Το Κ.Κ.Ε. θεωρεί ότι οι βασικοί άξονες μιας προοδευτικής φορολογικής μεταρρύθμισης, αλλά και η άσκηση μιας γενικότερης προοδευτικής δημοσιονομικής πολιτικής πρέπει να είναι οι εξής: Φορολόγηση των πραγματικών κερδών, των εισοδημάτων και της περιουσίας με παράλληλα μέτρα πάταξης της φοροδιαφυγής. Μέτρα για την άμεση είσπραξη των βεβαιομένων φόρων και την πάταξη της φοροκλοπής ιδιαίτερα του μεγάλου κεφαλαίου. Φορολόγηση των εισοδημάτων με προοδευτική κλίμακα, έτσι ώστε να επιβαρύνονται περισσότερο τα μεγάλα εισοδήματα. Αν θυμάστε είχαμε καταθέσει και πρόταση νόμου. Μέτρα για τη μείωση της φορολογίας των φτωχότερων λαϊκών στρωμάτων και ενίσχυση του πραγματικού εισοδήματος. Θεσμική κατοχύρωση της διαφάνειας και της ουσιαστικής συμμετοχής των εργαζομένων και των κοινωνικών φορέων στη διαμόρφωση αλλά και στην υλοποίηση ενός δημοκρατικού φορολογικού συστήματος. 

Θα ήθελα επίσης να πω ότι πιστεύουμε, πως όλα αυτά τα μέτρα που θα παρθούν σήμερα, με τη μείωση και των ανωτάτων συντελεστών που προβλέπεται παράλληλα, όπως και αυτό που είχε προτείνει η Νέα Δημοκρατία -η Νέα Δημοκρατία φυσικά ζητούσε η μείωση του ανώτερου συντελεστή δήθεν για επενδύσεις να κατέβει στο 30% χωρίς να κοιτάξει την ελάφρυνση των λαϊκών στρωμάτων- θα ωφελήσουν ουσιαστικά το μεγάλο κεφάλαιο. Φυσικά θα δούμε σε τι διαδικασία θα μπουν και τα άλλα μέτρα τα οποία έχετε εξαγγείλει και θα τοποθετηθούμε και αναλυτικότερα. 

ΠΡΟΕΔΡΕΥΩΝ (Λουκάς Αποστολίδης): Ο κ. Δραγασάκης έχει το λόγο. 

ΙΩΑΝΝΗΣ ΔΡΑΓΑΣΑΚΗΣ: Θέλω κατ'αρχήν να ευχαριστήσω τους συναδέλφους Βουλευτές των άλλων κομμάτων, τον κ. Αλογοσκούφη, τον κ. Γεωργακόπουλο, τον κ. Γκατζή και βέβαια τον κύριο Υπουργό, που με την παρουσία τους επέτρεψαν να γίνει μία, κατά την άποψή μας, ουσιαστική συζήτηση πάνω σε ένα σοβαρό θέμα. Θέλω να διευκρινίσω ορισμένα θέματα. 

Πρώτα-πρώτα, κύριε Υπουργέ, όπως είδατε και την επερώτησή μας και τις ομιλίες μας τις διέκρινε η πολιτική ευγένεια θα έλεγα και όχι η πρόθεση να αδικήσουμε το έργο σας. Εμείς ξεκινάμε με μία αξιολόγηση του προβλήματος που υπερβαίνει, θα μου επιτρέψετε να πω, τη συγκεκριμένη συγκυρία. Πρέπει να πω ότι μας ανησυχεί πάρα πολύ και το πρόβλημα αλλά και η τάση υποβάθμισής του. 

Ποιά είναι τα στοιχεία τώρα που δίνουν μία κρίσιμη διάσταση στο πρόβλημα αυτό: 

Μέχρι σήμερα είχαμε τη δυνατότητα ως χώρα να χρησιμοποιούμε τη νομισματική μας πολιτική, τη δημοσιονομική μας πολιτική, τη φορολογική μας πολιτική για να επιτύχουμε ορισμένους στόχους. Με την ένταξη στη ΟΝΕ δεν υπάρχει πια εθνική νομισματική πολιτική. Δεν υπάρχουν οι βαθμοί ελευθερίας που υπήρχαν πριν για τη δημοσιονομική πολιτική. Επομένως, το εργαλείο της φορολογικής πολιτικής αποκτά αντικειμενικά μία νέα διάσταση. Στην ουσία θα είναι ένα από τα λίγα εργαλεία που θα μπορούμε να χρησιμοποιήσουμε όχι απλώς για να μαζεύουμε φόρους, αλλά για να μπορέσει η όποια κυβέρνηση να επηρεάσει, να επιδράσει στην οικονομία, στην απασχόληση, στο περιβάλλον κλπ. 

Για να γίνει, λοιπόν, αυτό πρέπει να αποκτήσουμε φορολογικό σύστημα. 

Είπε ο συνάδελφος κ. Γκατζής από το Κομμουνιστικό Κόμμα Ελλάδος, θα πάψει το φορολογικό σύστημα να είναι ταξικό; Δεν θα πάψει, συνάδελφε, εφόσον η κοινωνία είναι ταξική. Προσέξτε, όμως, δύο στοιχεία. Στις Ηνωμένες Πολιτείες της Αμερικής και εκεί καπιταλισμό έχουν. Τον Αλ Καπόνε τον έπιασαν για φοροδιαφυγή. Στην Ενωμένη Ευρώπη καπιταλισμό έχουν, ταξικά συστήματα υπάρχουν και εκεί. Σε εμάς, όμως, οι έμμεσοι φόροι είναι 67% και εκεί είναι 52%. 

Επομένως, είμαστε πολύ πίσω. Αυτό απλά θέλουμε να πούμε. Και πρέπει να αναζητήσουμε τρόπους επιτάχυνσης διαδικασιών, που θα βελτιώνουν το σύστημα. 

Δεν αδικούμε λοιπόν την Κυβέρνηση, αλλά κρίνουμε το όποιο έργο της. Είχαμε όντως μία βελτίωση στους ρυθμούς αύξησης των εισπράξεων του ΦΠΑ τα τελευταία χρόνια. 

Πρώτον, κρίνουμε αυτά τα στοιχεία ως αποδείξεις των δυνατοτήτων, που υπάρχουν και δεύτερον, αξιολογούμε ότι το όποιο έργο ως αποτέλεσμα, δεν μεταβάλλει την ουσία των διαπιστώσεών μας. Και με το ΤΑΧΙS το ίδιο. Προοδεύει το TAXIS; Κριτήριο είναι τι προβλήματα σας λύνει. Μπορείτε να κάνετε διασταύρωση στοιχείων; Μπορεί να εξυπηρετηθεί ο πολίτης; Και κάποια στιγμή θα συζητήσουμε τι ξοδεύουμε και τι αντιμετωπίζουμε. 

Σε ό,τι αφορά τη φορολογική εναρμόνιση στην Ευρώπη -επειδή το έθεσε και ο κ. Γεωργακόπουλος με τους φορολογικούς παραδείσους- εμείς θέτουμε ένα θέμα αρχής: Ποια πολιτική συμφέρει την Ελλάδα. Μία πολιτική φορολογικής εναρμόνισης ή μία πολιτική φορολογικών ανταγωνισμών; Δεν είπαμε ότι είναι εύκολο το θέμα. Αλλά, αν κρίνουμε ότι μας συμφέρει μία πολιτική φορολογικής εναρμόνισης, τότε ενδεχομένως θα πρέπει να συνταχθούμε με εκείνες τις δυνάμεις, που ενδιαφέρονται για την κατάργηση των φορολογικών παραδείσων και όχι με τις δυνάμεις, οι οποίες έχουν φορολογικούς παραδείσους και θέλουν να τους κρατήσουν, να κάνουμε κι εμείς το δικό μας. Διότι ο φορολογικός ανταγωνισμός δεν έχει όριο. 

Η Γερμανία κάποια στιγμή μπορεί να είναι σε θέση να μειώσει τη φορολογία του κεφαλαίου και των επιχειρήσεων πολύ χαμηλά. Εμείς το αντέχουμε αυτό με δημόσιο χρέος 100% του ΑΕΠ και με τεράστια κοινωνικά ελλείμματα; Επί της αρχής, λοιπόν, πρέπει να συζητήσουμε. 

Επί της αρχής εμείς λέμε ότι την Ελλάδα, τη χώρα μας, πρέπει να την ενδιαφέρει μία γραμμή φορολογικής εναρμόνισης, φορολογικής σύγκλισης και όχι μία γραμμή φορολογικών ανταγωνισμών. Μπορεί βέβαια να πει κανείς ότι εδώ είναι θέμα τακτικής. Κάνω κι εγώ φορολογικούς παραδείσους, για να διαπραγματευτώ στη συνέχεια την κοινή τους κατάργηση. Εντάξει, είναι μία ακραία συλλογιστική. Εάν διατυπωθεί έτσι, μπορεί κανείς να το συζητήσει. 

Σε ό,τι αφορά τις παρατηρήσεις του κ. Γεωργακόπουλου για τον ενιαίο συντελεστή, τον ενιαίο τρόπο φορολόγησης, εμείς ξεκινάμε από τη διαπίστωση ότι αυτήν τη στιγμή οι συντελεστές, με τους οποίους φορολογούνται τα εισοδήματα από την εργασία είναι υψηλοί, ενώ έχουμε άλλα εισοδήματα, που δεν φορολογούνται καθόλου. 

Εν πάση περιπτώσει, σε ό,τι αφορά τις τεχνικές διευθετήσεις, εμείς εμπιστευόμαστε τα στελέχη του Υπουργείου Οικονομικών. Εδώ επομένως πρέπει να υπάρξουν αποφάσεις επί της αρχής. Εάν υπάρχει πολιτική βούληση, να μην ξεφεύγουν εισοδήματα από τη φορολογία -αυτή είναι η ουσία της άποψή μας, να μην ξεφεύγουν εισοδήματα από τη διαδικασία της φορολογικής καταγραφής πρώτον και της φορολόγησης στη συνέχεια- από εκεί και πέρα είναι θέμα ειδικών να καθήσουν να βρουν τον πιο κατάλληλο τρόπο, με τον οποίο θα αντιμετωπιστεί αυτό το πρόβλημα. 

Σε ό,τι αφορά τις κινητές αξίες, το χρηματιστήριο κ.λπ., κύριε Υπουργέ, ξέρετε πολύ καλά ότι ο φόρος επί των συναλλαγών, που μπήκε στο χρηματιστήριο, δεν έχει να κάνει με τη φορολογία των κερδών, που τελικώς πραγματοποιούνται, το λεγόμενο CAPITAL GAME TAX, το οποίο υπάρχει σε πολλές χώρες. 

Εγώ θα ήθελα να παραπέμψω, για να είμαι συνοπτικός, σε μία μελέτη, η οποία έχει γίνει μάλιστα με παραγγελία της 'Ενωσης Ελληνικών Τραπεζών από μία ομάδα, με επικεφαλής τον κ. Καραμούζη, καθηγητή και Υποδιοικητή της Εθνικής Τράπεζας, η οποία μελέτη πραγματεύεται το όλο αυτό θέμα των κινητών αξιών και διαπιστώνει μία σειρά δυσλειτουργίες, προβλήματα, αδικίες κ.λπ. Αλίμονο, δεν μπορούμε να συμφωνήσουμε ότι εδώ υπάρχει ένα τεράστιο κενό; Τη μία μέρα βάζετε φόρους στα έντοκα γραμμάτια του δημοσίου, την άλλη με τροπολογίες τους μειώνετε, τους καταργείτε. Τη μία βάζετε φόρο στα ρέπος, την άλλη καταργείτε το φόρο από τα ρέπος. Εδώ, επί κυβερνήσεων δικών σας έχουν γίνει όλα αυτά. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Και μόνο αυτό δείχνει ότι εδώ υπάρχει ένα τεράστιο πρόβλημα, που θέλει διευθέτηση και αντιμετώπιση. 

Σε ό,τι αφορά τη Νέα Δημοκρατία, να περιμένουμε τώρα να έρθει η Κυβέρνηση της Νέας Δημοκρατίας, για να κάνουμε διάλογο; Εδώ σκόπιμα άρχισα από το 1952, για να εξηγήσω πώς σέρνεται αυτό το πρόβλημα κ.λπ. 

Εμείς κλείνοντας επανερχόμαστε στις βασικές μας προτάσεις. Ξεκίνησε η Κυβέρνηση έναν κοινωνικό διάλογο. 'Αλλοι κοινωνικοί φορείς αποφάσισαν να μετάσχουν, άλλοι αποφάσισαν να μη συμμετάσχουν. Θεωρούμε ότι ο διάλογος αυτός μπορεί να αποδειχθεί και χρήσιμος, με την έννοια ότι θα κατατεθούν για μια ακόμα φορά απόψεις των διαφόρων κοινωνικών φορέων. Ο διάλογος όμως αυτός έχει ένα χρονικό όριο. 

Εμείς λέμε, πριν τις ευρωεκλογές η Κυβέρνηση τα θέματα που θεωρεί ότι είναι ώριμα και ας είναι αποσπασματικά, να φέρει ένα φορολογικό νομοσχέδιο να ψηφιστούν. Διαφορετικά, κύριε Υπουργέ, σας το λέω ευθέως, με ειλικρίνεια, το ξέρετε και σεις τι θα συμβεί, θα πάμε στις Ευρωεκλογές, η Κυβέρνηση, ο Πρωθυπουργός και οι διάφοροι Υπουργοί θα βγαίνετε στα μπαλκόνια και θα εξαγγέλλετε φορολογικές ελαφρύνσεις, θα δημιουργείτε προσδοκίες στον κόσμο ότι θα ελαφρυνθεί κλπ. 'Ολα τα κόμματα θα καταγγέλλουμε αυτό ως αναξιόπιστο, διότι δεν θα υπάρχει τεκμήριο. Είναι ένα στοιχείο της πραγματικότητάς μας η έλλειψη αξιοπιστίας της πολιτικής. Πως λοιπόν απαντάμε στο πρόβλημα αυτό; 

Εμείς λέμε, φέρτε ένα νόμο, εμείς θα ασκήσουμε κριτική ότι θα είναι αποσπασματικός, αλλά θα εξηγήσουμε ότι έχει λογική να ψηφιστούν τα μέτρα του και ταυτόχρονα κάνουμε την πρόταση του πολιτικού διαλόγου για το γενικότερο, το ευρύτερο, το βαθύτερο και το μακροχρόνιο πρόβλημα το φορολογικό. Δεν έχουμε αυταπάτες ότι θα συμφωνήσουν όλα τα κόμματα, αλλά δεν μπορούμε και να δεχθούμε ότι δεν υπάρχουν πτυχές και πλευρές του προβλήματος στις οποίες μπορούμε να συμφωνήσουμε. Τουλάχιστον εμάς μας πιέζουν οι εργαζόμενοι, οι φορολογούμενοι, οι καταπιεσμένοι φορολογικά πολίτες, για να δράσουμε μέσα στο Κοινοβούλιο όπως μπορούμε ούτως ώστε να αμβλυνθεί κάπως ο βραχνάς και το πρόβλημα το οποίο έχουμε. 

Εμείς καλούμε την Κυβέρνηση να εξετάσει την πρότασή μας και να συζητήσουμε την κατάλληλη μορφή. Το αν θα είναι διακομματική επιτροπή, το αν θα είναι Διαρκής Επιτροπή Οικονομικών Υποθέσεων, το αν θα συμφωνήσουμε -για να απαντήσω και στο ΚΚΕ- σε όλα ή το κάθε κόμμα θα κάνει το δικό του υπόμνημα τελικά ή πρόταση, αυτό είναι δικαίωμα του κάθε κόμματος να το κρίνει. 

Εμείς ξεκινούμε λέγοντας ότι θέλουμε ένα διάλογο, ει δυνατόν, αμοιβαία δεσμευτικό και σε ό ,τι αφορά τι θα συζητηθεί και σε ό,τι αφορά πού θα καταλήξουμε. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

'Οπως είπε ο σύντροφος και συνάδελφος κ.Δραγασάκης, η φορολογική πολιτική είναι ένα εργαλείο για να διαμορφώσει και να πιέσει για άλλες πολιτικές ανεργίας, απασχόλησης και προστασίας περιβάλλοντος. 

Κάναμε πρόταση για πράσινη πολιτική, για πράσινους φόρους. Κύριε Υπουργέ, βάλατε ένα ερώτημα αν είναι εφικτοί οι οικολογικοί φόροι. Η απάντηση είναι, ναι. Και η απάντηση δεν έρχεται από τη μεριά του Συνασπισμού μόνο. Η απάντηση έρχεται από το Ευρωπαϊκό Περιβαλλοντικό Γραφείο με μια συγκεκριμένη και συγκροτημένη μελέτη που έκανε το 1996. 

Για την αγωνία σας, ότι η πράσινη πολιτική, η πράσινη φορολογία μπορεί να έχει μειονεκτήματα ανταγωνιστικά, με το χρόνο, να σας πω μπορούν να μετατραπούν σε ανταγωνιστικά πλεονεκτήματα. Το επίπεδο των προτεινομένων περιβαλλοντικών φόρων, μπορεί να δημιουργήσει προβλήματα ανταγωνιστικότητας μόνο στις βιομηχανίες μεγάλης έντασης ενέργειας και στην περίπτωση που αυτοί οι πράσινοι φόροι είναι μικρότερης σημασίας σε σχέση με άλλους παράγοντες που επιδρούν στην ανταγωνιστικότητα. 

Τελειώνοντας, θέλω να πω ότι η επιβολή περιβαλλοντικών φόρων ή μάλλον η συζήτηση για περιβαλλοντικούς φόρους έχει πολύ ενδιαφέρον. Προετοιμάζει το έδαφος για υψηλότερους φόρους κατανάλωσης, αλλάζει δηλαδή τη λογική που επικρατεί μέχρι σήμερα και πάμε σε χαμηλότερους φόρους των εισοδημάτων, με αποτέλεσμα ένα περισσότερο συνεπές και περιβαλλοντικά και οικονομικά φορολογικό σύστημα. Αυτό είναι μια καινούρια διάσταση στο φορολογικό σύστημα για να φύγουμε και από την ιδέα ότι ένα φορολογικό σύστημα έχει μόνο σαν στόχο να επιβαρύνει τα μικρά εισοδήματα, να πάρουμε περισσότερους φόρους και να μην έχουμε τη λογική της ανάπτυξης. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, ο κύριος Υπουργός στην προσπάθειά του να μας αποδείξει, ότι οι υψηλά αμειβόμενοι μισθωτοί είναι αυτοί που πληρώνουν φόρους, μας μοίρασε έναν πίνακα ο οποίος αν μη τι άλλο δείχνει πια είναι η εισοδηματική κατάσταση των μισθωτών. 

Τα 2/5 των φορολογουμένων έχουν εισόδημα κάτω από δύο εκατομμύρια (2.000.000) δραχμές, τα 4/5, το 80% δηλαδή, των φορολογουμένων έχουν εισόδημα κάτω από τέσσερα εκατομμύρια (4.000.000) δραχμές. Δηλαδή μιλάμε για μισθούς οι οποίοι βρίσκονται ουσιαστικά κάτω από το όριο της φτώχειας. Θέλετε να προσθέσουμε τους ανέργους, θέλετε να προσθέσουμε και αυτούς οι οποίοι έχουν εισοδήματα κάτω από ένα εκατομμύριο (1.000.000) δραχμές που δεν καταθέτουν φορολογικές δηλώσεις; 

Ας δούμε και αυτήν την πλευρά, λοιπόν, της εισοδηματικής πολιτικής που έχει ακολουθηθεί τα τελευταία χρόνια. 

Τέλος, επειδή είπατε ότι από το 1994 μέχρι σήμερα οι προϋπολογισμοί δεν έχουν ελλείμματα, θα σας πω ότι και σε αυτά τα χρόνια πάλι αυτοί οι μισθωτοί είχαν διπλάσιο ποσοστό φορολόγησης σε σχέση με την αύξηση του εισοδήματός τους.'Εχω εδώ μία κατάσταση που το δείχνει αυτό. 

Τέλος, σχετικά με το κόστος του Ε9 πρέπει να σας πω, κύριε Υπουργέ, ότι δεν αντιλαμβάνεστε πως ταυτόχρονα υπάρχει ένα κόστος χρηματικό, αλλά ταλαιπωρίας για τους συναλλασσόμενους. Στον πρώτο χρόνο εφαρμογής του Ε9, τουλάχιστον το 50% των φορολογουμένων κατέφυγαν σε φορολογικά γραφεία και κατέβαλαν ανάλογες αμοιβές. 'Αρα, στο κόστος του Ε9 δεν θα πρέπει να υπολογίζεται μόνο το κόστος ανάθεσης του συγκεκριμένου έργου, αλλά και το κόστος σε χρήμα και ταλαιπωρία που υφίσταται ο 'Ελληνας φορολογούμενος. 

Δυστυχώς, η πρακτική που υπάρχει από πλευράς φορολογικών υπηρεσιών είναι ότι ο φορολογούμενος πολίτης έχει μόνο υποχρεώσεις. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δανέλλης έχει το λόγο. 

ΣΠΥΡΙΔΩΝ ΔΑΝΕΛΛΗΣ: Κύριε Πρόεδρε, δυστυχώς, δεν ήμουν στην ώρα μου στην Αίθουσα για να πρωτολογήσω, εφόσον οι υποχρεώσεις μου ως εκπροσώπου του Κόμματός μου στη συζήτηση του νομοσχεδίου για την κύρωση της σύμβασης ανάθεσης του Μετρό, με υπεχρέωναν να βρίσκομαι στη συνεδρίαση της επιτροπής. Θα αξιοποιήσω όμως, την ευκαιρία που μου δίνετε για να διατυπώσω κάποιους συλλογισμούς μου επί του θέματος της επερώτησης. 

Κύριε Υπουργέ, δεν νομίζω ότι μπορεί κάποιος να αμφισβητήσει ότι μία από τις μεγάλες μεταρρυθμίσεις, μία από τις βασικές διαρθρωτικές αλλαγές που εκκρεμούν αφορούν στο φορολογικό σύστημα. Σε σχετικά πρόσφατες δημοσιεύσεις στατιστικών στοιχείων για την Ευρωπαϊκή 'Ενωση το ποσοστό ως προς το ΑΕΠ του συνόλου των επιβαρύνσεων της φορολογίας και γενικότερα των υποχρεώσεων πληρωμών για την ασφάλιση, τις συντάξεις κ.λπ., κυμαίνεται γύρω στο 45% κατά χώρα. Για την Ελλάδα το ποσοστό αυτό είναι 35%. 

Παρ'όλα αυτά, σε αντίφαση με τα παραπάνω, είναι γνωστό από άλλες στατιστικές συγκρίσεις ότι ο μέσος 'Ελληνας φορολογούμενος, δεδομένων όλων των αναλογιών που υπάρχουν φορολογείται κατά μέσο όρο πιο πολύ από τους περισσότερους αν όχι από όλους τους φορολογούμενους στην Ευρωπαϊκή 'Ενωση. Αυτό κάθε άλλο παρά παράδοξο είναι, αφού η μισή Ελλάδα, είτε δεν φορολογείται καθόλου είτε φορολογείται καταφανώς λιγότερο από όσο θα έπρεπε ή θα μπορούσε και μάλιστα σε πείσμα των συνταγματικών επιταγών. 

'Ετσι, ενώ η χώρα ως σύνολο εμφανίζεται να επιβαρύνεται λιγότερο από τις άλλες ευρωπαϊκές χώρες, το τμήμα του πληθυσμού πού όντως καταβάλλει φόρους και άλλες εισφορές, επιβαρύνεται περισσότερο. Οι λόγοι είναι γνωστοί. Φοροδιαφυγή, εισφοροδιαφυγή, φοροαπαλλαγές και παραοικονομία. Επίσης και οι συνέπειες είναι γνωστές. Μεταφορά κολοσσιαίων πόρων από αυτούς που υφίστανται τη φορολογία προς τους υπόλοιπους, δημόσια φτώχεια στις υποδομές, στις κοινωνικές υπηρεσίες, στους κοινωφελείς οργανισμούς, ελλειμματικό κοινωνικό κράτος που συνυπάρχει με προκλητική σε πολλές περιπτώσεις ιδιωτική κατανάλωση, αυξανόμενος δημόσιος δανεισμός και χρέος, νέος δανεισμός για την κάλυψη αυτού του χρέους. 

Μέσω αυτού του φαύλου κύκλου υπάρχουν περιορισμένες δυνατότητες παρέμβασης του κράτους, λόγω των συρρικνωμένων δημοσίων δαπανών. Οι διαφορετικοί τρόποι αντιμετώπισης των παραπάνω είναι μάλλον γνωστοί. Η συντηρητική νεοφιλελεύθερη προσέγγιση ορίζει ότι το κύριο βάρος πρέπει να δοθεί προς τη ριζική μείωση της κρατικής δαπάνης, ώστε να περιοριστεί στο ελάχιστο η δημόσια παρέμβαση για την κοινωνική αλληλεγγύη. 'Ομως, η διαφορετική προσέγγιση δεν μπορεί παρά να οδηγεί προς τη μεταρρύθμιση που θα μοιράζει το βάρος αυτής της παρέμβασης και της κοινωνικής αλληλεγγύης σε όλους, πράγμα που θα μπορούσε να ελαφρύνει το έως τώρα βάρος των πιο αδυνάτων, αλλά και των πιο δημιουργικών στο χώρο της παραγωγής. 

Είναι γνωστές οι αλλαγές που θα μπορούσαν να προωθήσουν αυτήν την επιλογή που κάθε άλλο παρά τεχνική είναι, αφού είναι βαθύτατα πολιτική, κοινωνική και αναπτυξιακή. Γενίκευση φορολογικής βάσης, απογραφή όλων των παραοικονομικών δραστηριοτήτων και ένταξή τους στο συνολικό φορολογικό σύστημα, δραστικός περιορισμός των φοροαπαλλαγών, εισαγωγή νέων φόρων, όπως οι τοπικοί και οι περιφερειακοί, ουσιαστικός φόρος περιουσίας, πράσινοι φόροι κλπ. Μείωση επίσης των συντελεστών επιβάρυνσης για μισθωτούς και επιχειρήσεις. 

Μια κυβέρνηση που θέλει πραγματικά να είναι αριστερή και επί της ουσίας φιλολαϊκή, πρέπει να αναδεικνύει επιθετικά τη διαφορά αυτή και να διεκδικεί την εναλλακτική μεταρρυθμιστική προοπτική, χωρίς να υπολογίζει το πολιτικό κόστος που βεβαίως υπάρχει, απο τη στιγμή που μία τέτοια μεταρρύθμιση ανακατανέμει και αναδιαρθρώνει βάρη και δικαιώματα. 

Μια τέτοια μεταρρύθμιση, όμως, κύριε Υπουργέ, αφορά όλη την κοινωνία, όλους τους πολίτες και παρέχει στην πολιτεία νέα εργαλεία για την άσκηση πολιτικής, αναπτυξιακές δυνατότητες, ενίσχυσης της απασχόλησης, εξορθολογισμό της εκμετάλλευσης φυσικών πόρων και ενίσχυση και ωρίμανση της αυτοδιοίκησης, πράγματα που θα είναι καθοριστικά για τον προοδευτικό εκσυγχρονισμό της κοινωνίας μας. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα είμαι πολύ σύντομος. Μόνο μερικές απαντήσεις θέλω να δώσω στον Αρχηγό του Συνασπισμού, τον κ. Κωνσταντόπουλο, και στις παρατηρήσεις των κυρίων συναδέλφων. 

Το πρώτο σημείο στο οποίο θα αντιμετωπίσετε τη συνολική αντίδραση της πολιτικής ηγεσίας του Υπουργείου Οικονομικών, έχει σχέση με την σκοπιμότητα της φορολογικής μεταρρύθμισης. Μακράν από εμάς η παραπλάνηση των φορολογουμένων και οι πελατειακές σχέσεις. 

Νομίζω πως ανέλυσα στην πρωτολογία μου ότι η φορολογική μεταρρύθμιση αποτελεί σήμερα μία αναγκαιότητα, μία πράξη ύψιστης πολιτικής ευθύνης, που οφείλει η Κυβέρνηση για την περαιτέρω ανάπτυξη της ελληνικής οικονομίας. 'Αρα δεν ομιλούμε για υποκριτικό κοινωνικό διάλογο, κύριοι του Συνασπισμού. 

Δεύτερον, θέλω να σας διαβεβαιώσω ότι εμείς πιστεύουμε, ότι η οικονομική πολιτική και ιδιαίτερα η φορολογική που ακολουθήσαμε τα τρία τελευταία χρόνια, είχε σαν αποτέλεσμα τη βελτίωση των δημοσιονομικών μεγεθών και τελικά την ακριβή εκτέλεση των προϋπολογισμών, αφήνοντας ένα σοβαρό πλεόνασμα στα έσοδα του τακτικού προϋπολογισμού. 

Ιδιαίτερα δε, αν δείτε πως διαμορφώνονται τα φορολογικά έσοδα, θα διαπιστώσετε ότι έχουμε μία σημαντικότατη βελτίωση από το φόρο κεφαλαίου, απο το φόρο στις νέες αγορές χρήματος, από τη φορολόγηση της υπεραξίας των τίτλων του Χρηματιστηρίου. 

Θέλω να τονίσω στον εκλεκτό συνάδελφο κ. Δραγασάκη, του οποίου εκτιμώ τις προτάσεις που κάνει σε μας, ότι θα ήταν καλό με την ίδια ακρίβεια να σας παρακολουθούν και οι συνάδελφοί σας του Συνασπισμού, γιατί πολλά πράγματα έχετε να τους δώσετε. Πάντως, αυτή η φορολόγηση των τίτλων του Χρηματιστηρίου, μπορεί να μην είναι η φορολόγηση της υπεραξίας που είναι ο δίκαιος φόρος, αλλά πρέπει να σας διαβεβαιώσω ότι το 0.3% αποδίδει σε πολλές περιπτώσεις πολύ περισσότερο από όσο θα απέδιδε η φορολόγηση της υπεραξίας. 

Τώρα κάθε φορά που ένας τίτλος πωλείται στο Χρηματιστήριο, το δημόσιο εισπράττει φόρο 0.3%. Αν υπολογίσετε ότι αυτός ο τίτλος μπορεί να διακινηθεί στην αγορά δέκα, είκοσι ή τριάντα φορές το χρόνο, καταλαβαίνετε πόσο φόρο καταβάλλει αυτός ο τίτλος στο ελληνικό δημόσιο. 

'Εχω δηλώσει πολλές φορές πως δεν είμαι αντίθετος να προχωρήσουμε στην εναρμόνιση του φόρου αυτού, όπως είναι σε όλα τα Χρηματιστήρια της Ευρώπης και των άλλων προηγμένων χωρών, δηλαδή, στη φορολόγηση της υπεραξίας των τίτλων. Αυτό όμως δεν εξαρτάται από τη βούληση της Κυβέρνησης, αλλά από τις υποδομές του Χρηματιστηρίου Αξιών Αθηνών. Εάν δεν πραγματοποιηθεί η συνολική αποϋλοποίηση των τίτλων του Χρηματιστηρίου, δεν μπορούμε να νομοθετήσουμε το φόρο επί της υπεραξίας των τίτλων. 

Προχωρούμε παρακάτω. 'Ακουσα -δυστυχώς λείπει η Νέα Δημοκρατία από την Αίθουσα, λείπει βέβαια και από την κοινωνία- ότι κάνουμε προεκλογικό κοινωνικό διάλογο. Νομίζω ότι είναι μακράν του κοινωνικού γίγνεσθαι η Νέα Δημοκρατία και βεβαίως πολλά θα διδαχθεί από την αντιπολιτευτική πολιτική την οποία ακολουθεί απέναντι στην Κυβέρνησή μας. Βεβαίως, η κρίση όλων είναι πολύ κοντινή. 'Εχουμε τις ευρωεκλογές, έχουμε τις εθνικές εκλογές του 2000 και εκεί ο καθένας θα κριθεί. 

Εμείς, ως Κυβέρνηση, κρινόμαστε για το συνολικό κυβερνητικό μας έργο, αλλά η Αξιωματική Αντιπολίτευση για την στάση την οποία τήρησε ως αντιπολίτευση απέναντι στα προβλήματα του ελληνικού λαού. 

Θα ήθελα, όμως, να σφολιάσω κάτι το οποίο σημείωσα επί λέξει. 

Είπε ο κ. Αλογοσκούφης: "το τρομοκρατικό καθεστώς που δημιουργεί το ΣΔΟΕ στις ελληνικές επιχειρήσεις". Αν αυτό αποτελεί θέση της Νέας Δημοκρατίας, είναι άκρως επικίνδυνο. 

'Οταν από όλες τις πτέρυγες της Βουλής, πλην της Νέας Δημοκρατίας, ακούγεται σήμερα η ανάγκη της εντατικοποίησης των ελεγκτικών μηχανισμών, μπορούμε να χρησιμοποιούμε τους όρους "τρομοκρατικό καθεστώς του ΣΔΟΕ" απέναντι στο λαθρεμπόριο, στην παραοικονομία, στη φοροδιαφυγή, στη φοροκλοπή; Τελικά η Νέα Δημοκρατία εισάγοντας αυτήν τη νέα κριτική της προς το ΣΔΟΕ άραγε ποια άνομα συμφέροντα υπηρετεί και εξυπηρετεί; Ας απαντήσει. 

'Ακουσα επίσης ότι το ΤAXIS είναι μία μεγάλη αποτυχία. 

Κύριοι συνάδελφοι, αν το TAXIS είναι μία πολύ μεγάλη αποτυχία, τότε ας κάνει πρόταση η Νέα Δημοκρατία να καταργήσουμε το TAXIS, αλλά να μας δηλώσει πού θα πάμε; Θα πάμε εκεί που ήταν μέχρι χθες ή εκεί που ήταν οι δημόσιες οικονομικές υπηρεσίες μέχρι το 1993; 

Εμείς, θέλω να σας διαβεβαιώσω, είμαστε ικανοποιημένοι από την πορεία του TAXIS. Θα θέλαμε να τρέξουμε γρηγορότερα. Θα θέλαμε δηλαδή, σήμερα αντί να σας δίνω στοιχεία για εκατόν δεκαεννέα ΔΟΥ και μέχρι το τέλος Μαρτίου για 122 ΔΟΥ, να μπορώ να σας δώσω για διακόσιες ΔΟΥ. 

Εμείς θέλουμε να βάλουμε το ΤΑΧΙS σε διακόσιες ΔΟΥ μέσα στο πρώτο εξάμηνο: 'Ομως, το Υπουργείο Οικονομικών δεν αντέχει τέτοια φορτία. Αυτή είναι η πραγματικότητα. Οι εφαρμογές και ο εξοπλισμός είναι στο Υπουργείο Οικονομικών. Εμείς δεν μπορούμε να τις τρέξουμε. Οι υπάλληλοί μας δεν μπορούν να τρέξουν γρηγορότερα τις δεκαπέντε εφαρμογές. 

Δείτε μερικά δημοσιεύματα στις εφημερίδες που περιγράφουν τη συμπεριφορά των υπαλλήλων του Υπουργείου Οικονομικών απέναντι σ' ένα σύστημα το οποίο έχει τεράστιες δυνατότητες. Το TAXIS διευκολύνει τους υπαλλήλους, κατοχυρώνει τη διαφάνεια και εξυπηρετεί άμεσα τους φορολογούμενους πολίτες, αλλά απαιτεί και ανθρώπινο δυναμικό υψηλής ποιότητος. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, πόσες ΔΟΥ είναι; 

ΓΕΩΡΓΙΟΣ ΔΡΥΣ (Υφυπουργός Οικονομικών): Τώρα λειτουργεί το σύστημα TAXIS σε εκατόν δεκαεννέα ΔΟΥ. 

ΠΡΟΕΔΡΕΥΩΝ (Παναγιώτης Σγουρίδης): Και πόσες είναι στο σύνολο της Ελλάδας; 

ΓΕΩΡΓΙΟΣ ΔΡΥΣ (Υφυπουργός Οικονομικών): Τριακόσιες ένδεκα ΔΟΥ. Μέχρι το τέλος Μαρτίου θα είναι σε εκατόν είκοσι δύο ΔΟΥ. 

Βάλαμε, κύριε συνάδελφε, το TAXIS στη ΔΟΥ της ιδιαίτερής σας πατρίδας, στη Χαλκίδα. Ξέρετε ποια ήταν η κατάσταση; Κι' αυτό γιατί στη Χαλκίδα δεν υπήρχε ουσιαστικά, κύριε συνάδελφε, οργανωμένη υπηρεσία μητρώου. Αυτή είναι η πραγματικότητα, κύριε συνάδελφε. Τι πρέπει άλλο να σας πω; 

ΕΥΑΓΓΕΛΟΣ ΑΠΟΣΤΟΛΟΥ: 'Οταν ο έφορος πάει για δήμαρχος και δεν ασχολείται με την εφορία; 

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, τι να κάνουμε; Να γυρίσουμε πάλι στο παρελθόν, που απαγορευόταν ο υπάλληλος να βάλει υποψηφιότητα; 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε συνάδελφε, δεν ακούτε τον κ. Δραγασάκη και όσο δεν τον ακούτε θα ολισθαίνετε. Για να σταματήσει η ολίσθησή σας ακούστε τον λίγο. 

Λέγω, λοιπόν, ότι είναι πραγματικότητα αυτά που λέτε. Πήγαινε η ΔΟΥ καλά και όταν επέλεξε ο έφορος να ασχοληθεί με την Τοπική Αυτοδιοίκηση, η ΔΟΥ πέρασε στη δεύτερη θέση. Δεν έχουμε διοικητικά μέσα να απαγορεύσουμε την εκλογή των υπαλλήλων του Υπουργείου Οικονομικών στην Τοπική Αυτοδιοίκηση. Δεν έχουμε τέτοια δυνατότητα. Εάν προτείνετε εσείς κάτι τέτοιο, να το πείτε. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, εγώ παίρνω το μέρος του συναλλασσόμενου πολίτη. Ξέρετε ότι στην εφορία Χαλκίδας πρέπει να πάει στις δύο η ώρα ο άλλος για να πιάσει θέση στην ουρά για να... 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε. Να μην τον ψηφίσετε να βγει δήμαρχος! 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, τελειώνω. 

Το τελευταίο που σημείωσα για τη Νέα Δημοκρατία, είναι ότι χαρακτηρίζει πάλι την εθνική προσπάθεια και το εθνικό προσκλητήριο για την ένταξή μας στην ΟΝΕ σαν μονομανία. Κύριοι συνάδελφοι, δεν ξέρω αν η Νέα Δημοκρατία τελικά έχει πραγματικά Ευρωπαϊκή προοπτική στην πολιτική της. Αυτό το οποίο βλέπω είναι ότι έχει μια τεράστια σύγχυση όσον αφορά την οικονομική πολιτική την οποία λέει, ότι θα ασκήσει αν ποτέ γίνει Κυβέρνηση. 'Ομως Κυβέρνηση θα είναι το ΠΑΣΟΚ και η Νέα Δημοκρατία θα είναι κάθε φορά επερχόμενη Κυβέρνηση. Θέλω να θυμίσω ότι και ο κ. 'Εβερτ ήταν ο επερχόμενος Πρωθυπουργός και τίποτα βέβαια δεν έγινε. 

Τώρα θέλω να δώσω στον κ. Δραγασάκη μια απάντηση για το φορολογικό παράδεισο. Η Κυβέρνηση, κύριε Δραγασάκη, ανέθεσε σε μια διεθνή και πολύ σοβαρή εταιρεία την ERNST AND YOUNG -αυτός είναι ο ξένος τίτλος- τη μελέτη για την ανάπτυξη ενός διεθνούς χρηματοοικονομικού κέντρου στη Θεσσαλονίκη. Σας διαβεβαιώνω ότι η μελέτη κατέληξε ότι είναι βιώσιμο το κέντρο αυτό, αλλά βεβαίως χρειάζεται η έγκριση της Ευρωπαϊκής 'Ενωσης με προοπτική -το τονίζω άλλη μια φορά- την επέκταση των οικονομικών δραστηριοτήτων προς τις χώρες της Βαλκανικής και τις Χώρες του Εύξεινου Πόντου. Δεν θα είναι αντιγραφή των φορολογικών παραδείσων της Κύπρου ή της Ιρλανδίας. Είναι κάτι το καινούριο και νομίζουμε ότι η Ευρωπαϊκή 'Ενωση θα το εγκρίνει. Αν αυτό γίνει, θα αποτελεί άλλη μία έμπρακτη προσπάθεια στήριξης της Θεσσαλονίκης για να εξελιχθεί σε οικονομική πρωτεύουσα της Βαλκανικής. 

Λείπει ο εκλεκτός συνάδελφος ο κ. Γκατζής. Θα ήθελα να κάνω μόνο μία παρατήρηση και θα ήθελα να την κάνω με χιούμορ. 'Ακουσα ότι το όριο φτώχειας για τριμελή οικογένεια είναι πέντε εκατομμύρια. Φαίνεται ότι είναι πολύ πλούσια τα μέλη του Κομμουνιστικού Κόμματος Ελλάδος για να κρίνουν, ότι το όριο φτώχειας για τριμελή οικογένεια είναι τα πέντε εκατομμύρια. Δεν ξέρω ποια στατιστική υπηρεσία του Περισσού έχει την εκτίμηση αυτή, αλλά βεβαίως δεν αποτελεί θέση της Εθνικής Στατιστικής Υπηρεσίας. 

Τέλος, θέλω να πω ότι δέχομαι την πρόταση του κ. Δραγασάκη και γι'αυτό το λόγο θα συνεννοηθώ με τον Πρόεδρο της Επιτροπής Οικονομικών Υποθέσεων, έτσι ώστε να έλθει προς συζήτηση και στην επιτροπή μας αυτή η φορολογική μεταρρύθμιση και βεβαίως εκεί να ακούσουμε και τις προτάσεις των κομμάτων. 

Ευχαριστώ πολύ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Και εμείς σας ευχαριστούμε, κύριε Υπουργέ. 

Υπάρχει κανείς συνάδελφος που θέλει να μιλήσει; 

Κανείς. 

Κηρύσσεται περαιωμένη η συζήτηση επί της υπ' αριθμόν 34/3.3.99 επερώτησης των Βουλευτών του Συνασπισμού της Αριστεράς και της Προόδου προς τον Υπουργό Εθνικής Οικονομίας και Οικονομικών. 

'Εχουν διανεμηθεί τα Πρακτικά της Τρίτης 9 Μαρτίου 1999 και της Τετάρτης 10 Μαρτίου 1999 και ερωτάται το Σώμα εάν τα επικυρώνει. 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 9 Μαρτίου 1999 και της Τετάρτης 10 Μαρτίου 1999 επεκυρώθησαν. 

Στο σημείο αυτό δέχεστε, κύριοι συνάδελφοι, να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.41' λύεται η συνεδρίαση για αύριο ημέρα Τρίτη 23 Μαρτίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών-ερωτήσεων και β) νομοθετική εργασία σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                              ΟΙ ΓΡΑΜΜΑΤΕΙΣ

 






























































