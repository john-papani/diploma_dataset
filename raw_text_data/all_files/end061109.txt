ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΙΘ΄

Πέμπτη 9 Νοεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Κ. Σημίτη, σελ.
3. Ανακοινώνεται ότι τη συνεδρίαση παρακολουθούν φοιτητές από τα Τμήματα Πολιτικής Επιστήμης και Δημόσιας Διοίκησης του Πανεπιστημίου Αθηνών και μαθητές από το 18ο Γυμνάσιο Πατρών και το 1ο Γυμνάσιο Γυθείου Λακωνίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 10 Νοεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων σχετικά με την ίδρυση τέταρτου τμήματος της Πανεπιστημιακής Σχολής Αγρινίου, σελ.
β) Προς τον Υπουργό Ανάπτυξης σχετικά με τις καθυστερήσεις στην εγκατάσταση του φυσικού αερίου σε περιοχές της Αττικής κ.λπ., σελ.
γ) Προς τον Υπουργό Αγροτικής Ανάπτυξης και Τροφίμων:
i. σχετικά με το χρονοδιάγραμμα μετατροπής των ζαχαρουργείων Λάρισας και Ξάνθης σε εργοστάσια παραγωγής βιοαιθανόλης κ.λπ., σελ.
ii. σχετικά με τις εισαγωγές μεταλλαγμένου ρυζιού από τις Η.Π.Α. και την Κίνα, την προστασία των καταναλωτών κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης σχετικά με την προστασία των παιδιών και των εργαζομένων στο Παιδιατρικό Νοσοκομείο «Αγία Σοφία» από διαρροές τοξικών αερίων κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί των σχεδίων νόμων του Υπουργείου Οικονομίας και Οικονομικών: α) «Κύρωση του Απολογισμού του Κράτους οικονομικού έτους 2004» και β) «Κύρωση του Ισολογισμού του Κράτους οικονομικού έτους 2004», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΓΟΡΑΣΤΟΣ Κ., σελ.
ΓΙΑΝΝΟΠΟΥΛΟΣ Α., σελ.
ΚΟΛΙΟΠΑΝΟΣ Θ., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΜΩΡΑΙΤΗΣ Α., σελ.
ΤΆΛΙΑΔΟΥΡΟΣ Σ., σελ.

Β. Επί των σχεδίων νόμων του Υπουργείου Οικονομίας και Οικονομικών:
ΑΡΣΕΝΗΣ Γ., σελ.
ΒΕΡΓΙΝΗΣ Ξ., σελ.
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΔΟΥΚΑΣ Π., σελ.
ΚΑΛΛΙΩΡΑΣ Η., σελ.
ΚΑΛΟΓΗΡΟΥ Χ., σελ.
ΚΑΡΠΟΥΖΑΣ Α., σελ.
ΚΑΣΤΑΝΙΔΗΣ Χ., σελ.
ΚΩΣΤΟΠΟΥΛΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΜΗΤΣΟΤΑΚΗΣ Κ., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΝΔΡΕΟΥ Γ., σελ.
ΣΓΟΥΡΙΔΗΣ Π., σελ.
ΣΚΡΕΚΑΣ Θ., σελ.
ΤΣΑΚΛΙΔΗΣ Ι., σελ.
ΦΟΥΣΑΣ Α., σελ.
ΦΩΤΙΑΔΗΣ Α., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΙΘ΄
      Πέμπτη 9 Νοεμβρίου 2006 
      Αθήνα, σήμερα στις 9 Νοεμβρίου 2006, ημέρα Πέμπτη και ώρα 10.53΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Αγοραστό,  Βουλευτή Λάρισας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές Κυκλάδων και Β’ Πειραιώς κύριοι ΙΩΑΝΝΗΣ ΧΩΜΑΤΑΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Νομάρχης Κυκλάδων ζητεί την πύκνωση των ακτοπλοϊκών δρομολογίων από και προς τα νησιά των Κυκλάδων.
2) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία ο Δήμος Φερρών Έβρου ζητεί την οικονομική ενίσχυση των αγροτών της περιοχής του, που οι καλλιέργειές τους επλήγησαν από ακραία καιρικά φαινόμενα.
3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Δύμης Αχαΐας ζητεί την κατασκευή έργων υποδομής στην περιοχή του, προκειμένου να προχωρήσει το πρόγραμμα ένταξης των τσιγγάνων στην τοπική κοινωνία.
4) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Γονέων και Κηδεμόνων 2ου Λυκείου Άργους Αργολίδας ζητεί την αύξηση των δαπανών για την παιδεία και την αποδέσμευση του λυκείου από το πανεπιστήμιο.
5) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία οι Μαθητές του 1ου Λυκείου Άργους Αργολίδας ζητούν τη λήψη μέτρων για την αναβάθμιση της δημόσιας παιδείας.
6) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία οι Εμπορικοί Σύλλογοι Καστοριάς, Φλώρινας, Άργους Ορεστικού, Αμύνταιου και τα Επιμελητήρια Φλώρινας και Καστοριάς ζητούν να ενταχθούν οι εμπορικές επιχειρήσεις των Νομών Φλώρινας και Καστοριάς στο μέτρο των ρυθμίσεων των ληξιπρόθεσμων οφειλών.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με ειδικές ανάγκες ζητεί την ικανοποίηση οικονομικών και φορολογικών αιτημάτων των ατόμων με αναπηρία.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Συντονιστική Επιτροπή Βορειοηπειρωτών Νομού Αχαΐας ζητεί τη χορήγηση της Ελληνικής ιθαγένειας σε όλους τους Έλληνες Βορειοηπειρώτες.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην περίπτωση αριστούχου φοιτήτριας που τελείωσε το μαθηματικό τμήμα του Πανεπιστημίου Πατρών σε τρία χρόνια και αρνούνται να της δώσουν πτυχίο.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση τοποθέτηση ορθοπεδικού στο Ι.Κ.Α. Κάτω Αχαΐας.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εξόφληση των συμβεβλημένων ιατρών των Πατρών Αχαΐας από το Δημόσιο Ταμείο.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επαναλειτουργία των σταθμών μέτρησης της ατμοσφαιρικής ρύπανσης στο Νομό Αχαΐας.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις δαπάνες διεκδίκησης από το Δήμο Πατρών Αχαΐας, των Μεσογειακών Αγώνων.
14) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Μορφωτικός Όμιλος Βελβεντού Κοζάνης ζητεί τη χρηματοδότηση της συνέχισης της λειτουργίας της εφηβικής βιβλιοθήκης Βελβεντού Κοζάνης.
15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορές με τις οποίες ο Έπαρχος Θήρας και η Τοπική Ένωση Δήμων και Κοινοτήτων Νομού Κυκλάδων ζητούν την αποκατάσταση της ενδοσυγκοινωνιακής ακτοπλοϊκής κάλυψης των νήσων Κυκλάδων.
16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την ίδρυση γραφείου Ο.Α.Ε.Ε. στην επαρχία Θήρας.
17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου και τάξεων Λυκείου Νήσου Κέας ζητεί την άμεση αποκατάσταση των κακοτεχνιών του κτηρίου του Σχολείου.
18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων και ο Δήμος Αμοργού ζητούν την απρόσκοπτη ακτοπλοϊκή σύνδεση της Νήσου Αμοργού με τον Πειραιά.
19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορές με τις οποίες οι Δικηγορικοί Σύλλογοι Νήσων Σύρου και Νάξου ζητούν την επαναδρομολόγηση ταχύπλοων σκαφών για τη σύνδεση των Νήσων Σαντορίνης – Νάξου – Πάρου με τη Σύρο.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 308/12-10-06 ερώτηση των Βουλευτών κ.κ. Δημητρίου Πιπεργιά, Βασίλειου Κεγκέρογλου και Χρήστου Πρωτόπαπα δόθηκε με το υπ’ αριθμ. Δ5/ΗΛ/Α/Φ6/217/22143/6-11-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ’ αριθ. 308-10-06 ερώτησης που κατατέθηκε στη Βουλή από τους ως άνω Βουλευτές, σας γνωρίζουμε τα ακόλουθα.
     Πρώτον: Η κυβέρνηση έχει ξεκαθαρίσει και στο κυβερνητικό της πρόγραμμα και με δημόσιες δηλώσεις, τόσο του Υπουργού Οικονομικών όσο και του Υπουργού Ανάπτυξης ότι δεν τίθεται ζήτημα ιδιωτικοποίησης της ΔΕΗ.
     Κατά συνέπεια δεν έχει κανένα νόημα η συνεχής επανάληψη τέτοιων ερωτήσεων.
     Δεύτερον: Ουδέποτε υπήρξε σκέψη ή συζήτηση για πώληση λιγνιτικών ή θερμικών μονάδων από τη ΔΕΗ σε οιονδήποτε και ουδέποτε η Επίτροπος κυρία Νέλλη Κρός έθεσε τέτοιο θέμα.
     Τρίτον: Όσον αφορά την απόφαση της ΡΑΕ για την οριακή τιμή και τις επιπτώσεις της στη ΔΕΗ, σας επισυνάπτουμε έγγραφο της ΡΑΕ σε ανάλογη ερώτηση που υποβλήθηκε.
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 15/2-10-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 528/5-10-06 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ’ αριθ. 15/2-10-2006 ερώτησης του Βουλευτή κ. Μ. Καρχιμάκη σας γνωρίζουμε ότι δεν συνηθίζουμε να αθετούμε τις υποσχέσεις ή δεσμεύσεις μας. Ζώντας όμως μέσα σε μια συντεταγμένη Πολιτεία, είναι αυτονόητο ότι η υλοποίηση των υποσχέσεων, δεσμεύσεων ή προθέσεών μας γίνεται μέσα από συγκεκριμένες διαδικασίες, οι οποίες πρέπει να τηρούνται κα! προς τις οποίες και πάλι σας παραπέμπουμε.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     3. Στην με αριθμό 293/11-10-06 ερώτηση των Βουλευτών κ.κ. Βασιλείου Κεγκέρογλου, Δημητρίου Πιπεργιά, Χρήστου Πρωτόπαππα και Μιχάλη Καρχιμάκη δόθηκε με το υπ’ αριθμ. Δ1/Α/21315/3-11-06  έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης που κατέθεσαν στη Βουλή των Ελλήνων οι Βουλευτές κ.κ. Β. Κεγκέρογλου, Δ. Πιπεργιάς, Χ. Πρωτόπαππας και Μ. Καρχιμάκης, σχετικά με αγορά υγροποιημένου φυσικού αερίου από την Δημόσια Επιχείρηση Αερίου Α.Ε. (ΔΕΠΑ), σας διαβιβάζουμε την 645189/24.10.06 επιστολή της Επιχείρησης, η οποία καλύπτει το θέμα.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 74/3-10-06 ερώτηση των Βουλευτών κυρίων Εμμανουήλ Στρατάκη και Ιωάννη Δραγασάκη δόθηκε με το υπ’ αριθμ. Γ.Π119848/26-10-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 74/3-10-2006 και 360/19-10-2006 ερωτήσεις που κατατέθηκαν στη Βουλή από τους Βoυλευτές κ.κ. Μ. Στρατάκη και Γ. Δραγασάκη σχετικά με αιτήματα εργαζομένων στις υπηρεσίες κοινωνικής φροντίδας της Κρήτης, σας πληροφορούμε τα εξής:
     Η εξασφάλιση και συνέχιση χρηματοδότησης των προγραμμάτων είναι αρμοδιότητα του Υπουργείου Απασχόλησης και Κοινωνικής Προστασίας.
     Ότι αφορά θέματα προσωπικού του προγράμματος αρμόδιο να απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης.
     Το ΥΥΚΑ σύμφωνα με την παραγ. 2 του άρθρου 5 του Ν. 2860/2000 διατυπώνει σύμφωνη γνώμη για τις προς ένταξη πράξεις.
     Για τη συνέχιση των Προγραμμάτων στην Περιφέρεια Κρήτης μέχρι 30-6-2007 η αρμόδια υπηρεσία του Υπουργείου έχει διατυπώσει θετική γνώμη.
     Τα Γραφεία Κοινωνικών Υποστηρικτικών Υπηρεσιών λειτουργούν με τη χρηματοδότηση του Κοινοτικού Πλαισίου Στήριξης για τα πρώτα δύο έτη λειτουργίας τους. Στις υποχρεώσεις των Τελικών Δικαιούχων δηλαδή των Δήμων/Δημοτικών Επιχειρήσεων είναι να χρηματοδοτήσουν με ιδίους πόρους το πρόγραμμα για άλλα τρία έτη.
     Η συγκεκριμένη δέσμευση ήταν απαραίτητη για την ένταξή τους στο πρόγραμμα και η συνέχιση της λειτουργίας τους είναι υποχρέωση έναντι της Ευρωπαϊκής Ένωσης.
     Το ΥΥΚΑ παρέχει κάθε δυνατή βοήθεια και υποστήριξη των Γραφείων Παροχής Κοινωνικών Υποστηρικτικών Υπηρεσιών.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
     5. Στην με αριθμό 121/4.10.06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1915/23.10.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 121/4-10-2006 ερώτηση, που κατατέθηκε στη Βουλή από το Βουλευτή κ. Α. Λεβέντη, σχετικά με την υγιεινή και ασφάλεια στην εργασία για τους εργαζόμενους της ΔΕΗ, και όσον αφορά τις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Σύμφωνα με την νομοθεσία του Υπουργείου μας δεν υπάρχει υποχρέωση του εργοδότη να διαθέτει δικά του πλήρως εξοπλισμένα ασθενοφόρα.
      Ειδικότερα πρόβλεψη για ύπαρξη μέσων μεταφοράς ασθενών απαντάται μόνο στο π.δ. 225/89 «Υγιεινή και ασφάλεια στα Υπόγεια Τεχνικά Έργα» κεφάλαιο Η΄ άρθρο 28, όπου ο υπεργολάβος και αν δεν υπάρχει ο κύριος του έργου πρέπει να συντάσσει προτού αρχίσει το έργο σχέδιο αντιμετώπισης έκτακτης ανάγκης. Βάσει αυτού του σχεδίου πρέπει να εξασφαλίζει τη διάθεση μεταφορικών μέσων τα οποία να δέχονται την ύπαρξη φορείων και υλικού Πρώτων Βοηθειών του οποίου να εξασφαλίζεται η διατήρηση σε καλή κατάσταση, την περαιτέρω μεταφορά τραυματιών και ενδεχομένως και λοιπών εργαζομένων στο πλησιέστερο κέντρο υποδοχής ( Νοσοκομείο ή άλλο κατά περίπτωση).
      Σύμφωνα με την παράγραφο 11 του άρθρου 6 του π.δ. 95/99 από τη ΔΕΗ έχουν υποβληθεί στην αρμόδια Γενική Διεύθυνση Συνθηκών και Υγιεινής της Εργασίας του Υπουργείου Απασχόλησης και Κοινωνικής Προστασίας όλα τα προβλεπόμενα για την Εσωτερική Υπηρεσία Προστασίας και Πρόληψης (ΕΣΥΠΠ) στοιχεία.
      Σύμφωνα με τα στοιχεία αυτά:
      Στη ΔΕΗ λειτουργεί ΕΣΥΠΠ η οποία στο οργανόγραμμα της ΔΕΗ προβλέπεται ως ανεξάρτητο κλιμάκιο σε επίπεδο Διεύθυνσης [Διεύθυνση Υγείας και Ασφάλειας στην Εργασία (ΔΥΑΕ)] και επιβλέπεται από το Γενικό Διευθυντή Ανθρωπίνων Πόρων και Οργάνωσης (ΓΔ/ΑΝΠΟ).
      Εκπρόσωπος της ΕΣΥΠΠ είναι η Διευθύντρια της ΔΥΑΕ κ. Μαρία Τολάκη Μηχανολόγος - Ηλεκτρολόγος Μηχανικός με 27ετή εμπειρία.
      Επιστημονικός υπεύθυνος τεχνικός είναι ο Βοηθός Διευθυντής κ. Μενέλαος Πεφάνης Μεταλλειολόγος - Μηχανικός με 26ετή εμπειρία.
      Επιστημονικός υπεύθυνος είναι ο Προϊστάμενος του Τομέα Ιατρικής της Εργασίας κ. Χαράλαμπος Αλεξόπουλος, ιατρός εργασίας με 15ετή εμπειρία.
      Η ΔΕΗ απασχολεί 101 Τεχνικούς Ασφαλείας. Από αυτούς οι 42 είναι μόνιμοι και αποκλειστικής απασχόλησης. Αυτοί καλύπτουν όλους τους εργασιακούς χώρους με παραγωγικές δραστηριότητες και υψηλής επικινδυνότητας. Οι υπόλοιποι 59 είναι μόνιμοι υπάλληλοι της ΔΕΗ που εκτελούν τα καθήκοντα του Τεχνικού Ασφαλείας παράλληλα με την άσκηση των άλλων καθηκόντων τους για μονάδες που είναι σε γεωγραφικά απομονωμένες περιοχές είτε σε υπηρεσίες χαμηλής επικινδυνότητας.
      Η ΕΣΥΠΠ της ΔΕΗ Α.Ε. (παίρνει τα αναγκαία μέτρα με ανοιχτές διαδικασίες) μέσω ΑΣΕΠ κ.λ.π., προκειμένου να απασχολεί τριάντα εννέα (39) Ιατρούς Εργασίας, πλήρους ή μερικής απασχόλησης, ανάλογα με τις επιτόπιες υπηρεσιακές ανάγκες κάθε γεωγραφικής περιοχής σε πανελλήνια κλίμακα. Ήδη μόνιμοι υπάλληλοι της ΔΕΗ είναι 21 και οι υπόλοιποι 18 με σύμβαση μέχρι την οριστικοποίηση των προσλήψεων μέσω ΑΣΕΠ.
      Επίσης διαθέτει νοσηλευτικό προσωπικό, το οποίο απασχολείται στα Ιατρεία Πρώτων Βοηθειών των Ενεργειακών Κέντρων καθώς και σε ορισμένους μεγάλους εργασιακούς χώρους. Η δύναμη αυτού ανέρχεται συνολικά σε εβδομήντα (70) άτομα, εκ των οποίων σήμερα τα πενήντα τέσσερα (54) άτομα υπάγονται στο τακτικό προσωπικό της Επιχείρησης, ενώ τα υπόλοιπα δέκα έξι (16) απασχολούνται στο πλαίσιο του Ν.2190/94 με συμβάσεις εργασίας ορισμένου χρόνου.
      Σύμφωνα με τις πληροφορίες που παρείχε η ΔΕΗ ο αριθμός των απασχολούμενων Ιατρών Εργασίας και Τεχνικών Ασφαλείας υπερκαλύπτει τις προβλέψεις της νομοθεσίας και τα προγράμματά τους έχουν ανακοινωθεί στα κατά τόπους Κέντρα Πρόληψης Επαγγελματικού Κινδύνου (ΚΕΠΕΚ).
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
     6. Στις με αριθμούς 14497/27-9-06 και 41/2.10.06 ερωτήσεις των Βουλευτών κυρίων Βασιλείου Κεγκέρογλου και Στέλιου Ματζαπετάκη δόθηκε με το υπ’ αριθμ. 100076/ΙΗ/19.10.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμό 14497/27-9-06 και 41/2-10-2006, τις οποίες κατέθεσαν οι Βουλευτές κ.κ. Στέλιος Ματζαπετάκης και Βασίλης Κεγκέρογλου και αφορούν στις κτιριακές ανάγκες του Καλλιτεχνικού και Μουσικού Σχολείου Ηρακλείου Κρήτης, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Για τα έργα σχολικής στέγης το 2006 ο Νομός Ηρακλείου έχει χρηματοδοτηθεί με το ποσό των 1.600.000,00 Ευρώ.
      Αντίστοιχα, .σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Όσον αφορά στο Μουσικό Σχολείο Ηρακλείου, σας γνωρίζουμε ότι, όπως μας πληροφόρησε η Νομαρχιακή Αυτοδιοίκηση Ηρακλείου με σχετικό έγγραφό της, έχει εντάξει στο πρόγραμμά της την ανακατασκευή του κτιρίου 308 της πρώην Αμερικανικής Βάσης Γουρνών και οι εργασίες ανακατασκευής είναι σε εξέλιξη, προκειμένου να καλυφθούν οι αυξημένες ανάγκες του Σχολείου.
      Για την κάλυψη των αναγκών του Καλλιτεχνικού Σχολείου προβλέπεται η ανακατασκευή ενός όμορου κτιρίου.
      Τέλος, σας γνωρίζουμε ότι το ΥΠΕΠΘ φροντίζει, στο πλαίσιο των οικονομικών δυνατοτήτων όπως αυτές παρέχονται από το Υπουργείο Εθνικής. Οικονομίας και Οικονομικών ετησίως, για την ικανοποίηση των οικονομικών απαιτήσεων της Νομαρχιακής Αυτοδιοίκησης Ηρακλείου αναφορικά με τη βελτίωση της υλικοτεχνικής υποδομής της Α/θμιας και Β/θμιας Εκπ/σης του ανωτέρω Νομού.
      Ο Υφυπουργός
      ΓΕΩΡΓΙΟΣ ΚΑΛΟΣ»
     7. Στην με αριθμό 277/11.10.06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1936/25.10.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 277/11-10-2006 ερώτηση, που κατατέθηκε στη Βουλή από το Βουλευτή κ. Κουβέλη, σχετικά με την καταστρατήγηση των χρονικών ορίων απασχόλησης στους απασχολούμενους στις τεχνικές υπηρεσίες του Ο.Τ.Ε., και όσον αφορά τις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Κοινωνικοί Επιθεωρητές του Τμήματος Κοινωνικής Επιθεώρησης Νέας Ιωνίας πραγματοποίησαν έλεγχο στο Τεχνικό Τμήμα Αμαρουσίου του Ο.Τ.Ε. στις 19-10-2006, παρουσία του συνδικαλιστή κ. Μπρόφα Παναγιώτη, κατά τον οποίο διαπιστώθηκαν τα ακόλουθα:
      Στο χώρο εργασίας του ανωτέρω Τμήματος, δεν βρέθηκαν καταστάσεις προσωπικού των εργαζομένων και προγράμματα ωρών εργασίας κατατεθειμένα στην Επιθεώρηση Εργασίας.
      Σε ερωτήσεις που έγιναν σ' όλους τους εργαζόμενους τεχνικούς του Τμήματος, δηλώθηκε ότι απασχολούνται Σάββατα και αργίες, με συναίνεσή τους και η εβδομαδιαία ανάπαυση για την εργασία του Σαββάτου χορηγείται ύστερα από συνεννόηση με τον Προϊστάμενο του Τμήματος, καταθέτοντας έγγραφη αίτηση - δήλωση για την ημερομηνία χορήγησης.
      Όσον αφορά στην απασχόληση κατά τις Κυριακές, δηλώθηκε ότι εργάζονται 5ωρο και αμείβονται σύμφωνα με τα προβλεπόμενα από τις διατάξεις της εργατικής νομοθεσίας.
      Από τον Προϊστάμενο του Τεχνικού Τμήματος Αμαρουσίου κ. Σαρλά Αθανάσιο δηλώθηκε ότι από τον Κανονισμό λειτουργίας του Οργανισμού προβλέπεται ότι οι εργαζόμενοι του ανωτέρω Τμήματος θα απασχολούνται για αποκατάσταση βλαβών.
      Ως εκ τούτου, ζητήθηκε να προσκομισθούν στην Επιθεώρηση Εργασίας εντός πέντε (5) ημερών γραπτές εξηγήσεις για τα ανωτέρω και να κατατεθούν οι πίνακες προσωπικού και ωρών εργασίας. Συνεστήθη δε η πιστή εφαρμογή αυτών ως προς την εβδομαδιαία ανάπαυση και το ωράριο εργασίας.
      Τέλος, σας γνωρίζουμε ότι από τα στοιχεία που τηρούνται στην Κοινωνική Επιθεώρηση Εργασίας, προκύπτει ότι για τις Τηλεπικοινωνίες και τα Ταχυδρομεία, κατά το τρέχον έτος και για το χρονικό διάστημα από 1-1-2006 έως 31-8-2006 έχουν διενεργηθεί 102 έλεγχοι και για τις διαπιστωμένες παραβάσεις έχουν υποβληθεί 7 μηνύσεις και έχουν επιβληθεί 21 πρόστιμα συνολικού ποσού 30.500 ευρώ.
      Επιπλέον, από τα στοιχεία που τηρούνται στην Τεχνική και Υγειονομική Επιθεώρηση Εργασίας, κατά το χρονικό διάστημα από 01-01-2006 έως 31-08-2006 διενεργήθηκαν σε υπηρεσίες του Ο.Τ.Ε. 26 έλεγχοι και επανέλεγχοι σε θέματα υγιεινής και ασφάλειας της εργασίας. Κατά το ίδιο διάστημα, έγιναν συνολικά σε επιχειρήσεις Τηλεπικοινωνιών και Ταχυδρομείων 51 έλεγχοι και επανέλεγχοι και επιβλήθηκαν 6 μηνύσεις και 1 πρόστιμο.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 10 Νοεμβρίου 2006. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος.2 και 3 του Κανονισμού της Βουλής). 
      1. Η με αριθμό 51/7-11-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον  Υπουργό Αγροτικής Ανάπτυξης και Τροφίμων, σχετικά με την καταβολή των επιδοτήσεων στους παραγωγούς του Νομού Ηρακλείου κ.λπ.. 
      2. Η με αριθμό 57/7-11-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Υγείας και Κοινωνικής Αλληλεγγύης και Περιβάλλοντος, Χωροταξίας και Δημοσίων Έργων, σχετικά με την αντιμετώπιση του προβλήματος με τον αμίαντο κ.λπ..
      3. Η με αριθμό 53/7-11-2006  επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την υπαγωγή της καπνοβιομηχανίας «Κεράνης» σε καθεστώς ειδικής εκκαθάρισης, την προστασία των εργαζομένων κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής).
       1. Η με αριθμό 52/7-11-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστάσιου Χωρέμη προς τους  Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την πώληση της εταιρείας που διαχειρίζεται τη διώρυγα της Κορίνθου, την προστασία των εργαζομένων κ.λπ.. 
      2. Η με αριθμό 56/7-11-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αντιμετώπιση προβλημάτων των εργαζομένων στις Περιφέρειες κ.λπ.. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις πρώτου κύκλου: 
	Πρώτα θα συζητηθεί η με αριθμό 37/6-11-2006 δεύτερη επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αθανασίου Μωραΐτη προς την Υπουργό Εθνικής Παιδείας και Θρησκευμάτων, σχετικά με την ίδρυση τέταρτου τμήματος της Πανεπιστημιακής Σχολής Αγρινίου. 
	Συγκεκριμένα, η επίκαιρη ερώτηση του κυρίου συναδέλφου έχει ως εξής:
	«Δυσάρεστη μετεκλογική έκπληξη φαίνεται ότι επεφύλασσε το Υπουργείο Εθνικής Παιδείας για το λαό της Αιτωλοακαρνανίας.
	Σε έγγραφη απάντηση του Υπουργείου προς την από 6-6-2006 επιστολή του Συλλόγου Αγρινιωτών Φοιτητών (αναφορικά με την ανάπτυξη της Πανεπιστημιακής Σχολής) προκύπτουν τα εξής:
	Το Υπουργείο καθιστά πλέον σαφές (με το υπ’ αριθμόν 87406/1-9-2006 έγγραφό του προς τον Πρύτανη του Πανεπιστημίου Ιωαννίνων) ότι δεν προτίθεται να προχωρήσει στην ίδρυση του τέταρτου τμήματος της Πανεπιστημιακής Σχολής Αγρινίου, αλλά και ότι προωθούνται ευρύτερες αλλαγές, χωρίς συγκεκριμένο στόχο και χρονοδιάγραμμα.
	Όσον αφορά στο μείζον θέμα της αυτονόμησης της σχολής, αποκλείεται οποιαδήποτε άμεση θετική εξέλιξη και το θέμα παραπέμπεται αορίστως στο μέλλον. Εντύπωση βέβαια προκαλεί ότι το Υπουργείο δεν εδέησε να ενημερώσει για τις προθέσεις του τους θεσμικούς φορείς του νομού.
	Ερωτάται η κυρία Υπουργός:
      1. Ισχύουν όσα αναφέρει στο σχετικό έγγραφο ο Ειδικός Γραμματέας Πανεπιστημιακής Εκπαίδευσης κ. Κυριαζής; Ποιες είναι τελικά οι προθέσεις του Υπουργείου;
	2. Θα ξεκινήσει το τέταρτο τμήμα της Πανεπιστημιακής Σχολής Αγρινίου, όπως επανειλημμένως έχετε δεσμευθεί; Θα προωθηθεί η αυτονόμηση της Σχολής και με ποιο χρονοδιάγραμμα;»
	Ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος έχει το λόγο για τρία λεπτά.
	ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
	Απαντώντας στην επίκαιρη ερώτηση του συναδέλφου θα ήθελα να ενημερώσω το Σώμα για τα εξής: Πρώτον, αποτελεί πάγια δέσμευση του Υπουργείου Εθνικής Παιδείας και Θρησκευμάτων η αυτονόμηση του Πανεπιστημιακού Τμήματος, του Παραρτήματος του Αγρινίου, καθώς επίσης και η ίδρυση του τετάρτου τμήματος. Προς την κατεύθυνση αυτή κινηθήκαμε το τελευταίο διάστημα, σε συνεργασία με τη διοίκηση, με την πρυτανεία του Πανεπιστημίου Ιωαννίνων, τόσο με την προηγούμενη όσο και με την καινούργια, και κρίθηκε απαραίτητο να αξιολογηθεί η υπάρχουσα κατάσταση του Παραρτήματος σε επίπεδο οργάνωσης και λειτουργίας, ώστε να προσδιοριστούν οι προϋποθέσεις υπό τις οποίες θα προωθηθεί η διαδικασία της αυτονόμησής του.
	Συγκεκριμένα: Κρίθηκε απαραίτητο να επανεξετάσει το Πανεπιστήμιο Ιωαννίνων την πρότασή του για ίδρυση τετάρτου τμήματος Κλιματολογίας, Οικολογίας και Τεχνολογίας Αντιρρύπανσης και ο λόγος είναι ο εξής: Θέλουμε να συγκροτηθεί το Παράρτημα του Αγρινίου με δύο πανεπιστημιακές σχολές και η καθεμία να αποτελείται από δύο τμήματα. Συνεπώς το γνωστικό αντικείμενο το οποίο μας επροτάθη δεν συνέβαλε προς αυτή την κατεύθυνση. Έχουμε, λοιπόν, ένα τμήμα Διοίκησης Επιχειρήσεων Αγροτικών Προϊόντων και Τροφίμων σε μία σχολή με προσανατολισμό τις οικονομικές επιστήμες. Συνεπώς στη συζήτηση που είχαμε με τον Πρύτανη του Πανεπιστημίου καταλήξαμε ότι σκόπιμο θα ήταν το τέταρτο τμήμα να έχει μία κατεύθυνση οικονομικών σπουδών, ώστε μαζί με το υπάρχον τμήμα να αποτελέσουν μια σχολή. Και από την άλλη, το Τμήμα Διαχείρισης Περιβάλλοντος και Φυσικών Πόρων και το Τμήμα Διαχείρισης Πολιτισμικού Περιβάλλοντος και Νέων Τεχνολογιών να συγκροτήσουν τη δεύτερη σχολή και έτσι θα έχουμε τα τέσσερα τμήματα και τις δύο σχολές. 
	Αναμένουμε την αναθεωρημένη πρόταση του Πανεπιστημίου Ιωαννίνων, η οποία, όπως μας ενημέρωσε ο Πρύτανης του Πανεπιστημίου σε επικοινωνία που είχαμε την προηγούμενη εβδομάδα, είναι στο τελικό στάδιο της επεξεργασίας. Και στη συνέχεια, σύμφωνα με τη νομική διαδικασία που υπάρχει, θα προταθεί αυτό στο Συμβούλιο Ανώτατης Πανεπιστημιακής Εκπαίδευσης, ώστε να πάρει το δρόμο του.
	Δεύτερον, θα ήθελα να ενημερώσω ότι έχει προωθηθεί ένα δεύτερο σημαντικό ζήτημα, το ζήτημα της παραχώρησης εκατόν εβδομήντα οκτώ στρεμμάτων του παλαιού αεροδρομίου του Αγρινίου στο πανεπιστήμιο και βρίσκεται στο τελικό στάδιο. 
      Ειδικότερα: Ύστερα από έγγραφες συνεννοήσεις της Υπουργού Παιδείας με τον Υπουργό Εθνικής Αμύνης, με την Κτηματική Υπηρεσία του Δημοσίου έχουμε καταλήξει σε συμφωνία. Το Υπουργείο Παιδείας έχει συμφωνήσει με την Κτηματική Υπηρεσία του Δημοσίου για την παραχώρηση αυτών των στρεμμάτων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
      Το ζήτημα βρίσκεται για τις τελικές, τυπικές διαδικασίες στο Υπουργείο Οικονομίας, με το οποίο και εμείς και ο πρύτανης βρισκόμαστε σε επαφή, ούτως ώστε να δημιουργηθεί ο κατάλληλος χώρος εκατόν εβδομήντα οκτώ στρεμμάτων, για να αναπτυχθούν οι πανεπιστημιακές σχολές, να έχει μια μόνιμη πλέον εγκατάσταση το Αγρίνιο. 
      Συνεπώς κλείνω, κύριε Πρόεδρε, λέγοντας ότι όχι μόνο δεν ανταποκρίνονται στην πραγματικότητα οι ισχυρισμοί ότι το Υπουργείο Παιδείας δεν προτίθεται να προχωρήσει στην ίδρυση και τετάρτου τμήματος και ότι δήθεν προωθούνται ευρύτερες αλλαγές χωρίς συγκεκριμένο σκοπό και χρονοδιάγραμμα, αλλά αντίθετα είναι πάγια θέση μας η δημιουργία του τετάρτου τμήματος, αλλά θέλουμε ένα τέταρτο τμήμα το οποίο να είναι βιώσιμο, να ανταποκρίνεται στις σύγχρονες απαιτήσεις και ανάγκες και να συγκροτεί, όπως είπαμε, ένα ενιαίο σύνολο, μία ενιαία σχολή.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ορίστε, κύριε Μωραΐτη, έχετε το λόγο για δύο λεπτά.
      ΘΑΝΟΣ ΜΩΡΑΪΤΗΣ: Κύριε Πρόεδρε,, όλοι οι Αιτωλοακαρνάνες απέναντι σ΄ όλα αυτά τα οποία μας είπε ο κύριος Υφυπουργός σήμερα θα ήθελαν πραγματικά να σταθούν με καλή διάθεση. 
      Αυτό όμως που θέλω να πω είναι ότι αυτή η καλή διάθεση έχει καταστραφεί προ πολλού, γιατί στο παρελθόν και δυόμισι χρόνια τώρα η Κυβέρνηση το μόνο που κάνει και για το τέταρτο τμήμα, αλλά και για την πανεπιστημιακή σχολή και την αυτονόμησή της στο Αγρίνιο είναι απλά να δεσμεύεται. 
      Δεν μπορεί να ξεχάσει κανείς ότι στον κοινοβουλευτικό έλεγχο δυόμισι χρόνια από τη μια πόρτα δημιουργείται το τέταρτο τμήμα και από την άλλη πόρτα το αναβάλλετε. Κανείς δεν μπορεί να ξεχάσει ότι τον Αύγουστο που μας πέρασε η κυρία Υπουργός επισκέφτηκε το Μεσολόγγι και σ΄ ένα προεκλογικό σόου μάς είπε ότι όλα πάνε κατ’ ευχήν και ότι δεν υπάρχει κανένα πρόβλημα. Είκοσι ημέρες μετά έρχεται ένα έγγραφο προς την Πρυτανεία, ένα έγγραφο το οποίο δεν πήγε σε κανέναν υπεύθυνο φορέα του νομού για να ενημερώσει, το οποίο να μιλά για μια σειρά αλλαγές.
      Και δεν είναι πρώτη φορά. Πρώτα ήταν οι προτεραιότητες, μετά ήταν τα χρήματα, σήμερα είναι το γνωστικό αντικείμενο, αύριο δεν ξέρουμε τι. Αυτό το οποίο βλέπουμε είναι μια αναβλητικότητα. Εκτιμώ ότι ο μοναδικός στόχος της Κυβέρνησής σας, κύριε Υφυπουργέ, είναι το θέμα και του τετάρτου τμήματος και της αυτονόμησης της πανεπιστημιακής σχολής να είναι ένα θέμα το οποίο θα πάει στο μέλλον.
      Σήμερα μας είπατε λίγο πολύ αυτά που μας είπε ο κ. Κυριαζής. Δεν υπάρχουν συγκεκριμένες δεσμεύσεις. Δεν υπάρχει συγκεκριμένο χρονοδιάγραμμα και τα πάντα τα παραπέμπετε στο μέλλον. Και έχω κάποια κρίσιμα ερωτήματα, στα οποία δεν απαντήσατε.
      Είπατε σήμερα για την αυτονόμηση της σχολής. Δεν υπάρχει σχέδιο και χρονοδιάγραμμα. Και εγώ θα ρωτήσω: Πότε θα μπουν οι υπογραφές για το τέταρτο τμήμα; Θα δεσμευθείτε ότι δεν θα βάλετε πάλι θέμα για χρήματα, ότι δεν θα μιλήσετε πάλι για έλλειψη υποδομών; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και όλα αυτά συμβαίνουν σ΄ ένα νομό, σε μια περιοχή και σε ένα λαό ο οποίος αγωνίζεται εδώ και χρόνια να έχει το δικό του πανεπιστήμιο. Δυστυχώς όμως η Αιτωλοακαρνανία, απ’ ό,τι φαίνεται, δεν είναι ένας νομός ισχυρών υπουργικών ενδιαφερόντων. Γιατί όλοι όσοι είμαστε σ΄ αυτήν την Αίθουσα γνωρίζουμε πολύ καλά τι σημαίνει αυτό. Γιατί με υπουργικές αποφάσεις, τροπολογίες, αποφάσεις σε μία νύχτα πολλά ζητήματα νομών υπουργικών ενδιαφερόντων λύθηκαν. Στην Αιτωλοακαρνανία ακόμα περιμένουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΘΑΝΟΣ ΜΩΡΑΪΤΗΣ: Τελειώνω, κύριε Πρόεδρε, λέγοντας μία φράση μόνο. 
      Αυτό που κάνετε, κύριε Υφυπουργέ, είναι να αγοράζετε χρόνο. Παίζετε με την υπομονή και περιπαίζετε με την αξιοπρέπεια των Αιτωλοακαρνάνων. Αυτό που θέλω να πω είναι ότι την απάντηση πριν ένα μήνα από το λαό της Αιτωλοακαρνανίας η Κυβέρνησή σας την πήρε. Στο μέλλον θα είναι πολύ πιο σκληρή.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ορίστε, κύριε Υφυπουργέ, έχετε το λόγο για δύο λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να πω, κύριε Πρόεδρε, ότι πάγια θέση μας είναι πως για την ίδρυση των τμημάτων και την λειτουργία τους δεν αρκεί απλώς να μπαίνουν υπογραφές και να μένουν ύστερα στα χαρτιά και να έρχονται φοιτητές να μη βρίσκουν υποδομή, να μη βρίσκουν καθηγητές, να μην έχουν επαγγελματικά δικαιώματα, να αντιμετωπίζουμε όλα τα προβλήματα που αντιμετωπίσαμε τα χρόνια αυτά από την άναρχη ίδρυση νέων τμημάτων στο παρελθόν.
      ΘΑΝΟΣ ΜΩΡΑΪΤΗΣ: Δυόμισι χρόνια δεν έχετε κάνει τίποτα όμως, κύριε Υφυπουργέ!
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Εμείς με σεβασμό στην πανεπιστημιακή κοινότητα, στους φοιτητές, στην ελληνική κοινωνία δημιουργούμε τα νέα τμήματα. 
      Έτσι, λοιπόν, και στο Αγρίνιο, πριν από δυόμισι χρόνια, η δική μας Κυβέρνηση ψήφισε τον Ιούνιο του 2004 το νόμο με τον οποίο ιδρύθηκε το τμήμα, που ήταν στα χαρτιά, που είχε μπει στο μηχανογραφικό, αλλά δεν είχε ιδρυθεί. Και επειδή πιστεύουμε στη συνέχεια του κράτους και της διοίκησης, ήρθαμε και με νόμο το ιδρύσαμε. Στη συνέχεια το στηρίξαμε, στείλαμε καθηγητές και έγιναν εκλογές μόνιμων μελών Δ.Ε.Π. για να πάει καλά. 
        Μέλημά μας είναι, όπως σας είπα, το τέταρτο τμήμα να είναι τέτοιο τμήμα, το οποίο να μπορεί πράγματι να γίνει, να μπορεί να έχει ανταπόκριση από την ελληνική νεολαία, οι φοιτητές που αύριο θα φοιτούν να βρίσκουν και εργασία και να συνδέεται λειτουργικά με τη δημιουργία δύο τμημάτων και μιας σχολής. 
        Επίσης πρέπει να πω για τη παραχώρηση των εκατόν εβδομήντα οκτώ στρεμμάτων ότι από εκεί που δεν υπήρχε τίποτα, το βάλαμε εμπρός και είμαστε στο τέλος. Έτσι θα έχει το Αγρίνιο μία έκταση όπου θα μπορούν πλέον να αναπτυχθούν οι εγκαταστάσεις. 
        Άρα, με συγκροτημένα, μεθοδευμένα βήματα και με επιστημονικά κριτήρια προχωρούμε στη στήριξη των τμημάτων, στη δημιουργία τέταρτου τμήματος και στη συνέχεια μετά τη δημιουργία του τέταρτου τμήματος, θα τεθεί ...
        ΘΑΝΟΣ ΜΩΡΑΪΤΗΣ: Χρονοδιάγραμμα δεν μας είπατε, κύριε Υπουργέ; 
        ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε.
        ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Να σας πω αμέσως. Είναι πολύ απλό. Το είπα, αλλά δεν το αντιληφθήκατε, ίσως. 
        Μόλις έρθει η πρόταση από το Πανεπιστήμιο Ιωαννίνων στο πρώτο Σ.Α.Π.Ε. (Συμβούλιο Ανωτάτης Πανεπιστημιακής Εκπαίδευσης) θα εισαχθεί για να υπάρξει η σχετική γνωμοδότηση και στη συνέχεια θα οδηγηθεί αμέσως προς το Συμβούλιο της Επικρατείας για την έκδοση του προεδρικού διατάγματος. Εκτιμώ, δηλαδή, ότι μέσα σε σύντομο χρονικό διάστημα θα έχουμε το Σ.Α.Π.Ε. και στη συνέχεια την υπογραφή του προεδρικού διατάγματος για το τέταρτο τμήμα.
        Νομίζω, κύριε Πρόεδρε, ότι ήμουνα σαφής σε ό,τι αφορά το χρονοδιάγραμμα.
        ΠΡΟΕΔΡΕΥΩΝ (Ιωάννης Τραγάκης): Ήσασταν σαφέστατος. 
        Δεύτερη θα συζητηθεί η με αριθμό 49/6.11.2006 τέταρτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με τις καθυστερήσεις στην εγκατάσταση του φυσικού αερίου σε περιοχές της Αττικής κ.λπ.. 
        Συγκεκριμένα η επίκαιρη ερώτηση του κ. Κουβέλη έχει ως εξής: 
        «Αναφέρεται ότι παρουσιάζονται τεράστιες αποκλίσεις-καθυστερήσεις των συστημάτων εγκατάστασης για τη χρήση του φυσικού αερίου σε σχέση με τα αρχικά χρονοδιαγράμματα της εταιρείας «Φυσικό Αέριο Αττικής (Ε.Π.Α.-Αττικής)» πράγμα το οποίο έχει οδηγήσει σε αδιέξοδο, λόγω του επερχόμενου χειμώνα, πλήθος νοικοκυριών, επιχειρήσεων, δημοσίων κτηρίων, καθώς και σχολικών μονάδων.
        Την καθυστέρηση αυτή η Ε.Π.Α. προσχηματικά την αποδίδει στη μεγάλη ζήτηση που παρουσιάζεται και τις λειτουργικές δυσχέρειες που παρουσιάζονται κατά την εκτέλεση των τεχνικών έργων.
        Αντίθετα, σύμφωνα με πληροφορίες, οι καθυστερήσεις οφείλονται στο γεγονός ότι οι συμβάσεις, οι οποίες έχουν λήξει από το καλοκαίρι, με τις τεχνικές εταιρείες δεν ανανεώνονται καθόσον δηλώνονταν περισσότερα και καταβαλλόταν αμοιβή για πλασματικά-εικονικά μέτρα κατασκευής δικτύου, σε σχέση μ΄ αυτά που κατασκεύαζαν και πληρώνονταν οι εργολάβοι.
        Επειδή αναφέρεται ότι το συγκεκριμένο καύσιμο είναι φθηνότερο για τη θέρμανση και η άμεση και γρήγορη προώθησή του στην κατανάλωση θα συμβάλει στην οικονομική ανακούφιση των καταναλωτών
        Ερωτώνται οι κύριοι Υπουργοί:
        - Ποια είναι η θέση των αρμόδιων Υπουργών για το προαναφερόμενο ζήτημα, έχουν γίνει σχετικοί έλεγχοι επ’ αυτού από τα αρμόδια όργανα, πόσοι και πότε, ποια τα πορίσματα αυτών και ποια μέτρα ασκήθηκαν;
        - Ποια μέτρα προτίθενται να λάβουν άμεσα, ώστε να επιταχυνθούν οι ρυθμοί εγκατάστασης των συστημάτων για την παροχή Φυσικού Αερίου στους καταναλωτές, σύμφωνα με τον αρχικό σχεδιασμό και τις υποχρεώσεις της εταιρείας, προκειμένου να ανακουφιστούν και οικονομικά οι καταναλωτές από τη χρήση του Φυσικού Αερίου;»
        Ο Υφυπουργός Ανάπτυξης κ. Νεράντζης έχει το λόγο.
        ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε Πρόεδρε, πρέπει να διευκρινίσουμε μερικά πράγματα, τα οποία είναι αναγκαία για να γίνει κατανοητό το όλο πλέγμα. 
        Η Ε.Π.Α. είναι ιδιωτική επιχείρηση. Είναι ανώνυμη εταιρεία, επί της οποίας το Υπουργείο Ανάπτυξης δεν ασκεί καμία ειδική εποπτεία. Το Υπουργείο Ανάπτυξης μοναδικό σκοπό έχει να καθορίζει τους γενικούς όρους της στρατηγικής της εταιρείας στην αγορά του φυσικού αερίου.
        Άλλωστε, στην εταιρεία αυτή, την Ε.Π.Α., εκπροσωπείται το δημόσιο διά της Δ.Ε.Π.Α. που έχει το 51%. Αλλά με διαγωνισμό, ο οποίος έχει γίνει το 2001, το μάνατζμεντ αυτής της εταιρείας, της Ε.Π.Α., έχει ανατεθεί σε ξένο επενδυτή διεθνή κοινοπραξία. Ο ξένος επενδυτής με τη σύμβαση εκείνη, επιφυλάσσει στον εαυτό του το δικαίωμα να ορίσει και το γενικό διευθυντή και ο οποίος έχει το απεριόριστο δικαίωμα να καθορίζει την επιχειρηματική δραστηριότητα της εταιρείας. 
        Εν πάση περιπτώσει, να ξέρετε ότι όταν αναλάβαμε εμείς τη διακυβέρνηση της χώρας το 2004, αυτός ο ξένος επενδυτής διαμαρτυρόταν ότι δεν έτυχε από τις προηγούμενες κυβερνήσεις της αναγκαίας βοηθείας, ούτως ώστε να μπορεί να προχωρήσουν γοργότερα οι ρυθμοί.
        Η Κυβέρνηση στήριξε, με πολλούς τρόπους, αυτήν την προσπάθεια, την οποία κάνει η Ε.Π.Α.. Αρκεί να σας πω ότι πήρε απόφαση όλα τα δημόσια κτήρια να συνδεθούν με φυσικό αέριο –σε όσα βεβαίως εξ αυτών ήταν τεχνικώς δυνατή η σύνδεση μ΄ αυτό- εν πάση δε περιπτώσει, θεσμοθέτησε –και είναι πολύ γνωστό αυτό και λειτουργεί πάρα πολύ ευεργετικά- φορολογικά κίνητρα για τα νοικοκυριά που αντικαθιστούν το πετρέλαιο με το φυσικό αέριο. 
      Για τις όποιες καθυστερήσεις παρατηρήθηκαν –και παρατηρήθηκαν καθυστερήσεις και έχετε δίκιο που τις επισημαίνετε, τις έχουμε επισημάνει και εμείς- για τις οποίες, όπως σας είπα, δεν μπορεί να παρέμβει η Κυβέρνηση, αφού αποτελούν τμήμα της επιχειρηματικής δραστηριότητας της Ε.Π.Α.. Eμείς, δεχόμενοι όλες τις επιστολές και τις διαμαρτυρίες των ενδιαφερομένων, διαβιβάζουμε αυτές στην Ανεξάρτητη Αρχή, στη Ρυθμιστική Αρχή Ενέργειας και στο Συνήγορο του Καταναλωτή.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Ήδη, έχει ελεγχθεί –απαντώ τώρα στο πρώτο ερώτημά σας- η Ε.Π.Α. και επεβλήθη από τη Ρ.Α.Ε. πρόστιμο 300.000 ευρώ. Από την άλλη πλευρά, της ζητήθηκε να λάβει και πρόσθετα μέτρα. Και έλαβε η Ε.Π.Α. πρόσθετα μέτρα. Επί ένα χρόνο, καθόρισε έκπτωση 10%, για εκείνους τους συνδρομητές, στους οποίους υπήρχε καθυστέρηση συνδέσεως.
      Όσον αφορά τώρα τα στατιστικά στοιχεία τα οποία είναι χρήσιμα για να διαμορφώσουμε μια ειδικότερη γνώμη, πρέπει να σας πω ότι, μέσα στο τρέχον έτος, έχουν υποβληθεί έξι χιλιάδες εξακόσιες αιτήσεις, εκ των οποίων έχουν ικανοποιηθεί οι τρεις χιλιάδες εκατό αιτήσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Όσον αφορά τα μέτρα τα οποία λαμβάνει η Κυβέρνηση στο πλαίσιο των δυνατοτήτων και των αρμοδιοτήτων που έχει, σας λέω πληροφοριακά –διότι αυτό είναι αποκλειστική αρμοδιότητα της εταιρείας- ότι η Ε.Π.Α. έχει ήδη προσλάβει εκατόν πενήντα εργαζόμενους επιπλέον και έχει ήδη προκηρύξει με άμεσες διαγωνιστικές διαδικασίες διαγωνισμό 4Χ1.000.000 ευρώ για άμεση ανάδειξη αναδόχων.
      Αναμένεται –πάντοτε κατά την Ε.Π.Α.- ό,τι μέχρι το Νοέμβριο θα έχουν ικανοποιηθεί όλες οι καθυστερούμενες αιτήσεις των ευπαθών τάξεων και εκείνων που έχουν ήδη αποξηλώσει τις εγκαταστάσεις τους και μέχρι το Γενάρη, δηλαδή, σε δυο μήνες, θα έχει ολοκληρωθεί η ικανοποίηση όλων εκείνων των αιτήσεων που είχαν υποβληθεί εντός του 2006, του έτους δηλαδή που διανύουμε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κουβέλη, έχετε το λόγο για δυο λεπτά.
      ΦΩΤΗΣ ΚΟΥΒΕΛΗΣ: Είναι γνωστό, κύριε Υπουργέ, ότι το πρόβλημα έχει την αφετηρία του στο 2001 και έχετε με προηγούμενες απαντήσεις σας συνομολογήσει ότι η Ε.Π.Α. παρουσιάζει τεράστια προβλήματα οργάνωσης. Ήδη, έχω μια απάντηση στα χέρια μου από τις 30-6-2006, που υπογράφεται από εσάς τον ίδιο, στην οποία αναφέρεται ότι η Ε.Π.Α. - Αττικής παρουσιάζει προβλήματα οργάνωσης από τη σύστασή της το 2001, τα οποία έχουν κατ’ επανάληψη γνωστοποιηθεί από το Υπουργείο Ανάπτυξης και τη Δ.ΕΠ.Α. Α.Ε. στους στρατηγικούς επενδυτές. 
      Είναι γνωστό, επίσης, ότι το 51% ανήκει στο δημόσιο, όπως άλλωστε λίγο πριν αναφέρατε. 
      Το γεγονός ότι το έργο ανελήφθη μετά από ένα διαγωνισμό, δεν σημαίνει ότι δεν έχετε τη δυνατότητα να παρακολουθείτε τους συμβατικούς όρους οι οποίοι δεσμεύουν. Βεβαίως, παρεμβαίνει και η Ρυθμιστική Αρχή, αλλά νομίζω ότι και το ίδιο το Υπουργείο έχει την υποχρέωση εντονότερα να κάνει αισθητή την παρουσία του, προκειμένου να υλοποιείται η σύμβαση και να ανταποκρίνονται οι συγκεκριμένες εταιρείες στις συμβατικές τους υποχρεώσεις.
      Εδώ αναφέρονται ζητήματα που δεν αφορούν μόνο στις μεγάλες καθυστερήσεις, αλλά και στο ότι οι εργολάβοι χρησιμοποιούν πάρα πολλές φορές ακατάλληλο τεχνικό προσωπικό. Τίθενται, κατά συνέπεια, πάρα πολλά ζητήματα και το όλο πρόβλημα είναι σημαντικό, με το δεδομένο ότι το φυσικό αέριο είναι φθηνότερο και θα ανακουφίσει πράγματι τους καταναλωτές.
      Νομίζω ότι το Υπουργείο πρέπει να κάνει εντονότερη την παρουσία του στον έλεγχο των συμβατικών υποχρεώσεων των συγκεκριμένων εταιρειών. Θα άξιζε, βέβαια, τον κόπο να μιλήσουμε κάποια στιγμή και για τους στρατηγικούς επενδυτές, ποιοι είναι αυτοί, πώς έχουν εξελιχθεί οικονομικά μέσα στη διαδρομή των ετών και εάν παρέχουν και εξασφαλίζουν φερεγγυότητα στην εκτέλεση του συγκεκριμένου έργου. Βέβαια, αυτό εκφεύγει των χρονικών ορίων της συζητήσεως, αλλά είμαι βέβαιος ότι αντιλαμβάνεστε σε ποια ζητήματα αναφέρομαι. 
      Εντονότερη, λοιπόν, η παρουσία σας, κύριε Υπουργέ, στην εκτέλεση της συγκεκριμένης σύμβασης για το φυσικό αέριο και, μάλιστα, μια παρουσία η οποία να εξασφαλίζει όχι μόνο την τήρηση του χρονοδιαγράμματος, αλλά και την πληρότητα ασφάλειας των εγκαταστάσεων.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν είμαστε αρμόδιοι, δυστυχώς, για να ελέγξουμε εμείς το χρονικό περίγραμμα, ούτε και την ποιότητα των υλικών που χρησιμοποιούν οι εργολάβοι. Αυτά έχουν εκχωρηθεί με τη σύμβαση στο στρατηγικό επενδυτή. Το δημόσιο, διά άλλης οδού, της Δ.ΕΠ.Α., δηλαδή το ελέγχει. Εμείς, το μόνο που κάνουμε είναι να καθορίζουμε τους όρους της στρατηγικής διαδόσεως του φυσικού αερίου. Και αυτό το έργο, αγαπητέ μου συνάδελφε, το εκπληρώνουμε με περισσή επιμέλεια. Και σας ανέφερα προηγουμένως την παροχή κινήτρων κ.λπ.. 
      Είναι αλήθεια ότι υπάρχει καθυστέρηση. Εκτιμάται όμως ότι μ΄ αυτά τα πρόσθετα μέτρα τα οποία λήφθηκαν, οι καθυστερήσεις δεν θα υπάρχουν πια. Άρα, μια μεγάλη μερίδα της δυσλειτουργίας της εταιρείας νομίζω ότι θα εκλείψει, εφόσον αυτά υλοποιηθούν.
      Όσο για τα υπόλοιπα, όπου εμείς μπορούμε ως Υπουργείο να παρεμβαίνουμε, να είστε βέβαιοι ότι παρεμβαίνουμε. Μάλιστα, κάποιοι μας αποδίδουν υπερβολική παρεμβατικότητα, δηλαδή, το αντίθετο ακριβώς αυτού που καταλογίζετε εσείς στην Κυβέρνηση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ. 
      Η με αριθμό 47/6.11.2006 τρίτη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς την Υπουργό Εθνικής Παιδείας και Θρησκευμάτων, σχετικά με την ανέγερση νέων σχολικών κτηρίων στο Ολυμπιακό Χωριό του Δήμου Αχαρνών, διαγράφεται λόγω κωλύματος της αρμοδίου Υπουργού. 
      Ακολουθεί η με αριθμό 42/6.11.2006, πρώτη επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Αγροτικής Ανάπτυξης και Τροφίμων, σχετικά με το χρονοδιάγραμμα μετατροπής των ζαχαρουργείων Λάρισας και Ξάνθης σε εργοστάσια παραγωγής βιοαιθανόλης κ.λπ.. 
      Συγκεκριμένα η ερώτηση του κυρίου συναδέλφου έχει ως εξής:
      «Η Κυβέρνηση με τον πλέον κατηγορηματικό τρόπο, στην ομιλία του Πρωθυπουργού κ. Κώστα Καραμανλή στη Διεθνή Έκθεση Θεσσαλονίκης, ανακοίνωσε τη μετατροπή των ζαχαρουργείων της Λάρισας και της Ξάνθης σε εργοστάσια παραγωγής βιοαιθανόλης. Η εκτίμηση που υπάρχει είναι ότι με τη βιοαιθανόλη θα δοθεί διέξοδος σε χιλιάδες αγρότες, οι οποίοι, στην αντίθετη περίπτωση, δεν θα ήξεραν με τι να αντικαταστήσουν την τευτλοκαλλιέργεια (για την παραγωγή ζάχαρης) –δεδομένης και της αρνητικής εξέλιξης σε επίπεδο Ευρωπαϊκής Ένωσης. Πλέον δίνεται μία σαφής προοπτική: να καλλιεργηθούν τεύτλα και δημητριακά με σκοπό την παραγωγή βιοαιθανόλης, έτσι ώστε να ωφεληθούν και οι παραγωγοί και η βιομηχανία – μια στρατηγικής σημασίας βιομηχανία- αλλά και το περιβάλλον. Ωστόσο, στην πρώτη συνάντηση διοίκησης της Ελληνικής Βιομηχανίας Ζάχαρης και εκπροσώπων τευτλοεξαγωγέων-τευτλοπαραγωγών, σύμφωνα με τα ρεπορτάζ του Τύπου, όχι μόνο δεν υπήρξε προσέγγιση αλλά –αντίθετα- φάνηκε η διαφορά των δύο πλευρών. Οι τευτλοεξαγωγείς και οι αγρότες έχουν επενδύσει τις προσδοκίες τους στις επόμενες συναντήσεις, συνεπώς κρίνεται επιβεβλημένο η Κυβέρνηση να δημοσιοποιήσει τις θέσεις της, τηρώντας φυσικά τις διατάξεις της κείμενης νομοθεσίας για τις εισηγμένες εταιρείες στο Χρηματιστήριο. Κατόπιν τούτων και λόγω της τεράστιας σημασίας των διαπραγματεύσεων για το μέλλον του αγροτικού τομέα και στη Θεσσαλία ερωτάται ο κύριος Υπουργός:
      1. Ποιο είναι το χρονοδιάγραμμα μετατροπής των ζαχαρουργείων Λάρισας και Ξάνθης σε εργοστάσια παραγωγής βιοαιθανόλης, πόσο προσωπικό θα απασχοληθεί στη λειτουργία τους, ποιες νέες ειδικότητες θα απαιτηθούν και για τους σημερινούς εργαζόμενους, υπάρχει σχέδιο για την απορρόφησή τους σε άλλες υπηρεσίες του δημόσιου τομέα;
      2. Σε τι τιμή θα πληρώνεται η πρώτη ύλη στους παραγωγούς, ώστε αυτοί να έχουν ένα ικανοποιητικό εισόδημα και το εργοστάσιο να είναι κερδοφόρο και τι ποσό σχεδιάζει να δώσει στους παραγωγούς και τους τευτλοεξαγωγείς ως αντιστάθμισμα για την πολύχρονη προσφορά τους στην εταιρεία;»
       Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριε συνάδελφε, μία από τις σημαντικότερες πολιτικές του Υπουργείου Αγροτικής Ανάπτυξης και Τροφίμων για την ανάπτυξη της ελληνικής γεωργίας, είναι η παραγωγή βιοκαυσίμων που η χώρα είναι υποχρεωμένη από την Ευρωπαϊκή Ένωση πλέον να χρησιμοποιεί, να γίνεται από ελληνικά ενεργειακά φυτά. 
      Πρέπει να πούμε ότι την πολιτική μας αυτή, σε ένα μεγάλο ποσοστό, τη στηρίζουμε και στη μετατροπή δύο εκ των πέντε εργοστασίων της Ελληνικής Βιομηχανίας Ζάχαρης, από εργοστάσια παραγωγής ζάχαρης σε εργοστάσια παραγωγής βιοαιθανόλης, πιστεύοντας ότι με τη μετατροπή αυτή θα δοθεί και μια νέα δυνατότητα και προοπτική στην Ελληνική Βιομηχανία Ζάχαρης, κυρίως όμως θα στηριχθεί η γεωργία στις περιοχές που τα ζαχαρουργεία αυτά αναπτύσσονται και όχι μόνο σε μικρή κλίμακα, αλλά σε πολύ ευρύτερη κλίμακα.
      Και αυτό το λέμε, γιατί τα εργοστάσια αυτά θα χρειάζονται ως πρώτη ύλη  πολύ μεγάλες ποσότητες ελληνικών φυτών, αραβοσίτου και τεύτλων, που είναι δύο καλλιέργειες που λόγω των κανονισμών της Ευρωπαϊκής Ένωσης διέρχονται κρίση. 
      Αρκεί να σας πω ότι για το κάθε ένα εργοστάσιο θα χρειάζονται τριακόσιες χιλιάδες τόνοι δημητριακά, αραβόσιτος και ογδόντα χιλιάδες τόνοι περίπου τεύτλα. Αν αναλογιστούμε, λοιπόν, ότι η ελληνική παραγωγή αραβοσίτου είναι περίπου ένα εκατομμύριο εξακόσιες χιλιάδες τόνοι ή ένα εκατομμύριο επτακόσιες χιλιάδες τόνοι, αν οι εξακόσιες χιλιάδες τόνοι από αυτούς πάνε σε παραγωγή βιοαιθανόλης, αντιλαμβανόμαστε την προοπτική που δημιουργείται σε μια καλλιέργεια, που όπως είπα αντιμετωπίζει πρόβλημα, λόγω των κανονισμών της Ευρωπαϊκής Ένωσης και λόγω των αλλαγών που γίνονται στους όρους του παγκόσμιου εμπορίου στα αγροτικά προϊόντα. 
      Πρέπει επίσης να πούμε και να διευκρινίσουμε, ότι με το νέο κανονισμό για τα τεύτλα και τη ζάχαρη που ψηφίστηκε στην Ευρωπαϊκή Ένωση πρόσφατα, όπου ο Έλληνας Υπουργός της Γεωργίας τον καταψήφισε, γιατί πραγματικά είναι ένας κανονισμός που στρέφεται εναντίον της ευρωπαϊκής παραγωγής ζάχαρης, δεν μπορούν να λειτουργήσουν και τα πέντε εργοστάσια της Ελληνικής Βιομηχανίας Ζάχαρης και αυτό είναι πολύ σημαντικό να το πούμε. Τα δύο, λοιπόν, μετατρέπονται.
      Όσον αφορά τις τιμές για τα δημητριακά και για τα τεύτλα, πρέπει να ξεκαθαρίσουμε ότι θα είναι πολύ καλύτερες από τις τιμές που σήμερα οι παραγωγοί απολαμβάνουν. Θα είναι πολύ καλύτερες, διότι δημιουργείται πολύ μεγαλύτερη ζήτηση έτσι στην αγορά των προϊόντων αυτών. 
      Όσον αφορά την απασχόληση που λέτε, σύμφωνα με τα στοιχεία που έχουμε πάρει από μελέτη της Ελληνικής Βιομηχανίας Ζάχαρης, η οποία ανήκει στο Υπουργείο Οικονομίας και Οικονομικών, η μελέτη αυτή λέει, ότι τα εργοστάσια θα εργάζονται δώδεκα μήνες το χρόνο και όχι τρεις με τέσσερις μήνες που εργάζονται σήμερα τα ζαχαρουργεία και θα απασχολούν πολύ περισσότερους εργαζόμενους. Διασφαλίζεται πλήρως το σημερινό εργασιακό καθεστώς των εργαζομένων στην Ελληνική Βιομηχανία Ζάχαρης και αυτό είναι κάτι πάρα πολύ σημαντικό και ξεκινά ήδη η Βιομηχανία Ζάχαρης ένα πρόγραμμα, έτσι ώστε οι σημερινοί εργαζόμενοι να αποκτήσουν επιπλέον εξειδίκευση. 
      Για το χρονοδιάγραμμα που ρωτάτε, η μελέτη της Ελληνικής Βιομηχανίας Ζάχαρης αναφέρει, ότι περίπου σε δεκαοκτώ με είκοσι τέσσερις μήνες από την υποβολή της μελέτης για ένταξη των επενδύσεων στον αναπτυξιακό νόμο, θα είναι έτοιμες οι επενδύσεις να λειτουργήσουν. Η διοίκηση της Βιομηχανίας Ζάχαρης αναφέρει σε δελτίο τύπου της ότι η επόμενη εσοδεία, όχι αυτή τη χρονιά,  αλλά η εσοδεία 2008 του αραβόσιτου και του ζαχαρότευτλου, στις περιοχές που δραστηριοποιούνται τα εργοστάσια αυτά, θα μπορέσει να χρησιμοποιηθεί, ως πρώτη ύλη, τέλους του 2008 στα δύο εργοστάσια, δηλαδή, στο εργοστάσιο της Λάρισας και της Ξάνθης, που θα μετατραπούν σε εργοστάσια παραγωγής βιοαιθανόλης. Δίνεται μία πολύ μεγάλη προοπτική στη γεωργία και της Θεσσαλίας, αλλά και της ανατολικής Μακεδονίας και Θράκης, και αυτό είναι κάτι πάρα πολύ σημαντικό. 
      Στη διαβούλευση προφανώς οι τευτλοεξαγωγείς, αλλά και οι εκπρόσωποι των αγροτών δεν αντελήφθησαν, ότι δεν πάμε για κλείσιμο εργοστασίων, οπότε θα έπρεπε να πάρουν το σύνολο σχεδόν των ενισχύσεων που δίνει η Ευρωπαϊκή Ένωση, αλλά ουσιαστικά μιλάμε για μία χρονιά. Οι τευτλοεξαγωγείς δεν θα δουλέψουν μία χρονιά. Μιλάμε για απόσβεση των μηχανημάτων τους, μόνο για μία χρονιά, δεδομένου ότι από την επόμενη χρονιά, θα καλλιεργηθούν κανονικά ζαχαρότευτλα, οπότε θα χρησιμοποιήσουν τα μηχανήματά τους.
      Το ίδιο και οι αγρότες πρέπει να αντιληφθούν το μέγεθος του εγχειρήματος. Πρέπει να αντιληφθούν ότι πρόκειται για μια από τις μεγαλύτερες αναπτυξιακές προσπάθειες, στον αγροτικό τομέα, της σημερινής Κυβέρνησης και θα πρέπει και οι τοπικοί παράγοντες και οι αγρότες και οι εκπρόσωποι των εργατών, αλλά και οι εργαζόμενοι στην Ελληνική Βιομηχανία Ζάχαρης να αγκαλιάσουν την πολύ μεγάλη αυτή προσπάθεια.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, είναι αναγκαίο οι αγρότες να έχουν ένα γενναίο μέρισμα από την πολυετή προσφορά τους στη Βιομηχανία Ζάχαρης. Πρέπει να μην ξεχνούμε ότι η τευτλοκαλλιέργεια είναι ουσιαστικά η πρώτη μορφή συμβολαιακής καλλιέργειας στη χώρα μας. Σήμερα που η συμβολαιακή γεωργία επεκτείνεται σταδιακά και πρέπει να επεκταθεί, πρέπει να εκπέμψουμε ένα σημαντικό και ένα σωστό μήνυμα. Είναι ανάγκη να εκπέμψουμε αυτό το μήνυμα, μέσα από το όλο αυτό εγχείρημα βιοαιθανόλης τεύτλων και ζάχαρης. Και να είναι ένα μήνυμα ορθολογικό, ένα μήνυμα αμοιβαίου οφέλους. 
      Γνωρίζω πάρα πολύ καλά την αγωνία σας, τις προσπάθειες τις οποίες κάνατε και καταβάλατε όλον αυτό τον καιρό. Αλλά πρέπει να θυμόμαστε –και εσείς θυμάστε πολύ καλά- ότι δεν είναι λίγες οι χρονιές που οι αγρότες καλλιέργησαν με οριακά οικονομικά οφέλη, στηρίζοντας τη στρατηγικής σημασίας Βιομηχανία Ζάχαρης.
       Αλλά πρέπει να τονίσω ότι τα τιμολόγια για τα τεύτλα και τα δημητριακά που θα χρησιμοποιηθούν, ως πρώτη ύλη για τη βιοαιθανόλη, πρέπει να καλύπτουν το κόστος παραγωγής και να αφήνουν ένα λογικό κέρδος στον παραγωγό, ώστε να έχει μία αξιοπρεπή ζωή. Είναι φυσικό και αυτονόητο ότι πρέπει να είναι βιώσιμο το εγχείρημα αυτό που γίνεται, αλλά όχι να πρυτανεύσει στενό επιχειρηματικό συμφέρον. Και ακόμη, είναι καθολικό αίτημα των τοπικών κοινωνιών και των αγροτών η πρώτη ύλη να είναι αυστηρά ελληνική.
       Είναι σοφή η κίνηση που κάνει η Κυβέρνηση να επεκτείνει τη δραστηριότητα της Ελληνικής Βιομηχανίας Ζάχαρης στον τομέα των βιοκαυσίμων, αλλά εάν δεν πάμε στην εγχώρια χρήση πρώτης ύλης, τότε η προσπάθεια αυτή πιστεύω ότι θα καταστεί ατελέσφορη.
    Συνεπώς πρέπει να στείλουμε ένα μήνυμα ότι η συμβολαιακή καλλιέργεια μέσω της ζάχαρης και των τεύτλων, που για πρώτη φορά γίνεται, είναι σωστή και το μήνυμα αυτό πρέπει να επιληφθεί σωστά.
    Πρέπει να δούμε και τι θα γίνει σ’ αυτό το μεσοδιάστημα από τη λειτουργία των εργοστασίων βιοαιθανόλης και ποια θα είναι η επιστροφή της ποσόστωσης στο 51% για την παραγωγή ζάχαρης στην Ευρωπαϊκή Ένωση και το έτος αναφοράς. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
    Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, από τα ερωτήματα που θέσατε και μόνο αντιλαμβάνεστε το μέγεθος του εγχειρήματος που προχωρούμε να υλοποιήσουμε άμεσα, διότι μέχρι τις 31 Ιανουαρίου 2007, το Υπουργείο Αγροτικής Ανάπτυξης και Τροφίμων είναι υποχρεωμένο να καταθέσει φάκελο στην Ευρωπαϊκή Ένωση, φάκελο τον οποίον συντάσσει η Ελληνική Βιομηχανία Ζάχαρης για τη μετατροπή των δυο εργοστασίων.
    Πολύ σωστά θέτετε το θέμα και βάζετε το ερώτημα για τη χρησιμοποίηση ελληνικών ενεργειακών φυτών για παραγωγή βιοκαυσίμων, διότι το να παράγουμε βιοκαύσιμα χρησιμοποιώντας εισαγόμενες πρώτες ύλες δεν βοηθάει σε τίποτε την ελληνική γεωργία.
    Πρέπει, λοιπόν, να σας πω ότι ο νόμος για τα βιοκαύσιμα που ψηφίστηκε το 2005 από το Υπουργείο Ανάπτυξης έχει και τη σφραγίδα του δικού μας Υπουργείου. Είναι ένας γενναίος νόμος διότι σε αρκετά άρθρα προσδιορίζει και κατευθύνει την παραγωγή βιοκαυσίμων από ελληνικά ενεργειακά φυτά, αφού σαφώς αναφέρεται μέσα ότι προτεραιότητα για την κατανομή των ποσοστώσεων στα βιοκαύσιμα και για την αποφορολόγηση, έχουν οι παραγωγοί οι οποίοι χρησιμοποιούν ελληνικά ενεργειακά φυτά. 
    Αναμφίβολα θα πρέπει να μας απασχολήσει η τιμή της πρώτης ύλης, που πρέπει να πούμε ότι θα είναι σε πολύ ικανοποιητικά επίπεδα και σε πολύ υψηλότερα επίπεδα απ’ ό,τι είναι οι τιμές που σήμερα απολαμβάνουν οι αγρότες και για τα ζαχαρότευτλα, αλλά και για τον αραβόσιτο και πρέπει να μας απασχολήσει ότι θα πρέπει να έχουν ένα σημαντικό εισόδημα και ένα σημαντικό όφελος οι αγρότες για να συνεχίσουν να καλλιεργούν. 
    Διαβεβαιώνουμε ότι όλα αυτά θα γίνουν μέσα από συμβολαιοποιημένη μορφή, δηλαδή, θα υπάρχουν συμβόλαια μεταξύ της Ελληνικής Βιομηχανίας Ζάχαρης και των αγροτών, όπου θα περιγράφονται όλα όσα έχουν σχέση με την παραγωγή, με τις τιμές, με τις διαπραγματεύσεις, με την ποιότητα και ό,τι άλλο έχει σχέση με τη σχέση μεταξύ βιομηχανίας και παραγωγών. Φροντίζουμε, λοιπόν, με τον καλύτερο τρόπο έτσι ώστε να διασφαλίσουμε το εισόδημα των αγροτών και αυτό είναι η πρώτιστη προτεραιότητά μας. 
    Πρέπει όμως να πούμε ότι παράλληλα η Ελληνική Βιομηχανία Ζάχαρης, η οποία δημιουργήθηκε από τον Eθνάρχη Κωνσταντίνο Καραμανλή, έγινε για κοινωνικούς, οικονομικούς, κυρίως όμως, έγινε για εθνικούς λόγους. Έχει συμβάλει αποτελεσματικά στη στήριξη πολλών περιοχών της χώρας και οφείλουμε να δώσουμε μια προοπτική στη βιομηχανία τώρα που έχει αλλάξει ο kανονισμός της Ευρωπαϊκής Ένωσης για τα ζαχαρότευτλα και για τη ζάχαρη. 
    Δίνεται, λοιπόν, με τον καλύτερο τρόπο η προοπτική αυτή και για τα πέντε εργοστάσια, τα τρία να συνεχίζουν να λειτουργούν ως εργοστάσια παραγωγής ζάχαρης και τα δυο ως εργοστάσιο βιοαιθανόλης και παράλληλα, όπως είπα, δίνεται μία αποτελεσματική ώθηση στην αγροτική ανάπτυξη πολλών περιοχών της χώρας μας. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
    Κύριοι συνάδελφοι, ο πρώην Πρωθυπουργός κ. Κωνσταντίνος Σημίτης ζητεί ολιγοήμερη άδεια απουσίας του στο εξωτερικό.
    Η Βουλή εγκρίνει;
    ΟΛΟΙ OI ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια. 
    Επίκαιρες ερωτήσεις δεύτερου κύκλου:
    Πρώτη είναι η με αριθμό 39/6.11.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Θεόδωρου Κολιοπάνου προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με τις εισαγωγές μεταλλαγμένου ρυζιού από τις Η.Π.Α. και την Κίνα, την προστασία των καταναλωτών κ.λπ.. 
    Η ερώτηση του κυρίου συναδέλφου έχει ως εξής:
    «Κύριοι Υπουργοί, το σκάνδαλο της εισαγωγής παράνομων προϊόντων μεταλλαγμένου ρυζιού προέλευσης Η.Π.Α. και Κίνας στην ευρωπαϊκή αγορά εγείρει μια σειρά από κύρια ερωτήματα που αφορούν:
    -Την ετοιμότητα της ελληνικής Κυβέρνησης και των ελεγκτικών μηχανισμών να ανταποκριθούν στην έγκαιρη εποπτεία της ελληνικής αγοράς για τον εντοπισμό, την απόσυρση και καταστροφή των παρανόμων προϊόντων καθώς και στην ενημέρωση του καταναλωτικού κοινού, αφού σύμφωνα με ανακοινώσεις της περιβαλλοντικής οργάνωσης Greenpeace τα παράνομα προϊόντα πωλούνται ακόμα στα ράφια των σούπερ μάρκετ, 
    -Την ανεξέλεγκτη εξάπλωση μεταλλαγμένων οργανισμών στο περιβάλλον και στην τροφική αλυσίδα, που βρίσκονται σε πειραματικό στάδιο και άρα και οι κίνδυνοι που ελλοχεύουν είναι ακόμα μεγαλύτεροι για την υγεία μας, 
    -Μήπως, λοιπόν, η απόλυτη προστασία των καταναλωτών, της γεωργίας και του περιβάλλοντος μπορεί να εξασφαλισθεί μόνο με την πλήρη απαγόρευσή τους και ποιος θα μπορούσε να είναι ο ρόλος μας ως χώρα στα πλαίσια της Ευρωπαϊκής Ένωσης, ειδικά όταν έχουμε πρωτοστατήσει παλαιότερα στην επίτευξη του μορατόριουμ και έχουμε προχωρήσει σε απαγορεύσεις μεταλλαγμένων προϊόντων για να προστατεύσουμε την ελληνική γεωργία; 
    Ερωτάσθε, κύριοι Υπουργοί, πώς θα αντιδράσετε σ’ όλα αυτά που συμβαίνουν στην Ελλάδα και την υπόλοιπη Ευρωπαϊκή Ένωση από τη λήξη ισχύος του μορατόριουμ μέχρι σήμερα;
    Ποιες συγκεκριμένες ενέργειες και μέτρα θα λάβετε για να προστατεύσετε όπως οφείλετε την ελληνική γεωργία, το περιβάλλον και την υγεία των ανθρώπων;»
    Ο Υφυπουργός Αγροτικής Ανάπτυξης και Τροφίμων κ. Κοντός, έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, η ερώτηση του συναδέλφου για την κυκλοφορία γενετικώς τροποποιημένων οργανισμών στην χώρα μας, πραγματικά, είναι μείζονος σημασίας, θα έλεγα,. Και πρέπει να διαβεβαιώσουμε τη Βουλή αλλά και τους Έλληνες πολίτες ότι η ελληνική Κυβέρνηση είναι κάθετα αντίθετη στην κυκλοφορία γενετικώς τροποποιημένων οργανισμών. Επανειλημμένως ο Υπουργός κ. Μπασιάκος στα συμβούλια των Υπουργών Γεωργίας έχει εκφράσει την κάθετη αντίθεσή του στην κυκλοφορία μεταλλαγμένων οργανισμών στην Ευρωπαϊκή Ένωση και έχουμε καταψηφίσει όσες προτάσεις έχουν έρθει και αφορούν την κυκλοφορία των γενετικώς τροποποιημένων οργανισμών. Και αυτό αφ΄ενός μεν γιατί η επιστημονική κοινότητα ακόμα δεν έχει αποφασίσει με κατηγορηματικό τρόπο ότι δεν προκαλούν προβλήματα και ζημιές στο περιβάλλον και στον άνθρωπο οι γενετικώς τροποποιημένοι οργανισμοί, αφ΄ετέρου διότι το περιβάλλον, όπου κινείται η ελληνική γεωργία, δεν προσιδιάζει σε εκτατικές καλλιέργειες.
       Στόχος της ελληνικής γεωργίας και στόχος του Υπουργείου είναι να παράγουμε γεωργικά προϊόντα και σε καμιά περίπτωση τα ποιοτικά προϊόντα δεν μπορεί να είναι τα μεταλλαγμένα προϊόντα. Έχουμε πάρει μια σειρά από αποφάσεις έτσι, ώστε να αποτρέψουμε στην χώρα μας την είσοδο των μεταλλαγμένων οργανισμών. Έχουμε στείλει σ΄ όλα τα περιφερειακά κέντρα εγκυκλίους, σχετικά με τους διοικητικούς και εργαστηριακούς ελέγχους, επισημάνσεις, έτσι ώστε, συνεχώς, να ελέγχουμε τις προσπάθειες για εισαγωγή γενετικώς τροποποιημένων οργανισμών.
      Πέραν αυτών πρέπει να πούμε ότι οι έλεγχοι κατά τις εισαγωγές στα σημεία εισόδου της χώρας μας στην περίπτωση των δημητριακών καρπών, που προορίζονται για ανθρώπινη κατανάλωση, γίνονται σε ποσοστό 50% στα φορτία που προέρχονται από τρίτες χώρες. Επίσης πρέπει να σας πω ότι με εγκύκλιό μας στις 6/9/2006, όταν πληροφορηθήκαμε και εμείς από την  Ευρωπαϊκή Ένωση και από τρίτες χώρες για την ύπαρξη τροποποιημένων οργανισμών στο ρύζι, δώσαμε εντολή να γίνονται 100% έλεγχοι σ΄ όλα τα φορτία ρυζιού που εισάγονται στη χώρα μας προέλευσης τρίτων χωρών. Επίσης προχωρήσαμε σε απαγόρευση δεκαεπτά ποικιλιών υβριδίων καλαμποκιού παρά το γεγονός ότι υπήρχαν αντίθετες αποφάσεις από πλευρά Ευρωπαϊκής Ένωσης. 
      Πέραν αυτών, πρέπει να σας πω ότι έχουμε μία συνεχή επικοινωνία με τον Ε.Φ.Ε.Τ., έτσι ώστε να γίνονται έλεγχοι στην αγορά, αποτέλεσμα των οποίων ήταν να βρεθούν μεγάλες ποσότητες μεταλλαγμένου ρυζιού και να δεσμευτούν. Επίσης θέλω να σας πω ότι έχουμε μία συνεχή επικοινωνία με καταναλωτικές οργανώσεις, με την Greenpeace, έχουμε επανειλημμένα πραγματοποιήσει συσκέψεις στο Υπουργείο Αγροτικής Ανάπτυξης και Τροφίμων  και έχουμε πολύ καλή συνεργασία, έτσι ώστε μέσα απ΄ αυτήν να πάρουμε όλα τα αναγκαία μέτρα για να μην εισάγονται μεταλλαγμένα προϊόντα στη χώρα μας, να προστατεύονται ο καταναλωτής και το περιβάλλον αλλά και η ελληνική αγροτική παραγωγή.
      ΠΡΟΕΔΡΕΥΩΝ (Ιωάννης Τραγάκης):  Ορίστε, κύριε  Κολιοπάνο, έχετε το λόγο για δύο λεπτά.
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε.  
      Κύριε Υπουργέ, πράγματι, όσα είπατε είναι αληθή. Πράγματι, έχετε διακηρύξει επανειλημμένως ότι είστε εναντίον της εισόδου στη χώρα των μεταλλαγμένων και έχω μπροστά μου το δελτίο τύπου της 6/9/2006, όπου αναφερθήκατε και λέτε ότι συνεχίζουμε αταλάντευτα την πολιτική της Κυβέρνησης για την απαγόρευση εισόδου στην ελληνική αγορά γενετικώς τροποποιημένων προϊόντων. Κινείστε όμως, κύριε Υπουργέ, στο επίπεδο ανώδυνων και ανέξοδων διακηρύξεων, όπως γενικότερα κάνει η Κυβέρνησή σας, όπως και ο κύριος Πρωθυπουργός κινείται στο επίπεδο του «χτυπάμε τη διαπλοκή όπου βρεθεί, αλλά θυμόμαστε μόνο, όταν έλθει ο διευθύνων σύμβουλος μιας γαλακτοβιομηχανίας και μας μιλήσει για το τι γίνεται στην Επιτροπή Ανταγωνισμού».
      Κύριε Υπουργέ, είπατε ότι θα κάνετε ό,τι χρειάζεται. Δεν μπορείτε να το κάνετε, διότι τα εντεταλμένα σας όργανα, εν προκειμένω ο Ε.Φ.Ε.Τ., δύο μήνες μετά – διότι στις 18 Αυγούστου η Αμερική ειδοποιεί την Ευρωπαϊκή Ένωση για το ρύζι αυτό- έρχεται μ΄ ένα δελτίο τύπου να πει στις 24 Οκτωβρίου ότι άμεσα πήραμε όλα τα μέτρα. Το «άμεσα» το προσδιορίζει μόνο ο Ε.Φ.Ε.Τ. τι εννοεί. Κανείς δεν το ξέρει.
      Και λέει επίσης ότι η ανάκληση αυτών των προϊόντων –προσέξτε, κύριε Υπουργέ, θα τα καταθέσω αυτά για να τα δείτε με την ησυχία σας- από την αγορά, αποτελεί ευθύνη των επιχειρήσεων, εννοεί των εισαγωγέων.
      Έρχονται όμως οι εισαγωγείς και λένε με τη σειρά τους ότι η απόσυρση αυτών των προϊόντων είναι ευθύνη των καταστημάτων, δηλαδή των σούπερ-μάρκετ. Και εσείς σαν Υπουργείο παρακολουθείτε όλα αυτά.
      Τέλος κύριε Υπουργέ, στο δελτίο τύπου ο Ε.Φ.Ε.Τ. λέει ότι καλούμε την Greenpeace σε κάθε περίπτωση να μας ενημερώνει με ονόματα και διευθύνσεις επιχειρήσεων για να κάνουμε τις δέουσες ενέργειες κ.λπ.. Και ερωτώ: Ποιος τελικά είναι η μη κυβερνητική οργάνωση; Η Greenpeace και οι περιβαλλοντικές οργανώσεις ή ο Ε.Φ.Ε.Τ., που σημαίνει, κύριε Υπουργέ, ότι δεν προστατεύετε τον καταναλωτή, δεν προστατεύετε την ελληνική γεωργία όπως, πράγματι, το θέλετε. Και δεν το κάνετε γιατί δεν μπορείτε. 
      Η χώρα μας ξέρετε πολύ καλά ότι το 1999 πρωτοστάτησε σε επίπεδο Ευρωπαϊκής Ένωσης και πέτυχε το μορατόριουμ στα μεταλλαγμένα και στις πειραματικές καλλιέργειες και στις εισαγωγές προϊόντων, όσο και αν φαίνεται παράξενο. Γιατί το πετύχαμε; Γιατί και οι άλλες ευρωπαικές χώρες και οι άλλοι Υπουργοί Περιβάλλοντος και Γεωργίας ήξεραν ότι ο Ευρωπαίος πολίτης δεν τα θέλει αυτά διότι είναι επικίνδυνα και για την υγεία και για το περιβάλλον.
      Δηλαδή, το τι πρέπει να κάνετε το γνωρίζετε. Πρέπει να κάνετε ξανά συμμαχίες μέσα στην Ευρωπαϊκή Ένωση. Δεν αρκούν μονομερείς αποφάσεις, κύριε Υπουργέ, που δεν έχουν πλέον ισχύ στα πλαίσια αυτής της διεθνικής οργάνωσης που λέγεται Ευρωπαϊκή Ένωση και είναι τελικά ατελέσφορες, δεν αρκούν. Πρέπει ξανά να πείτε ένα μεγάλο όχι στο γενετικό εμπόριο. Είναι καιρός πλέον. Υπάρχει το δεδομένο. Τότε ήταν δύσκολο, σήμερα είναι πιο εύκολο. Είναι ανάγκη, κύριε Υπουργέ, ξανά να μπει η πολιτική μπροστά από την αγορά, μπροστά από το κέρδος. Σήμερα η Δήμητρα η θεά της γεωργίας έχει άλλο όνομα. Λέγεται ή Μονσάντο ή Μπάγερ ή άλλως πώς. Και όλοι μας, εκόντες άκοντες, θυσιάζουμε σε αυτήν τη θεά και την υγεία των πολιτών των Ευρώπης και την ευρωπαϊκή γεωργία αλλά και την βιοποικιλότητα του περιβάλλοντος, ενώ μπορούμε να αντιδράσουμε. Πότε θα το κάνετε αυτό;
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Γεωργίας κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, επειδή μας κατηγορήσατε για λόγια και όχι έργα, θέλω να σας πω ότι συμβαίνει ακριβώς το αντίθετο. 
      Καταρχάς πάντοτε η θέση μας και με συμμαχίες που αναπτύσσουμε στη Ευρωπαϊκή Ένωση, ήταν κάθετα αντίθετη στην κυκλοφορία των μεταλλαγμένων, των γενετικώς τροποποιημένων οργανισμών. 
      Το δεύτερο που θέλω να σας πω είναι ότι εμείς για δεύτερη φορά υπογράψαμε φέτος απόφαση με την οποία απαγορεύσαμε για δεκαοχτώ μήνες ακόμα την εμπορία γενετικά τροποποιημένων υβριδίων καλαμποκιού. Ήταν μια πολύ γενναία απόφαση η οποία χαιρετίστηκε και από την Greenpeace και από όλες τις καταναλωτικές οργανώσεις της χώρας.
      Αναφέρω ενδεικτικά ότι σε κατεπείγον δελτίο τύπου που εξέδωσε τότε η Greenpeace έλεγε ότι «κατ’ αρχάς θέλουμε να σας συγχαρούμε» –συγχαίρει η Greenpeace την ελληνική Κυβέρνηση- «για την μέχρι τώρα στάση της χώρας μας στο θέμα των μεταλλαγμένων και για την εφαρμογή της απαγόρευσης που έθεσε το Υπουργείο σας για τις δεκαεπτά ποικιλίες μεταλλαγμένου καλαμποκιού της εταιρείας Μονσάντο. Πρόκειται για μια γενναία πράξη». 
      Όταν προέκυψε το θέμα με το μεταλλαγμένο ρύζι, εμείς εκδώσαμε αμέσως απόφαση επιβάλλοντας ελέγχους για το 100% των εισαγωγών ρυζιού από τρίτες χώρες. Και θέλω να σας πω ότι αυτοί οι έλεγχοι γίνονται κανονικότατα. 
      Ακόμη πρέπει να σας πω ότι δεν γίνονται στη χώρα μας πλέον, ενώ γινόταν επί των δικών σας ημερών, πειραματικές καλλιέργειες μεταλλαγμένων οργανισμών. Εμείς τα έχουμε απαγορεύσει αυτά. Έχουμε πάρει δε και μια σειρά αποφάσεων όπως είπα και στην πρωτολογία μου που εφαρμόζονται κανονικότατα έτσι ώστε να αποτραπεί η εισαγωγή και η διακίνηση μεταλλαγμένων οργανισμών στη χώρα μας. 
      Πέρα από αυτό, επειδή αντιλαμβάνεστε ότι ζούμε σε μια παγκοσμιοποιημένη κοινωνία και μια ελεύθερη αγορά, υπάρχει πιθανότητα κάποιοι μεταλλαγμένοι σπόροι και οργανισμοί να εισαχθούν στη χώρα, δηλαδή μέχρι να περάσουν τους ελέγχους. Γίνονται όμως κανονικότατοι έλεγχοι από τον Ε.Φ.Ε.Τ.. Αποτέλεσμα αυτών των ελέγχων ήταν να δεσμευτούν μεγάλες ποσότητες ρυζιού που είχαν εισαχθεί και να μην διατεθούν στην κατανάλωση και να έχουμε πολύ καλά αποτελέσματα.
      Λέω, λοιπόν –και ολοκληρώνω- ότι είμαστε κάθετα αντίθετοι στη διακίνηση μεταλλαγμένων οργανισμών. Έχουμε εξαιρετική συνεργασία και με τον Ε.Φ.Ε.Τ. και με την Greenpeace και με τις καταναλωτικές οργανώσεις της χώρας. Προστατεύουμε την ελληνική γεωργία. Κυρίως, όμως, προστατεύουμε τους Έλληνες καταναλωτές και το περιβάλλον.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Δεύτερη θα συζητηθεί η με αριθμό 50/6.11.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανάσιου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την προστασία των παιδιών και των εργαζομένων στο Παιδιατρικό Νοσοκομείο «Αγία Σοφία» από διαρροές τοξικών αερίων κλπ.
      Μόνιμο δίδυμο είστε εσείς, κύριε Λεβέντη, με τον κ. Γιαννόπουλο.
      Η επίκαιρη ερώτηση του κ. Λεβέντη έχει ως εξής:
      «Στις υπ’ αριθμ. 5322/426/18.11.2004 και 7207/1.2.2005 ερωτήσεις μας με συνέπεια την εκπομπή τοξικών αερίων είχαμε τονίσει την κακή λειτουργία των απαγωγών αερίων του Ινστιτούτου Υγείας του Παιδιού, που έθεταν σε κίνδυνο την υγεία των νοσηλευομένων παιδιών και των εργαζομένων. 
      Οι απαντήσεις σας ήταν ότι θα υπάρξει αποκατάσταση των βλαβών και θα δημιουργηθεί εσωτερική Υπηρεσία Προστασίας - Πρόληψης για την υγεία και ασφάλεια των εργαζομένων στο νοσοκομείο. 
      Επισημαίνουμε ότι τα στοιχεία από την τότε έρευνα πανεπιστημιακών φορέων ήταν, ιδιαίτερα, ανησυχητικά.
      Παρεμβάσεις στους απαγωγούς αερίων έγιναν, όμως η βλάβη δεν αποκαταστάθηκε πλήρως και συνεχίζεται η εκπομπή επικίνδυνων αερίων με συνέπεια να παραμένουν οι κίνδυνοι για την υγεία εργαζομένων και μικρών ασθενών. 
      Επιπλέον, η εκπομπή τοξικών αερίων στο περιβάλλον δημιουργεί πρόβλημα στη δημόσια υγεία.
      Επειδή το Υπουργείο Υγείας είναι το καθ’ ύλην αρμόδιο Υπουργείο για τη διασφάλιση της δημόσιας υγείας, την ανάπτυξη της ιατρικής της εργασίας και τη δημιουργία δομών στο δημόσιο τομέα για την υγεία, υγιεινή και ασφάλεια στην εργασία,
      Επειδή το υπό την άμεση εποπτεία του Υπουργείου Υγείας Νοσοκομείο Παίδων είναι ένας εξαιρετικά ευαίσθητος χώρος για την προστασία της υγείας του παιδιού,
      Ερωτάται ο κύριος Υπουργός τι μέτρα προτίθεται να πάρει ώστε:
      Πρώτον, να αποκατασταθεί αμέσως και πλήρως η καλή λειτουργία των απαγωγών αερίων στο Ινστιτούτο Υγείας του Παιδιού, για τη διασφάλιση της υγείας μικρών ασθενών, εργαζομένων και της δημόσιας υγείας ευρύτερα.
      Δεύτερον, δημιουργήθηκε εσωτερική Υπηρεσία Προστασίας – Πρόληψης στην Α΄ Δ.Υ.ΠΕ. Αθήνας. Αν ναι, ποιος είναι ο επιστημονικός υπεύθυνος γιατρός εργασίας και ποιος ο επιστημονικός υπεύθυνος τεχνικός ασφαλείας;»
      Ο κύριος Υφυπουργός έχει το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι η αναφορά του Τύπου «τοξικά αέρια στο Νοσοκομείο Παίδων Αγία Σοφία» εκείνη τη χρονική περίοδο, που ήταν φορτισμένη συναισθηματικά από το θλιβερό γεγονός του θανάτου των δύο παιδιών στην Κέρκυρα, δημιούργησε αμέσως σ΄ όλη την κοινωνία εντυπώσεις. 
      Είναι ένα θέμα το οποίο το γνωρίζετε πολύ καλά, κύριε Λεβέντη. Και χαίρομαι, διότι και προηγούμενες φορές είχατε ασχοληθεί –εσείς και άλλοι συνάδελφοι- μ΄ αυτό το θέμα, το οποίο ξεκινάει –όπως γνωρίζετε- από το 1996 στο Ινστιτούτο Υγείας του Παιδιού και στην παιδοψυχιατρική κλινική στο Κτήριο Δοξιάδη, που λέμε, στο «Αγία Σοφία».
      Όσον αφορά το δεύτερο σκέλος της ερωτήσεώς σας, αν έχει, δηλαδή, δημιουργηθεί τμήμα υγιεινής και ασφάλειας των εργαζομένων, θα θυμάστε πολύ καλά ότι στο ν.3329, «Εθνικό Σύστημα Υγείας και άλλες διατάξεις», όλες οι Δ.Υ.ΠΕ. υποχρεούνται να συστήσουν τέτοιο τμήμα, το οποίο αποτελείται από έναν γιατρό εργασίας και έναν τεχνικό σύμβουλο Π.Ε..
      Στην Α΄ Δ.Υ.ΠΕ. Αττικής, η οποία έχει την εποπτεία και επιμέλεια του Νοσοκομείου «Αγία Σοφία», είναι υπό προκήρυξη οι θέσεις αυτές. Δεν έχουν πληρωθεί ακόμα. Επίσης, υπάρχει και η έγκριση, μετά από πρόταση του διοικητικού συμβουλίου, στο Νοσοκομείο «Αγία Σοφία» να δημιουργηθεί ανάλογο τμήμα με τροποποίηση του οργανισμού, ο οποίος οργανισμός στην τροποποίησή του, στο σκέλος αυτό, είναι στη Μονάδα Ανάπτυξης Υπηρεσιών Υγείας.
      Ας έρθουμε, όμως, στο επίμαχο θέμα της διαρροής τοξικών αερίων. 
      Επειδή και παλαιότερα, το 2004, είχε υπάρξει αναφορά των εργαζομένων για τα προβλήματα υγείας, τα οποία παρουσιαζόντουσαν σε όλους τους εργαζομένους στο παιδοψυχιατρικό τμήμα, αλλά και στο Ινστιτούτο του Παιδιού και στα παιδάκια, τα οποία νοσηλεύονταν, είχαν παρθεί μέτρα. Το νοσοκομείο, μετά από δική μας υπόδειξη, είχε απευθυνθεί στο τμήμα Αναλυτικής Χημείας του Πανεπιστημίου Αθηνών για να γίνουν οι μετρήσεις όλων των πτητικών αερίων.
      Πήγε το Σώμα Επιθεωρητών Υγείας και παράλληλα έγινε και μία μελέτη, η οποία ανετέθη στο εργαστήριο της Υγιεινής. Αυτήν την επιδημιολογική μελέτη, που για πρώτη φορά γίνεται στην Ελλάδα σε χώρους εργασίας, την είχε αναλάβει η κ. Λινού. Εξετάστηκαν περί τους εκατόν είκοσι οκτώ εργαζομένους, καθώς επίσης και κάποιοι από τους συγγενείς και διερχομένους, για να δουν εάν υπήρχε κάποια βλάβη, εάν υπήρχαν προβλήματα υγείας. Η επιδημιολογική μελέτη έχει καταλήξει σε κάποια συμπεράσματα -σας έχουν κοινοποιηθεί νομίζω στις προηγούμενες ερωτήσεις- χωρίς να παρουσιάζεται ιδιαίτερη συμπτωματολογία στους αρρώστους. Το μόνο που ανεφέρθη είναι ότι το κτήριο αυτό παρουσιάζει το σύνδρομο του γερασμένου κτηρίου, όπως αναφέρεται στη βιβλιογραφία.
      Στη δευτερολογία μου θα σας απαντήσω για τα περαιτέρω.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κύριε Λεβέντη, έχετε το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
      Κύριε Υπουργέ, κάνατε ένα συσχετισμό με την Κέρκυρα. Και όπως καταλαβαίνετε, δεν μπορεί και ο οποιοσδήποτε από εμάς να μην κάνει αυτόν το συσχετισμό. 
      Εδώ, κύριε Υπουργέ, έχουμε ένα νοσοκομείο παίδων. Είναι ό,τι πιο ευαίσθητο, γιατί πρέπει να προστατεύσει την υγεία των παιδιών. Είπατε ότι το πρόβλημα ξεκινάει από το 1996. Είναι από το 1993, κύριε Υπουργέ. Από τότε έχει επισημανθεί και επανειλημμένως έχουν δημιουργηθεί προβλήματα. Εγώ είχα κάνει μιαν ερώτηση εδώ το 2004. Μου δώσατε κάποιες απαντήσεις -ήταν κατά έναν τρόπο καθησυχαστικές- ότι θα παρθούν ορισμένα μέτρα. Πλην όμως, δεν πάρθηκε κανένα μέτρο. 
      Ξέρετε ότι από αυτούς τους απαγωγούς, κύριε Υπουργέ, βγαίνουν υδροχλωρικό οξύ, θειικό οξύ -το βιτριόλι- οξικό οξύ, νιτρικό οξύ, υπερχλωρικό οξύ, προϊόντα καύσης μετάλλων και ό,τι άλλο μπορείτε να φανταστείτε: μεθανόλες, αιθανόλες, προπανόλες και πάει λέγοντας.
      Επανήλθαμε το 2005 και τότε πήραμε μιαν απάντηση. Πήγαν εκεί οι επιθεωρητές υγείας, όπως είπατε κι εσείς. Και τι λένε αυτοί; Θα έπρεπε να έχω μισή ώρα για να αναφέρω όλα αυτά που λένε, τις παραβιάσεις που γίνονται γιατί δυστυχώς, δεν τηρείται η νομοθεσία. «Βρέθηκε αυξημένη συγκέντρωση των παραγόμενων ρύπων και ιδίως των πτητικών ενώσεων στο χώρο του Ινστιτούτου Υγείας του Παιδιού, ενώ οι μετρηθείσες στιγμιαίες συγκεντρώσεις είναι πολύ ανώτερες του επιτρεπτού ορίου. Επίσης σημειώθηκαν σχετικά αυξημένες συγκεντρώσεις στο χώρο της παιδοψυχιατρικής κλινικής. Στο χώρο του Ινστιτούτου Υγείας του Παιδιού θα πρέπει να γίνει ειδική μελέτη. Θα πρέπει να γίνει έγχυση καπνογόνου σε κάθε χώρο, ώστε να διαπιστωθεί η κίνηση των ρύπων εντός κάθε ζώνης, θα πρέπει να μετρηθεί η απόδοση του υπάρχοντος συστήματος αερισμού όσον αφορά την απαγωγή των ρύπων». Δεν ξέρω τι από αυτά έγινε, κύριε Υπουργέ. Φοβάμαι ότι δεν έγινε τίποτα.
      Και συνεχίζει: «Διαπιστώσεις: Δεν εφαρμόζεται η σχετική νομοθεσία του Υπουργείου Απασχόλησης. Στην αρχική μελέτη δεν είχε προβλεφθεί η τοποθέτηση φίλτρων για την κατακράτηση των αερίων που απάγονται στο περιβάλλον». Και έπεται συνέχεια: «Δεν έχει εφαρμοστεί η υποχρέωση του εργοδότη να έχει γραπτή εκτίμηση των υφισταμένων κατά την εργασία κινδύνων, που πραγματοποιείται από τον τεχνικό της ασφαλείας. Δεν τηρήθηκαν οι υποχρεώσεις του Ινστιτούτου Υγείας του Παιδιού να πραγματοποιεί τακτικά και όποτε επέρχεται οποιαδήποτε μεταβολή στις συνθήκες, η οποία ενδέχεται να επηρεάσει την έκθεση των εργαζομένων σε χημικούς παράγοντες τις αναγκαίες μετρήσεις των χημικών προϊόντων. Δεν έχουν τηρηθεί τα οριζόμενα στο ν. 1568/1985 σχετικά με τον ιατρικό έλεγχο κάθε εργαζομένου σε τακτά χρονικά διαστήματα, τον ατομικό και συλλογικό ιατρικό φάκελο των εργαζομένων που εκτίθενται στους παράγοντες και ο οποίος τηρείται από το γιατρό εργασίας». Είναι κατεβατά ακόμη ατέλειωτα που δεν μου επιτρέπει ο χρόνος να διαβάσω.
      Επομένως, κύριε Υπουργέ, τι κάνουμε; Λέτε τώρα ότι έχουν προκηρυχθεί οι θέσεις, οι οποίες έπρεπε να έχουν ήδη καλυφθεί εδώ και πολύ καιρό. Συζητάμε από το 2004. Λέτε ότι έχουν προκηρυχθεί. Εάν πάμε με τις διαδικασίες αυτές που ξέρουμε του Α.Σ.Ε.Π. –τελειώνω, κύριε Πρόεδρε- καταλαβαίνετε ότι θα περάσουν μερικά χρόνια. Σ’ αυτό το διάστημα τι γίνεται; Εκεί θα εκτίθενται σε κίνδυνο και οι εργαζόμενοι και τα παιδιά και η δημόσια υγεία ευρύτερα. Πρέπει να παρθούν συγκεκριμένα μέτρα άμεσα. Τουλάχιστον οι απαγωγοί να διορθωθούν, κύριε Υπουργέ και να παρθούν και όλα τα άλλα μέτρα που είπατε κι εσείς.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι τρεις φοιτητές και φοιτήτριες από τα Τμήματα Πολιτικής Επιστήμης και Δημόσιας Διοίκησης του Πανεπιστημίου Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κύριος Υφυπουργός έχει το λόγο για δυο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Λεβέντη, ποτέ δεν έχω αμφισβητήσει τις προθέσεις σας στον κοινοβουλευτικό έλεγχο, όπως και στη σημερινή ερώτηση. Θα ήθελα, όμως, να σας ενημερώσω ότι τα ασφαλιστικά μέτρα των εργαζομένων έγιναν –και καλώς κάνανε- το μήνα Ιούλιο, όπου ήδη είχε ξεκινήσει η εργολαβία για όλη αυτήν την αποκατάσταση. Ήταν η τρίτη εργολαβία μετά από επικαιροποιημένη μελέτη συναδέλφων πανεπιστημιακών της Αναλυτικής Χημείας και του πολυτεχνείου όσον αφορά τα ηλεκτρομηχανολογικά απαγωγά ζεύγη και απόλυτα φίλτρα. 
      Όταν έγινε το επεισόδιο αυτό, πήγα εγώ ο ίδιος στο νοσοκομείο, στο κτήριο Δοξιάδη, και στο Ινστιτούτο του Παιδιού και στην παιδοψυχιατρική κλινική και ανέβηκα μάλιστα  και στην ταράτσα. Όπως θα ξέρετε, η ταράτσα παλαιότερα εχρησιμοποιείτο ως παιδικός κήπος, σταθμός κ.λπ., ο οποίος, βέβαια, έκλεισε μετά απ’ όλη αυτήν την ιστορία που δημιουργήθηκε. 
      Η μελέτη και η εγκατάσταση των νέων απαγωγών και απολύτων φίλτρων έγινε με μετρήσεις, σύμφωνα με την τεκμηρίωση που έχουμε από την κατασκευάστρια εταιρεία. Όμως, δεν σταθήκαμε μόνο στο πόρισμα της κατασκευάστριας εταιρείας. Έχουμε παραγγείλει να γίνει έλεγχος από το Τεχνικό Επιμελητήριο και από το πανεπιστήμιο και η κ. Λινού θα ξαναδεί με μια καινούργια επιδημιολογική μελέτη το θέμα. 
      Σας πληροφορώ ότι σύμφωνα με τα δεδομένα που έχουμε σήμερα δεν υπάρχει καμία μόλυνση του περιβάλλοντος στους χώρους μέσα στο Ινστιτούτο του Παιδιού και στην παιδοψυχιατρική κλινική. Μπορείτε να πάτε και σεις να το διαπιστώσετε, εάν δεν γίνομαι εγώ πιστευτός αυτήν τη στιγμή με τις αναφορές που σας κάνω. Όπως καταλαβαίνετε, οι ευαισθησίες και οι δικές μας είναι αντίστοιχες και ανάλογες των δικών σας και δεν θα ήταν ποτέ δυνατόν ένας τόσο ευαίσθητος χώρος να μείνει στο έλεος κατασκευαστικών παραλείψεων του παρελθόντος.  
      Έτσι σας ενημερώνω και εσάς σήμερα και μου δίνεται η ευκαιρία να το κάνω και για όσους μας ακούν, γιατί οι γονείς πηγαίνουν εκεί και έχουν ανησυχίες για τα παιδιά τους, όπως και οι εργαζόμενοι. Ήδη οι εργαζόμενοι έχουν πεισθεί γι’ αυτά τα οποία σας αναφέρω. Τώρα δεν υπάρχει καμία διαρροή τοξικού υπολειμματικού αερίου. 
      ΑΘΑΝΑΣΙΟΣ ΛΕΒΕΝΤΗΣ: Πότε υπολογίζετε να πάνε ο γιατρός εργασίας και ο τεχνικός ασφαλείας, κύριε Υπουργέ; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σε τέσσερις, πέντε μήνες που ολοκληρώνεται η διαδικασία μέσω Α.Σ.Ε.Π.. 
      ΠΡΟΕΔΡΕΥΩΝ (Ιωάννης Τραγάκης): Ναι μόλις ολοκληρωθεί η διαδικασία. Πάντως γίνεται πιστευτός από τον κ. Λεβέντη όπως δήλωσε μ΄ αυτά που είπατε. 
      ΑΘΑΝΑΣΙΟΣ ΛΕΒΕΝΤΗΣ: Εγώ έχω όλη την καλή προαίρεση. 
      ΠΡΟΕΔΡΕΥΩΝ (Ιωάννης Τραγάκης): Έχετε πάντα καλή προαίρεση, κύριε Λεβέντη, και αυτό σας το αναγνωρίζουμε. 
      Ολοκληρώθηκε η συζήτηση των επίκαιρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των σχεδίων νόμων του Υπουργείου Οικονομίας και Οικονομικών: «Κύρωση του Απολογισμού του Κράτους οικονομικού έτους 2004, Κύρωση του Ισολογισμού του Κράτους οικονομικού έτους 2004».
      Το λόγο έχει ο κ. Καρπούζας.
      ΑΝΤΩΝΙΟΣ ΚΑΡΠΟΥΖΑΣ: Κύριε Πρόεδρε, κυρίες και κύριοι συνάδελφοι, η κύρωση του Ισολογισμού και Απολογισμού του οικονομικού έτους 2004, όπως έχει επανειλημμένως αναφερθεί, είναι μια τυπική διαδικασία σ΄ εφαρμογή του Κανονισμού της Βουλής. Η ανάλυση του αποτελέσματος της οικονομικής διαχείρισης και ο έλεγχος των στοιχείων που περιέχονται στην έκθεση αυτή, είναι λογιστικά και βεβαίως ο ακριβής έλεγχος από τους Βουλευτές είναι αδύνατος. Η αμφισβήτηση εξ ορισμού όλων αυτών των στοιχείων δεν έχει νόημα. Η άρνηση αποδοχής αυτών και η αντίδραση έχει στοιχεία δογματισμού, κάτι που δεν θα πρέπει να χαρακτηρίζει τις συζητήσεις στο Κοινοβούλιο, ακόμη δε περισσότερο τις αποφάσεις εντός αυτού του χώρου. 
      Όλα αυτά τα δεδομένα έχουν αποτυπωθεί σύμφωνα με παραστατικά στοιχεία από τους τεχνοκράτες, οι οποίοι έχουν και την ευθύνη της ορθότητας της έκθεσης. Την ουσιαστική, όμως, ευθύνη έχει η πολιτική ηγεσία, η οποία όχι μόνο πρέπει να ελέγχεται, αλλά και να κρίνεται. Εμάς τους Βουλευτές θα πρέπει να μας απασχολούν συνεχώς και καθ’ όλην τη διάρκεια όλων των συζητήσεων και των νομοσχεδίων, καθ’ ότι άμεσα ή έμμεσα επηρεάζουν όχι μόνο τη σύνταξη του προϋπολογισμού αλλά και την ορθή εφαρμογή του. 
      Αυτό μπορεί να γίνει μέσα από μια γόνιμη και εποικοδομητική συζήτηση που θα αναδείξει αυτό που όλοι επικαλούνται, την διαφάνεια, τη χρηστή διοίκηση και την ορθή διαχείριση του δημοσίου χρήματος. Πρέπει επ’ ευκαιρίας αυτής της συζήτησης να αναλογιστούμε πόσο συμβάλλουμε στην ορθή κατανομή και τη σκοπιμότητα των δαπανών και κατά πόσο είμαστε υπεύθυνοι για την πιστή εφαρμογή του προϋπολογισμού. Χαρακτηριστικό γνώρισμα και απαραίτητο στοιχείο για την υλοποίηση μιας εποικοδομητικής συζήτησης είναι η αυτοκριτική. H κριτική και η κατάθεση προτάσεων και θέσεων, δηλαδή η σωστή αντιπολίτευση, αποτελεί απαραίτητο στοιχείο για τη λειτουργία της δημοκρατίας. 
      Το μέτρο σύγκρισης δεν πρέπει επιλεκτικά να αγνοείται. Η αποδοχή του λάθους είναι γενναιότητα και όχι αδυναμία, ιδιαίτερα στο ξεκίνημα  μιας προσπάθειας για την υλοποίηση στόχων και την εφαρμογή μιας  νέας πρακτικής. 
      Για όλα αυτά που ανέφερα χρειάζεται κάποιος να δει την επικαιρότητα και να αναλογιστεί την πραγματική κατάσταση. Θα αναφέρω μερικά παραδείγματα. Στο Λ.Α.Φ.Κ.Α. η Κυβέρνηση αποφάσισε συνεπής στις δεσμεύσεις της την κατάργηση των κρατήσεων και στη συνέχεια την επιστροφή των παρακρατηθέντων. Η αντιπολίτευση και κυρίως η Αξιωματική Αντιπολίτευση, ισχυρίζεται ότι πρέπει να επιστραφούν εφάπαξ όλα τα κλεμμένα, δηλαδή αυτά που όχι μόνο εισέπραττε τόσα χρόνια αλλά και αυτά που πρόσφατα ενέκρινε ως κυβέρνηση να εισπράττονται μέχρι το τέλος του 2008. Το σύνολο του ποσού αγγίζει περίπου τα 920.000.000 ευρώ. Αποφασίστηκε η επιστροφή σε δόσεις.
      Πρόσφατα με πρόταση νόμου που κατέθεσε η Αξιωματική Αντιπολίτευση για το επίδομα θέρμανσης υποστηρίξατε, κύριοι συνάδελφοι της Αξιωματικής Αντιπολίτευσης ότι θα έπρεπε να πληρωθεί από τις αυξήσεις των φόρων που εισπράχθηκαν, αγνοώντας επιδεκτικά και συστηματικά ότι το κράτος δεν εισπράττει μόνο από τις αυξήσεις, αλλά πληρώνει και για τη κάλυψη αναγκών, δηλαδή για το στρατό, για τα νοσηλευτικά ιδρύματα, για την  θέρμανση των δημοσίων κτηρίων και για άλλα πολλά. Το σύνολο της δαπάνης ανέρχεται σε 450.000.000-500.000.000 ευρώ. Από πού κύριοι συνάδελφοι της Αξιωματικής Αντιπολίτευσης, θα καλυφθεί αυτή η δαπάνη; Αντέχει ο προϋπολογισμός; 
      Στο χώρο των απεργιών των εκπαιδευτικών συμφωνείτε απόλυτα με τους απεργούς, όχι μόνο όσον αφορά στα αιτήματά τους, αλλά και στον τρόπο με τον οποίο τα διεκδικούν. Συνηγορείτε στην ικανοποίηση όλων των αιτημάτων όπως στην αύξηση των  μισθών, των παροχών, χωρίς να κάνετε προτάσεις για την εξεύρεση των ανάλογων πόρων, αγνοώντας ότι θα πρέπει κάποια στιγμή να αναλογιστούμε και τις υποχρεώσεις αυτών που μόνο ζητούν. Πιστεύει κάποιος ότι η κατάσταση θα διορθωθεί προς το καλύτερο με την αύξηση των παροχών; Πιστεύει κάποιος ότι δίνοντας περισσότερα για την παιδεία θα αλλάξει κάτι; Εάν κάποιος ισχυρίζεται το αντίθετο ας το πει. 
      Δυόμισι χρόνια τώρα γινόμαστε μάρτυρες μιας απαράδεκτης κατάστασης. Σχεδόν καθημερινά το κέντρο της Αθήνας είναι κλειστό. Και σήμερα σε λίγο θα συμβεί το ίδιο. Καταστηματάρχες, επιχειρηματίες, οι πάντες υποφέρουν. Η οικονομία της χώρας μας πλήττεται. Η εικόνα που παρουσιάζεται στα μάτια χιλιάδων τουριστών εκθέτει την αξιοπρέπεια και το  κύρος όλων μας. Για όλους αυτούς που πλήττονται σκέφθηκε κανείς πως θα αποκατασταθούν;  Σε κάθε κοινωνική ομάδα και  σε κάθε δημοσιοϋπαλληλική επαγγελματική τάξη υπόσχεστε κύριοι συνάδελφοι της Αξιωματικής Αντιπολίτευσης, συμπαράσταση και μελλοντική ικανοποίηση των αιτημάτων τους. Αναλογιστήκατε ποιό είναι το κόστος συνολικά και πώς θα ικανοποιηθούν όλα αυτά; Η ικανοποίηση  όλων αυτών των αιτημάτων δημιουργεί τις μεγάλες διαφορές εις βάρος του προϋπολογισμού, εις βάρος, τελικά, της οικονομίας. 
      Η ευκολία με την οποία ικανοποιούνται δίκαια ή  άδικα αιτήματα με απώτερο σκοπό την αποκόμιση κομματικού οφέλους προκαλεί και δημιουργεί αυτήν την απαράδεκτη κατάσταση την οποία μας κληροδότησε η προηγούμενη κυβέρνηση του ΠΑ.ΣΟ.Κ.. Η άσκηση της εξουσίας και η διαχείριση των οικονομικών της χώρας τα χρόνια της διακυβέρνησης του ΠΑ.ΣΟ.Κ. είναι γνωστή. Η αναφορά στο πρόσφατο παρελθόν με ό,τι  θετικό ή αρνητικό αυτό συνεπάγεται  -δυστυχώς όμως στη πλειονότητα αρνητικό- δεν θα πρέπει να προκαλεί την αδικαιολόγητη στάση και αντίδραση των συναδέλφων της Αξιωματικής Αντιπολίτευσης.
      Τα μεγάλα ελλείμματα, το δημόσιο χρέος και η ανεργία που παραλάβαμε είναι μία αναμφισβήτητη πραγματικότητα όπως και η ανοχή και η ανεκτικότητα που επέδειξε η σημερινή Aξιωματική Aντιπολίτευση ως κυβέρνηση σ΄ ό,τι έχει σχέση με την εκτέλεση των προϋπολογισμών αλλά και το κουκούλωμα της κατασπατάλησης του δημόσιου χρήματος. 
      Σήμερα προσπαθούμε να μαζέψουμε τα δημόσια οικονομικά, να νοικοκυρέψουμε το κράτος και αποδεδειγμένα το καταφέρνουμε. Παρά τις αντιξοότητες και το τεχνητό-αρνητικό  κλίμα που δημιουργείται από τους καλοβολεμένους και την Αξιωματική Αντιπολίτευση, απολαμβάνουμε ως Κυβέρνηση της εμπιστοσύνης της συντριπτικής πλειοψηφίας του ελληνικού λαού. 
      Ο Πρωθυπουργός μας Κώστας Καραμανλής αταλάντευτος βαδίζει σταθερά προς την υλοποίηση των στόχων που έθεσε, σ’ αυτό που πίστεψε, αυτό που θέλει το σύνολο του ελληνικού λαού, δηλαδή μια καλύτερη Ελλάδα. 
      Παραμένουμε σταθερά στην πορεία που χαράξαμε την 7η Μαρτίου 2004 για να εξασφαλίσουμε την καλύτερη δυνατή γενική ισορροπία, λαμβάνοντας υπ’ όψιν το μέλλον του τόπου μας μέσα από μεταρρυθμίσεις σ΄ όλους τους τομείς, την οικονομία, την παιδεία, το δημόσιο τομέα. 
      Όσον αφορά την έκθεση για τον Απολογισμό και Ισολογισμό του 2004 για να κατανοήσει κανείς την πραγματικότητα θα πρέπει να μελετήσει και να συγκρίνει, τουλάχιστον, όλα τα στοιχεία των προηγούμενων δύο ετών, δηλαδή των ετών 2002 και 2003. 
      Ιδιαίτερα θα επικαλεστώ ό,τι αναφέρει ο εισηγητής της Αξιωματικής Αντιπολίτευσης κ. Μακρυπίδης στις εκθέσεις των ετών 2002, 2003 και 2004. Το 2002 η έκθεση αφορά την κυβέρνηση του ΠΑ.ΣΟ.Κ.. Τα έσοδα τα οποία πραγματοποιήθηκαν ήταν 80,2 δισεκατομμύρια, τα έσοδα τα προϋπολογισθέντα 66,2 δισεκατομμύρια, Δηλαδή είχαμε μία αύξηση 14.000.000.000, 21,04% αύξηση. Τα έξοδα παράλληλα που πραγματοποιήθηκαν 62,1 δισεκατομμύρια, τα έξοδα προϋπολογισθέντα 56,9 δισεκατομμύρια, η αύξηση ήταν 5,2 δισεκατομμύρια, δηλαδή είχαμε μία αύξηση της τάξεως του 9,1%. Το ποσό του δημοσίου χρέους που πληρώθηκε ήταν 31,1 δισεκατομμύρια, το δημόσιο χρέος ήταν 157,5 δισεκατομμύρια.
      Βεβαίως, συστηματικά ο κύριος συνάδελφος της Αξιωματικής Αντιπολίτευσης δεν αναφέρεται στο δανεισμό. 
      Συμπέρασμα για τον κύριο συνάδελφο είναι ότι όλα για το 2002 συντάχθηκαν σύμφωνα με το νόμο κ.λπ., ότι οι αποκλίσεις από τα προβλεφθέντα έσοδα και έξοδα είναι παραδεκτές και δικαιολογημένες. Εισηγείται στην ολομέλεια την κύρωση του Απολογισμού και Ισολογισμού. 
      Ο εισηγητής της Πλειοψηφίας κ. Σκρέκας τότε στην εισήγησή του προτείνει να κυρωθεί ο Απολογισμός και Ισολογισμός. Για το έτος 2003 η έκθεση αφορά πάλι την κυβέρνηση ΠΑ.ΣΟ.Κ.. Τα έσοδα που πραγματοποιήθηκαν ήταν 76,9 δισεκατομμύρια και τα έσοδα τα προϋπολογισθέντα 70,3 δισεκατομμύρια. Η αύξηση ήταν 6,6 δισεκατομμύρια, είχαμε δηλαδή μια αύξηση της τάξεως του 9,4%. Τα έξοδα αντιστοίχως ήταν 68,5 δισεκατομμύρια, τα προϋπολογισθέντα 61,3 δισεκατομμύρια, είχαμε πάλι και εδώ μία αύξηση των εξόδων 7,2 δισεκατομμύρια, ήτοι 11,5%. Το ποσό που πληρώθηκε για το δημόσιο χρέος ήταν 33,2 δισεκατομμύρια. Το δημόσιο χρέος αναφέρεται σε 171,3 δισεκατομμύρια. Δανεισμός, δυστυχώς, δεν αναφέρεται.
      Για το 2003 πάλι ο κύριος συνάδελφος της Αξιωματικής Αντιπολίτευσης τα βρίσκει όλα καλά και εισηγείται στην ολομέλεια την κύρωση του Απολογισμού και Ισολογισμού του κράτους του έτους 2003. 
      Και εδώ ο εισηγητής τότε της Νέας Δημοκρατίας κ. Κωστόπουλος εισηγείται την κύρωση του Απολογισμού και Ισολογισμού.
      Το 2004 έχουμε Κυβέρνηση της Νέας Δημοκρατίας. Είναι έτος εφαρμογής προϋπολογισμού που συντάχθηκε από το ΠΑ.ΣΟ.Κ. και υλοποιείται από τη Νέα Δημοκρατία. Είναι ένας προϋπολογισμός φτιαγμένος στο γόνατο, αν μου επιτρέπεται να πω, ένας προϋπολογισμός αγγαρείας, όπως λέει ο απλός πολίτης. Τα πραγματοποιηθέντα έξοδα ήταν 83, 5 δισεκατομμύρια, τα προϋπολογισθέντα έσοδα 64.000.000.000, η αύξηση ήταν 19,5 δισεκατομμύρια. Είχαμε μία αύξηση εσόδων 26,74%. Τα έξοδα που πραγματοποιήθηκαν ήταν 83,4 δισεκατομμύρια, όσο και τα έσοδα σχεδόν, ενώ τα έξοδα τα προϋπολογισθέντα ήταν 63,9 δισεκατομμύρια, δηλαδή είχαμε μία αύξηση εξόδων 19,5 δις ήτοι 30,4%.  Το ποσό του δημοσίου χρέους που πληρώθηκε ήταν 41,5 δισεκατομμύρια και εδώ το δημόσιο χρέος χωρίς να αναφέρονται νούμερα προσδιορίζεται σε 112,1% του Α.Ε.Π..
      Στην έκθεσή του ο κύριος συνάδελφος της Αξιωματικής Αντιπολίτευσης τονίζει με έμφαση την ιδιαιτερότητα του Aπολογισμού αυτού, καθ’ ότι αφορά, όπως αναφέρει κατά λέξη, «τα δημοσιονομικά πεπραγμένα, την ευθύνη των οποίων έχει η Κυβέρνηση της Νέας Δημοκρατίας». Δεν αναφέρει όμως με σαφήνεια τα ποσά παρά μόνο την ποσοστιαία αύξηση των εσόδων, για να επιρρίψει την ευθύνη αυτής της αύξησης όποτε θέλει στην αύξηση των πόρων από τους φόρους ενδεχομένως, αν κι εδώ ατυχώς αναφέρεται στην αύξηση του δανεισμού, κάτι που επιμελώς αγνόησε, για τα έτη 2002 και 2003. 
      Το συμπέρασμα της έκθεσης βεβαίως του εισηγητή της Αξιωματικής Αντιπολίτευσης και εισήγησή του προς την Ολομέλεια της Βουλής είναι η καταψήφιση του Απολογισμού και Ισολογισμού οικονομικού έτους 2004. 
      Εδώ θα πρέπει να αναφερθώ επίσης και στις εισηγήσεις των εισηγητών της ήσσονος Αντιπολίτευσης, του Κ.Κ.Ε. και του Συνασπισμού Ριζοσπαστικής Αριστεράς. 
      Για το Κ.Κ.Ε. είναι μια πάγια άποψη που πηγάζει από την ιδεολογική τοποθέτησή του, πράγμα το οποίο, σέβομαι ιδιαίτερα. Αυτό αποτυπώνεται στη συνολική αποτίμησή του και θεωρητικά τεκμηριώνεται σε δώδεκα υποπαραγράφους της έκθεσης του εισηγητή, χωρίς, βεβαίως, να ασχολείται με τον Απολογισμό και Ισολογισμό. 
      Όσον αφορά στην έκθεση του κ. Δραγασάκη, εισηγητή του Συνασπισμού, σε πολλά σημεία ανακαλύπτω αντικειμενική κριτική και διαπιστώσεις, κυρίως, πολιτικού περιεχομένου που μπορούν να αξιολογηθούν και να υλοποιηθούν. Οι στόχοι και τα μέσα μιας δημοκρατικής δημοσιονομικής μεταρρύθμισης, όπως αναφέρονται στη σελίδα 57, βρίσκονται στη σωστή κατεύθυνση. 
      Κυρίες και κύριοι συνάδελφοι, η Αξιωματική Αντιπολίτευση θέλει να ξεχνά ότι μας παρέδωσε έναν προϋπολογισμό όπου δεν είχε συμπεριλάβει μεταξύ άλλων στοιχειώδη έξοδα διεξαγωγής των Ολυμπιακών Αγώνων. Παρ΄όλα αυτά κατορθώσαμε να ανταποκριθούμε και να περισώσουμε το κύρος και την αξιοπρέπεια της χώρας μας. Με τη δημιουργική λογιστική μας απέκρυψε την πραγματική κατάσταση της οικονομίας μας, η οποία φάνηκε μετά την απογραφή.
       Παραλάβαμε ένα κράτος γεμάτο προβλήματα. Γνωρίζαμε ότι ο δρόμος της διακυβέρνησης της χώρας μας δεν ήταν εύκολος. Παραλάβαμε ένα κράτος με το μεγαλύτερο χρέος απ΄ όλα τα κράτη της Ευρωπαϊκής Ένωσης, πάνω από 200.000.000.000 ευρώ, που σημαίνει ότι ο κάθε ένας μας ήταν χρεωμένος με 18.000 ευρώ. 
      Για κάθε 100 ευρώ που εισέπραττε το δημόσιο, 24 διατίθεντο για την πληρωμή των τόκων, 33 για την πληρωμή των μισθών, 9 για τις συντάξεις, 19 για ασφάλεια-περίθαλψη, δηλαδή απέμεναν 16 ευρώ για την κάλυψη των αναγκών. 
      Το 2004 η χώρα μας πλήρωσε μόνο για τόκους από δάνεια προηγούμενων ετών 10.000.000.000 ευρώ, δηλαδή περισσότερα απ’ ό,τι απαιτείται για όλες τις δαπάνες των ασφαλιστικών ταμείων. Μας αφήσατε να πληρώσουμε χρέη σε ταμεία, στους Ο.Τ.Α., στις Δ.Ε.Κ.Ο., στη Δ.Ε.Η., στον Ο.Τ.Ε., στα ΕΛ.ΤΑ., στα Ελληνικά Πετρέλαια. Ακόμα χρέη στα Ηνωμένα Έθνη, στους ταξιτζήδες, στα Κ.Τ.Ε.Λ. από μεταφορά μαθητών, σε αθλητικά σωματεία, σε ομοσπονδίες, γυμναστήρια κλπ.. Δυόμισι χρόνια τώρα προσπαθούμε να ανατρέψουμε την απαράδεκτη κατάσταση που μας κληροδοτήσατε. 
      Κυρίες και κύριοι συνάδελφοι, κλείνοντας θα επαναλάβω ό,τι είχα ξαναπεί στην ομιλία μου στην Ολομέλεια πριν ένα χρόνο κατά τη συζήτηση για την κύρωση του Απολογισμού Ισολογισμού του 2003. Είχα πει, λοιπόν, ότι η κύρωση του Απολογισμού Ισολογισμού του 2003 δεν επιβραβεύει την πολιτική της προηγούμενης κυβέρνησης, ούτε απαλλάσσει κανέναν από τις πολιτικές ευθύνες που σίγουρα υπάρχουν.
       Ελπίζω ακόμη και τώρα, κύριοι συνάδελφοι της Αξιωματικής Αντιπολίτευσης, ότι ποτέ δεν θα επικαλεσθείτε πως με την κύρωση εκείνη εγκρίναμε την οικονομική σας διαχείριση που είχατε ως κυβέρνηση τότε, κάτι που αρνείστε σήμερα να κάνετε για μας, ούτε την πολιτική την οποία ακολουθήσατε και συνεχίζετε να υποστηρίζετε ακόμα και σήμερα. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι. Στον προλαλήσαντα συνάδελφο της Νέας Δημοκρατίας και άλλους συναδέλφους που μας είπαν ότι ζητούμε πολλά από μια Κυβέρνηση δυόμισι χρόνων, θέλω να πω ότι εμείς και οι εργαζόμενοι που κινητοποιούνται, ζητούμε απλά να κρατήσετε τις υποσχέσεις σας. Εκείνες που δώσατε προεκλογικά και επαναλάβατε μετεκλογικά. Κι αν δεν γίνομαι εγώ πιστευτός, κύριε συνάδελφε, δεν σας λέει τίποτα η δημόσια διαμάχη που έχει ξεσπάσει κατά καιρούς μεταξύ υπουργών και τελευταία μεταξύ του κ. Πολύδωρα -που μιλά για τα υπεσχημένα που δεν δίνατε- και του Υπουργού Εθνικής Οικονομίας;
      Κύριε Πρόεδρε, θα ξεκινήσω μ’ ένα γενικότερο σχόλιο. Χωρίς αμφιβολία, κυρίες και κύριοι συνάδελφοι, η αναλυτική και ξεχωριστή συζήτηση στην Ολομέλεια για την κύρωση του Ισολογισμού και Απολογισμού του κράτους είναι μια κοινοβουλευτική κατάκτηση, κατάκτηση για τη δημοσιονομική διαφάνεια. Και έγινε αυτή επί ΠΑ.ΣΟ.Κ. με την αναθεώρηση του Συντάγματος και την αναθεώρηση του Κανονισμού. ήταν ένα μεγάλο βήμα. Δεν συνοδεύτηκε όμως –και εδώ είναι η παρατήρησή μου- από την απαιτούμενη τεχνική επιστημονική στήριξη της ειδικής επιτροπής που συστήθηκε με το σχετικό άρθρο το 31Α του Κανονισμού καθώς και την αντίστοιχη επιστημονική στήριξη των Βουλευτών γι’ αυτό το έργο. 
      Εδώ, κύριε Πρόεδρε, πιστεύω ότι υπάρχει ένα έλλειμμα που πρέπει να καλύψουμε. Έτσι ώστε η διαδικασία αυτή να γίνει ουσιαστική και ως προς τα δύο σκέλη της. Το ελεγκτικό σκέλος, αλλά και όσον αφορά τους νέους προσανατολισμούς που θα πρέπει, συνεχώς, να βλέπουμε στα δημοσιονομικά. 
      Επίσης, ο χρόνος συζήτησης μεταξύ κατάθεσης της έκθεσης και της συζήτησης στην Ολομέλεια θα πρέπει να συντομευθεί. Ανάλογες παρατηρήσεις και εγώ και άλλοι συνάδελφοι έχουμε διατυπώσει και για τα θέματα σύνταξης και συζήτησης προσχεδίου και σχεδίου του προϋπολογισμού και παρακολούθησης της εφαρμογής του.
      Και επειδή πολύς λόγος γίνεται αυτές τις μέρες πάλι για τους Βουλευτές και για το Κοινοβούλιο θέλω να πω κάτι, κυρίες και κύριοι συνάδελφοι: Η αναβάθμιση του Κοινοβουλίου –πώς να το κάνουμε- περνάει πρώτα από τη βελτίωση της κοινοβουλευτικής διαδικασίας, που προϋποθέτει οπωσδήποτε νέες δυνατότητες στις επιτροπές και στους Βουλευτές. Έτσι θα ουσιαστικοποιηθεί ο ελεγκτικός ρόλος του Κοινοβουλίου στα δημοσιονομικά πεπραγμένα που αναφερόμαστε όπερ σημαίνει –και αυτό θα πρέπει να το καταλάβουν οι πολίτες οι Έλληνες και οι Ελληνίδες- ενίσχυση του ρόλου των ίδιων των πολιτών όσον αφορά τη διαχείριση του δημόσιου χρήματος. Περί αυτού μιλάμε.
      Συζητώντας σήμερα για τον απολογισμό, ισολογισμό του 2004 ουσιαστικά αναφερόμαστε στην πρώτη δημοσιονομική χρήση της Κυβέρνησης της Νέας Δημοκρατίας. Με άλλα λόγια, ο ισολογισμός του 2004 για μένα είναι το πρώτο δείγμα της δημοσιονομικής διαχείρισης από την Κυβέρνησή σας. Και εδώ ταιριάζει η παροιμία που λέει ότι η καλή -κατ’ ευφημισμό, εν προκειμένω κακή- μέρα φάνηκε από την αρχή. 
      Οι μεγάλες αποκλίσεις, τόσο στο σκέλος των εσόδων, όσο και στο σκέλος των δαπανών σε συνδυασμό με λογιστικές αλχημείες και τρικ για τα οποία κατηγορούσατε το ΠΑ.ΣΟ.Κ. το μόνο που δεν δείχνουν είναι χρηστή δημοσιονομική διαχείριση, αποκατάσταση –χρησιμοποιώ λέξεις δικές σας- της δημοσιονομικής τάξης, συμμάζεμα και νοικοκύρεμα που επικαλεσθήκατε και προεκλογικά και μετεκλογικά.
      Γενικά πιστεύω, κυρίες και κύριοι συνάδελφοι, ότι η Κυβέρνηση από την αρχή  οδήγησε με την πολιτική της, την οικονομία σε επικίνδυνα μονοπάτια. Έφερε κλίμα αστάθειας και αβεβαιότητας.
      Έβαλε στο λαιμό της χώρας τη θηλιά της επιτήρησης λόγω της απογραφής, με όλες τις επιπτώσεις για την οικονομία και τους πολίτες. Και βλέπουμε τελευταία να κομπορρημονείτε για το ενδεχόμενο άρσης της επιτήρησης το 2007. Πέραν του ότι όλο αυτό το σύστημα και της απογραφής και της άρσης βασίζεται σε τρικ με τελευταίο εκείνο του πλουτισμού μας εν μία νυκτί κατά 25% του εικονικού πλουτισμού της χώρας είναι ανάγκη επιτέλους η Κυβέρνηση να αποκτήσει συναίσθηση των ευθυνών της. Γιατί φύγει δεν φύγει η επιτήρηση η ζημιά για τους πολίτες και την οικονομία έχει γίνει και αυτό θα σας βαραίνει ως διαρκές έγκλημα. 
      Γιατί είπα ότι η κακή, εν προκειμένω, μέρα, φάνηκε από την αρχή; Το 2004 είχαμε ουσιαστικά κατάρρευση των υγιών εσόδων. Δεν σας αρέσει που το λέμε. Τι άλλο όμως δείχνει η υστέρηση φορολογικών εσόδων που ξεπερνά το 1,8 δισεκατομμύρια ευρώ σε σχέση με τις προβλέψεις; Αυτό έγινε για δύο λόγους και είστε αποκλειστικά υπεύθυνοι: Από τη μια χαριστικές πράξεις για φοροφυγάδες και φοροκλέπτες, που δημιούργησαν και το κλίμα ασυδοσίας , και από την άλλη αχρήστευση των ελεγκτικών φοροεισπρακτικών μηχανισμών. 
      Η αύξηση που παρουσιάζεται στα συνολικά έσοδα, προφανώς, προέρχεται από δανεισμό. Είναι σαφές. Πρόκειται για δανεισμό που έφθασε, έναντι προβλέψεων 22,3 δισεκατομμυρίων, στα 43,5 δισεκατομμύρια. 
      Γενικά, πιστεύω ότι με λογιστικά τρικ –επιμήκυνση του οικονομικού έτους για την είσπραξη Φ.Π.Α., κεφαλαιοποίηση τόκων κ.α.- προσπαθήσατε να βελτιώσετε την εικόνα. Όμως, είναι χαρακτηριστική η παρατήρηση στην έκθεση του Ελεγκτικού Συνεδρίου για βεβαίωση πιστωτικών εσόδων, χωρίς καν πρόβλεψη του προϋπολογισμού. 
      Όσον αφορά τα έξοδα, εσείς, οι αυτοαποκαλούμενοι νοικοκυραίοι της Κυβέρνησης, απεδείχθητε σπάταλοι, άσωτοι υιοί. Οι δαπάνες εκτροχιάστηκαν, παρά τις βαρύγδουπες προεκλογικές εξαγγελίες και του ιδίου του Πρωθυπουργού για περιορισμό της σπατάλης. Δέκα δισεκατομμύρια θα εξοικονομήσετε έλεγε τότε. Οι τακτικές δαπάνες, έναντι πρόβλεψης 63,9 δισεκατομμυρίων, ανήλθαν σε 83,4 δισεκατομμύρια. 
      Και επειδή πάλι τα ρίχνετε στους Ολυμπιακούς Αγώνες, θα σας θυμίσω την έκθεση του Διεθνούς Νομισματικού Ταμείου, που διαπιστώνει ότι πέρα από τους Ολυμπιακούς Αγώνες, έχουμε ταχεία αύξηση των πρωτογενών δαπανών. Αυτή είναι η διαχείριση που ανέβασε σε υψηλά επίπεδα το έλλειμμα, με τις εφτά αναθεωρήσεις. 
      Κοντολογίς, με όσα ανέφερα και με αναλυτικά στοιχεία που έδωσαν και ο εισηγητής μας κ. Μακρυπίδης και άλλοι συνάδελφοι, είναι εμφανής από τον πρώτο χρόνο της διακυβέρνησής σας, για τον οποίο συζητάμε, η λάθος κατεύθυνση της οικονομικής πολιτικής, η τήρηση λογιστικών κανόνων ? la carte και όπως σας βόλευε, η αδιαφάνεια και γενικά η ανικανότητα και η αναποτελεσματικότητα στη δημοσιονομική διαχείριση, που φάνηκε από τόσα έσοδα που σας διέφυγαν με τις σπατάλες. 
      Κυρίες και κύριοι συνάδελφοι, στα δύομισι χρόνια διακυβέρνησης από τη Νέα Δημοκρατία έχουμε πλασματική δημοσιονομική τάξη. Υπάρχει αλλού το παράδοξο, να παρουσιάζετε ότι μειώνονται τα ελλείμματα και να αυξάνεται το χρέος; Πουθενά στον κόσμο.
      Η Κυβέρνηση, επίσης, έβαλε από την αρχή φρένο στην αναπτυξιακή μηχανή. Στα δύο πρώτα χρόνια δεν κουνήθηκε φύλλο στα δημόσια έργα. Οι δημόσιες επενδύσεις είναι σήμερα στα προ δεκαετίας επίπεδα και, όπως φαίνεται από τις απορροφήσεις του Γ΄ Κοινοτικού Πλαισίου Στήριξης, θα έχουμε σημαντική απώλεια πόρων. Κράτος και πολίτες ζούμε στον αστερισμό των δανείων. Τα νοικοκυριά δεν μπορούν να τα βγάλουν πέρα. Και σήμερα είδα στις εφημερίδες να ανησυχεί υποκριτικά ο κύριος Υπουργός Οικονομίας γιατί –λέει- μικραίνει η αποταμίευση! 
      Τα χρέη των νοικοκυριών στις τράπεζες στη διετία διπλασιάστηκαν. Η ακρίβεια φουντώνει. Η χθεσινή απόφαση για την αύξηση των τιμών των φθηνών φαρμάκων ευρείας λαϊκής κατανάλωσης μέχρι και 50% θα γονατίσει ασφαλιστικά ταμεία και ασφαλισμένους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας τα είχαμε πει εδώ στην Αίθουσα. Καταργήσατε τη λίστα. Αλλάξατε τον τρόπο τιμολόγησης και από φθηνότερη χώρα πήγαμε στο μέσο όρο τριών ακριβότερων χωρών, μαζί με την Ελβετία. Και να πού φθάσαμε! Υπήρχε μάλιστα δήλωση του κ. Παπαθανασίου σε ερώτησή μας εδώ, ότι και ενός φαρμάκου η τιμή αν αυξηθεί, θα παραιτηθεί. Και αυξήθηκαν χθες σε εκατόν ογδόντα πέντε. Άρα, περιμένω «εκατόν ογδόντα πέντε» φορές παραίτηση!
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε. Ούτε μισό λεπτό δεν θα χρειαστώ. 
      ΠΡΟΕΔΡΕΥΩΝ (Ιωάννης Τραγάκης): Ξέρετε εσείς.
      ΚΩΝΣΤΑΝΤΙΝΟΣ ΓΕΙΤΟΝΑΣ: Το πρόβλημα, γενικά της ελληνικής οικονομίας, της παραγωγής και της ανταγωνιστικότητας, επί των ημερών σας αποτυπώνεται και στη συνεχή διόγκωση του ελλείμματος τρεχουσών συναλλαγών. 
      Από την άλλη μεριά, με την πολιτική σας αυξάνετε τα κοινωνικά ελλείμματα μαζί με τα αναπτυξιακά ελλείμματα, διευρύνοντας τις ανισότητες. Είναι αδιέξοδη αυτή η πολιτική και πιστεύω ότι ο κόσμος αρχίζει και το καταλαβαίνει και αντιδρά. 
      Μάταια με επικοινωνιακά και άλλα τρικ προσπαθείτε να αναζητήσετε άλλοθι στο παρελθόν. Την πολιτική σας αυτή θα σας καταλογίσει ο ελληνικός λαός. Που προσβλέπει…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε. 
      …πλέον στον άλλο δρόμο που εμείς προτείνουμε και οδηγεί στη δίκαιη και ευημερούσα κοινωνία. 
      Ευχαριστώ πολύ. 
      Ευχαριστώ και για την ανοχή σας, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λεπτό που πήρατε παραπάνω θα το αφαιρέσω από το χρόνο του κ. Φωτιάδη. Όπως ξέρετε είναι οργανωμένη η συζήτηση και το κόμμα έχει δώσει τους ομιλητές με τους χρόνους τους. 
      Το λόγο έχει ο συνάδελφος κ. Κωστόπουλος. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε. 
      Ο απολογισμός του προϋπολογισμού μιας χρονιάς έχει πάντα την αυτονόητη πολιτική, οικονομική, διοικητική και κοινωνική σημασία του. Όμως για τη χρονιά του 2004 αποκτά και μείζονα ιστορικοπολιτιστική αξία, δεδομένου ότι τη χρονιά εκείνη στη χώρα μας -και μάλιστα μετά από εκατόν οκτώ ολόκληρα χρόνια- έγιναν οι Ολυμπιακοί Αγώνες, στους οποίους όλοι -ή αν θέλετε η συντριπτική πλειοψηφία του Ελληνικού λαού- διεκδικήσαμε, οργανώσαμε συμμετείχαμε, αγαπήσαμε, θαυμάσαμε και πάνω από όλα, η άρτια και μεγαλοπρεπής τέλεση και ολοκλήρωση μας γέμισε υπερηφάνεια και αυτοπεποίθηση. 
      Τονίζω ιδιαίτερα τη λέξη «όλοι», γιατί αυτό το επίτευγμα τελειότητας, επιτυχίας και ασφάλειας είναι προϊόν πανεθνικής ομοψυχίας και συναίνεσης και πραγματοποιήθηκε με το υστέρημα του ελληνικού  λαού. Εκόντες άκοντες βάλαμε το χέρι στην τσέπη και το νου στην καρδιά και διασαλπίσαμε στην οικουμένη πως εδώ είναι η Ελλάδα των σύγχρονων Ολυμπιακών Αγώνων, εδώ είναι η μικρή χώρα, αλλά η τρανή Ελλάδα των μεγάλων του πνεύματος, της αλληλεγγύης και του πολιτισμού. 
      Κύριοι συνάδελφοι, από αυτά τα οικονομικά μεγέθη που αποτυπώνονται στις σελίδες του Απολογισμού και του Γενικού Ισολογισμού του κράτους και που είναι διάσπαρτα στους αναρίθμητους κωδικούς του προϋπολογισμού του οικονομικού έτους 2004, ξεπήδησε το νέο ξεκίνημα της διακυβέρνησης της Νέας Δημοκρατίας για οικονομική εξυγίανση, για άρση των οικονομικών ανισορροπιών και περιφερειακή σύγκλιση, για διασφάλιση της κοινωνικής συνοχής και της κοινωνικής δικαιοσύνης, για δρομολόγηση μιας νέας δυναμικής και ανταγωνιστικής αναπτυξιακής πολιτικής. 
      Αναμφίβολα υπήρξαν, υπάρχουν, προέκυψαν, διαπιστώθηκαν και καταγράφηκαν στον προϋπολογισμό του 2004 πολλά δημοσιονομικά προβλήματα. Ο προϋπολογισμός αυτός συντάχθηκε και ψηφίστηκε από την τότε Κυβέρνηση του ΠΑ.ΣΟ.Κ. Ως προεκλογικός προϋπολογισμός είχε υπερεκτιμημένες ή αν θέλετε και υποεκτιμημένες πολλές λογιστικές εγγραφές και ως προς τα έσοδα και ως προς τις δαπάνες. Αν όχι όλες αυτές τις, θα έλεγα, λογιστικές παραλείψεις και προσθήκες, αλλά τουλάχιστον τις περισσότερες τις ανέφερε λεπτομερώς και μάλιστα αιτιολογημένα ο εισηγητής της Πλειοψηφίας. 
      Θα πρόσθετα όμως εδώ επιπλέον πως το εφαρμοζόμενο μέχρι σήμερα σύστημα κατάρτισης, εμφάνισης και εκτέλεσης του κρατικού προϋπολογισμού χρειάζεται ουσιαστικές αλλαγές και προσαρμογή στις σύγχρονες ανάγκες, ούτως ώστε να καθίσταται εμφανής σε όλους τους τομείς η διαφάνεια της δημοσιονομικής διαχείρισης και η αξιολόγηση της αποτελεσματικότητας των προϋπολογισμών. 
      Το νέο σύστημα ασφαλώς θα πρέπει –κατά την ταπεινή μου άποψη- πρώτον, να βασίζεται σε δράσεις ολοκληρωμένων προγραμμάτων, καθόσον ο προϋπολογισμός προγραμμάτων ανταποκρίνεται στις σύγχρονες ανάγκες και δεύτερον, να γίνει επιτέλους, κύριε Υπουργέ, η εφαρμογή του διπλογραφικού συστήματος σε όλους τους τομείς της δημόσιας διοίκησης. 
      Εκείνο όμως που πρέπει να τονιστεί εδώ –και αυτό πιστεύω έχει μεγαλύτερη πολιτική και ιστορική σημασία- είναι πως στον πολιτικοφιλοσοφικό του πυρήνα ο Απολογισμός και ο Γενικός Ισολογισμός του Κράτους του 2004 έκρυβε και κρύβει το μεγαλείο της τέλεσης των Ολυμπιακών Αγώνων. Γι’ αυτό και τα κόμματα της Αντιπολίτευσης και ιδιαίτερα το ΠΑ.ΣΟ.Κ, πολιτικά και ηθικά τουλάχιστον, δεν νομιμοποιείται να μην κυρώνει σήμερα τον Απολογισμό και το Γενικό Ισολογισμό του Κράτους του 2004. 
      Κύριοι συνάδελφοι του ΠΑ.ΣΟ.Κ, εσείς τον καταρτίσατε, εσείς τον ψηφίσατε. Εμείς ως Κυβέρνηση, η Κυβέρνηση της Νέας Δημοκρατίας, η Κυβέρνηση του Κώστα Καραμανλή, παρά τα στενά χρονικά όρια και τις μεγάλες εκκρεμότητες σε ό,τι αφορά τα ολυμπιακά έργα, τον υλοποιήσαμε, αφού πρώτα θέσαμε ως κυρίαρχο στόχο, όχι την κομματική αντιπαράθεση, αλλά την υπηρέτηση του εθνικού συμφέροντος. 
Και στην προκειμένη περίπτωση, αυτό το συμφέρον δεν ήταν άλλο από την άρτια, επιτυχή και ασφαλή τέλεση της Ολυμπιάδας, πράγμα που, με την ολοκλήρωσή της, χειροκροτήσαμε όλες οι Ελληνίδες και όλοι οι Έλληνες. Το άξιο των επαίνων ανήκει στον ελληνικό λαό. Εμείς απλώς είχαμε την ευθύνη. Και πετύχαμε.
	Κύριοι συνάδελφοι, όσο και να θέλουμε να ωραιοποιήσουμε τα πολιτικά πεπραγμένα και τα οικονομικά δεδομένα των εκάστοτε κυβερνήσεων, ατυχώς η πραγματικότητα μας διαψεύδει. Στους πολιτικούς ισχυρισμούς των ομιλητών του ΠΑ.ΣΟ.Κ. για την απογραφή, για το έλλειμμα, για το δημόσιο χρέος, τον πληθωρισμό, την ακρίβεια, τη φοροδιαφυγή, την ανταγωνιστικότητα, αναρωτιέμαι: Τι χρεία μαρτυρίας έχουμε, όταν όλα αυτά τα συγκρίσιμα στοιχεία φανερώνουν του λόγου το αληθές; Έχουμε, κυρίες και κύριοι συνάδελφοι, ή δεν έχουμε δημόσιο χρέος που ξεπερνά το δημόσιο πλούτο της χώρας; Ασφαλώς και έχουμε. Αυτό δεν μπορεί να το κρύψει κανείς. Είχαμε ή δεν είχαμε στις 31-12-2003 δημόσιο χρέος που ξεπερνούσε το συνολικό Ακαθάριστο Εγχώριο Προϊόν; Αναμφισβήτητα ναι. Αυτό το δημόσιο χρέος, ύψους σήμερα 224.000.000.000 ευρώ, θα το πληρώσουμε, ναι ή όχι, κύριοι συνάδελφοι; 
      Ξοδεύουμε σήμερα πάνω από 19.000.000.000 ευρώ, για να ξοφλήσουμε μόνο τους τόκους από τα διαχρονικά χρέη. Είναι αληθές αυτό, ναι ή όχι; Αυτό το ξεκάθαρο συμπέρασμα δεν επιδέχεται πολιτικά φληναφήματα, αοριστολογίες και γενικόλογες πολιτικές εξομολογήσεις. Δυστυχώς, ως χώρα, είμαστε κατάχρεοι. Και ως Κυβέρνηση και υπεύθυνοι πολιτικοί είμαστε υποχρεωμένοι, όχι απλώς να αναλάβουμε τις ευθύνες μας, αλλά και να δρομολογήσουμε πολιτικές εξυγίανσης και ήπιας δημοσιονομικής προσαρμογής, ώστε με όσο το δυνατόν ανώδυνες προσπάθειες να ξαλαφρώσουμε από τα χρέη τον ελληνικό λαό που, σε τελευταία ανάλυση, αυτός πληρώνει τους λογαριασμούς.
	Η σημερινή Κυβέρνηση, η Κυβέρνηση του Κώστα Καραμανλή, παρά τις αντιξοότητες –παραδείγματος χάριν, σκληρός ανταγωνισμός, ξέφρενη πορεία τιμών πετρελαίου, άνοδος επιτοκίων- με μεγάλη σύνεση και μεθοδικότητα κατευθύνει τη χώρα στο δρόμο της ανάπτυξης και της οικονομικής σύγκλισης. Αλήθεια, κύριοι συνάδελφοι, έχουμε ή δεν έχουμε δημοσιονομικό έλλειμμα, το οποίο δεν μας επιτρέπει και τώρα, αλλά και το 2003 και το 2004 δεν επέτρεπε και σ’ εσάς, συνάδελφοι του ΠΑ.ΣΟ.Κ., να αυξήσετε τους μισθούς και τις συντάξεις, προκειμένου να επιτευχθεί η σύγκλιση με τους μισθούς και τις συντάξεις των λαών των άλλων χωρών μελών της Ενωμένης Ευρώπης και ιδιαίτερα της Ευρωζώνης; Απλούστατα δεν το κάνατε, πρώτον, γιατί δεν υπήρχαν τα χρήματα και δεύτερον, γιατί οι προϋπολογισμοί σας ήταν ελλειμματικοί. 
	Διατείνεστε, κύριοι συνάδελφοι του ΠΑ.ΣΟ.Κ., πως για όλα φταίει η οικονομική απογραφή και τα δυόμισι χρόνια διακυβέρνησης της χώρας από τη Νέα Δημοκρατία. Υπερασπίζεστε την πολιτική των κυβερνήσεών σας και καλά κάνετε. Δεν μας λέτε όμως πώς συμβαίνει να είχατε χρηστή οικονομική διαχείριση από τη μια μεριά και από την άλλη όλοι, μα όλοι οι προϋπολογισμοί σας να ήταν, όχι απλώς ελλειμματικοί, αλλά και εξωπραγματικοί. 
      Αλήθεια, κύριοι συνάδελφοι, πού είναι τα μεγάλα έργα υποδομών στην ελληνική περιφέρεια; Πού είναι η περιφερειακή σύγκλιση στον πρωτογενή, στο δευτερογενή ή στον τριτογενή τομέα; Σ’ αυτή την ξεχασμένη Ελλάδα –την περιφέρεια εννοώ- κύριοι συνάδελφοι, το μόνο που βρίσκει κανείς σήμερα είναι λεωφορεία που φέρνουν τον κόσμο στην Αθήνα, στη Θεσσαλονίκη και σε δυο-τρεις άλλες μεγαλουπόλεις, προκειμένου να βρουν οι άνεργοι μια απασχόληση και ένα μεροκάματο. 
      Αυτό το στοίχημα της αναστροφής, αυτό το καθολικό αίτημα των ημερών, αυτό το δικαίωμα στην ευκαιρία και ιδιαίτερα της νέας γενιάς, να δημιουργήσει το βιολογικό της μέλλον στον τόπο της, καλείται να επιτύχει η Κυβέρνηση της Νέας Δημοκρατίας. Και είμαστε βέβαιοι, τόσο εμείς όσο και η συντριπτική πλειοψηφία του ελληνικού λαού, πως με το 85% των πόρων του Δ΄ Κοινοτικού Πλαισίου Στήριξης, που δρομολογείται για την περιφέρεια, αυτή η ξεχασμένη Ελλάδα θα βρει την ταυτότητά της.
	Εάν οι προϋπολογισμοί σας, κύριοι συνάδελφοι του ΠΑ.ΣΟ.Κ., ήταν τόσο επιτυχείς όσο ισχυρίζεστε, αν ήταν πλεονασματικοί ή ισοσκελισμένοι, εάν η οικονομία μας ήταν τόσο ισχυρή όσο κόπτεσθε, εάν η πολιτική σας διαχείριση ήταν αποτελεσματική, τότε γιατί επί των ημερών σας η ανεργία ήταν πάνω από 12% κατά μέσο όρο, γιατί ο πληθωρισμός όλα αυτά τα χρόνια είναι σχεδόν διπλάσιος του μέσου όρου των χωρών της Ευρωζώνης, γιατί οι μισθοί και οι συντάξεις αυτή την ώρα υπολείπονται πραγματικά και δραματικά, θα έλεγα, των χωρών της Ενωμένης Ευρώπης;
      Αναντίρρητα, μας παραδώσατε μια οικονομία που είχε τις χειρότερες επιδόσεις σε όλους τους δείκτες της Ευρωζώνης. Αυτές είναι αδιάψευστες, οδυνηρές διαπιστώσεις. 
      Όμως δεν μένουμε εκεί και δεν πρέπει να μείνουμε εκεί. Ο κόσμος προσδοκά και απαιτεί τομές και ρήξεις. Σήμερα δεν αρκεί μόνο να μελετούμε τους ρυθμούς του χρήματος και των οικονομικών μεγεθών, παραδείγματος χάριν τους εθνικούς λογαριασμούς εσόδων και εξόδων, το καθαρό και το ακαθάριστο γενικό εισόδημα, την παραγωγικότητα και την ανταγωνιστικότητα.
      Αλλά οι πολίτες απαιτούν να μελετούμε και να αξιοποιούμε τους ρυθμούς των ανθρώπων, τους ρυθμούς των ιδεών των ψυχολογικοπολιτικών διαθέσεων και πάνω απ’ όλα να λαμβάνουμε υπ’ όψιν τα οικονομικά αποτελέσματα των κοινωνικών διαδικασιών, όπως είναι η εκπαίδευση, η γνώση, η εξειδίκευση, το νοικοκυριό, η αξιοσύνη της νέας γενιάς.
      Κύριοι συνάδελφοι, κανένας προϋπολογισμός, κανένας απολογισμός, κανένας γενικός ισολογισμός εθνικού κράτους στη σημερινή υπερβιομηχανική κοινωνία και οικονομία –και ιδιαίτερα αυτοί οι προϋπολογισμοί και απολογισμοί που προσμετρούν το κοινωνικό και το οικονομικό και ενδεχομένως και το πολιτικό κόστος- δεν μπορεί να είναι αποτελεσματικός.
      Όσο οι νέες οικονομικές δυνάμεις ξεπερνούν τα εθνικά σύνορα, κανένα κράτος δεν μπορεί να τα βγάλει πέρα με τα βασικά προβλήματα που προκύπτουν από τη στροφή προς το σύγχρονο υπερβιομηχανικό κόσμο. Στις τεχνολογικά εξελιγμένες χώρες, ακόμα και στις αναπτυσσόμενες χώρες, το φάσμα της ανεργίας δεν λύνεται με σχέδια επαναπρόσληψης και κρατικοποιήσεις επιχειρήσεων και φορέων. 
      Όταν συζητάμε, κύριοι συνάδελφοι, για την ανεργία, το πρώτο πράγμα που έρχεται αυτόματα στο μυαλό μας είναι οι εργάτες, παραδείγματος χάριν της κλωστοϋφαντουργίας, των εργοστασίων, των καλλιεργητών της γης. Όσο όμως προχωρά ο τεχνολογικός αυτοματισμός και ιδιαίτερα των εργοστασίων και των παραγωγικών μέσων τόσο θα αδειάζουν τα εργοστάσια και από εργάτες και από υπαλλήλους και θα πληθαίνουν ατυχώς οι στρατιές των ανέργων.
      Το ζητούμενο, λοιπόν, δεν είναι να απασχολούνται οι εργαζόμενοι στην παραγωγή αγαθών, αλλά να δρομολογηθούν διαδικασίες οργάνωσης της κοινωνίας των υπηρεσιών και ειδικότερα σ’ αυτό που ονομάζεται ανθρώπινες υπηρεσίες. Μία κοινωνία που αφομοιώνει το καινούργιο, μία κοινωνία που αναπτύσσει τους τομείς υπηρεσιών, που είναι οικολογικά ισορροπημένη, όχι μόνο δεν πανικοβάλλεται από το καινούργιο και το νέο, αλλά δημιουργεί την οικονομία και την κοινωνία των υπηρεσιών για πλήρη και σωστή απασχόληση.
      Με αυτές τις σκέψεις, με αυτές τις εκτιμήσεις, με αυτά τα αδιάψευστα δεδομένα αντιλαμβάνεται ο καθένας μας πόσα χρόνια έχουμε μείνει πίσω σε σχέση με τα υπόλοιπα κράτη της ενωμένης Ευρώπης. Αντιλαμβάνεται ο καθένας μας πώς πρέπει να προχωρήσουμε με δυναμισμό και αυτοπεποίθηση για δημοσιονομική εξυγίανση και σταθερότητα, για άνοδο και προσέλκυση επενδύσεων, για συνέχιση των μεταρρυθμίσεων, για βελτίωση της ανταγωνιστικότητας, για μείωση της ανεργίας και αύξηση της απασχόλησης.
      Αυτούς τους στόχους υπηρετεί η Κυβέρνηση της Νέας Δημοκρατίας και σε αυτή την αναγκαία προσπάθεια απολαμβάνει της εμπιστοσύνης και της συμπαράταξης της πλειοψηφίας του ελληνικού λαού και αυτό θα επιβεβαιωθεί και στις επόμενες εκλογές οψέποτε και να γίνουν.
      Θα ήθελα πραγματικά να κλείσω με μία παρατήρηση. Άκουσα τον προηγούμενο ομιλητή, τον κ. Γείτονα, να υποδεικνύει στην Κυβέρνηση της Νέας Δημοκρατίας να τακτοποιήσει τα του οίκου της, διότι υπάρχουν διαφωνίες Υπουργών και μελών της Κυβέρνησης. 
      Εγώ θα έλεγα, πέραν του ότι σε ένα κόμμα, σε μία κυβέρνηση, σε μία ένωση προσώπων όλες αυτές οι αντιθέσεις ή οι αντιπαραθέσεις είναι κύτταρο υγιούς πολιτικής σύνθεσης, να κοιτάξετε και να τακτοποιήσετε και τα του οίκου του ΠΑ.ΣΟ.Κ. και από εκεί και πέρα τα συζητάμε.
      Ευχαριστώ πολύ, κύριε Πρόεδρε
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Με πολύ ενδιαφέρον άκουσα τις τοποθετήσεις των συναδέλφων της Νέας Δημοκρατίας για την κακή κατάσταση της οικονομίας που παρέλαβαν από το ΠΑ.ΣΟ.Κ.. Όμως, κύριοι συνάδελφοι, αυτή η «κακή» οικονομία του ΠΑ.ΣΟ.Κ. παρείχε τη δυνατότητα στις κυβερνήσεις μας να δίνουν κάθε χρόνο κοινωνικά πακέτα παροχών προς τις οικονομικά αδύναμες τάξεις της τάξης του 1.000.000.000.000 δραχμών κάθε χρόνο.
      Αθροιστικά δε, μόνο για την τελευταία τετραετία της διακυβέρνησης από το κόμμα μας υπήρχαν κοινωνικές δαπάνες της τάξης των δέκα τρισεκατομμυρίων δραχμών. Τρία χρόνια τώρα δεν ακούσαμε από το στόμα του κυρίου Πρωθυπουργού στη Διεθνή Έκθεση Θεσσαλονίκης για πακέτα κοινωνικών παροχών, ενώ αντίθετα τα προηγούμενα χρόνια γινόταν κριτική από ορισμένες πτέρυγες της δικής σας παράταξης περί κοινωνικών παροχών με δανεικά λεφτά. 
      Ο ελληνικός λαός πήρε πολλές υποσχέσεις, αλλά καμία, μα καμία απολύτως δεν υλοποιήθηκε. Οι κοινωνικές παροχές στη χώρα μας, όπως είπα προηγούμενα, αυξήθηκαν με ρυθμούς οκτώ φορές υψηλότερους του μέσου ευρωπαϊκού όρου στα χρόνια διακυβέρνησης του ΠΑ.ΣΟ.Κ. και έφθασαν ήδη από το 2002 το μέσο ευρωπαϊκό όρο. 
      Είπατε για τα εισοδήματα των εργαζομένων και των συνταξιούχων. Όμως φαίνεται ότι είστε αδιάβαστοι. Δεν είδατε τα στοιχεία των διεθνών οικονομικών οργανισμών που μιλούν για μείωση των πραγματικών εισοδημάτων των εργαζομένων και των συνταξιούχων κατά τη δική σας πάλι διακυβέρνηση 1990-1993 της τάξης του 7,5% και του 11%, ενώ αντίστροφα τα έτη 1995 - 2003 είχαμε πραγματική αύξηση των εισοδημάτων των εργαζομένων της τάξης του 21,2% και των δε συνταξιούχων κατά 17%. Κλασικό παράδειγμα είναι ο νόμος που συζητάμε σήμερα για τον απολογισμό του 2004. 
      Εξαπατήσατε τον ελληνικό λαό και είπατε ότι βρήκατε άδεια ταμεία. Και γι’ αυτούς που ξέρουν τι σημαίνει ταμείο σε μία επιχείρηση, άρα και στο κράτος, θέλω να πω ότι την κατάσταση του ταμείου την προσδιορίζει ο ισολογισμός της επιχείρησης ή ο ισολογισμός του κράτους. 
      Και ναι, μεν όσα λέμε εμείς τα αμφισβητείτε όλα, κύριοι συνάδελφοι, αλλά υποθέτω ότι δεν θα αμφισβητήσετε και τον Υπουργό σας τον κ. Αλογοσκούφη, ο οποίος στον ισολογισμό του έτους 2003, που συντάχθηκε αποκλειστικά από τον ίδιο και κατατέθηκε το Νοέμβριο του 2004 –φέρει τη δική του υπογραφή- γράφει επί λέξει: «Περίσσευμα Κρατικού Προϋπολογισμού οικονομικού έτους 2003 την 31-12-2003 ύψους 17.370.183.729,89 ευρώ». 
      Μιλάμε για τη πραγματική κατάσταση του ταμείου, μια και μιλάτε για ταμεία. Λέει, λοιπόν, ο κ. Αλογοσκούφης ότι το ταμείο του κράτους στις 31-12-2003 είχε περίσσευμα ρευστών. 
      Θα καταθέσω στα Πρακτικά το αντίγραφο της σελίδας 13 του ισολογισμού που υπογράφει ο κ. Αλογοσκούφης. 
      (Στο σημείο αυτό ο Βουλευτής κ. Απόστολος Φωτιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Με συγχωρείτε …
      ΠΡΟΕΔΡΕΥΩΝ (Ιωάννης Τραγάκης): Ήρεμα, ήρεμα, κύριε συνάδελφε.
      ΑΠΟΣΤΟΛΟΣ ΦΩΤΙΑΔΗΣ: Άρα, γιατί μας μιλάτε για άδεια ταμεία;
      Έτσι το 2004 έρχεστε και λέτε ότι παραλάβατε κακή οικονομία. Εκτός όμως απ’ αυτά εδώ, υπάρχει δήλωση του Υπουργού Οικονομίας εδώ στη Βουλή, κύριε Πρόεδρε, που λέει ότι τα έσοδα –αν πούμε ότι φταίει το ΠΑ.ΣΟ.Κ. το πρώτο τρίμηνο, γιατί κυβέρνησε και ένα τρίμηνο το 2004- κινούνταν με ρυθμούς διπλάσιους των προβλεπομένων, παρά την προεκλογική περίοδο που διανύαμε το πρώτο τρίμηνο του 2004. 
      Ποιο είναι το τελικό συμπέρασμα; Υστέρηση των εσόδων, κατά δική σας δήλωση εδώ πέρα, της τάξης των δύο δισεκατομμυρίων ευρώ περίπου και μάλιστα με τη πρωτοφανή αλχημεία ο χρόνος να έχει –κι αυτό το καταφέρατε- δεκατρείς μήνες αντί για δώδεκα, γιατί καταγράψατε Φ.Π.Α. δεκατριών μηνών. Εκτός των άλλων καταγράψατε στο πρόγραμμα δημοσίων επενδύσεων άλλα 650.000.000 ευρώ με τη μέθοδο της λογιστικής αλχημείας, πράγμα για το  οποίο μας κατηγορούσατε. 
      Έρχομαι στην απογραφή. Εμείς οι ίδιοι δηλώσαμε διά στόματος του Προέδρου μας ότι επιζητούμε την απογραφή. Είναι λογικό μία κυβέρνηση που έρχεται, να κάνει απογραφή. Πείτε μου, εσείς κάνατε απογραφή; Όλα τα κόμματα ζητήσαμε απογραφή. Να γίνει μία διακομματική επιτροπή, ένα όργανο ανεξάρτητο. Εσείς κάνατε απογραφή; Εγώ να πω ότι την κάνατε χωρίς διακομματική επιτροπή, χωρίς ανεξάρτητα όργανα. 
      Ποια απογραφή κάνατε, κύριοι συνάδελφοι; Ζητήσαμε επανειλημμένως να μας καταθέσετε μία σελίδα, γιατί η απογραφή είναι μία πράξη λογιστική. Μπορεί να είναι μία, δύο, δέκα σελίδες που να λένε ακριβώς το αποτέλεσμα της απογραφής. 
      Κάνατε μία απογραφή ή πέντε, έξι απογραφές; Γιατί στην πρώτη απογραφή που λέτε ότι κάνατε το Μάρτη του 2004, ευθύς αμέσως μιλάτε για έλλειμμα 2,95%. Στη δεύτερη απογραφή που λέτε ότι κάνατε τον Απρίλιο του ίδιου έτους, ένα μήνα μετά, μιλάτε για έλλειμμα 3,2%. Στην τρίτη απογραφή που κάνατε τον Ιούνιο, μιλάτε για έλλειμμα 3,6%. Στην τέταρτη απογραφή που κάνατε το Σεπτέμβριο, ήταν 5,3%. Στην έκτη απογραφή τον Ιανουάριο του 2005, ήταν 6,6%. Είναι απογραφή αυτό ή κάθε φεγγάρι, ανάλογα με το τι θέλουμε ακριβώς, αλλάζουμε τα στοιχεία όπως μας βολεύει;
      Σε τελική ανάλυση, η απογραφή τι ήταν; Ήταν κυρίως οι αμυντικές δαπάνες. Για να μας καταλάβει και ο ελληνικός λαός, πολύ απλά θα πω ότι το ΠΑ.ΣΟ.Κ. ενέγραφε τις αμυντικές δαπάνες, τις δαπάνες εξοπλισμών, με την στατιστικολογιστική βάση, δηλαδή κατά την παραλαβή των αμυντικών συστημάτων. Και το έπραττε με τη συναίνεση της Ευρωπαϊκής Ένωσης, όπως το έπρατταν δέκα από τις δεκαπέντε χώρες.
	Σας πληροφορώ –και το ξέρετε, απλά το λέω για τον ελληνικό λαό, απευθυνόμαστε σ’ αυτούς που μας ακούνε- ότι η Ευρωπαϊκή Ένωση ήδη αποφάσισε έναν κοινό λογιστικό κανόνα. Αποφάσισε, λοιπόν, οι δαπάνες για τους εξοπλισμούς να εγγράφονται, όπως ακριβώς έπραττε το ΠΑ.ΣΟ.Κ. Είστε υποχρεωμένοι από το 2006 –χωρίς δικαίωμα προαιρέσεως να επιλέξετε εσείς- να εγγράψετε τις αμυντικές δαπάνες, όπως ακριβώς έκανε το ΠΑ.ΣΟ.Κ.
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν το έκανε το ΠΑ.ΣΟ.Κ., κύριε συνάδελφε.
	ΑΠΟΣΤΟΛΟΣ ΦΩΤΙΑΔΗΣ: Εξευτελίσατε, κύριε Υπουργέ, τη χώρα μας, απλά και μόνο για να βελτιώσετε κάποια νούμερα. Για ποιον; Χάριν τίνος κάνατε όλη αυτή τη διαδικασία; Ασφαλώς και είχατε δυνατότητα και υποχρέωση να κάνετε την απογραφή. Όμως, σε τελική ανάλυση, το μόνο που καταφέρατε είναι να εξευτελίσετε τη χώρα μας.
	Άκουσα, μάλιστα, χθες να πανηγυρίζει ο Υπουργός Οικονομικών. Είναι τα αστεία της ημέρας. Ο Υπουργός Οικονομικών που με δική του ευθύνη, με προσωπική του ευθύνη, έβαλε τη χώρα μας σε επιτήρηση, πανηγυρίζει λέγοντας ότι του χρόνου θα βγούμε από την επιτήρηση. 
	Είμαστε η μοναδική χώρα στην Ευρωπαϊκή Ένωση που από συστάσεώς της έχει μπει σε επιτήρηση. Και πανηγυρίζουμε γιατί; Εσείς σαν Κυβέρνηση τη βάλατε υπό επιτήρηση και βγαίνει, λέει, μετά από τρία χρόνια, όταν όλοι οι δείκτες της οικονομίας έφθασαν ακριβώς στα όρια τα οποία εσείς είχατε παραλάβει, με δική σας ευθύνη και κουτοπονηριά. Δεν είστε άδολοι, απλά και μόνο θέλετε στους προϋπολογισμούς τους δικούς σας να μην εγγράφετε καθόλου δαπάνες εξοπλισμών.
	Και το πράξατε. Μεταφέρατε όλα τα προηγούμενα. Από εδώ και πέρα, θα εγγράφετε με το σύστημα που το ΠΑ.ΣΟ.Κ. ενέγραφε, δηλαδή και για τα τέσσερα χρόνια –πιθανόν και για τα υπόλοιπα- η χώρα πιθανόν να μην εγγράψει δαπάνες για τους εξοπλισμούς, γιατί αυτά που θα πληρώσει σήμερα, θα τα παραλάβει μετά από μερικά χρόνια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έτσι, λοιπόν, θα έλεγα ότι το μόνο που καταφέρατε στον Απολογισμό του 2004 είναι να δανειστείτε για πρώτη φορά το 53% των εσόδων του κρατικού προϋπολογισμού. Δεν έχει ξανασυμβεί ποτέ να δανειστείτε διπλάσια χρήματα. Αντί των προβλεπομένων 22.000.000.000 ευρώ, δανειστήκατε 44.000.000.000 ευρώ για να καλύψετε τελικά τον προϋπολογισμό.
      Ενδεικτικά και μόνο –και τελειώνω μ’ αυτό, κύριε Πρόεδρε- θα αναφέρω ορισμένες δαπάνες του Προγράμματος Δημοσίων Επενδύσεων, όπως υλοποιήθηκαν από την Κυβέρνησή σας το 2004 σε σχέση με την πρόβλεψη του προϋπολογισμού.
      Υγεία-πρόνοια, μείον 50%. Περιβάλλον, μείον 48%. Κατάρτιση, μείον 8,1%. Εσείς τα λέτε αυτά. Εκπαίδευση, μείον 17%. Πολιτισμός, μείον 17%. Συγκοινωνίες, μείον 32,8%. Δάση-αλιεία, μείον 47,35. Εγγειοβελτιωτικά, δηλαδή ύπαιθρος, μείον 20,3%. Ύδρευση-αποχέτευση για τις πόλεις, μείον 37,1%. Αυτή ήταν η επιτυχία του πρώτου χρόνου διακυβέρνησης της χώρας μας από εσάς.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα θέλατε να κάνετε κάποια παρέμβαση;
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όχι, κύριε Πρόεδρε. Θα κάνω παρέμβαση αργότερα.
      ΠΡΟΕΔΡΕΥΩΝ (Ιωάννης Τραγάκης): Μάλιστα.
      ΑΝΔΡΕΑΣ ΜΑΚΡΥΠΙΔΗΣ: Τα είπε όλα χθες, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Πολλά είπε χθες. Τα είπε όλα χθες.
      Όμως, θα ήθελα να σας πω να μιλάτε με πιο ήρεμους τόνους, γιατί για μια στιγμή φοβήθηκα με τον κ. Φωτιάδη. Ήρεμα, σας παρακαλώ.
      ΑΝΔΡΕΑΣ ΜΑΚΡΥΠΙΔΗΣ: Φώναζε, κύριε Πρόεδρε, γιατί κάποιοι είναι κουφοί.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Φούσας έχει το λόγο.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
      Οφείλω να σας πω ότι και εμένα μου έκανε εντύπωση. Ο κ. Φωτιάδης μας έχει συνηθίσει να είναι πολύ ψύχραιμος είτε στις κατ’ ιδίαν συζητήσεις μας είτε …
      ΑΠΟΣΤΟΛΟΣ ΦΩΤΙΑΔΗΣ: Ψύχραιμος ήμουν, αλλά δεν σας άρεσαν τα επιχειρήματά μου. 
      ΑΝΤΩΝΙΟΣ ΦΟΥΣΑΣ: Επαναλαμβάνω ότι έχουμε συνηθίσει να είναι περισσότερο ψύχραιμος είτε στις κατ’ ιδίαν συζητήσεις μας είτε στις τηλεοπτικές του εμφανίσεις είτε βεβαίως εδώ στη Βουλή.
      ΘΕΟΔΩΡΟΣ ΣΚΡΕΚΑΣ: Είναι χειμαρρώδης. 
      ΑΝΤΩΝΙΟΣ ΦΟΥΣΑΣ: Αυτή τη φορά, όμως, μου έκανε και εμένα εντύπωση και προβληματίστηκα γιατί συνέβη αυτό. Αισθάνεται την ευθύνη του, γιατί ήταν μέρος της πολιτικής ηγεσίας του Υπουργείου Εθνικής Οικονομίας -είναι μια λογική εξήγηση αυτό- και προσπάθησε, έστω και με φανατισμό, να δικαιολογήσει μερικά πράγματα; Μάλιστα χρησιμοποίησε και στοιχεία που δεν ανταποκρίνονται στην αλήθεια.
      Παραδείγματος χάριν, κύριε Φωτιάδη, μας είπατε –και θα ασχοληθώ ειδικότερα με το θέμα της απογραφής- ότι έγιναν πέντε-έξι απογραφές, δεν θελήσατε, όμως, να πείτε την αλήθεια, ότι πράγματι ήταν τόσο πολλά τα κρυφά χρέη σας και τόσο πολλά τα προβλήματα της οικονομίας, ώστε κάθε φορά έβγαιναν και νέα στοιχεία…
      ΑΠΟΣΤΟΛΟΣ ΦΩΤΙΑΔΗΣ: Εγώ ισχυρίστηκα ότι δεν κάνατε καμία απογραφή. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, όχι διακοπές.
      ΑΝΤΩΝΙΟΣ ΦΟΥΣΑΣ: …τα οποία στοιχεία και θα έπρεπε να συμπληρωθούν και βεβαίως να αποτυπωθούν στην απογραφή. Επομένως, δεν πρόκειται, όπως εσφαλμένως είπατε, για πέντε-έξι καινούριες απογραφές, αλλά πρόκειται για συμπληρωματικές απογραφές, για να συμπεριληφθούν και εκείνα τα κρυφά χρέη, τα οποία εσείς σκοπίμως είχατε αποκρύψει. Επομένως, αυτή είναι η αλήθεια και πρέπει με αυτήν την αλήθεια να συμβιβαστείτε. 
      Κυρίες και κύριοι συνάδελφοι, έχω την τιμή να σας ομιλώ, χωρίς να είμαι οικονομολόγος και χωρίς να γνωρίζω τα ειδικότερα θέματα του προϋπολογισμού και βεβαίως και του Απολογισμού και του Ισολογισμού. Γι’ αυτό θα κάνω περισσότερο μερικές πολιτικές τοποθετήσεις, σχετικά με αυτό το αντικείμενο, που συζητάμε σήμερα, αλλά βεβαίως και μερικές πολιτικές επισημάνσεις.
      Κατ’ αρχάς, συζητούμε σήμερα την κύρωση του Απολογισμού του Κράτους του Οικονομικού Έτους 2004 και την κύρωση του Ισολογισμού του Κράτους επίσης του Οικονομικού Έτους του 2004. Θα πρέπει, όμως, να διευκρινιστεί ότι ο προϋπολογισμός του 2004, τον οποίο εκτέλεσε εν μέρει η παρούσα Κυβέρνηση, καταρτίστηκε από την προηγούμενη κυβέρνηση του ΠΑ.ΣΟ.Κ. και τον ψήφισε η ίδια η κυβέρνηση του ΠΑ.ΣΟ.Κ.. Επαναλαμβάνω, ότι ομιλούμε για προϋπολογισμό που κατήρτισε η κυβέρνηση του ΠΑ.ΣΟ.Κ., που ψήφισε η κυβέρνηση του ΠΑ.ΣΟ.Κ. στο Κοινοβούλιο και που κατά το ? του 2004 εφήρμοσε η ίδια η κυβέρνηση του ΠΑ.ΣΟ.Κ. Βεβαίως, η Νέα Δημοκρατία, ως Κυβέρνηση, εφήρμοσε τον προϋπολογισμό κατά το επόμενο χρονικό διάστημα.
      Θα πρέπει επίσης, να σημειώσω, ότι ο προϋπολογισμός τον οποίο συζητούμε σήμερα, έγινε λίγο χρονικό διάστημα πριν από τις εκλογές του 2004 από τον Απρίλιο του 2004. Επομένως, ήταν σαφώς ένας προεκλογικός προϋπολογισμός με τις γνωστές γενικότερα, αλλά και ειδικότερα εν προκειμένω, υπερβολές και αδυναμίες ενός τέτοιου προϋπολογισμού. Ήταν ένας προϋπολογισμός, ο οποίος ήταν σαφώς υπερβολικός και τον οποίο επιχειρήσατε να ωραιοποιήσετε, αφού γνωρίζατε, ότι σε λίγους μήνες θα έχουμε εθνικές εκλογές.
      Ακόμα, θα ήθελα  να σημειώσω ότι αυτός ο προϋπολογισμός ήταν βεβαίως, όπως σας είπα, ωραιοποιημένος, αλλά είχε και τόσες υπερβολές, που κατά την εκτέλεσή του εμφανίστηκαν αυτά τα μεγάλα προβλήματα. 
      Ειδικότερα τώρα, η προηγούμενη πολιτική ηγεσία του ΠΑ.ΣΟ.Κ. σκοπίμως απέκρυψε πολλές δαπάνες τότε, προκειμένου έτσι να εμφανίσει μειωμένο έλλειμμα  και μειωμένο δημόσιο χρέος. Το έκανε αυτό ασφαλώς συνειδητά και έτσι, με τον τρόπο αυτό που ενήργησε τότε η κυβέρνηση το 2003 εν όψει του προϋπολογισμού του 2004, είχαμε μια συνειδητή εμφάνιση μείωσης του δημοσίου χρέους και ειδικότερα μειωμένη εμφάνιση και υποεκτίμηση των εγγεγραμμένων πιστώσεων για μισθούς και συντάξεις.
      Αυτά δε, παρά το ότι όλοι γνωρίζαμε ότι λόγω των Ολυμπιακών Αγώνων, θα ήταν εκ των πραγμάτων αυξημένες οι δαπάνες. Και μάλιστα, οι υποχρεώσεις αυτές ήταν ανειλημμένες και δεσμευτικές και επομένως θα έπρεπε, οπωσδήποτε να ικανοποιηθούν και να πληρωθούν από τη νέα Κυβέρνηση της Νέας Δημοκρατίας. Ακόμη, υπήρχαν οφειλές στα Ασφαλιστικά Ταμεία, όπως Τ.Ε.Β.Ε., Τ.Α.Ε., Ταμείο Νομικών, Α.Τ.Ε., Ι.Κ.Α., Ο.Γ.Α. και άλλα, αλλά και στο Ε.Κ.Α.Σ. και στο Τ.Α.Π.-Ο.Τ.Ε., οι οποίες δεν είχαν προβλεφθεί στον προϋπολογισμό του 2004. Επαναλαμβάνω -και πρέπει να επισημανθεί αυτό- ότι αυτές τις δαπάνες δεν τις είχατε προβλέψει για τον προϋπολογισμό του 2004, τον οποίον προϋπολογισμό –επαναλαμβάνω- είχατε συντάξει εσείς και είχατε ψηφίσει εσείς. Και βεβαίως εννοώ, εσείς, η Κυβέρνηση του ΠΑ.ΣΟ.Κ. 
      Αυτές ήταν μερικές γενικές παρατηρήσεις. Ακούμε καθημερινά, όμως και αποτελεί τη μόνιμη κριτική σας, το έχετε κάνει και σημαία, αλλά σημαία χωρίς συγκεκριμένα επιχειρήματα και χωρίς συγκεκριμένα στοιχεία, να γίνεται μνεία στο θέμα της απογραφής των οικονομικών της χώρας μας.
      Κυρίες και κύριοι συνάδελφοι, σε κάθε συζήτηση στη Βουλή το θέμα σας είναι μόνιμα η απογραφή. Πώς και γιατί έγινε η απογραφή και ότι δήθεν ζημιώσαμε την εθνική οικονομία και ότι δήθεν δυσφημίσαμε τη χώρα μας. Επαναλαμβάνω όμως, ότι αυτό το επιχείρημά σας κατά της απογραφής δεν εμφανίζεται με συγκεκριμένα στοιχεία και συγκεκριμένα επιχειρήματα. Εμείς πολλές φορές σας είπαμε και το επαναλαμβάνω και σήμερα, ότι αυτή η απογραφή ήταν και επιβεβλημένη και αναγκαία για την πατρίδα μας.
      Πρώτον, δεν θα μπορούσε να μη γίνει η απογραφή, γιατί το είχαμε πει προεκλογικά. Το είχαμε υποσχεθεί προεκλογικά, μας ψήφισε ο ελληνικός λαός και ήταν θέμα συνέπειας, ήταν θέμα υποχρέωσής μας και ήταν και θέμα ειλικρίνειάς μας να γίνει αυτή η απογραφή.
      Δεύτερον,  κάθε κυβέρνηση, που αναλαμβάνει την τύχη μιας χώρας και εν προκειμένω της πατρίδας μας, ασφαλώς πρέπει να κάνει το ταμείο της και ασφαλώς πρέπει να διαπιστώσει, πού βρίσκεται η όλη κατάσταση και ιδίως πρέπει να γνωρίζει τι παραλαμβάνει και τι είδους πολιτική πρέπει να εφαρμόσει.
      Τρίτον, ο ελληνικός λαός θα έπρεπε να γνωρίζει σε ποια κατάσταση βρίσκεται η οικονομία μας. Είναι δυνατόν ο ελληνικός λαός, όταν ψήφισε μια άλλη κυβέρνηση για να τον κυβερνήσει, να μη γνωρίζει, ο ίδιος ο ελληνικός λαός, σε ποια κατάσταση βρίσκεται η οικονομία, κατά την εναλλαγή της κυβέρνησης; Αυτό, λοιπόν, κάναμε και είναι ένας τρίτος λόγος για τον οποίο ασφαλώς έπρεπε να γίνει –και ορθώς έγινε- η απογραφή.
      Ακούσαμε σήμερα τον κ. Φωτιάδη να λέει, πως ναι, καλώς έγινε η απογραφή. Και ξέρετε αυτό αποτελεί και μία διαφοροποίηση από τη θέση του κόμματός σας. Καλώς  μας λέει έγινε η απογραφή, αλλά ξέρετε, έπρεπε να γίνει από μία διακομματική επιτροπή, λέτε και η Κυβέρνηση της Νέας Δημοκρατίας δεν είχε την εντολή του ελληνικού λαού να διακυβερνήσει τον τόπο. Δεν πήρε αυτήν την εντολή, δεν το είχε πει προεκλογικά ότι θα κάνει την απογραφή, αλλά, όπως σας είπα, είχε υποχρέωση να το κάνει. Έτσι, λοιπόν, έχω τη γνώμη ότι και αυτά τα επιχειρήματά σας είναι παντελώς έωλα και αβάσιμα.
      Αλλά υπάρχει και ένας τέταρτος λόγος πιο σοβαρός. Ήδη η νέα Κυβέρνηση και αν ακόμη ήθελε να μην κάνει απογραφή και αν ακόμη ήθελε να συνεχίσει την ίδια δική σας πολιτική, που δεν θα το έκανε ποτέ, δεν θα μπορούσε να το κάνει αυτό. Και δεν θα μπορούσε να το κάνει, διότι τα στοιχεία άρχισαν ήδη να διαρρέουν και κατά το κοινώς λεγόμενο μας «είχαν πάρει μυρωδιά» στην Ευρωπαϊκή Ένωση, τι συνέβαινε στην πατρίδα μας. 
      Άρα, λοιπόν, επαναλαμβάνω, ότι ήταν υποχρέωση μας και εκ του λόγου αυτού. Διότι δεν πιστεύουμε, ότι πράγματι οι «κουτόφραγκοι», όπως νομίζουν πολλοί της Ευρώπης, δεν θα μπορούσαν να καταλάβουν τι συμβαίνει στην πατρίδα μας. Το θέμα αυτό είναι ιδιαίτερα σοβαρό. Επαναλαμβάνω, ότι είχαν αρχίσει να διαρρέουν τα στοιχεία και επομένως ήταν ανάγκη να μιλήσουμε με ειλικρίνεια στην Ευρώπη. Και ήταν ανάγκη, επίσης, να μιλήσουμε με ειλικρίνεια στον ελληνικό λαό για το ποια είναι η κατάσταση. Εκτός αυτού, ήταν ανάγκη και εμείς να συντονίσουμε την πολιτική μας, σύμφωνα με τις δυνατότητες της εθνικής μας οικονομίας.
      Ακόμη, έχω τη γνώμη, ότι ήταν και θέμα ειλικρίνειάς μας προς τον Ελληνικό λαό, να του πούμε πού βρίσκεται η όλη κατάσταση και αυτό έκανε η Κυβέρνηση, όπως είχε υποχρέωση να κάνει.
      Σας ερωτώ, κυρίες και κύριοι συνάδελφοι: Υπάρχει κανείς μικρός ή μεγάλος επιχειρηματίας, μικρός ή μεγάλος οικογενειάρχης, μικρός ή μεγάλος υπεύθυνος ενός οργανισμού, που να μην κάνει την πρώτη ενέργεια, να απογράψει την οικονομική κατάσταση και τις υποχρεώσεις, ώστε να συντονίσει περαιτέρω το έργο του; Επομένως έγινε το αυτονόητο και ευτυχώς που έγινε. Και ευτυχώς που έγινε –επαναλαμβάνω- και για την Ελλάδα μας και για την Ευρώπη, διότι βάσει αυτών που διαπιστώθηκαν, με συμπληρωματικές, ασφαλώς, αλλεπάλληλες απογραφές, για να καταλήξουμε στο τελικό αποτέλεσμα, που δεν ξέρει ακόμη κανείς πόσα χρέη μας είναι κρυμμένα και δεν μπορούν να βρεθούν -που νομίζω έγινε ό,τι καλύτερο μπορούσε να γίνει για να διαπιστωθούν- θα πάμε σ’ έναν ασφαλή δρόμο, όπως πρέπει, στο θέμα της εθνικής οικονομίας.
      Χαρακτηριστικό παράδειγμα τώρα είναι ότι πράγματι εσείς κάνατε πολλές αλχημείες στην οικονομία. Πέραν των όσων είχα την τιμή να σας πω, αναφέρομαι και σ’ ένα ιδιαίτερα χαρακτηριστικό παράδειγμα. Εσείς βαφτίσατε άλλα χρέη της τάξεως των 5,2 δισεκατομμυρίων ευρώ ως νέα τοκομερίδια -αυτό είναι πρωτοφανές, είναι παγκόσμιο φαινόμενο- εις τρόπον ώστε, να μην εμφανισθούν ως έλλειμμα στον προϋπολογισμό. Και ακόμη είπατε, ότι ενώ πρόκειται για ομόλογα του δημοσίου -άρα χρέος του δημοσίου, και άρα θα κληθούμε να πληρώσουμε- εσείς, επαναλαμβάνω, για να αποφευχθεί να εμφανιστούν στον προϋπολογισμό, τα χαρακτηρίσατε ως νέα τοκομερίδια, κάτι όμως που δεν ήταν σωστό και ασφαλώς έπρεπε να ξεκαθαριστεί. Και ξεκαθαρίστηκε. 
      Ακόμη θα ήθελα να παρατηρήσω τα εξής: Από τον έλεγχο που έγινε από τη νέα Κυβέρνηση, διαπιστώθηκαν τα εξής τραγικά, θα έλεγα και ασύλληπτα στοιχεία:
      Πρώτα, πρώτα, ενώ είχατε υποχρέωση να εμφανίσετε στον προϋπολογισμό του 2004 όλα τα χρέη μας -ακούστε μερικά νούμερα για να αντιληφθείτε το μέγεθος του προβλήματος- δεν εμφανίσατε 150.000.000 ευρώ για νοσήλια του δημοσίου, δεν εμφανίσατε 30.000.000 ευρώ για υπερωρίες και εφημερίες ιατρών του δημοσίου, δεν εμφανίσατε 110.000.000 ευρώ για εκλογικές αποζημιώσεις, δεν εμφανίσατε 115.000.000 ευρώ στον Οίκο Ναύτου που ήταν χρέος, δεν εμφανίσατε 418.000.000 ευρώ για μισθούς δημοσίων υπαλλήλων και δεν εμφανίσατε 300.000.000 ευρώ για συντάξεις του δημοσίου και άλλες πολλές περιπτώσεις, ων ουκ έστι αριθμός, αλλά το πρόβλημα είναι μέγα για την εθνική οικονομία και για την ειλικρίνεια του προϋπολογισμού μας.
      Αυτά τα χρέη, κυρίες και κύριοι συνάδελφοι, και άλλα, δεν τα είχατε εμφανίσει καθόλου στον προϋπολογισμό του 2004 και αυτό είναι ένα πολύ μεγάλο ζήτημα. Οι ευθύνες ασφαλώς είναι πάρα πολύ μεγάλες για την τότε κυβέρνηση.
      Κάνατε πολύ λόγο για τη λεγόμενη επιτήρηση της οικονομίας μας. Θέλω να παρατηρήσω τα εξής: 
      Πέραν του ότι η οικονομία μας βαίνει πολύ καλά, πέραν του ότι αυτό το αναγνωρίζει η Ευρωπαϊκή Ένωση και είναι ιδιαίτερα θετικό, πέραν του ότι η Κυβέρνηση, στο πλαίσιο που μπορεί, βοήθησε και θα βοηθήσει τις ασθενέστερες τάξεις στη χώρα μας, δεν είναι αλήθεια ότι η επιτήρηση –αν την πούμε έτσι- έγινε λόγω της δικής σας, από ετών, κακής οικονομικής κατάστασης στη χώρα μας; Τι λέτε εσείς; Εκείνη την περίοδο, το 2004, αυτομάτως σκεφθήκαμε και σκέφθηκε η Ευρωπαϊκή Ένωση «τώρα αλλάξαμε Κυβέρνηση, άρα η οικονομία έγινε αμέσως κακή, άρα λοιπόν, βάζω τη χώρα σε επιτήρηση»; Είναι αυτονοήτως δίκαιο να ισχυριστούμε, όπως ισχυριζόμαστε, ότι εκείνη η κατάσταση, ήταν από δική σας υπαιτιότητα και από δική σας κακή διαχείριση των οικονομικών της πατρίδας μας. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Δεύτερον, δεν είναι θετικό ότι η ίδια η Ευρωπαϊκή Ένωση αναγνωρίζει αυτή την κατάσταση και με πολλούς τρόπους αναγνωρίζει ότι η εθνική μας οικονομία οδηγείται σε ένα καλό δρόμο; Εμείς δεν λέμε ότι είναι άριστα. Ασφαλώς και δεν είναι άριστα. Ασφαλώς και πρέπει να στηρίξουμε περισσότερο τις ασθενέστερες τάξεις της πατρίδας μας. Είναι χρέος μας αυτό. Είναι χρέος μας απέναντι στους εργαζόμενους. Είναι χρέος μας απέναντι στους μικροσυνταξιούχους. Είναι χρέος μας απέναντι στους αγρότες. Ασφαλώς και είναι χρέος μας. Και ασφαλώς θα το κάνουμε και πρέπει να το κάνουμε. Και είναι ήδη θετικά τα στοιχεία, ότι αυξάνεται περίπου κατά 70% η κατώτερη αγροτική σύνταξη. Και είναι επίσης θετικό, ότι αυξάνεται κατά γενναίο τρόπο το ΕΚΑΣ. Έχουμε, όμως, πολύ δρόμο μπροστά μας. 
      Για να γίνει, όμως, αυτό χρειάζεται μία υπεύθυνη πολιτική στην οικονομία μας. Χρειάζεται μία υπεύθυνη πολιτική από την πολιτική ηγεσία του Υπουργείου Οικονομικών και την Κυβέρνηση συνολικά. Χρειάζεται όμως και μία υπεύθυνη πολιτική και από την Αξιωματική Αντιπολίτευση και ασφαλώς και από όλα τα κόμματα της Αντιπολίτευσης.
      Εμείς θα φερθούμε υπεύθυνα απέναντι στον ελληνικό λαό. Ασφαλώς θα δώσουμε όσα μπορούμε και όσα πρέπει. Και βεβαίως δικαιούνται περισσότερα. Προεχόντος, όμως, θα πρέπει να έχουμε μία ισχυρή εθνική οικονομία. 
      Προς την κατεύθυνση αυτή κινείται, ευτυχώς, η πολιτική ηγεσία του Υπουργείου Εθνικής Οικονομίας και Οικονομικών. 
      Και θα μου επιτραπεί και από της θέσεως αυτής να εκφράσω τα θερμά μου συγχαρητήρια για το σπουδαίο έργο, που πραγματικά προσφέρει η πολιτική ηγεσία του Υπουργείου Εθνικής Οικονομίας και η Κυβέρνηση συνολικά. Και θεωρώ ότι οποιαδήποτε κριτική γίνεται εις βάρος της Κυβέρνησης, ιδίως στο θέμα της εθνικής οικονομίας, είναι κακοπροαίρετη, είναι προϊόν κακής αντιπολίτευσης και σε κάθε περίπτωση χωρίς στοιχεία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα.
      Το λόγο έχει ο συνάδελφος κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Οι ομιλίες και οι συζητήσεις στη Βουλή για τον προϋπολογισμό, αλλά και για τον Απολογισμό και τον Ισολογισμό και όταν συνήθως συζητούμε τα οικονομικά θέματα, είναι παράλληλοι μονόλογοι. Πιστεύω πως δεν έχει κανένα νόημα και κανένα αντίκρισμα στην κοινή γνώμη μία τέτοια συζήτηση.
      Αυτά που είπε ο κ. Φούσας προηγουμένως, τα εκφέραμε κι εμείς ως Βουλευτές του κυβερνώντος κόμματος τα προηγούμενα χρόνια. Απλώς δεν κλείναμε με αυτό το λιβάνισμα και το παραλήρημα συγχαρητηρίων προς την πολιτική ηγεσία του Υπουργείου Οικονομικών…
      ΑΝΤΩΝΙΟΣ ΦΟΥΣΑΣ: Ε, όχι και παραλήρημα.
      ΙΩΑΝΝΗΣ ΜΑΓΚΡΙΩΤΗΣ: …για το θεάρεστο έργο που επιτελεί!
      Ευτυχώς, κύριε Φούσα, που δεν μας ακούνε οι πολίτες, γιατί αυτές οι συζητήσεις δεν ακούγονται. Δεν δίνει κανείς σημασία και δεν δείχνει κανείς ενδιαφέρον, γιατί δεν έχουν ουσιαστικό περιεχόμενο. 
      ΑΝΤΩΝΙΟΣ ΦΟΥΣΑΣ: Και μας ακούνε και δημοσκοπήσεις έχουμε.
      ΙΩΑΝΝΗΣ ΜΑΓΚΡΙΩΤΗΣ: Διαφορετικά, όλοι εκείνοι οι συμπολίτες μας, που υποφέρουν από την οικονομική και κοινωνική πολιτική της Κυβέρνησης και που είχαν πολλά και μεγάλα προβλήματα και στη δική μας εποχή, είναι βέβαιο πως θα σας γύριζαν την πλάτη. Και σε εσάς προσωπικά και γενικότερα στην Κυβέρνηση.
      Δεν θα ακολουθήσω αυτό το δρόμο, κύριε Πρόεδρε, γιατί νομίζω πως δεν είναι γόνιμος.
      Θέλω πρώτα-πρώτα να πω ότι ο προϋπολογισμός του Κράτους αλλάζει κάθε μέρα. Κάθε χρόνο ψηφίζεται στις 22 του Δεκέμβρη και από την 1η Ιανουαρίου του επόμενου έτους αρχίζουν οι αλλαγές. Αλλάζει επισήμως και ανεπισήμως. Αλλάζει με υπουργικές αποφάσεις, με διοικητικές αποφάσεις, με νομοθετικές αποφάσεις πολλές φορές –και αυτό είναι το πλέον σωστό, γιατί είναι νόμος του κράτους και μόνο με νέο νόμο μπορεί να αλλάξει- αλλάζει και με δικαστικές αποφάσεις. Είδαμε την πρόσφατη απόφαση του Μισθοδικείου για τους μισθούς των δικαστικών.
      Άρα, λοιπόν, ο προϋπολογισμός του κράτους, όπως ψηφίζεται στη χώρα μας, είναι ουσιαστικά ενδεικτικός, για να μη χρησιμοποιήσω την προσφιλή έκφραση «εικονικός». Είναι ενδεικτικός.
      Κάθε κυβέρνηση, που στοιχειωδώς σέβεται τον εαυτό της, κοιτάζει στο τέλος από εδώ να κόψει, από εκεί να ράψει, όπως κάνει κάθε μικρή και μεγάλη επιχείρηση, κύριε Φούσα, για να τον εμφανίσει ισοσκελισμένο στο τέλος.
      Είναι όμως μακριά από την πραγματικότητα αυτό το οποίο αποτυπώνεται στους Απολογισμούς και στους Ισολογισμούς του ελληνικού κράτους. Αυτό που γίνεται είναι παράνομο και στην καλύτερη περίπτωση παράτυπο. Γι’ αυτό λοιπόν είναι καλό οι κυβερνήσεις να σταματήσουν να πολιτεύονται με αυτόν τον τρόπο και η Βουλή να πάψει να είναι αμέτοχη και αδιάφορη σε αυτήν την πραγματικότητα, γιατί ο Βουλευτής έχει ευθύνη απέναντι στον πολίτη ξεχωριστή και ατομική, πέραν της κομματικής και συλλογικής του ευθύνης. 
      Αυτός ο τρόπος λοιπόν διοίκησης και διαχείρισης των δημοσίων οικονομικών πρέπει να σταματήσει, γιατί είναι παράνομος και στο ελάχιστο είναι παράτυπος. Δεν δημιουργεί συνθήκες σταθερότητας και εμπιστοσύνης, γιατί η κάθε Κυβέρνηση διαμορφώνει έναν προϋπολογισμό, ανακοινώνει ότι δεν πρόκειται να βάλει νέους φόρους και νέες επιβαρύνσεις και από τον πρώτο μήνα του επόμενου έτους αρχίζει το αντίθετο. Το είδαμε κατά κόρον την τελευταία τριετία, αλλά δεν είναι φαινόμενο της τελευταίας τριετίας –για να μην παρεξηγηθώ- είναι φαινόμενο της δημόσιας ζωής και του τρόπου με τον οποίο διαχειρίζονται οι ελληνικές κυβερνήσεις τον προϋπολογισμό. Η εκάστοτε κυβέρνηση και οι Βουλευτές της Πλειοψηφίας το επικροτούν, της Αντιπολίτευσης το κατακρίνουν και αλλάζουν οι ρόλοι. Αν νομίζετε ότι αυτό είναι σημαντικό και ουσιαστικό, να το συνεχίσουμε.
      Εμείς πάντως στο ΠΑ.ΣΟ.Κ. έχουμε αποφασίσει να μην το συνεχίσουμε, έχουμε αποφασίσει να μιλούμε με ειλικρίνεια και υπευθυνότητα απέναντι στους πολίτες, ανεξάρτητα από το σε ποια Έδρανα καθόμαστε, της Συμπολίτευσης ή της Αντιπολίτευσης. Και αυτό για μένα είναι μια μεγάλη τομή στην πολιτική ζωή της χώρας, στα ήθη αυτής της πολιτικής ζωής, ένα βήμα, για να κτίσουμε μια νέα αξιοπιστία όχι μόνο ως ΠΑ.ΣΟ.Κ., αλλά ως πολιτικό σύστημα απέναντι στην κοινωνία και στον πολίτη. 
      Άρα, λοιπόν, η Βουλή πρέπει να ασκεί ένα συστηματικό και ουσιαστικό έλεγχο. Και αφού συζητούμε την τροποποίηση του Συντάγματος, να μια μεγάλη επαναστατική και καινοτόμα συνταγματική μεταρρύθμιση, να δοθεί θεσμοθετημένος ρόλος στη Βουλή, και στις ανάλογες επιτροπές αλλά και στην Ολομέλειά της, να παρακολουθεί και να ελέγχει καθ’ όλο το οικονομικό έτος την εκτέλεση του προϋπολογισμού και ειδικότερα ανά τετράμηνο να αξιολογεί την εκτέλεση του προϋπολογισμού.
      Τα βλέπουμε τώρα στις Ηνωμένες Πολιτείες και ξανά ανακαλύπτουμε την Αμερική. Βλέπουμε αυτούς που κατηγορούμε ότι οι πολίτες τους δεν έχουν υψηλό πολιτικό επίπεδο και ότι αποφασίζουν τυχαία, επηρεάζονται από τα lobbies και τα Media και όμως εκεί η Βουλή και το Κογκρέσο έχουν ουσιαστικό ρόλο. Γι’ αυτό και ο Πρόεδρος των Ηνωμένων Πολιτειών πήρε το μήνυμα με σαφήνεια και, παρ’ ότι είναι μονολιθικός και δογματικός και με εμμονές σε κάποιες πολιτικές που του βγήκαν ανάποδα και ήταν εις βάρος των Ηνωμένων Πολιτειών της Αμερικής και εις βάρος του κόσμου όλου και των πολιτών, αναγκάστηκε το ίδιο βράδυ να ανακοινώσει πως θα συζητήσει με την Αντιπολίτευση την άσκηση πλέον κρίσιμων τομέων πολιτικής εξωτερικής αλλά και εσωτερικής, ιδιαίτερα της οικονομικής και κοινωνικής. 
      Πάρτε λοιπόν αυτό το μήνυμα, γιατί η απογοήτευση του κόσμου διογκώνεται καθημερινά. Οι ίδιοι επαναπροσδιορίστε τις  προτεραιότητες της πολιτικής σας ιδιαίτερα στον οικονομικό και τον κοινωνικό τομέα, συζητείστε, πάνω στα ουσιώδη θέματα και όχι πάνω στην παράθεση αριθμών, με την Αντιπολίτευση για να υπάρξει μια διορθωτική πορεία. 
      Είμαι βέβαιος όμως ότι ο δικός μας Πρωθυπουργός, αφού είπε τις προηγούμενες μέρες ότι επιβεβαιώθηκε η πολιτική του και θα συνεχίσει με πιο έντονο ρυθμό. Ξέρει ο καθείς βέβαια ότι δεν θα υπάρξει ούτε ρυθμός ούτε ένταση τις επόμενες μέρες για τους γνωστούς λόγους. Πάντως δήλωσε ότι θα συνεχίσει στον ίδιο δρόμο. «Κακό του κεφαλιού» του, αλλά είναι και κακό της χώρας και πολύ κακό για τους πολίτες ειδικότερα η οικονομική και κοινωνική πολιτική της Κυβέρνησης. 
      Να, λοιπόν μια μεγάλη τομή που μπορούμε να τη συνομολογήσουμε, να τη συμφωνήσουμε και από κοινού να την προωθήσουμε. Αλλιώς κορώνες μόνο, «δεκάρικους» μόνο διατυπώνουμε από το Βήμα της Βουλής και από τα δημόσια βήματα χωρίς αντίκρισμα αλήθειας. Οι πολίτες απογοητεύονται και κάθονται σκεπτικοί μακριά από το πολιτικό σύστημα. 
      Εγώ δεν θα προχωρήσω σε παράθεση στοιχείων στο χρόνο που έχω, γιατί η παράθεση στοιχείων δεν γίνεται κατανοητή ούτε καν στην Αίθουσα της Βουλής. Αυτά τα πράγματα τα ξέρουμε πολύ καλά. Τα πίσω έδρανα μόνο των Υπουργών, οι ειδικοί του Γενικού Λογιστηρίου του κράτους ξέρουν πολύ καλά πώς γράφουν, εγγράφουν, διαγράφουν και επανεγγράφουν τους προϋπολογισμούς και την εκτέλεσή τους, για να είμαστε τίμιοι και ειλικρινείς. Εμείς παίρνουμε τα non paper και εκφωνούμε τους λόγους, είτε είμαστε στην κυβέρνηση είτε στην αντιπολίτευση, κυρίως όταν είμαστε στην κυβέρνηση, γιατί όταν είμαστε στην αντιπολίτευση το ψάχνουμε και λίγο το πράγμα γιατί ζούμε την αγωνία των πολιτών.
    Και επιτέλους, να τη ζήσουμε όλοι μαζί στην ουσία αυτή την αγωνία και να μην επαφιέμεθα μόνο στα «χαρτάκια» που μας δίνουν για να υπερασπιστούμε μια γραμμή και μια πολιτική με ακατανόητα νούμερα. Νούμερα τα οποία τροποποιούνται συνεχώς και το ξέρετε όλοι. Νούμερα τα οποία μαγειρεύονται συνεχώς. 
    Είπε ο κ. Φούσας προηγουμένως ότι δεν εγγράφατε αυτά, δεν εγγράφατε εκείνα κ.λπ. Εγώ θα του πω και  μόνο αν εγγράψουν τα χρέη των νοσοκομείων που με ρυθμό πάνω από 40% από τα προηγούμενα έτη αυξάνονται στη δική τους κυβερνητική θητεία παρά τα περί αντιθέτου θρυλούμενα από τη Νέα Δημοκρατία τα προηγούμενα χρόνια, θα πάμε πάνω από 3% στο έλλειμμα. 
    Τι χρείαν έχουμε μαρτύρων, λοιπόν, περί υγιούς και αξιόπιστης δημοσιονομικής διαχείρισης; Και μόνο να εγγράψετε τις αμυντικές δαπάνες έτσι όπως τις εγγράψατε στην απογραφή και τώρα ξαναπήγατε στο σύστημα ΠΑ.ΣΟ.Κ., θα πάμε πάνω από το 4% στο έλλειμμα. Τι χρείαν έχουμε μαρτύρων, λοιπόν, ότι όλα αυτά είναι δημοσιονομικά τρικ και μαγειρέματα; 
    Και τέλος, έχουν πολλές αναγνώσεις τα στοιχεία ιδιαίτερα τα δημοσιονομικά. Γι’ αυτό, λοιπόν, αδικούμε και τους εαυτούς μας, αδικούμε πάνω απ’ όλα την αξιοπιστία του πολιτικού συστήματος. Αδικούμε τους πολίτες όταν η κοκορομαχία είναι γύρω από τους αριθμούς και την αξιοπιστία τους. Μια είναι η μεγάλη αλήθεια και πρέπει να την παραδεχθούμε όλοι. Οι κορυφαίες στιγμές και τα κορυφαία επιτεύγματα των τελευταίων χρόνων μετά την ένταξη της χώρας μας στην Ευρωπαϊκή Οικονομική Κοινότητα το 1980, επί κυβέρνησης Νέας Δημοκρατίας και Κωνσταντίνου Καραμανλή Πρωθυπουργού, είναι δυο. Είναι τα δυο μεγάλα επιτεύγματα της οικονομίας πάνω στα οποία βαδίζει η χώρα με ασφάλεια. Όσο κακή κυβέρνηση και αν είστε, πίσω απ’ αυτά τα επιτεύγματα, κάτω δεν μπορείτε να μας πάτε. Είναι η ένταξη στην Ο.Ν.Ε. που ήρθε ως αποτέλεσμα ενός σχεδιασμού και μιας πολιτικής των Κυβερνήσεων του ΠΑ.ΣΟ.Κ. και η συμμετοχή μας στην Ευρωζώνη. Πάνω σ’ αυτήν διαμορφώνετε τους προϋπολογισμούς, πάνω σ’ αυτούς βαδίζετε. Το κακό είναι, όμως, ότι δεν μας πάτε πιο μπροστά. Στασιμότητα διακρίνει την οικονομική σας πολιτική ή πισωγυρίσματα. Και αυτή είναι η αλήθεια και η πραγματικότητα. Μεγάλη η προσφορά των πολιτών και όλων των κομμάτων, θα πω, όλων των κοινωνικών τάξεων σ’ αυτά τα δυο μεγάλα επιτεύγματα. Θα πούμε την αλήθεια στον κόσμο και να μην κρυβόμαστε επειδή το ευρώ έφερε στρογγυλοποιήσεις και αυξήσεις, μείωσε την αγοραστική δύναμη των πολιτών και επέτρεψε την αισχροκέρδεια τα προηγούμενα χρόνια στην Ελλάδα και σ’ όλη την Ευρώπη. 
    Να πούμε τα πολύ σημαντικά και τα θετικά που έχει φέρει το ευρώ στη χώρα; Πείτε μόνο,  η τελευταία πετρελαϊκή κρίση και η εκτόξευση των τιμών στα ύψη αν δεν είχε το πιο σκληρό νόμισμα στον κόσμο, το ευρώ η πατρίδα μας, ποιες θα ήταν οι συνέπειες και για τα δημοσιονομικά και για το ισοζύγιο αλλά πολύ περισσότερο για την καθημερινή ζωή των πολιτών. Αυτές τις αλήθειες πρέπει να αναδεικνύουμε για να τιμούμε και τις επιτυχίες του πολιτικού συστήματος ανεξάρτητα κυβερνήσεων. Και να πάμε κόντρα πολλές φορές στο ρεύμα και στην τρέχουσα αντίληψη, γιατί μόνο έτσι στεκόμαστε υπεύθυνοι. Κρυβόμαστε, όμως, γιατί δικαίως χρεώνουν σ’ αυτήν την περίοδο της εισαγωγής του Ευρώ, τις μεγάλες αυξήσεις. Αδίκως όμως το πολιτικό σύστημα δεν υπερασπίζεται τις μεγάλες του επιτυχίες. 
    ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ, κύριε Μαγκριώτη.
    ΙΩΑΝΝΗΣ ΜΑΓΚΡΙΩΤΗΣ: Κλείνω με μία φράση, κύριε Πρόεδρε.
    Η συζήτηση πρέπει να γίνεται γύρω απ’ το μοντέλο οικονομικής και κοινωνικής πολιτικής. Εγώ δεν θα αρνηθώ ότι υπήρξαν δημοσιονομικές πιέσεις το 2003 και το 2004 σημαντικές στην οικονομία της χώρας. Δεν ήταν όμως καταστρεπτικές, πολύ περισσότερο η οικονομία δεν ήταν «τραβεστί» και είπα τους λόγους.
    Πάνω όμως στη στρατηγική και την πολιτική για να ξεπεράσουμε αυτές τις δημοσιονομικές πιέσεις πρέπει να συζητούμε. Έχετε άλλη αντίληψη, αυτή που είχε και ο κ. Μητσοτάκης, το 1990-1993. Έχουμε άλλη αντίληψη με επιτυχία την εφαρμόσαμε, με προβλήματα την αφήσαμε πίσω. Έχουμε όμως, μια νέα οικονομική πρόταση που μπορεί να δώσει λύση και διέξοδο. 
    Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Και εγώ ευχαριστώ.
    Να σημειώσω, όμως ότι η πιο μεγάλη φράση που άκουσα ποτέ ήταν αυτή. Θα την ονομάσω «Μαγκριώτικη» φράση.
    ΙΩΑΝΝΗΣ ΜΑΓΚΡΙΩΤΗΣ: Είναι τιμητικό για μένα!
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σκρέκας. 
      ΘΕΟΔΩΡΟΣ ΣΚΡΕΚΑΣ: Σας ευχαριστώ, κύριε Πρόεδρε.
      Κυρίες και κύριοι συνάδελφοι, η έκφραση ειλικρίνειας του συναδέλφου κ. Μαγκριώτη, ενός αξιόλογου Βουλευτού με εμπειρία και μεγάλες αντοχές, έδωσε το στίγμα του τρόπου, με τον οποίον γίνονται οι συζητήσεις στη Βουλή και επί των νομοσχεδίων, αλλά και ιδιαίτερων, εξειδικευμένων θεμάτων, όπως είναι η σημερινή συζήτηση του Ισολογισμού και του Απολογισμού του κράτους του 2004.
      Εγώ εισαγωγικά, κυρίες και κύριοι συνάδελφοι, θέλω να εκφράσω την έκπληξή μου, αλλά και τη λύπη μου για τη θέση των συναδέλφων του ΠΑ.ΣΟ.Κ. επί του Απολογισμού και του Ισολογισμού του κράτους του 2004. Είναι βέβαιον ότι αυτή την έκπληξη, αλλά και αυτή τη λύπη τη νιώθουν όλοι οι συνάδελφοι του Ελληνικού Κοινοβουλίου, αλλά και οι Έλληνες πολίτες που παρακολουθούν τη συνεδρίασή μας. Γιατί η σημερινή συζήτηση, κυρίες και κύριοι συνάδελφοι, γίνεται για ένα συγκεκριμένο σκοπό: Να εγκρίνουμε τη νομιμότητα των δαπανών της περιόδου 2004 και όχι τη σκοπιμότητα, να εγκρίνουμε τις υπερβάσεις που πραγματοποιήθηκαν κατά την εκτέλεση του προϋπολογισμού και όχι τη σκοπιμότητα των υπερβάσεων αυτών. Αυτό είναι ένα άλλο μεγάλο θέμα.
      Όσοι διαθέτουν οικονομική σκέψη κι έχουν ασχοληθεί συστηματικά με τα οικονομικά καταλαβαίνουν αυτή μου την αναφορά. Βλέπω ότι στην Αίθουσα βρίσκεται ο πρώην Υπουργός, ο κ. Αρσένης. Μαζί ασχοληθήκαμε με την αξιολόγηση των Απολογισμών και των Ισολογισμών του κράτους κάθε έτους. Κι εκεί καταθέσαμε μία σειρά από προβληματισμούς, για να μπορούμε να ερχόμαστε στη Βουλή και να εκπέμπουμε ένα λόγο σταθερό και υπεύθυνο και να καταλαβαίνουμε τι λέμε. Αντί αυτού, αναλώνει ο καθένας μας από το Βήμα την επιχειρηματολογία του ανάλογα με το πώς θέλει αντιπολιτευτικά να σταθεί απέναντι στην όποια κυβέρνηση: Σήμερα το ΠΑ.ΣΟ.Κ. προς την Κυβέρνηση της Νέας Δημοκρατίας, χθες η Νέα Δημοκρατία προς την κυβέρνηση του ΠΑ.ΣΟ.Κ.. Και φοβούμαι ότι αυτό θα συνεχιστεί, αν κάποια πράγματα δεν αλλάξουν στην πορεία του χρόνου.
      Πριν από λίγο ολοκληρώθηκε στην Επιτροπή η συζήτηση ενός νομοσχεδίου, όπου σε μία από τις τροπολογίες ο Υπουργός Οικονομίας και Οικονομικών, ο κ. Αλογοσκούφης, ετοιμάζεται, επιχειρεί, έχει σχεδιάσει μιαν άλλη διαδικασία κατάρτισης του κρατικού προϋπολογισμού, αλλά και παρακολούθησης μέσα από ένα νέο σύστημα. Και θα μου επιτρέψετε να αναφέρω -δεν θεωρώ ότι είναι εγωιστικό- ότι είμαι ο πρώτος Βουλευτής του Ελληνικού Κοινοβουλίου που από αυτό το Βήμα είπα ότι για να μπορεί κανείς να έχει μια σωστή εικόνα για τη διαχείριση των οικονομικών του κράτους πρέπει στο δημόσιο λογιστικό να περάσει το διπλογραφικό σύστημα παρακολούθησης. Τότε θα μπορεί κανείς να έχει τον έλεγχο στις λεπτομέρειές του. Σήμερα αυτό είναι αδύνατον. Και αυτό φαίνεται από όσους ασχολούμεθα με τα θέματα αυτά. Μεμονωμένα ερχόμαστε και κάνουμε διάφορα σχόλια γιατί θέλουμε να εκπέμψουμε τον πολιτικό λόγο που θεωρούμε ότι μας ικανοποιεί και ικανοποιεί αυτούς που μας ακούνε.
      Θα επαναλάβω την έκφραση της λύπης μου γι’ αυτό που παρακολούθησα και αυτή τη χρονιά στη συζήτηση του Ισολογισμού και του Απολογισμού του κράτους. Ελπίζω του χρόνου να είμαστε σε καλύτερη κατάσταση, η Βουλή να πάρει τα αναγκαία εκείνα μέτρα, να οργανώσει τους ελέγχους και να δώσει στην Ειδική Επιτροπή Ισολογισμού και Απολογισμού τις υπηρεσίες που χρειάζονται, ώστε ερχόμενοι εδώ να μιλάμε συγκεκριμένα και όχι αόριστα. 
      Να μιλάμε συγκεκριμένα γι’ αυτά που οι εξειδικευμένοι συνεργάτες θα καταθέτουν.  Δεν ξέρω εάν θα είναι ορκωτοί ή ελεγκτές λογιστές ή κάποιοι εξειδικευμένοι άνθρωποι οι οποίοι θα έχουν την ευθύνη ανάλυσης του Ισολογισμού και του Απολογισμού του Κράτους και αυτά τα στοιχεία να τα δίνουν σε όλους τους Βουλευτές, ώστε οι Βουλευτές επί των αναλύσεων και των στοιχείων αυτών ν’ αναπτύσσουν την επιχειρηματολογία τους.
      Κυρίες και κύριοι συνάδελφοι, κάθε φορά, θέλοντας να γίνει σύγκριση της προηγούμενης κυβέρνησης με τη σημερινή από το ΠΑ.ΣΟ.Κ., αναφέρεσθε στη χρυσή εποχή του Περικλέους, δηλαδή στη περίοδο ΠΑ.ΣΟ.Κ., όπου η οικονομία μας ήταν σε καλό επίπεδο και υπήρχε εθνική υπερηφάνεια, ενώ όλα αυτά με τη Κυβέρνηση της Νέας Δημοκρατίας έχουν χαθεί. Οι δείκτες οι οποίοι αποτυπώνουν την πραγματική εικόνα της οικονομίας και με βάση αυτούς τελικά μπορεί κανείς να επιχειρηματολογήσει, ανατρέπουν τον ισχυρισμό των συναδέλφων του ΠΑ.ΣΟ.Κ.. Και τον ανατρέπουν, διότι οι δείκτες είναι αμείλικτοι και δεν είναι κάτι που το ανακαλύπτει κάποιος για να εμπλουτίσει τον πολιτικό του λόγο. Είναι δείκτες οι οποίοι βγαίνουν μέσα από στοιχεία που περνάνε από το μηχανισμό του κράτους, από τη Στατιστική Υπηρεσία, από το Γενικό Λογιστήριο του Κράτους και από τον έλεγχο που έχουν όλοι από το Ελεγκτικό Συνέδριο.
      Οι δείκτες, λοιπόν, λένε ότι το έλλειμμα της Ελλάδος που κληροδοτήθηκε στην Κυβέρνηση της Νέας Δημοκρατίας την πρώτη περίοδο με την απογραφή, βρέθηκε να είναι 5,3%, στη συνέχεια έγινε 6,6% και κατέληξε να είναι 7,1%. Το δημόσιο χρέος κληροδοτήθηκε στην Κυβέρνηση της Νέας Δημοκρατίας στο ύψος του 112% και πάνω του Ακαθάριστου Εθνικού Προϊόντος. Η ανεργία εκινείτο σε ποσοστό της τάξεως του 11,4%. Τη φτώχεια τη γνωρίζουμε όλοι, γιατί υπήρχε και συνεχίζει να υπάρχει γιατί δεν αντιμετωπίζεται άμεσα. Το χαμηλό εισόδημα γνωρίζουμε όλοι σε τι επίπεδο το παραδόσατε σε σχέση με το μέσο όρο του εισοδήματος των συμπολιτών μας των άλλων κρατών-μελών της Ευρωπαϊκής Ένωσης, το ίδιο και τις συντάξεις, τη χαμηλή επιχειρηματικότητα της χώρας μας, τη χαμηλή παραγωγικότητα του παραγωγικού ιστού, τη χαμηλή ανταγωνιστικότητα των προϊόντων μας, το αρνητικό ισοζύγιο εισαγωγών και εξαγωγών.
      Εδώ θέλω να μου επιτρέψετε να κάνω ένα μικρό σχόλιο, επικαλούμενος ένα στοιχείο που αφορά την αγροτική μας οικονομία. Σήμερα, εάν κάποιος μπει σ’ ένα σούπερ μάρκετ και πάει στο ράφι των αγροτικών προϊόντων πρώτης ανάγκης, θα διαπιστώσει ότι πάνω από το 70% των προϊόντων αυτών είναι ξένης προέλευσης, πράγμα που σημαίνει με απλά λόγια, χωρίς να διαθέτει κανείς οικονομική μόρφωση και σκέψη, ότι σταμάτησε η χώρα μας εδώ και πολλά χρόνια να παράγει αγροτικά προϊόντα και τα εισάγουμε από άλλες χώρες. Αυτό σημαίνει ότι εξάγουμε πλούτο και εργασία προς άλλες γειτονικές χώρες γι αυτό έχουμε ανεργία και φτώχεια.
      Πολλές φορές έχω πει από το Βήμα της Βουλής, θα το επαναλάβω και τώρα, ότι είχαμε μια δυναμική δραστηριότητα υποδηματοποιών στην Ελλάδα, μια δραστηριότητα η οποία ενεργοποιούσε ένα ολόκληρο σύστημα του πρωτογενούς αλλά και του δευτερογενούς τομέα. Αυτή η δραστηριότητα έφυγε από τη χώρα μας από τις κακές πολιτικές που εφαρμόστηκαν όλα τα προηγούμενα χρόνια και πήγε όχι σε χώρες του τρίτου κόσμου όπου τα μεροκάματα είναι φθηνά, αλλά σε χώρες της Ευρώπης με καλύτερο βιοτικό επίπεδο από την πατρίδα μας. Σήμερα η Ελλάδα εισάγει τα προϊόντα αυτά από τις χώρες αυτές. Μέσα από αυτήν την πρακτική ουσιαστικά δίνουμε εισόδημα και απασχόληση στους ανθρώπους των χωρών αυτών.
      Δίνουμε εισόδημα στις χώρες οι οποίες παίρνουν τα ελληνικά προϊόντα όπως το ελαιόλαδο και στη συνέχεια τα περνούν στη διαδικασία της μεταποίησης και τα προωθούν ως έτοιμα προϊόντα στις αγορές όλου του κόσμου. Και αυτά τα προϊόντα τα εισάγουμε και στην πατρίδα μας. Μία από αυτές τις χώρες είναι η Ιταλία. Ένα μεγάλο κομμάτι της δραστηριότητας των υποδηματοποιών, πήγε στην Ισπανία και στην Πορτογαλία. 
      Βέβαια οι συνάδελφοι του ΠΑ.ΣΟ.Κ. επιχειρηματολογούν σήμερα από το χώρο της Αντιπολίτευσης κάνοντας κριτική στην Κυβέρνηση, σύμφωνα με το τι θέλουν και το τι έχουν στο μυαλό τους και δεν πάνε λίγο πίσω για να δουν πως κάποιο διαμόρφωσε τη σημερινή κατάσταση και τι πρέπει να γίνει και τι κάνει η σημερινή Κυβέρνηση για να την ανατρέψει. Ένα μεγάλο μέρος του χρόνου των ομιλιών τους το αναλώνουν στη συζήτηση επί της περιβόητης απογραφής. 
      Κυρίες και κύριοι συνάδελφοι, το δικαίωμα της απογραφής δεν είναι απλώς δικαίωμα μιας κυβέρνησης. Είναι υποχρέωση της όποιας κυβέρνησης που το οφείλει στον εαυτό της αλλά και στους Έλληνες πολίτες. Αυτή η απογραφή γίνεται και θα γίνεται κάθε χρόνο από την όποια κυβέρνηση έχει την ευθύνη. Το προβλέπει ο νόμος. Την απογραφή δεν την κάνει ούτε ο Υπουργός Οικονομίας και Οικονομικών ούτε οι γραμματείς των Υπουργείων. Την κάνουν οι υπηρεσιακοί παράγοντες που στελεχώνουν την οργάνωση αυτών των υπηρεσιών. Και αυτοί οι υπηρεσιακοί παράγοντες είναι υποχρεωμένοι να συντάσσουν τον Ισολογισμό και τον Απολογισμό του κράτους με βάση τα στοιχεία τα οποία συγκεντρώνουν από τις υπηρεσίες, στοιχεία τα οποία στη συνέχεια αποτυπώνονται στο τελικό κείμενο, το οποίο σήμερα έχουμε υπό συζήτηση.
      Η απογραφή, λοιπόν, είναι μία υποχρέωση, είναι μία ανάγκη. Και βεβαίως για την Κυβέρνηση της Νέας Δημοκρατίας το όφειλε στον εαυτό της. Προεκλογικά, το είχε ανακοινώσει στον ελληνικό λαό. Και βεβαίως η απογραφή δεν γίνεται με συμφωνία κομμάτων, δηλαδή ποιες επιτροπές θα επιλεγούν για να κάνουν την απογραφή προκειμένου με βάση την απογραφή  να συντάξουν τον προϋπολογισμό του κράτους. Οι απογραφές δεν γίνονται με συμφωνίες. Την ευθύνη της απογραφής και την κατάρτιση του προϋπολογισμού την έχουν οι υπηρεσιακοί παράγοντες με εντολή έλεγχο και παρακολούθηση από την Κυβέρνηση. Πολύς λόγος, λοιπόν, γι’ αυτήν την περιβόητη απογραφή. Η απογραφή δεν βλάπτει. Δεν είναι αυτή που εξέθεσε τη χώρα. Οι πολιτικές ήταν αυτές που εξέθεσαν τη χώρα και έδωσαν τα αρνητικά στοιχεία και τους αρνητικούς δείκτες που πριν από λίγο σας ανέφερα. 
      Το θέμα του Ισολογισμού και του Απολογισμού προβλέπεται στο Σύνταγμά μας με συγκεκριμένη διαδικασία, η οποία έρχεται και βοηθάει ώστε να έχουμε το τελικό κείμενο, το οποίο τίθεται για συζήτηση. Θα επανέλθω στην αρχή. Πιστεύω και ελπίζω, κύριοι συνάδελφοι, ότι αυτός θα είναι ο τελευταίος Ισολογισμός και Απολογισμός του κράτους που συζητείται με τον τρόπο που το συζητάμε σήμερα και το συζητούσαμε και τα προηγούμενα χρόνια. Πιστεύω και ελπίζω με την πρόταση της επιτροπής ότι θα υπάρξει αποτέλεσμα για σωστή οργάνωση σωστών υπηρεσιών που πρέπει να έχει η Ειδική Επιτροπή Ισολογισμού και Απολογισμού που ασχολείται με αυτό το θέμα, αλλά και με την αλλαγή του συστήματος σύνταξης και παρακολούθησης των δημόσιων οικονομικών του κράτους.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο  έχει ο Αρχηγός της Αξιωματικής Αντιπολίτευσης και Πρόεδρος του Πανελληνίου Σοσιαλιστικού Κινήματος, κ.  Γεώργιος Παπανδρέου.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, ο Απολογισμός σας του 2004, όπως αύριο του 2005 ή του 2006, ή σε λίγο, όπως ακούγεται, μπροστά στις Εθνικές Εκλογές, έχει αναγκαστικά τα ίδια χαρακτηριστικά.
       Κυρίαρχο στοιχείο η αναξιοπιστία, κυρίαρχο στοιχείο η προσπάθεια εξαπάτησης της κοινής γνώμης, κυρίαρχο στοιχείο η επιβεβαίωση συνεχώς των λανθασμένων σας πολιτικών. Πολιτικών που πλήττουν τους πολλούς, πλήττουν την κοινωνική συνοχή, πλήττουν την αξιοπρέπεια του μέσου Έλληνα, πλήττουν τους δημοκρατικούς μας θεσμούς και τις αξίες μας και ευνοούν τους «ημέτερους», τους λίγους και τους ισχυρούς, τους έχοντες μέσο  και όχι τους έχοντες ανάγκη. 
      Από το Μάρτιο του 2004, η νέα Κυβέρνηση της Νέας Δημοκρατίας είχε την ευθύνη της ελληνικής οικονομίας, των δημόσιων οικονομικών. Είχε την ευθύνη να δημιουργήσει με τις πολιτικές της τις συνθήκες για την ανάπτυξη, για την αύξηση των εισοδημάτων, για τη βελτίωση της ζωής των πολιτών. Είχε ευθύνη να πάρει μία ανθούσα οικονομία και μια θετική παρακαταθήκη και να την αξιοποιήσει για ουσιαστικές νέες τομές και αλλαγές, μπροστά σε μια παγκόσμια οικονομία. Αλλαγές που θα διαμόρφωναν μια δίκαιη, αλληλέγγυα, ανταγωνιστική οικονομία Καμία αλλαγή, καμία μεταρρύθμιση, παρά τα ό,τι βαφτίζετε, καμιά δίκαιη πολιτική..
      Δεν έκανε τίποτα από όλα αυτά.
       Παρέλαβε μία από τις ταχύτερα αναπτυσσόμενες χώρες στην Ευρωπαϊκή Ένωση, με το μεγαλύτερο επενδυτικό πρόγραμμα από καταβολής του σύγχρονου ελληνικού κράτους σε εξέλιξη, με την προοπτική των Ολυμπιακών Αγώνων μπροστά μας και με δυνατότητα να λύσει χρόνια προβλήματα στην εξωτερική μας πολιτική. Παρέλαβε μία χώρα που είχε λύσει προβλήματα σταθερότητας, που την ταλάνιζαν για δεκαετίες. Ήταν μια χώρα με αυτοπεποίθηση, μια  νέα αυτοπεποίθηση, που κοίταζε το μέλλον με αισιοδοξία. 
      Η νέα Κυβέρνηση μπορούσε να χτίσει πάνω σε όλα αυτά, μπορούσε ακόμα να διορθώσει και τα όποια λάθη, να κάνει τα επόμενα βήματα. Δεν το έκανε. Δεν επέλεξε να κάνει αυτό. Αντ’ αυτού επέλεξε να κατεδαφίσει, επέλεξε να σηματοδοτήσει την αρχή της οικονομικής της διαχείρισης με το δημοσιονομικό έγκλημα της δήθεν –και το τονίζω, δήθεν- απογραφής. Ούτε καν δεχθήκατε την πρότασή μας για διαφάνεια, με ανοικτές διαδικασίες, να καταγράψουμε από κοινού ποια ήταν η κατάσταση της οικονομίας. Και βεβαίως, κατόπιν εορτής φαίνεται ακριβώς γιατί δεν το κάνατε, γιατί δεν θέλατε τη διαφάνεια, δεν θέλατε να ξέρει πραγματικά ο ελληνικός λαός ποια ήταν η κατάσταση, για να  διαχειριστείτε όπως εσείς θέλατε τις υποσχέσεις σας, τις ψεύτικες υποσχέσεις σας και τις πολιτικές σας. 
      Επέλεξε η Κυβέρνηση να σηματοδοτήσει την αρχή της οικονομικής της διαχείρισης με την «απογραφή». Μια ψευδεπίγραφη απογραφή, που πληρώνουμε ακόμα και σήμερα, δυόμισι χρόνια μετά και θα πληρώνουμε για καιρό, γιατί θα είμαστε δακτυλοδεικτούμενοι, είτε είμαστε τυπικά εντός, είτε εκτός της επιτήρησης από την Ευρωπαϊκή Ένωση. Αυτή την πολιτική σας σεις συνειδητά τη μεθοδεύσατε. Ένα κόλπο, το κόλπο της «απογραφής», για να επιβάλλετε μια άδικη πολιτική, με χαμηλότερα εισοδήματα, με επιβράδυνση της ανάπτυξης, με οικονομία που βασίζεται ουσιαστικά στο δανεισμό.
      Βρισκόμαστε σήμερα στο σημείο να επαίρεται η Κυβέρνηση, να πανηγυρίζει η Κυβέρνηση ότι θα βγει από το καθεστώς της δημοσιονομικής επιτήρησης. Πανηγυρίζει γιατί; Μα η Κυβέρνηση δεν είναι αυτή που έχει την ευθύνη που βρισκόμαστε σήμερα υπό επιτήρηση; Διότι δεν δώσαμε εμείς τη χώρα υπό επιτήρηση, δεν παραδώσαμε τη χώρα υπό επιτήρηση, όταν εμείς δώσαμε την εξουσία στη Νέα Δημοκρατία.
      (Χειροκροτήματα από την πτέρυγα του ΠΑ.ΣΟ.Κ.)
      Πανηγυρίζει από την μικροκομματική, μικροπολιτική της εμπάθεια και την άνευ προηγουμένου ανευθυνότητα για τη χώρα; Ακολούθησε μια πολιτική της Πορτογαλίας και βλέπετε ποια είναι τα αποτελέσματα στην Πορτογαλία του κ. Μπαρόσο.
       Πανηγυρίζει σήμερα όταν το κύρος της χώρας μας στο εξωτερικό έχει καταρρακωθεί.
       Πανηγυρίζει όταν στην περιφέρεια είναι πλέον ορατά τα αποτελέσματα της εγκατάλειψης. Το ξέρουν οι Βουλευτές σας, που είναι από την περιφέρεια, αγαπητοί Υπουργοί της Νέας Δημοκρατίας. Αισθάνονται εγκατάλειψη από τις ανύπαρκτες δημόσιες επενδύσεις.
       Πανηγυρίζει όταν τα παιδιά ήταν έξω από τα σχολεία για δύο μήνες, γιατί η Κυβέρνηση δεν θέλει να βρει τα χρήματα για τους δασκάλους. Όταν αρνείται το προφανές, ένα επίδομα θέρμανσης σε αυτούς που δυσκολεύονται να περάσουν το χειμώνα. Και τώρα, ποια λύση τους δίνει; Καταφεύγουν σε «πετρελαιοδάνεια» για τη βασική αυτή ανάγκη της θέρμανσης. Καταλαβαίνετε την υπερχρέωση αυτών των οικογενειών και το αδιέξοδο το οποίο θα ζήσουν τους επόμενους μήνες και τα επόμενα χρόνια! Ενώ από την άλλη μεριά βρίσκει χρήματα για φοροαπαλλαγές, για τους μεγάλους, τους μεγαλομετόχους. 
      Βεβαίως, πανηγυρίζει για πολιτικές που είναι άδικες, αλλά που είναι αυτές που εκφράζουν την Κυβέρνηση, που πλήττουν και υποβαθμίζουν τους θεσμούς, που δημιουργούν εστίες αδιαφάνειας, κλίμα ρουσφετολογικής πολιτικής. Όλα πια, είναι το ρουσφέτι. Καλλιεργείτε συστηματικά την αναξιοκρατία.
       Παραβιάζετε συνεχώς –και γι’ αυτό πανηγυρίζετε- τις αρχές της ισονομίας, της ισοπολιτείας και όλα αυτά με μόνο στόχο την εξυπηρέτηση του κομματικού οφέλους, την εξυπηρέτηση των λίγων εις βάρος των πολλών, εις βάρος της νεολαίας που βρίσκεται σήμερα σε καθεστώς ομηρίας, αλλά διαμαρτύρεται. 
      Πανηγυρίζετε για την κομματική άλωση του δημόσιου τομέα, τη «γαλάζια» συνέντευξη για τις προσλήψεις, τη δημιουργία μιας νέας γενιάς συμβασιούχων με δεκάδες χιλιάδες αδιαφανείς προσλήψεις, για να έχετε σε μια ομηρία αυτούς τους ανθρώπους. 
      Πανηγυρίζετε για την απαλλαγή «ημετέρων» από ευθύνες ενόψει ιδιωτικοποιήσεων της δημόσιας περιουσίας, ευνοϊκές και χαριστικές ρυθμίσεις για φοροφυγάδες, φωτογραφικές ρυθμίσεις που χαρίζουν φόρους εκατομμυρίων ευρώ. Να τα χρήματα. Ξέπλυμα βρώμικου χρήματος που εισάγετε από το εξωτερικό, που είναι δική σας πολιτική. Αδιαφάνεια για τις προμήθειες στο Υπουργείο Άμυνας. Μετατροπή της Επιτροπής Ανταγωνισμού, με επιπτώσεις στην ακρίβεια που ζει ο Έλληνας, σε παράρτημα του Υπουργείου Ανάπτυξης και βεβαίως, τις διάφορες σπείρες που αναπτύχθηκαν γύρω από αυτήν την Επιτροπή με κομματικά σας στελέχη. Τη λειτουργία της Ρυθμιστικής Αρχής Ενέργειας ως «μακρύ χέρι» του Υπουργείου Ανάπτυξης. Την απαξίωση της Δ.Ε.Η.. Τη μείωση των κερδών της, τις αδιαφανείς της συμφωνίες με κάποιες ξένες εταιρείες. 
      Πανηγυρίζετε μήπως, για την απελευθέρωση των διδάκτρων των φροντιστηρίων και των ιδιωτικών Ι.Ε.Κ., που επιβαρύνουν επιπλέον τις οικογένειες, την απελευθέρωση του ωραρίου λειτουργίας των εμπορικών καταστημάτων σε βάρος των μικρομεσαίων επιχειρήσεων και των εργαζομένων, τη στρέβλωση του ανταγωνισμού στις διαδικασίες ανάθεσης μελετών και έργων του δημοσίου;
       Μήπως πανηγυρίζετε για τη δημιουργία νέας γενιάς αυθαιρέτων κτισμάτων; Καμία προστασία για το περιβάλλον. Ξεπούλημα της δημόσιας περιουσίας, των ελληνικών ακτών. Για τις σκανδαλώδεις συναλλαγές και διευθετήσεις, Finansbank, Εμπορική, Π κ΄ Κ Χρηματιστηριακή, Γερμανός -την απαξίωση του δημόσιου χαρακτήρα της παιδείας -που δεν βρίσκετε λεφτά για την παιδεία, ενώ αλλού βρίσκετε λεφτά- και την υποβάθμιση σημαντικών θεσμών για την οικογένεια, όπως του ολοήμερου σχολείου;
      Πανηγυρίζετε για την κομματική επέλαση στον Ο.Α.Ε.Δ., αντί να ψάχνετε να φτιάξετε θεσμούς που πραγματικά θα δίνουν δικαίωμα εργασίας στους νέους και όχι προνόμιο στους λίγους, επειδή έχουν το μέσο και την κομματική ταυτότητα; 
      (Χειροκροτήματα από την πτέρυγα του ΠΑ.ΣΟ.Κ.)
      Για την υπονόμευση των συλλογικών διαπραγματεύσεων, την υποβάθμιση των υπηρεσιών υγείας, λόγω της άρνησης προσλήψεων νοσηλευτών, ενώ προχωράτε ακάθεκτα για προσλήψεις αγροφυλάκων; 
      Αδιαφάνεια στη διαδικασία κατανομής ατομικών δικαιωμάτων στους αγρότες. Παρεμβάσεις στη δικαιοσύνη, ασφυκτικός έλεγχός της. Ανικανότητα και σκοπιμότητα στην αξιοποίηση των ολυμπιακών εγκαταστάσεων και όλης αυτής της παρακαταθήκης. Κατασπατάληση του δημόσιου χρήματος από τον Ο.Π.Α.Π.. Μαζικές διώξεις αστυνομικών, πυροσβεστών, μέσω αποστρατειών, παραλείψεων και δυσμενών μεταθέσεων. Κατάργηση του ορίου ηλικίας των πλοίων στις ακτοπλοϊκές συγκοινωνίες και εγκατάλειψη των νήσων. 
      Αυτό είναι το έργο σας, κύριοι της Κυβέρνησης. Αυτός είναι ο απολογισμός σας και γι’ αυτό το έργο οφείλετε να απολογηθείτε στον ελληνικό λαό. Εσείς μπορείτε να πανηγυρίζετε. Ο ελληνικός λαός καταδικάζει και θα καταδικάσει πολύ σύντομα, στις επόμενες εθνικές εκλογές.
      (Χειροκροτήματα από την πτέρυγα του ΠΑ.ΣΟ.Κ.)
      Σε αυτές τις εκλογές θέλετε να πάτε σήμερα, κύριοι της Νέας Δημοκρατίας, με ένα νέο σχέδιο, ένα νέο γύρο υποσχεσιολογίας, ένα δεύτερο κύμα πολιτικής μεθόδευσης πολλών μηνυμάτων και υποσχέσεων για τον ελληνικό λαό. Όμως, δεν λογαριάζετε σωστά. Γιατί τώρα υπάρχει κάτι πολύ διαφορετικό από το 2004. Υπάρχει το δικό σας έργο. Αυτό το έργο που πια κρίνει ο ελληνικός λαός. Υπάρχει η δική σας κυβερνητική θητεία και ο ελληνικός λαός γνωρίζει τι υποσχεθήκατε και τι δεν κάνατε. Και έχετε αποτύχει σε κάθε τομέα της ελληνικής πολιτικής ζωής! Δεν υπάρχει ένας τομέας στον οποίο να έχετε επιτυχίες!
      (Χειροκροτήματα από την πτέρυγα του ΠΑ.ΣΟ.Κ.)
      Και, βεβαίως, έχετε αυξήσει την αδικία. Αποκαλυφθήκατε. Τώρα ξέρουν ποιοι είστε, ποιοι ήσασταν και ότι δεν αλλάζετε, δεν αλλάξατε. Δώσατε υποσχέσεις και δεσμευθήκατε στους αστυνομικούς και τώρα βλέπουμε απίθανο «υπουργικό συνδικαλισμό». Δεσμευθήκατε απέναντι στους δασκάλους και το αποτέλεσμα ήταν η απόλυτη κοροϊδία. Και σήμερα πάλι έχουμε στους δρόμους διαμαρτυρίες πανεκπαιδευτικές. 
      Δεσμευθήκατε απέναντι στους συμβασιούχους. Μεγάλο μέρος των ψήφων που ήρθαν σε εσάς, ήταν απ’ αυτές τις ψεύτικες υποσχέσεις σας και τώρα δεν τους πληρώνουν καν τα δεδουλευμένα! 
      Εμείς είχαμε καταθέσει, εδώ και δύο μήνες, τροπολογία στη Βουλή για το θέμα των συμβασιούχων και μας λέγατε ότι το θέμα θα το λύσει η Ολομέλεια του Ελεγκτικού Συνεδρίου. Και πάλι κρυφτήκατε δήθεν πίσω από τη δικαιοσύνη, για να αποσιωπήσετε τις δικές σας υποχρεώσεις, τις δικές σας υποσχέσεις. Εμείς σας λέμε και σήμερα, ότι και πάλι θα καταθέσουμε στη Βουλή την τροπολογία αυτή, για να δούμε τι θα κάνετε με αυτή την τροπολογία. 
      (Χειροκροτήματα από την πτέρυγα του ΠΑ.ΣΟ.Κ.)
      Εδώ θέλω να κάνω και μια ακόμη αναφορά. Σε μια περίοδο που μεγάλες κοινωνικές ομάδες υφίστανται έντονα οικονομικά προβλήματα από τη δική σας άδικη πολιτική, υπάρχει από τη μια μεριά ο τύπος της δικαιοσύνης, αλλά υπάρχει και η ουσία του δικαίου σε μια δίκαιη κοινωνία. Καλώ από το Βήμα της Βουλής τους Προέδρους των Ανωτάτων Δικαστηρίων να παραιτηθούν των αξιώσεών τους, που γεννήθηκαν από την απόφαση του δικαστηρίου ή που θα γεννηθούν από μελλοντικές πιθανές αποφάσεις των τακτικών δικαστηρίων. 
      (Χειροκροτήματα από την πτέρυγα του ΠΑ.ΣΟ.Κ.)
      Και προσθέτω: το ίδιο πρέπει να πράξουμε και όλοι όσων οι αποδοχές συμπαρασύρονται από την αύξηση των αποδοχών των Προέδρων των Ανωτάτων Δικαστηρίων. Καλούμε όλους να λειτουργήσουν με το αίσθημα δικαίου, σε μια εποχή που αισθάνεται βαριά την αδικία ο Έλληνας πολίτης.
      (Χειροκροτήματα από την πτέρυγα του ΠΑ.ΣΟ.Κ.)
       Αδικία, διότι με τα ίδια εύκολα λόγια δεσμευθήκατε και με την ίδια ευκολία αθετείτε την κάθε δέσμευσή σας, τη μια μετά την άλλη. Ελπίδα σας, να χτυπηθούν μεταξύ τους οι κοινωνικές ομάδες –το καλλιεργείτε και αυτό- ελπίδα σας οι νέες ψεύτικες υποσχέσεις, αλλά με ποια αξιοπιστία; Διότι γνωρίζει πια ο ελληνικός λαός, ξέρει ότι οι δικές σας πολιτικές είναι μόνο για τους λίγους και τους «ημέτερους». Δυόμισι χρόνια οικονομικής διαχείρισης της Νέας Δημοκρατίας και η οικονομία στη χώρα μας είναι σε χειρότερη κατάσταση απ’ ό,τι ήταν όταν ανέλαβε η Κυβέρνηση. Αντί να πάμε κάποια βήματα μπροστά, να χτίσετε πάνω σ' αυτό που πήρατε, πάμε πίσω. Η ανάπτυξη έχει επιβραδυνθεί, οι επενδύσεις έχουν μειωθεί, οι δημόσιες επενδύσεις έχουν πάει δέκα χρόνια πίσω, στο επίπεδο του ’96 σε ό,τι αφορά  το ποσοστό του Α.Ε.Π.. 
      Η αγοραστική δύναμη του πολίτη, είναι πολύ μικρότερη στα μέσα στρώματα και τα φτωχότερα η ζωή γίνεται πολύ δύσκολη. Η ελληνική οικογένεια δυσκολεύεται να βγάλει το μήνα. Οι δαπάνες για την Παιδεία –το μεγάλο αυτό εθνικό θέμα- είναι λιγότερες φέτος. Έχουμε μειώσεις στις δαπάνες της Παιδείας. Εμείς στο πρόγραμμα το δικό μας –και σ' αυτό δεσμευόμαστε- από το Ακαθάριστο Εγχώριο Προϊόν, το 5% θα πάει στην Παιδεία όπως και το 40% του Δ΄ Κοινοτικού Πλαισίου Στήριξης.
      (Χειροκροτήματα από την πτέρυγα του ΠΑ.ΣΟ.Κ.)
       Κάτι είχατε υποσχεθεί και εσείς, τα έχετε ξεχάσει. Αυτή η Κυβέρνηση δεν μπορεί, δεν θέλει να κάνει τα στοιχειώδη, να προστατεύσει τον πολίτη, να σταθεί δίπλα του σε ώρα ανάγκης, να του δώσει προοπτική για το μέλλον το δικό του και του παιδιού του. Γι' αυτό και οι πολίτες θα την καταδικάσουν. Θα καταδικάσουν τις επιλογές της, την οικονομική της διαχείριση, τη λογική της εξουσίας ως λάφυρο και όχι ως προσφορά στην κοινωνία. 
      Θα καταδικάσουν όλες τις μεθοδεύσεις σας. Θα καταδικάσουν το «άλλα λέμε και άλλα κάνουμε», την αναξιοπιστία σας. Νομίζετε ότι θα διασωθείτε με διάφορα τερτίπια και μεθοδεύσεις. Όπως το ίδιο νομίζετε και με το θέμα που σχεδιάζετε, με την πολιτογράφηση των ομογενών μας. Εμείς –εργαστήκαμε γι' αυτό- σας το είχαμε προτείνει με τροπολογίες και με πρόταση νόμου, ήδη από το 2005. Τότε το απορρίψατε και με ηχηρά λόγια. Τώρα προχωράτε και έχουμε συμφωνήσει να προχωρήσει, αλλά με μια προϋπόθεση: να μη γίνει αντικείμενο κομματικής αντίληψης και εκμετάλλευσης αυτή η πολιτογράφηση.
      (Χειροκροτήματα από την πτέρυγα του ΠΑ.ΣΟ.Κ.)
       Θέλω να γνωρίζετε ότι εμείς θα παρακολουθήσουμε στενά αυτή τη διαδικασία. Δεν θα επιτρέψουμε αδιαφανείς μεθόδους, διαβλητές πρακτικές και κομματικά παιχνίδια. Θα διασφαλίσουμε πραγματικά το δικαίωμα της ελευθερίας της γνώμης στους ομογενείς οι οποίοι θα πολιτογραφηθούν. Διότι όταν γίνονται Έλληνες πολίτες, γίνονται πρώτα απ’ όλα δημοκρατικοί πολίτες, πολίτες με φρόνημα δημοκρατικό, διότι αυτή είναι η κοινωνία μας, αυτό είναι το πολίτευμά μας, και όχι όμηροι κάποιων κομματικών επιλογών. 
      (Χειροκροτήματα από την πτέρυγα του ΠΑ.ΣΟ.Κ.)
       Και εδώ μάλιστα, ένα δίκαιο αίτημα, το φέρνετε σε μια εποχή προεκλογική για να διασυρθεί. Εμείς πάντως, θα παρακολουθούμε και δεν θα αφήσουμε να διασυρθεί ένα δίκαιο αίτημα. Η κοινωνία θα στηρίξει τις πολιτικές για μια δίκαιη κοινωνία. Αυτές τις πολιτικές τις εγγυάται το Πανελλήνιο Σοσιαλιστικό Κίνημα.
      Σας ευχαριστώ.
      (Όρθιοι οι Βουλευτές του ΠΑ.ΣΟ.Κ χειροκροτούν ζωηρά και παρατεταμένα)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Αρχηγό της Αξιωματικής Αντιπολίτευσης.
     Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και πέντε συνοδοί καθηγητές από το 18ο Γυμνάσιο Πατρών.
     Η Βουλή τους καλωσορίζει και τους εύχεται καλές σπουδές.
     (Χειροκροτήματα από όλες τις πτέρυγες της Βουλής)
     Ο Υφυπουργός Οικονομίας και Οικονομικών κ. Δούκας έχει το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, θα αναφερθώ στα τέσσερα «άλφα» για τα οποία μίλησε ο Αρχηγός της Αξιωματικής Αντιπολίτευσης, δηλαδή το θέμα της απογραφής, το θέμα της Αναθεώρησης, το θέμα της αξιοπιστίας και το θέμα της αναξιοπιστίας. 
     Θα αρχίσω με το θέμα της απογραφής και θα δείξω ότι το ΠΑ.ΣΟ.Κ. τόσα χρόνια δεν έχει καταλάβει τίποτα για το τι έγινε και πώς έγινε. Προχωρήσαμε στην καταγραφή της κατάστασης, αγαπητοί συνάδελφοι, το 2004, καθιερώθηκε ο όρος απογραφή, αλλά ουσιαστικά ήταν μία καταγραφή του τι παραλάβαμε. 
     Διαμαρτυρηθήκατε ότι τα στοιχεία ήταν πλαστά, αλλά δεν μας δείξατε ποια στοιχεία ήταν πλαστά. Είπατε ότι ήταν αυτογκόλ και ότι υποτίμησε και διέσυρε την εικόνα της χώρας μας στο εξωτερικό. Αν κάτι, αγαπητοί συνάδελφοι, διέσυρε την εικόνα μας στο εξωτερικό, αυτό ήταν η πραγματικότητα, ήταν οι δικές σας πρακτικές και όχι η έρευνα που έγινε για την αποτύπωση της κατάστασης. Για τον πυρετό δεν φταίει το θερμόμετρο! Το πρόβλημα δεν ήταν η έρευνα, ήταν το αποτέλεσμα της έρευνας, αγαπητοί συνάδελφοι.
     Ήταν τέτοια τα ανοίγματα, που δεν κρύβονταν. Και να θέλαμε να τα κρύψουμε, δεν μπορούσαμε. Για παράδειγμα τα εξοπλιστικά προγράμματα.  Τουλάχιστον 5.000.000.000 ευρώ εξοπλιστικών προγραμμάτων –και τα αναφέρω αυτά, γιατί μόλις προ ολίγου μίλησαν γι’ αυτά συνάδελφοι Βουλευτές- δεν εμφανίστηκαν ούτε στις δαπάνες, ούτε και στο έλλειμμα, τουλάχιστον 5.000.000.000 ευρώ. 
     ΘΕΟΔΩΡΟΣ ΠΑΓΚΑΛΟΣ: Γιατί αλλάξατε μέθοδο;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Γιατί; Προσέξτε! Είχατε πει ότι επινοήσατε μία ειδική μέθοδο καταγραφής αυτών των δαπανών, που ούτε και αυτήν τη μέθοδο, που είπατε, ακολουθήσατε. 
     Υπήρχαν δύο κλασσικές μέθοδοι, ότι καταγράφεις μία εξοπλιστική δαπάνη όταν παραλαμβάνεις μερικώς το υλικό ή όταν πληρώνεις γι’ αυτό το υλικό. Εσείς είπατε ότι «θα καταγράφω τη δαπάνη όταν πάρω ολόκληρο το σύστημα και αποδειχθεί ότι το σύστημα αυτό είναι λειτουργικό». Ακόμη, όμως, και σε αυτήν την περίπτωση, την οποία δεν εδικαιούσθο να την εφαρμόσετε, πάλι δεν την εφαρμόζατε.
     ΘΕΟΔΩΡΟΣ ΠΑΓΚΑΛΟΣ: Όλη η Ευρώπη την εφάρμοζε. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Παραλάβατε ολόκληρα εξοπλιστικά προγράμματα και δεν τα γράψατε πουθενά, ποσό τουλάχιστον των 5.000.000.000 ευρώ, αγαπητοί συνάδελφοι. 
     Ήρθαν ειδικές επιστολές από την Ευρωπαϊκή Ένωση και την Ευρωπαϊκή Επιτροπή προς τη δική σας κυβέρνηση, στις οποίες έλεγαν ότι δεν καταγράφετε αυτές τις δαπάνες όπως έπρεπε. Αυτές οι επιστολές έχουν κατατεθεί στα Πρακτικά της Βουλής τουλάχιστον δύο φορές.
     Να σας θυμίσω και όλα τα κρυφά χρέη; Δεν πληρώνατε τα Κ.Τ.Ε.Λ., δεν πληρώνατε τη Δ.Ε.Η., την Ε.Υ.Δ.Α.Π., τον Ο.Τ.Ε., τα Ελληνικά Πετρέλαια. Τεράστια χρέη, για παράδειγμα της Ελληνικής Αεροπορίας και του Ναυτικού προς τα Ελληνικά Πετρέλαια για δαπάνες που κάνατε, αλλά ποτέ δεν πληρώσατε, αγαπητοί συνάδελφοι.
     Γνωρίζετε ότι τουλάχιστον 4.000.000.000 επιστροφές φόρων δεν τις καταγράφατε πουθενά, τα περίφημα «αντίτιμα», τα οποία έπρεπε να τακτοποιήσει η δική μας Κυβέρνηση. Σας αναφέρω μία ενδεικτική περίπτωση. Γνωρίζετε ότι τουλάχιστον 5.000.000.000 σε αποπληρωμές χρεογράφων τις ανταλλάσσατε με νέα ομόλογα, τα οποία όμως για να μη καταγραφούν στο χρέος –γιατί κάθε ομόλογο καταγράφεται στο χρέος- τι κάνατε; Τα βαφτίσατε ως μελλοντικά τοκομερίδια. Τα βαφτίσατε νέα τοκομερίδια και 5.000.000.000 από αυτά δεν τα εγγράψατε πουθενά και έπρεπε να τα καταγράψει η δική μας Κυβέρνηση.
     Ξέρετε πώς «έσκασε» το θέμα των τοκομεριδίων; Γιατί, όπως είπα και πριν, ήταν τέτοια τα ποσά που δεν μπορούσαν να κρυφτούν. Πήγε κάποιος Ολλανδός μια μέρα στην τράπεζά του. Είχε ένα ελληνικό ομόλογο και πήγε να το εξαργυρώσει ή να το πουλήσει, γιατί αυτά τα ομόλογα είναι φυσικά διαπραγματεύσιμα. 
     Του είπαν, λοιπόν, ότι δεν μπορεί να τα πουλήσει, γιατί αυτά τα ομόλογα δεν είναι πουθενά καταγεγραμμένα, δεν υπάρχουν στις λίστες. Και τι έγινε; Έψαξε η τράπεζα να βρει άκρη για τον πελάτη της και ανακάλυψε ότι αυτό ήταν μέρος των περίφημων νέων τοκομεριδίων που δεν είχαν καταγραφεί πουθενά. Αυτά όσον αφορά το θέμα της αξιοπιστίας.
      (3MT)
      Και πήγαν, τέλος πάντων, διάφορες επιτροπές από το ΠΑ.ΣΟ.Κ. στις Βρυξέλλες, για να υπονομεύσουν αυτήν τη διαδικασία. Πήγαν για μαλλί και βγήκαν κουρεμένοι. Ποτέ δεν μας είπαν τι τους είπε η Ευρωπαϊκή Επιτροπή. Όμως η Ευρωπαϊκή Επιτροπή απάντησε επισήμως σε τουλάχιστον τρεις περιπτώσεις. Η τελευταία απάντηση ήρθε στις 23 Οκτωβρίου, αγαπητοί συνάδελφοι, όταν η Ευρωπαϊκή Επιτροπή τι είπε; Είπε ότι το έλλειμμα του 2004 έφθασε το 7,8%. Αν μη τι άλλο, αν μπορείτε να μας κατηγορήσετε για κάτι, αυτό θα ήταν ότι η απογραφή μας ήταν ήπια. Έβγαλε χαμηλότερους αριθμούς απ’ αυτούς που έβγαλε ο έλεγχος της Ευρωπαϊκής Ένωσης, αγαπητοί συνάδελφοι. Και μην μας μέμφεστε γι’ αυτό.
	Η διαφορά στο έλλειμμα του 2004, από τον δικό σας προϋπολογισμό στον τελικό, ήταν περίπου 11.000.000.000 ευρώ μέσα σ’ έναν χρόνο μόνο, αγαπητοί συνάδελφοι. Αμφισβητείτε το έλλειμμα του 2004. Θεωρείτε ότι  είναι κάποια λαθροχειρία της Ευρωπαϊκής Επιτροπής. Για το έλλειμμα του 2003 -που το 2003 ήταν χρόνος πλήρους διακυβέρνησης της χώρας από το ΠΑ.ΣΟ.Κ.- τι έγινε αγαπητοί συνάδελφοι; Είχατε –δυο ενδεικτικά παραδείγματα θα σας δώσω- προβλέψει ότι στις δημόσιες επενδύσεις και για τις δημόσιες επενδύσεις θα εισπράξετε περίπου 4.000.000.000 ευρώ. Πόσο εισπράξατε το 2003, που ήταν πλήρης χρόνος διακυβέρνησης της χώρας από το ΠΑ.ΣΟ.Κ.; Εισπράξατε 1.000.000.000, αγαπητοί συνάδελφοι. Πέσατε έξω 75% στον υπολογισμό αυτό. Και αν μιλήσει κάποιος λογικά για ωρίμανση των έργων, στην αρχή του χρόνου ξέρεις περίπου ποια έργα ωριμάζουν και τι θα μπορείς να εισπράξεις, οπότε αυτό δεν είναι επαρκής δικαιολογία. 
	Όσον αφορά το δανεισμό, κάνατε μια πρόβλεψη στο τέλος του 2002 ότι το 2003 θα χρειαστεί να δανειστείτε 26.000.000.000 ευρώ και πλέον περίπου. Στο τέλος του χρόνου αυτού, που ήταν πλήρης διακυβέρνηση από το ΠΑ.ΣΟ.Κ., δανειστήκατε περίπου 39.000.000.000, σχεδόν 50% απόκλιση, αγαπητοί συνάδελφοι. Δεν ήταν αυτό δείγμα κάποιας παθογένειας; Δεν σας προβλημάτισε ότι υπάρχουν άλλα πράγματα, τα οποία είναι κρυμμένα; Δεν μιλήσατε με την Ευρωπαϊκή Ένωση; Δεν πήρατε κάποιες απαντήσεις;
      Και θα πει κάποιος: «Καλά, πού πήγαν όλα αυτά τα λεφτά; Γιατί δεν μπορεί σήμερα η Νέα Δημοκρατία να κάνει μεγαλύτερες παροχές σ’ αυτούς που πραγματικά έχουν ανάγκη;» Και δεν νομίζω ότι κάποιος αμφισβητεί ότι υπάρχουν μεγάλες κοινωνικές ομάδες που έχουν ανάγκη. Τεράστιες σπατάλες, αγαπητοί συνάδελφοι, στα δημόσια έργα! Επαναλαμβάνω αυτό που είπαμε και την άλλη φορά, από εκθέσεις της Ευρωπαϊκής Επιτροπής. Δεν είναι κάποια έρευνα της Νέας Δημοκρατίας αυτή, για να πείτε ότι κάπως είναι υποκειμενική ή επηρεασμένη. 
      Τι έλεγαν, λοιπόν, οι έρευνες των ελεγκτών της Ευρωπαϊκής Ένωσης που στάλθηκαν επί των ημερών σας στη δική σας κυβέρνηση; Έλεγαν ότι «τα έργα γίνονται χωρίς σωστές μελέτες, ότι οι αναθέσεις γίνονται χωρίς σωστούς διαγωνισμούς, ότι υπάρχουν συνεχείς τροποποιήσεις των συμβάσεων και του φυσικού αντικειμένου των έργων, ότι υπάρχουν παραβιάσεις της αρχής της διαφάνειας και της χρηστής δημοσιονομικής διαχείρισης των κοινοτικών ταμείων κ.λπ.». Και ανέφερα, με βάση τους δικούς σας προϋπολογισμούς και τις δικές σας εκτελέσεις, πού πήγαν τόσα εκατομμύρια ευρώ. 
      Το Ολυμπιακό Κέντρο Τένις είπαμε ότι από τα 18 πήγε στα 47. Γιατί διερωτήθηκε ο Αρχηγός του ΠΑ.ΣΟ.Κ. προηγουμένως γιατί δεν δίνουμε περισσότερα, γιατί δεν μπορούμε να ικανοποιήσουμε όλες τις εξαγγελίες μας εδώ και τώρα. 
      Για το Ολυμπιακό Στάδιο Πάτρας από τα 10.000.000 ευρώ –στον προϋπολογισμό, όχι στο φάκελο που καταθέσαμε για να πάρουμε τους Ολυμπιακούς Αγώνες- πήγαμε στα 45.000.000 ευρώ. 
      Το Κέντρο Κωπηλασίας στο Σχοινιά από τα 53 πήγε στα 76.
      Το Γυμναστήριο στο Γαλάτσι από τα 20 πήγε στα 60.000.000. 
      Το Ολυμπιακό Κέντρο Υγρού Στίβου από τα 6 πήγε στα 22.
      Κανόε- Σλάλομ: Από τα 9 πήγε στα 37.000.000.000 ευρώ. 
      Υπάρχει ολόκληρο κατεβατό σ’ αυτόν τον πίνακα. Δεν θα σας πάρω άλλο χρόνο.
      Θυμάστε επίσης πόσα λεφτά χάσαμε από το Κτηματολόγιο, από τον Κουρουπητό, από το Ελαιοκομικό Μητρώο, από τη Σήραγγα Καλιδρόμου –πόσο παραπάνω κόστισε- από τα έργα Πλαταμώνα-Λεπτοκαρυάς, τα Νοσοκομεία Πύργου, Κέρκυρας, Κατερίνης και τόσα άλλα. 
      Και η προχειρότητα της τότε κατάστασης ήταν εμφανής, διότι σήμερα εμφανίζεται η «ΠΥΡΚΑΛ» –«ΕΒΟ ΠΥΡΚΑΛ» ή «ΕΑΣ»- να διεκδικεί από το Ιράκ περίπου τριακόσια εκατομμύρια ευρώ για εξαγωγές που έγιναν. Γνωρίζετε φυσικά ότι το Ιράκ δεν μπορεί να αποπληρώσει αυτά τα λεφτά και όλα τα δυτικά κράτη έχουν παραγράψει αυτές τις απαιτήσεις που έχουν δικές τους εταιρείες έναντι του Ιράκ. Οι μόνοι που δεν τις έχουν παραγράψει είμαστε εμείς. Ελπίζουμε ακόμη. Πώς είναι δυνατόν και πότε έγιναν –το 1985- τέτοιους είδους εξαγωγές, χωρίς κανέναν έλεγχο, αγαπητοί συνάδελφοι; Τριακόσια εκατομμύρια από τον Έλληνα φορολογούμενο είναι αυτά. Εμείς τα καλύπτουμε αυτά τα ποσά, από το κεντρικό δημόσιο. 
      Και επειδή όλοι οι συνάδελφοι δείχνουν ειδική κοινωνική ευαισθησία –το ανέφερε και ο Αρχηγός του ΠΑ.ΣΟ.Κ.- πού ήταν αυτή η ευαισθησία όταν πριν το 2004 κάνατε παραγγελίες εξοπλιστικού υλικού της τάξης των 15.000.000.000 ευρώ, που καλείται η δική μας Κυβέρνηση να αποπληρώσει σήμερα;
      Δεκαπέντε δισεκατομμύρια ευρώ σε εξοπλισμούς, αγαπητοί συνάδελφοι, χρέωσε τη χώρα το ΠΑ.ΣΟ.Κ.. Γι’ αυτό δεν έχουμε τα λεφτά να κάνουμε όλα αυτά τα οποία θα μπορούσαμε να κάνουμε γι’ αυτούς που πράγματι έχουν ανάγκη, για να μην πω πόσο φορτώσατε και το κεντρικό δημόσιο με δαπάνες που είναι ως επί το πλείστον ανελαστικές. 
      Όσον αφορά την Αναθεώρηση, άκουσα έκπληκτος χθες –όπως αναφέραμε- μια συνάδελφο να ρωτά με ποιο δικαίωμα η Νέα Δημοκρατία έκανε Αναθεώρηση, κάτι που θα έχει κόστος για τη χώρα. Τι μας είπε δηλαδή εχθές; Δεν μας είπε ότι η Αναθεώρηση είναι πλασματική. Δεν μας είπε ότι οι αριθμοί είναι  λάθος. Διότι από πού προκύπτει αυτό; Θα έπρεπε να μας καταθέσει κάποια στοιχεία για το πώς είναι λάθος η Αναθεώρηση αυτή και στο κάτω-κάτω έγινε από την Εθνική Στατιστική Υπηρεσία. Ήταν υπηρεσιακή υπόθεση, χωρίς παρέμβαση από το δημόσιο και τα στοιχεία αυτά ελέγχονται από την Ευρωπαϊκή Στατιστική Υπηρεσία. Αν τα κατήγγειλε ως πλαστά, θα έπρεπε να μας πει ακριβώς πώς προκύπτει ότι είναι πλαστά. 
      Τι μας είπε; Κάτι πολύ χειρότερο. Είπε ότι κακώς έγινε η Αναθεώρηση ως θέμα αρχής. Διότι αν δηλώσουμε υψηλότερο Α.Ε.Π., πολύ πιθανόν είναι να έχουμε υψηλότερο ταμειακό κόστος για τη χώρα. Είπε δηλαδή: Πείτε ψέματα στους Ευρωπαίους, συμφέρει ταμειακά το ψέμα. Ας τα βρουν μόνοι τους οι Ευρωπαίοι, όπως βρήκαν την υπόθεση των νέων τοκομεριδίων. 
      Με δυο λόγια πήγε να μας συνοψίσει τη φιλοσοφία του ΠΑ.ΣΟ.Κ., που πολύ αμφιβάλλω αν είναι φιλοσοφία του ΠΑ.ΣΟ.Κ. και θα έπρεπε ήδη να το έχετε διαψεύσει, αγαπητοί συνάδελφοι, ότι το ψέμα και η κοροϊδία είναι θεμιτά όταν βολεύουν και αν είναι αυτό που θα έπρεπε να διδάσκουμε στα παιδιά μας ή διδάσκετε στα παιδιά  σας. 
      Είναι επίσημη θέση του ΠΑ.ΣΟ.Κ. αυτή; Είναι επίσημη θέση του Αρχηγού του κόμματός σας ότι το ψέμα είναι θεμιτό, όταν βολεύει; Δεν μιλάμε για διαφορές στην πολιτική. Δεν μιλάμε για διαφορές στη μεθοδολογία που είναι θεμιτές. Μιλάμε για πράγματα που μπορεί να ισχύουν κάτω από το τραπέζι, για πράγματα που δείχνουν ένα χάσμα στην αντίληψη, αντίληψη που δεν τιμά κανέναν. 
      Όπως γνωρίζετε, αγαπητοί συνάδελφοι, συνεχώς αντιμετωπίζουμε πάρα πολλά αιτήματα, ένα μπαράζ αιτημάτων –θα έλεγα- όχι μόνο από διάφορες επαγγελματικές τάξεις, αλλά και από δικαστικές αποφάσεις, αποφάσεις που έχουν τεράστιες δημοσιονομικές επιπτώσεις και που προκαλούν σημαντικό δημοσιονομικό πρόβλημα σ’ εμάς. 
      Αγαπητοί συνάδελφοι, εξετάζουμε όλα τα αιτήματα με τον προσήκοντα σεβασμό, αν είναι δίκαια, αν είναι εύλογα, πόσο θα κόστιζαν, αν έχουν αλυσιδωτές και αντανακλαστικές επιπτώσεις σε άλλες κατηγορίες πολιτών μας και αν είναι συμβατές –και είναι πολύ σημαντικό αυτό- με τα συμφέροντα των άλλων Ελλήνων, των υπολοίπων φορολογουμένων της χώρας. Γιατί κάθε παροχή την οποία κάνουμε δεν την πληρώνει ούτε η Κυβέρνηση ούτε εμείς οι Βουλευτές. Τη χρεώνουμε σε κάποια ομάδα φορολογουμένων. Και όπως γνωρίζετε όσοι έχετε διαβάσει τον προϋπολογισμό, του χρόνου το σύνολο των πληρωμών θα είναι περίπου 88.000.000.000 ευρώ και το σύνολο των εισπράξεων θα είναι περίπου 52.000.000.000 ευρώ. 
      Μένει δηλαδή, αγαπητοί συνάδελφοι, ένα άνοιγμα που θα καλυφθεί δυστυχώς από δανεισμό της τάξης των 36.000.000.000 ευρώ. Αυτά, όπως είπα, τα χρεώνουμε στους φορολογουμένους και πρέπει να είμαστε πάντα ιδιαίτερα προσεκτικοί. Θέλουμε να ικανοποιήσουμε το δυνατόν μεγαλύτερα αιτήματα, αλλά δεν είναι δυνατόν απλά να ενδίδουμε σε όποιο αίτημα εμφανίζεται με ποιο δυναμικό τρόπο. Γι’ αυτό είμαστε εδώ για τα δύσκολα. 
      (Θόρυβος στην Αίθουσα)
      Είπα ότι θα είμαι σύντομος.
      Οι θετικές κρίσεις αυτής της εβδομάδος της Ευρωπαϊκής Επιτροπής φυσικά και δεν μας κάνουν να πανηγυρίζουμε. Μας δίνουν όμως ένα θάρρος να συνεχίσουμε. Η διαδρομή από το 7,8% σε κάτω από 3% ούτε εύκολη ήταν ούτε ευχάριστη. Ήταν επίμονη, δύσκολη και άχαρη. 
      Ποιος από εμάς εδώ δεν θα ήθελε να είναι πιο ευχάριστος, αγαπητοί συνάδελφοι; Όμως το νοικοκύρεμα είναι ωφέλιμο για τους πολλούς, όχι για τους λίγους, γι’ αυτούς που τα καταφέρνουν ούτως ή άλλως και με οποιοδήποτε καθεστώς, αλλά γι’ αυτούς που μάχονται για τον εαυτό τους και για την οικογένεια τους, για ένα καλύτερο αύριο. Γι’ αυτούς δουλεύουμε και γι’ αυτούς θα πετύχουμε. 
      Η παγκόσμια οικονομία αναπτύσσεται με ταχύτατους ρυθμούς, πάνω από 5,3% το χρόνο. Δημιουργούνται συνέχεια νέες ευκαιρίες. Στο χέρι μας είναι να μην μείνουμε πίσω. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, πριν πάρετε το λόγο να ενημερώσω το Σώμα ότι βάσει των εγγεγραμμένων και της απόφασης της Διάσκεψης των Προέδρων ότι η συνεδρίαση θα διαρκέσει τέσσερις ώρες, θα πρέπει οι τελευταίοι εγγεγραμμένοι Βουλευτές να μην μιλήσουν.
Μπορεί να μιλήσουν όλοι, εφόσον περιορίσουμε το χρόνο. Υπολογίσαμε ο περιορισμός του χρόνου να είναι τέτοιος ώστε τα δεκαπέντε λεπτά να γίνουν δέκα λεπτά και τα δέκα λεπτά να γίνουν επτά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν έχω αντίρρηση. 
      ΠΡΟΕΔΡΕΥΩΝ (Γεώργιος Σούρλας): Αν συμφωνείτε να περιορίσουμε τον χρόνο των ομιλητών για να μιλήσουν όλοι. Αλλιώς θα συμπληρώσουμε το τετράωρο και εκ των πραγμάτων θα μείνουν κάποιοι που προετοιμάστηκαν, χωρίς να πάρουν τον λόγο.
      Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε ομόφωνα.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, ο δικός μου χρόνος να δοθεί στον κ. Αρσένη.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Κουλούρη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είστε γνωστός για τη γενναιοδωρία σας, κύριε Κουλούρη.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ο κύριος Υφυπουργός επανέλαβε μονότονα όσα κατά καιρούς ο ίδιος και η Κυβέρνησή του επαναλαμβάνουν σχετικά με την απογραφή και τις συνέπειές της.
      Μάλιστα πριν από λίγο εξεφώνησε μικρό λογύδριο αντιγράφοντας ακριβώς τη χθεσινή του ομιλία. Προφανώς όσα καταμαρτύρησε ο κ. Παπανδρέου στη Νέα Δημοκρατία και στη Κυβέρνησή της δεν είχε λόγια να τα αντιμετωπίσει. Γι’ αυτό θα μου επιτρέψετε δι’ ολίγων να σχολιάσω την έλλειψη φαντασίας από την πλευρά του κυρίου Υπουργού και της Κυβέρνησης.
      Κυρίες και κύριοι συνάδελφοι, ορισμένες απαντήσεις στα όσα ισχυρίζεται κατά καιρούς η Κυβέρνηση έχει δώσει ήδη η ίδια Ευρωπαϊκή Επιτροπή και ο κ. Αλμούνια. 
      Ξεκινώ απ’ αυτό, από το θέμα της απογραφής και το μείζον θέμα της μη εγγραφής στο έλλειμμα των κονδυλίων για τους στρατιωτικούς εξοπλισμούς, όπως ισχυρίστηκε κατά το παρελθόν η Κυβέρνηση. Επαναλαμβάνω ότι την απάντηση έδωσε η Ευρωπαϊκή Επιτροπή. Ανεγνώρισε ότι ο ορθός τρόπος εγγραφής των δαπανών για τους αμυντικούς εξοπλισμούς στο έλλειμμα ήταν αυτός που είχαν επιλέξει οι κυβερνήσεις του ΠΑ.ΣΟ.Κ., όπως άλλωστε και η συντριπτική πλειοψηφία των χωρών-μελών της Ευρωπαϊκής Ένωσης. Είναι απλό και καθαρό.
      Σήμερα η Κυβέρνηση μασάει τα λόγια της γιατί δεν έχει να πει τίποτα διαφορετικό από αυτό που ισχυρίζονταν οι αγορητές της Αξιωματικής Αντιπολίτευσης μετά το Μάρτιο του 2004. Δεν έχει να πει τίποτα διαφορετικό από αυτά που λέει η Ευρωπαϊκή Επιτροπή και δυστυχώς, πρέπει να εφεύρει δικαιολογίες.
      Λοιπόν, τα πράγματα είναι εξαιρετικά απλά. Στο έλλειμμα υπήρχε εγγραφή των δαπανών για τους αμυντικούς εξοπλισμούς επί κυβερνήσεων του ΠΑ.ΣΟ.Κ. όταν παρελαμβάνετο στο σύνολό του εξοπλισμός και μάλιστα όταν αυτός ήταν έτοιμος λειτουργικά να ενταχθεί στο σύστημα των Ενόπλων Δυνάμεων. Δηλαδή, όχι απλώς δια της παραλαβής, αλλά όταν υπήρχε δυνατότητα λειτουργικής ενσωματώσεως στη δράση των Ενόπλων Δυνάμεων. Αυτό έπρατταν οι κυβερνήσεις του ΠΑ.ΣΟ.Κ. Αυτό είπε ο κ. Αλμούνια και η Ευρωπαϊκή  Επιτροπή. Έχασαν τα λόγια τους και τη σοφία τους οι κυβερνώντες και τώρα ψάχνουν να βρουν με βρυχηθμούς διάφορες σοφιστείες, οι οποίες βεβαίως αφήνουν αδιάφορο τον ελληνικό λαό.  
      Άκουσα μόνο ένα νέο επιχείρημα σήμερα, από τον παριστάμενο κ. Δούκα. 
      Αναρωτήθηκε: Τι θα θέλατε να κάνουμε, όταν οι κυβερνήσεις του ΠΑ.ΣΟ.Κ. μας παρέδωσαν χρέος -υποχρέωση για την ακρίβεια- 15.000.000.000 ευρώ από τις παραγγελίες εξοπλιστικών συστημάτων. Και αυτός είναι ο λόγος, είπε ο κ. Δούκας, που δεν επιτρέπει σήμερα στη Κυβέρνηση να ικανοποιήσει αιτήματα διαφόρων κοινωνικών ομάδων.
      Μα, η λογική μου επιβάλλει να διατυπώσω ένα ερώτημα: Εάν η υποχρέωση που ανέλαβε η Κυβέρνηση της Νέας Δημοκρατίας ήταν να πληρώσει τα 15.000.000.000 ευρώ για εξοπλισμούς που παρήγγειλε η κυβέρνηση του ΠΑ.ΣΟ.Κ., γιατί οι Υπουργοί Εθνικής Άμυνας και ο κ. Καραμανλής μετά το Μάρτιο του 2004 υπέγραψαν κολοσσιαία ποσά για νέους αμυντικούς εξοπλισμούς; Εάν ήσασταν τόσο επιβαρυμένοι, γιατί προχωρήσατε σ’ ένα νέο πρόγραμμα αμυντικών δαπανών;;
      Θα κλείσω μ’ ένα ερώτημα που διατύπωσα χθες και το οποίο δεν απήντησε μέχρι τώρα η Κυβέρνηση.
      Ισχυρίζεται συστηματικά η Κυβέρνηση ότι από το 1999 και ύστερα, τουλάχιστον, χρειάστηκαν οι κυβερνήσεις του ΠΑ.ΣΟ.Κ. πέντε χρόνια για να «εκτινάξουν», όπως λένε, το έλλειμμα στο 7,8% του Ακαθάριστου Εγχώριου Προϊόντος.
      Πέντε συνεχή χρόνια! 
      Και χρειάστηκε η Κυβέρνηση μόλις δύο εκτελεσμένους προϋπολογισμούς για να μειώσει το έλλειμμα κατά πέντε ποσοστιαίες μονάδες, δηλαδή κάτω από το 3%, στο 2,8%, όπως ισχυρίζεται ότι θα καταγράψει τη μείωση του ελλείμματος το 2007;
      Είπα και χθες και το ξέρετε ότι είναι πάντα δυσκολότερο το έργο της «ανασυγκρότησης» -εντός εισαγωγικών η λέξη- από το «καταστροφικό» έργο. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κυρίες και κύριοι συνάδελφοι, θέλω να επισημάνω κάτι τελευταίο και μ’ αυτό να κλείσω τη σύντομη παρέμβασή μου.
      Ο Πρόεδρος του ΠΑ.ΣΟ.Κ. σήμερα είχε τη γενναιότητα να διατυπώσει την απόλυτη διαφωνία του για την απόφαση του Μισθοδικείου. Σε μία περίοδο που οι συνταξιούχοι κατεβαίνουν στους δρόμους διεκδικώντας από τα ψίχουλα της ελεημοσύνης του κράτους, σε μία περίοδο που μία γερόντισσα μπορεί να περιμένει το απομεσήμερο για να ψάξει στα σκουπίδια της λαϊκής αγοράς μήπως βρει τρόφιμα, σε μία περίοδο που το Ελεγκτικό Συνέδριο αποφασίζει ότι ακόμα και αυτοί οι συμβασιούχοι που δικαιώθηκαν με τελεσίδικες αποφάσεις θα βρεθούν στο δρόμο, σε μία τέτοια περίοδο παρίσταται ως προκλητική η απόφαση που επιδικάζει αναδρομικά στους Προέδρους των Ανωτάτων Δικαστηρίων και αύξηση βεβαίως των αποδοχών τους.
      Και είναι αυτόχρημα εξαιρετικής σημασίας η έκκληση που απηύθυνε ο Πρόεδρος του ΠΑ.ΣΟ.Κ. προς τους Προέδρους των Ανωτάτων Δικαστηρίων να παραιτηθούν της αξιώσεώς τους που γεννήθηκε από το Μισθοδικείο, αλλά και των αξιώσεών τους που θα γεννηθούν από πιθανές μελλοντικές αποφάσεις των τακτικών δικαστηρίων, γιατί αυτό απαιτεί το αίσθημα της κοινωνικής δικαιοσύνης.
      Το ίδιο πρέπει να πράξουν και όλοι όσων οι αποδοχές μπορεί να συμπαρασυρθούν από τις αποφάσεις αυτές του Μισθοδικείου για τους Προέδρους των Ανωτάτων Δικαστηρίων.
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Είναι εκδήλωση κοινωνικής ευαισθησίας, γρήγορων κοινωνικών ανακλαστικών και αυτό πρέπει να είναι το παράδειγμα που πρέπει να δώσει όλος ο πολιτικός κόσμος.
      Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καστανίδη.
      Ορίστε, κύριε Υπουργέ, έχετε το λόγο.
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, νομίζω ότι ήμουν ιδιαίτερα αναλυτικός σ’ αυτά τα οποία ανέφερα και έχω πλέον την εντύπωση ότι εάν κάποιος δεν καταλαβαίνει, είναι επειδή δεν θέλει να καταλάβει.
	Βλέπω εδώ αυτά τα οποία έχουν απαντήσει και σ’ εσάς οι ευρωπαϊκές αρχές. Το κείμενο είναι στα αγγλικά. Με συγχωρείτε, αλλά θα το διαβάσω στα αγγλικά, για να μη νομίζει κανείς ότι παραποιώ κάτι στη μετάφραση.
      «There was a clear underreporting by the greek authorities of military expenditure irrespective of the accounting method».
      Αυτό έρχεται από την Ευρωπαϊκή Επιτροπή. Το έχουμε καταθέσει στη Βουλή και εγώ και ο Υπουργός, ο κ. Αλογοσκούφης.
      Το δεύτερο λέει για νέα κατασπατάληση πόρων για νέα εξοπλιστικά προγράμματα. Για το μόνο εξοπλιστικό πρόγραμμα που έχει δεσμευτεί η Νέα Δημοκρατία, είναι για την παραγγελία των F-16, για να αντικατασταθούν τα ιδιαίτερα πεπαλαιωμένα και αυτά τα οποία έχουν χαθεί, αγαπητοί συνάδελφοι. Το απόλυτο αναγκαίο! Και έχουμε να καλύψουμε τα 15.000.000.000 που σπεύσατε να παραγγείλετε εσείς.
      Αυτά ήθελα να πω, κύριε Πρόεδρε. Για το θέμα της απογραφής, δεν θα αναφερθώ ξανά. Νομίζω ότι ήμουν ιδιαίτερα λεπτομερής.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα μπορούσα να έχω το λόγο για μισό λεπτό;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη, έχετε το λόγο για μισό λεπτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μόνο μία απάντηση θα ήθελα να δώσω στον κύριο Υφυπουργό.
      Εγώ δεν θα σας μιλήσω για τα τέσσερα «α» του κ. Παπανδρέου. Θα σας μιλήσω μόνο για τη σύνθεση και την ιστορία της γραφής σας. Υπογράψατε την απογραφή. Καταγράψατε ψευδώς περιγράφοντας την αλήθεια και διαγράψατε από το λεξιλόγιό σας την έννοια της ευθύνης.
	ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, θα μπορούσα να έχω και εγώ το λόγο για μισό λεπτό;
	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε και εσείς το λόγο για μισό λεπτό.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν θα χρειαστώ ούτε μισό λεπτό, κύριε Πρόεδρε.
      Επαναλαμβάνω για εκατοστή φορά ότι το θέμα της απογραφής έχει γίνει αντικείμενο πολύ λεπτομερούς ελέγχου από τις ευρωπαϊκές αρχές.
      Οι ίδιες ήρθαν και θεώρησαν ότι η δική μας απογραφή ήταν ήπια και ότι η κατάσταση ήταν πολύ χειρότερη το 2004 και αυτοί το ανέβασαν στο 7,8%. Δεν ξαναπάτε μια βόλτα στις Βρυξέλλες να έρθετε να μας πείτε τι σας είπαν σχετικά με το θέμα αυτό για να ενημερώσετε και εμάς; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Αρσένης έχει το λόγο.
      ΓΕΡΑΣΙΜΟΣ ΑΡΣΕΝΗΣ: Κυρίες και κύριοι συνάδελφοι, σε λίγες ώρες θα ολοκληρωθεί η διαδικασία κύρωσης του Απολογισμού και του Γενικού Ισολογισμού του κράτους για το οικονομικό έτος 2004. Η ομιλία του Προέδρου του ΠΑ.ΣΟ.Κ. σηματοδοτεί τη μεγάλη σημασία που αποδίδουμε εμείς σ’ αυτήν τη διαδικασία. 
      Αλλά, εξετάζοντας το θέμα συνολικά, από τις εργασίες της Επιτροπής έως τη συζήτηση στην Ολομέλεια, θέλω να σας ρωτήσω ευθέως: Είστε ικανοποιημένοι από την ποιότητα της εξέτασης και του ελέγχου που προηγήθηκε της συζήτησης εδώ στην Ολομέλεια; Σύμφωνα με τις διαδικασίες που προβλέπει το άρθρο 79 του Συντάγματος και τα άρθρα 31Α‘ και 122 του Κανονισμού της Βουλής, πιστεύουμε ότι η Βουλή έχει επιτελέσει το έργο της ως αυτόνομος φορέας ελέγχου της διαχείρισης του δημοσίου χρήματος; 
      Ας είμαστε ειλικρινείς. Σήμερα κυρώνουμε τον Απολογισμό και Ισολογισμό του οικονομικού έτους 2004, δηλαδή ψηφίζουμε τη νομιμότητα των υπερβάσεων του προϋπολογισμού χωρίς κυρώσεις, χωρίς να έχει προηγηθεί ενδελεχής έλεγχος και με καθυστέρηση δύο ετών. Γι’ αυτό και οι εισηγήσεις και οι τοποθετήσεις, όλες αξιόλογες στο περιεχόμενό τους, είχαν κατ’ ανάγκη έναν τελετουργικό χαρακτήρα. Ουσιαστικά, καταγραφή ιστορίας κάνουμε. Έτσι εξηγείται και το μειωμένο ενδιαφέρον του Σώματος, όπως μαρτυρεί και η παρουσία λίγων συναδέλφων στην Αίθουσα, αλλά και η αδιαφορία με την οποία αντιμετωπίζει ο Τύπος τη συζήτηση.
      Επί της ουσίας του θέματος, συντάσσομαι βέβαια με τις τοποθετήσεις του Προέδρου του ΠΑ.ΣΟ.Κ., του εισηγητού του ΠΑ.ΣΟ.Κ. και των συναδέλφων μου από το ΠΑ.ΣΟ.Κ. και δεν πιστεύω ότι χρειάζεται να επαναλάβω τις τοποθετήσεις αυτές. 
      Θα ήθελα, λοιπόν, να επικεντρώσω τις παρατηρήσεις μου σ’ ένα μόνο θέμα που αφορά στην ποιότητα των εργασιών της ειδικής επιτροπής για την προετοιμασία της συζήτησης του Ισολογισμού κα του Απολογισμού στην Ολομέλεια.
      Κύριοι συνάδελφοι, επιτρέψτε μου να σας υπενθυμίσω ότι οι διαδικασίες εξέτασης και κύρωσης του Απολογισμού και του Ισολογισμού του κράτους θεσπίστηκαν με την Αναθεώρηση του Συντάγματος το 2001, όπως και τα συναφή άρθρα του Κανονισμού, και χαιρετίστηκαν με ιδιαίτερη ικανοποίηση από όλους μας. Ήταν αποτέλεσμα πολύχρονης προσπάθειας συναδέλφων από όλες τις πτέρυγες για την αναβάθμιση του ρόλου της Βουλής και την ανάδειξή της ως αυτόνομου φορέα ελέγχου της διαχείρισης του δημοσίου χρήματος. 
      Ας σημειώσω ότι σε άλλα κοινοβούλια των χωρών-μελών της Ευρωπαϊκής Ένωσης και του Ο.Ο.Σ.Α., η παρακολούθηση της εκτέλεσης του προϋπολογισμού είναι έργο ίσης σημασίας με εκείνο της ψήφισης του προϋπολογισμού. Δυστυχώς οι προσδοκίες μας διαψεύστηκαν. Σήμερα δεν διαφέρουμε πολύ από το παλαιό τελετουργικό καθεστώς.
      Ο κύριος λόγος γι’ αυτήν την κατάσταση είναι, κατά τη γνώμη μου, το ότι δεν έχουμε δώσει τη δυνατότητα στην Ειδική Επιτροπή επί του Απολογισμού και του Γενικού Ισολογισμού του Κράτους, να λειτουργήσει αποτελεσματικά.
      Εδώ έχουμε ένα παράδοξο φαινόμενο αδράνειας. Όλοι όσοι έχουν μιλήσει τα τελευταία χρόνια γι’ αυτό το θέμα, έχουμε κάνει συγκεκριμένες προτάσεις για τη βελτίωση των εργασιών της Επιτροπής. 
      Με βάση την εμπειρία μου, ως πρώτος πρόεδρος αυτής της Επιτροπής, είχα κάνει συγκεκριμένες προτάσεις στην Ολομέλεια της Βουλής στις 20 Ιουνίου 2003. Παρόμοιες προτάσεις έγιναν στις 30 Σεπτεμβρίου 2004 από τον τότε Πρόεδρο του Συνασπισμού, κ. Κωνσταντόπουλο. Στη χθεσινή και σημερινή συνεδρίαση, πολλοί συνάδελφοι από όλα τα κόμματα, μίλησαν για την ανάγκη αναβάθμισης της Επιτροπής. 
      Θυμάμαι ότι ο τέως Πρόεδρος της Βουλής, κ. Κακλαμάνης, το 2003, όταν είχε γίνει η συζήτηση στην Ολομέλεια, είχε δει θετικά τις σχετικές προτάσεις. Και η Πρόεδρος της Βουλής, κ. Μπενάκη, σ’ ένα συνέδριο που έγινε το Νοέμβριο του 2001, είχε κάνει συγκεκριμένες και προωθημένες προτάσεις για τη λειτουργία της Επιτροπής. Γιατί δεν προχωρήσαμε;
      Κύριοι συνάδελφοι, αφού συμφωνούμε ότι πρέπει να βελτιώσουμε τον τρόπο λειτουργίας μας, δεν δικαιολογούμαστε να εξακολουθούμε να επιδεικνύουμε αδράνεια. Γι’ αυτό θέλω να προχωρήσω σε συγκεκριμένες προτάσεις που μπορούμε να πάρουμε αμέσως, χωρίς χρονοτριβή και χωρίς να απαιτείται αλλαγή του Κανονισμού της Βουλής.
      Προτείνω, λοιπόν –και η πρότασή μου συνοψίζεται σε πέντε σημεία- υπό μορφή απόφασης, ως εξής: 
      Πρώτον: Η Επιτροπή θα έχει στη διάθεσή της τη δική της επιστημονική γραμματεία, η οποία θα αποτελείται από δύο –τρεις επιστήμονες κύρους και τρεις –τέσσερις επιστημονικούς συνεργάτες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Τελειώνω σ’ ένα λεπτό, κύριε Πρόεδρε.
      Δεύτερον: Η Επιτροπή θα συνεδριάζει ως οιωνεί  μόνιμη Επιτροπή και θα παρακολουθεί συστηματικά την εκτέλεση του προϋπολογισμού. Συγκεκριμένα θα παρακολουθεί την εξέλιξη των εσόδων και δαπανών σε μηνιαία βάση και θα εκδίδει δύο προσωρινά πορίσματα για την εκτέλεση του προϋπολογισμού, τον Ιούνιο και τον Νοέμβριο κάθε έτους. Η οριστική Έκθεση της Επιτροπής θα κατατίθεται στην Ολομέλεια της Βουλής εντός του επομένου έτους ή δυνατόν κατά το πρώτο εξάμηνο.
      Τρίτον: Εάν κατά την πορεία εκτέλεσης του προϋπολογισμού εμφανίζονται, κατά την εκτίμηση της Επιτροπής, σημαντικές αποκλίσεις από τους στόχους του προϋπολογισμού, η Επιτροπή δύναται να εισηγηθεί στην Ολομέλεια συζήτηση για την ανάγκη συμπληρωματικού προϋπολογισμού. Στην πρόταση της Επιτροπής περιέχονται οι απόψεις της πλειοψηφίας και της μειοψηφίας. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ κύριε Αρσένη, γιατί είναι περιορισμένος ο χρόνος.
      ΓΕΡΑΣΙΜΟΣ ΑΡΣΕΝΗΣ: Θα συντομεύσω, κύριε Πρόεδρε, αλλά συντομεύσατε το χρόνο από τα δέκα λεπτά στα επτά λεπτά.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή το αποφάσισε. Δίνω σε εσάς κατ’ εξαίρεση περισσότερο χρόνο, αλλά παρακαλώ να είμαστε …
      ΓΕΡΑΣΙΜΟΣ ΑΡΣΕΝΗΣ: Να σταματήσω ή να συνεχίσω κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Να συνεχίσετε βεβαίως, αλλά παρακαλώ να συντομεύσετε.
      ΓΕΡΑΣΙΜΟΣ ΑΡΣΕΝΗΣ: Ευχαριστώ.
      Τέταρτον: Για την εκπλήρωση του έργου της, η Επιτροπή δύναται να καλεί σε ακρόαση στελέχη Υπουργείων οι λογαριασμοί των οποίων αποτελούν αντικείμενο έρευνας και εξέτασης από αυτήν και 
      Πέμπτον: Για την εκπλήρωση του έργου της, η Επιτροπή θα έχει απρόσκοπτη πρόσβαση στα σχετικά στοιχεία και λογαριασμούς του Γενικού Λογιστηρίου και της Τράπεζας της Ελλάδος.
      Επειδή δεν έχω χρόνο να αναπτύξω αναλυτικά αυτά τα σημεία, τα οποία κατέθεσα υπό μορφή σχεδίου απόφασης, θα ήθελα να έχω την άποψη του κυρίου Υπουργού και του Προεδρείου της Βουλής, γιατί νομίζω ότι είμαστε εκτεθειμένοι στην κοινή γνώμη γιατί αδρανούμε να στηρίξουμε τις εργασίες της Βουλής, για να μπορέσει η Βουλή να επιτελέσει ένα σημαντικό έργο, τον έλεγχο των δημοσίων δαπανών.
      Ευχαριστώ,
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Αρσένη.
      Η κ. Χριστιάνα Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Θα ξεκινήσω με μερικές επισημάνσεις, σχετικά με όσα ακούστηκαν σ’ αυτήν εδώ την Αίθουσα και από τον αρχηγό του ΠΑ.ΣΟ.Κ., τον κ. Γιώργο Παπανδρέου και από τον Kοινοβουλευτικό Eκπρόσωπο, τον κ. Καστανίδη.
      Ακούσαμε, περί δημοσιονομικού εγκλήματος, κύριε Πρόεδρε, της απογραφής. Μα, είναι δημοσιονομικό έγκλημα η απογραφή ή είναι δημοσιονομικό έγκλημα και έγκλημα κατά της χώρας η ψευδής αποτύπωση οικονομικών στοιχείων; Φταίει αυτός που αποκαθιστά την αλήθεια ή αυτός που εσκεμμένα κάνει ψεύτικη αποτύπωση και μάλιστα με μοναδική επιδίωξη την εξαπάτηση; 
      Επινοήθηκαν νέες ορολογίες -μελλοντικά τοκομερίδια- χίλιες δυο κ.λπ.. Για ποιο λόγο; Ένας ήταν ο λόγος. Η εξαπάτηση. Ο ελληνικός λαός, όμως, κρίνει, συγκρίνει και αποφασίζει και σταθερά εμπιστεύεται την Κυβέρνηση του Κώστα του Καραμανλή. Γιατί μπορεί σε ορισμένα πράγματα να μην είμαστε αρεστοί, να μην ήμασταν, όσο θα θέλαμε να είμαστε ευχάριστοι, αλλά αυτή είναι η πραγματικότητα και το σημαντικό είναι να δουλεύει κάποιος σταθερά και συστηματικά, αλλά και απαρέγκλιτα, για να μπορέσουν να έρθουν καλύτερες μέρες.
      Διότι διαφορετικά το μόνο το οποίο κάνουμε είναι να υποθηκεύουμε το μέλλον. Και δόξα τω Θεώ, επί είκοσι χρόνια αυτό ακριβώς γινόταν. Μία υποθήκευση του μέλλοντος. Και πού άφησε την Ελλάδα το ΠΑ.ΣΟ.Κ., μετά από εικοσαετή συνεχή σοσιαλιστική διακυβέρνηση; Άφησε χαμηλές συντάξεις, μισθούς στα επίπεδα των 600  ευρώ, ανεργία, χρέος, σπατάλες για τα δημόσια έργα. Καλούμαστε εμείς να ανταποκριθούμε και να μπορέσουμε να βάλουμε τη χώρα σε μία σταθερή αναπτυξιακή πορεία. 
      Θα ήθελα, λοιπόν, να πω τελικά ότι τα δάκρυα είναι και κροκοδείλια, είναι και όψιμα και δεν τα χρειάζεται ο ελληνικός λαός, χόρτασε. Αυτό το οποίο χρειάζεται, είναι να μπορέσουμε να προχωρήσουμε στην αναπτυξιακή πορεία στην οποία ήδη έχει ενταχθεί η χώρα.
      Με ιδιαίτερη χαρά, κυρίες και κύριοι συνάδελφοι, επανέρχομαι  ενώπιόν σας, στην Ολομέλεια του Κοινοβουλίου, ένα χρόνο μετά την πρώτη στην ιστορία της ελληνικής Βουλής συζήτηση, που είχαμε κάνει για την έγκριση - από το Σώμα- του Απολογισμού και Ισολογισμού του κράτους. Και είναι ιδιαίτερη τιμή για μένα στην πρώτη μου θητεία, ως Βουλευτής, να επιλέγομαι για δεύτερη συνεχή χρονιά, ως ομιλήτρια σ’ ένα αντικείμενο, το οποίο προφανώς συμβάλλει στην ενίσχυση της αξιοπιστίας του πολιτικού μας συστήματος, ενώπιον των πολιτών.
      Αισθάνομαι, αν θέλετε και τη δικαίωση ενός νέου ανθρώπου που αποφάσισε να ασχοληθεί με την πολιτική, συνεισφέροντας με τις λίγες δυνάμεις μου σε μία καθαρά εξυγιαντική διαδικασία. Μ’ αυτήν τη διαδικασία, περί δημόσιου ελέγχου των διαχειριστικών πεπραγμένων του κράτους, δεν ελέγχουμε τη σκοπιμότητα ή την αποτελεσματικότητα αυτών, αλλά εγκρίνουμε τις τυχόν υπερβάσεις, κατά την εκτέλεση του προϋπολογισμού. Είναι σαφές, ότι με την καινούργια αυτή διαδικασία της κοινοβουλευτικής επικύρωσης των οικονομικών λειτουργιών του κράτους, οι πολίτες ασφαλώς διαπιστώνουν την οργανωμένη πορεία των πολιτικών μας διαδικασιών, προς καλύτερες συνθήκες διαφάνειας, με μόνο κερδισμένο το πολιτικό προσωπικό της χώρας που φέρει και την ευθύνη διαχείρισης της εκτελεστικής εξουσίας, όπως αυτή ορίζεται και ασκείται σύμφωνα με το Σύνταγμά μας. 
      Θα ήθελα, όμως, επιπλέον να υπογραμμίσω, ότι η σημερινή μας συζήτηση συμπίπτει με δύο ακόμα θέματα της επικαιρότητος, που εγώ τουλάχιστον επιθυμώ να τα συνδέσω και συμβολικά, αλλά και ουσιαστικά με τη διαδικασία της έγκρισης του Απολογισμού και του Ισολογισμού του κράτους, του έτους 2004. Και αυτά τα σημεία είναι τα εξής:
      Πρώτον, πριν από λίγες ώρες επιβεβαιώθηκε ότι επιτυγχάνεται η έξοδος της Ελλάδος από την κοινοτική επιτήρηση, σύμφωνα με τις φθινοπωρινές προβλέψεις της Κομισιόν και τις δηλώσεις του αρμόδιου επιτρόπου, του κ. Αλμούνια.
      Δεύτερον, πριν από μερικές μέρες κατατέθηκε στη Βουλή το σχέδιο του κρατικού προϋπολογισμού για το έτος 2007, με σαφέστατες αναφορές σε μια αναπτυξιακή και εισοδηματική πολιτική που έρχεται να συμπληρώσει το προηγούμενο στοιχείο: Την πανηγυρική δικαίωση δηλαδή μιας δύσκολης, και επώδυνης, παραταξιακά και πολιτικά, απόφασης να προχωρήσουμε στη δημοσιονομική απογραφή αμέσως μετά την ολοκλήρωση της Ολυμπιάδας του 2004. Δεν ήταν εύκολη απόφαση, κυρίες και κύριοι συνάδελφοι, όμως η κυβέρνηση της Νέας Δημοκρατίας την πήρε παλικαρίσια και αποδεικνύεται ότι ήταν και πολύ σωστή. 
      Με τούτα τα δύο στοιχεία η θετική ψήφος που σας προτείνω να παράσχουμε ομόφωνα για να εγκρίνουμε τον Απολογισμό και τον Ισολογισμό του κράτους του έτους 2004 αποκτά την επιπλέον βαρύτητα, ότι εκτός από τη διαφάνεια, η διαχείριση των δημόσιων οικονομικών συντελείται πλέον σε συνθήκες παραδεδεγμένης δημοσιονομικής αξιοπιστίας, αλλά και αναπτυξιακής αισιοδοξίας. 
      Κυρίες και κύριοι συνάδελφοι, όπως προκύπτει από τις προβλέψεις της Ευρωπαϊκής Επιτροπής, το έλλειμμα φέτος στην Ελλάδα θα κυμανθεί στο τέλος του έτους στα επίπεδα του 2,6% και στη συνέχεια το 2007 προβλέπεται να διατηρηθεί στα ίδια επίπεδα ενώ υπάρχει πρόβλεψη μείωσής του στο επίπεδο του 2,4% του Α.Ε.Π. για το έτος 2008. Ομιλούμε, δηλαδή, πλέον για μία σαφέστατη θετική αναθεώρηση των προβλέψεων της Επιτροπής σε σχέση με τις προηγούμενες προβλέψεις, αυτές που έγιναν στις 5 Μαΐου 2006, τότε που η Επιτροπή εκτιμούσε ότι το έλλειμμα θα κλείσει οριακά στο 3% για φέτος και θα αυξάνοταν μάλιστα το 2007 στο 3,6%. Και επειδή είναι σχεδόν σίγουρο ότι θα επιβεβαιωθούν οι προβλέψεις της Επιτροπής στο τέλος του έτους, τότε στην Ελλάδα θα έχουμε πετύχει μείωση του ελλείμματος της τάξεως των 5,2 μονάδων του Α.Ε.Π. μέσα σε μία τριετία. 
      Και πρέπει μάλιστα να υπογραμμίσω ακόμα ότι η δημοσιονομική διόρθωση επιτυγχάνεται με βάση τα παλιά στατιστικά στοιχεία και χωρίς να λαμβάνεται υπ' όψιν η πρόσφατη Αναθεώρηση του ελληνικού Α.Ε.Π. κατά 25% η οποία εξετάζεται αυτή την περίοδο από τη EUROSTAT. 
      Εκτός όμως αυτών οι προβλέψεις της Επιτροπής οδηγούν σε δύο σημαντικότατες εξελίξεις. Η πρώτη είναι ότι επιτυγχάνεται στο τέλος του έτους η πτώση του ελλείμματος κάτω του 3% του Α.Ε.Π. με άμεσο αποτέλεσμα η Ελλάδα να μην διατρέχει πλέον τον κίνδυνο να της επιβληθούν κοινοτικές κυρώσεις, δηλαδή είτε διακοπή χρηματοδοτήσεων από το Ταμείο Συνοχής είτε επιβολή προστίμου ύψους 0,5% του Α.Ε.Π.. Η δεύτερη είναι η έξοδος της χώρας από την κοινοτική επιτήρηση, την οποία θεωρώ εξαιρετικά σημαντική. Για να μείνουν στην κυριολεξία ενεοί όσοι χτύπαγαν και εξακολουθούν να χτυπούν με μόνο κριτήριο την παραταξιακή μωρία, την απόφαση της Νέας Δημοκρατίας να προχωρήσει σε εξυγίανση των δημοσιονομικών μας πραγμάτων. 
      Και περιορίζομαι σήμερα, κυρίες και κύριοι συνάδελφοι, μόνο σ’ αυτά απ’ όσα πολλά και ενδιαφέροντα θα μπορούσαν να λεχθούν για τις οικονομικές εξελίξεις τους τελευταίους μήνες με την ελπίδα και την πεποίθηση ότι θα έχω την ευκαιρία να αναφερθώ διεξοδικά σε όλα αυτά κατά τις προσεχείς συζητήσεις μας για τον κρατικό προϋπολογισμό του 2007. 
      Κλείνοντας, όμως, αυτήν τη σύντομη αναφορά στα γενικά δημοσιονομικά μας πράγματα, πρέπει να πω και να το φωνάξω δυνατά και εντός αυτής της Αίθουσας και εκτός: Αυτό το μικρό θαύμα στην οικονομία μας έχει πολιτικό και φυσικό ονοματεπώνυμο. Κυρίες και κύριοι συνάδελφοι είναι ο Κώστας Καραμανλής, είναι η Κυβέρνηση της Νέας Δημοκρατίας και το οικονομικό της επιτελείο που έφεραν σε πέρας αυτό το πολύ μεγάλο και σημαντικό έργο. 
      Αγαπητοί συνάδελφοι, η έκθεση των πεπραγμένων –επιτρέψτε μου να την ονομάσω έτσι συμβολικά- για τον Απολογισμό και τον Ισολογισμό του έτους 2004 αποδεικνύει ότι οι δημόσιοι λειτουργοί χειρίστηκαν με αίσθημα ευθύνης το ταμείο του κράτους για το έτος 2004. Οι αριθμοί, που άλλωστε βρίσκονται από τα σχετικά επίσημα έγγραφα στα χέρια όλων των Βουλευτών αποδεικνύουν του λόγου το αληθές, και δεν θεωρώ σκόπιμο να ασχοληθώ περισσότερο εδώ στην Εθνική Αντιπροσωπεία, με τη επανάληψη των αριθμών αυτών. Θεωρώ, όμως, επιβεβλημένο να επαναλάβω ότι η σημερινή διαδικασία παρέχει την ευχέρεια, σε μας τους Βουλευτές και δι’ ημών σε όλους τους πολίτες, να εξακριβώσουν ότι όλα πήγαν καλά. Μία παράμετρος που έχει τη δική της σημασία στις σημερινές πολιτικές και δημοσιονομικές συνθήκες.
        Επιτρέψτε μου, κύριε Πρόεδρε, επιπροσθέτως να υπογραμμίσω, αν θέλετε και με μια μικρή δόση επαγγελματικού κομπασμού, διότι προέρχομαι από τον τομέα της οικονομικής επιστήμης, ότι ο δανεισμός πρακτικών του ιδιωτικού τομέα, όπως για παράδειγμα η έγκριση του ετήσιου οικονομικού ισολογισμού που γίνεται στις ιδιωτικές εταιρείες, όπως κατά κάποιο τρόπο μετατρέπεται με αυτήν ακριβώς τη διαδικασία και μεταφέρεται στον κρατικό μηχανισμό με την έγκριση του Ισολογισμού και του Απολογισμού του κράτους για κάθε έτος, συνιστά θετικό μπόλιασμα αξιοπιστίας στις πολιτικές μας υποθέσεις και στο δημόσιο βίο μας. 
        Με τις σκέψεις αυτές, μακριά από κομματικές μεμψιμοιρίες, σας καλώ να υπερψηφίσουμε τον Απολογισμό και τον Ισολογισμό του κράτους για το έτος 2004. Με την υπόσχεση ότι θα επανέλθουμε σε λίγο καιρό στην ίδια αυτή Αίθουσα, για να συζητήσουμε με το ίδιο, θέλω να πιστεύω και εύχομαι, πνεύμα, τον κρατικό προϋπολογισμό του έτους 2007.
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Σωτήρης Χατζηγάκης):  Σας ευχαριστώ, κυρία Καλογήρου.
        Έχει ζητήσει το λόγο ο Κοινοβουλευτικός Εκπρόσωπος του Κ.Κ.Ε. κ. Γκατζής. 
        Ορίστε, κύριε Γκατζή, έχετε δεκαπέντε λεπτά στη διάθεσή σας.
        ΝΙΚΟΛΑΟΣ ΓΚΑΤΖΗΣ:  Κύριοι Βουλευτές, δυστυχώς, έχει γίνει πια ένα μόνιμο σίριαλ το να γίνεται μία αντιπαράθεση μεταξύ δύο κομμάτων, αν τελικά η απογραφή ήταν επιβεβλημένη, αν δεν ήταν, γιατί δεν έγινε με διαφάνεια. Οι άλλοι λένε από την άλλη πλευρά ότι έγινε και χρωστούσατε τόσα, και έτσι κι αλλιώς, και τα λοιπά. Το θέμα είναι, με ή χωρίς τη διαφάνεια, χωρίς την απογραφή θα είχαμε αλλαγή πολιτικής; Θα είχαμε, δηλαδή, μία πολιτική, η οποία δεν θα είχε τα στοιχεία αυτά, που μας δίνει και αυτός ο προϋπολογισμός, ο οποίος επιβεβαιώνει την ταξικότητά του, την ταξικότητα δηλαδή της πολιτικής και των δύο κομμάτων. Γιατί αυτό είναι το βασικό χαρακτηριστικό, ότι ο ένας τον έφτιαξε και ο άλλος τον υλοποίησε. Δυστυχώς, και τα δύο κόμματα επιβεβαιώνουν αυτό που χρόνια λέμε και αυτό που λέει και ο ελληνικός λαός ότι δεν έχουν ουσιαστικά μεγάλες διαφορές στην πολιτική τους. Και οι δύο έχουν ταξική πολιτική.
        Κύριοι συνάδελφοι, ισχυρίζονται τα στελέχη του ΠΑ.ΣΟ.Κ., γιατί η Κυβέρνηση δεν άλλαξε τον προϋπολογισμό. Είναι καταφανέστατο. Δεν είχε πολιτικές, ιδεολογικές διαφορές. Την έκφραζε! Αν δεν την έκφραζε, θα έκανε κάτι άλλο. Ή επίσης και σε ό,τι αφορά το χρέος. Πράγματι, τα έσοδα αυτού του προϋπολογισμού βασίζονται σε πιστωτικά έσοδα και στη φορολογία. Τα πιστωτικά δε έσοδα είναι αυξημένα κατά 96%. Θα μπορούσε να ήταν 100% περίπου από τα προϋπολογισθέντα, κοιτώντας τώρα φυσικά στο τελικό το τι δαπανήθηκαν. 
        Θα μπορούσε, επίσης, να ακολουθήσει μια διαφορετική πολιτική; Να δούμε από ποιους τα παίρνει αυτά τα λεφτά, αφού είναι το δεύτερο σκέλος τα φορολογικά έσοδα; Αν κοιτάξετε, κύριοι συνάδελφοι, όλα τα φορολογικά έσοδα, ιδιαίτερα να τα ξεχωρίσουμε και να πάμε στο φόρο εισοδήματος, στο φόρο εισοδήματος φυσικών προσώπων, το 86% πληρώνουν οι μισθωτοί, οι συνταξιούχοι, οι μικροεταιρείες και το 14% πληρώνουν οι μεγάλες ανώνυμες εταιρείες. Και από το 14% που τους έχει κοστολογηθεί, χρωστάνε και 4.000.000.000 στις μεγάλες αυτές ανώνυμες εταιρείες, οι οποίες υπάγονται στις εφορίες, ΦΑΒΕ και ΦΑΕΕ Αθηνών και Θεσσαλονίκης και των εφοπλιστών. Για ένα χρόνο 4.000.000.000 φορολογικά βεβαιωθέντα έσοδα, που δεν εισπράχτηκαν από επιχειρήσεις, που μετριώνται, ίσως, μέσα σε μερικές δεκάδες. 
        Παρ’ όλα αυτά θα δει κάποιος ότι η αύξηση στο φόρο εισοδήματος ήταν 155.000.000 ευρώ για τα χαμηλά στρώματα, για τους εργαζόμενους, για τους συνταξιούχους επιπλέον, ενώ ήταν 115.000.000 μείον στις μεγάλες επιχειρήσεις.
      Τι δείχνει αυτό; Τα λέει όλα. Από ποιους τα παίρνει.
      Να δούμε, από την άλλη μεριά, τι γίνεται με τη σχέση έμμεσης και άμεσης φορολογίας, η οποία είναι το πιο ταξικό φαινόμενο της πολιτικής, που ακολουθείται	 Είναι κεφαλικός ο φόρος. Εκεί θα δούμε ότι η ψαλίδα, αντί να μικραίνει, αυξάνει. Έχουμε 38% με 39% άμεση φορολογία και 61% με 62% έμμεση φορολογία. Καταλαβαίνετε, λοιπόν, ότι ξεπέρασε και τη σχέση δύο προς τρία. 
      Να δούμε τώρα σε ποιους τα δίνει. Τα είπαμε και στην πρωτολογία μας. Θα πω, όμως, και ορισμένα ακόμη πράγματα. 
      Κύριοι Βουλευτές, ακούστηκε και από τους ομιλητές του ΠΑ.ΣΟ.Κ., ακούστηκε και από τον κ. Παπανδρέου κ.λπ.. Εμείς στις διαπιστώσεις που κάνουν οι συνάδελφοι για την ταξική πολιτική, που ακολουθείται στην εισοδηματική πολιτική, στο φορολογικό σύστημα, στις κοινωνικές δαπάνες κλπ., δεν έχουμε καμία αντίρρηση. Κι εμείς τις ίδιες διαπιστώσεις κάνουμε. Η διαφορά μας είναι όταν υπάρχει το κρίσιμο σημείο και πρέπει να διαχωριστούν τα κόμματα και να υποστηρίξουν την άλφα ή τη βήτα πολιτική. Για παράδειγμα η αύξηση των 0,77 ευρώ μεικτά χαιρετίστηκε από τον Αρχηγό του ΠΑ.ΣΟ.Κ., χαιρετίστηκε και από τις δύο πλευρές, δηλαδή και από τη Γ.Σ.Ε.Ε. και από τους βιομήχανους. 
      Δεν είναι δυνατόν, λοιπόν, να έρχεται το κόμμα της Αξιωματικής Αντιπολίτευσης και να μας λέει ότι οι εργάτες σήμερα βρίσκονται σε επίπεδο φτώχειας, ότι η πολιτική αυτή είναι πολιτική λιτότητας. Φυσικά είναι η ίδια πολιτική, λιτότητας, που ακολουθούσε και η προηγούμενη κυβέρνηση και εφαρμόζεται και σήμερα. Γι’ αυτό εφαρμόζει τον ίδιο προϋπολογισμό και δεν τον έχει αλλάξει τελείως. Είναι ένας προϋπολογισμός και μία ταξική πολιτική, για την οποία έχουν και οι δύο ευθύνες, και για τη σύνταξη και για την εκτέλεση.
      Επίσης, η ενίσχυση των μεγάλων επιχειρήσεων, κύριοι Βουλευτές, δεν γίνεται μόνο από τη συλλογική σύμβαση εργασίας, που υπογράφηκε, της ντροπής δηλαδή, όταν δεν αρκεί –μεικτά- να πάρει ούτε ένα κουλούρι ή παίρνει το πολύ ένα κουλούρι. 
      Και για να δείτε εδώ την ακρίβεια, για να δείτε δηλαδή το πώς αντιμετωπίζονται σήμερα τα προβλήματα επιβίωσης και ιδιαίτερα σε ό,τι αφορά τους αγρότες, θα σας πω ένα μόνο στοιχείο, που ίσως δεν το έχετε συσχετίσει. Όχι ότι δεν το ξέρετε. Τα κουλουράκια, που τρώμε έξω, κύριε Υπουργέ, από τέσσερις δεκάρες πήγαν πέντε. Εκατόν εβδομήντα δραχμές. Ένας αγρότης για να φάει ένα κουλούρι, πρέπει να πουλήσει τέσσερα κιλά στάρι. Τόση είναι η τιμή, που του δίνετε, που του δίνει η Ευρωπαϊκή Ένωση. Και αυτή η πολιτική ακολουθείται και από τις κυβερνήσεις.
      Να πούμε, λοιπόν, ότι οι επιχειρήσεις εκτός από αυτό, έχουν και τις φοροαπαλλαγές, που ανέφερε και το ΠΑ.ΣΟ.Κ.. Και αυτό, όμως, στο πρόγραμμά του προέβλεπε 20% μείωση της φορολογίας, των ανώτερων συντελεστών των μεγάλων επιχειρήσεων και των μεγάλων εισοδημάτων, για να έχουμε –λέει- επενδύσεις, οι επενδύσεις να φέρουν προσλήψεις προσωπικού και οι προσλήψεις προσωπικού να μειώσουν την ανεργία.
      Και μια και μιλάμε για τον Ισολογισμό και τον Απολογισμό του 2004 θα ξέρετε, κύριοι συνάδελφοι –όλοι τις ίδιες εφημερίδες διαβάζουμε- ότι πριν από λίγο καιρό η Ε.Σ.Υ.Ε. έδωσε μία έκθεση στη δημοσιότητα για τις εισηγμένες στο Χρηματιστήριο Αθηνών επιχειρήσεις για το 2004. Τι έλεγε, λοιπόν; Έλεγε ότι κέρδισαν 70,5 δισεκατομμύρια ευρώ. 
      Θα περίμενε κάποιος, με την πολιτική που ακολουθούν τα δύο μεγάλα κόμματα, ότι οι επιχειρήσεις αυτές θα έκαναν επενδύσεις, θα προσλάμβαναν προσωπικό κ.λπ.. Η ίδια Στατιστική Υπηρεσία λέει ότι αυτές οι επιχειρήσεις τον ίδιο χρόνο μείωσαν το προσωπικό τους κατά έντεκα χιλιάδες εκατό άτομα. 
      Τι λέει αυτό; Πολλά λέει, κύριε Υπουργέ. Λέει πολλά και για την ανταγωνιστικότητα, που εσείς, όπως και όλη η Ευρωπαϊκή Ένωση, θέλετε να στηρίξετε.. Δεν είναι τυχαίο το ότι συζητούσαν για εξήντα πέντε ώρες δουλειά. Δεν είναι τυχαία τα μέτρα που παίρνονται στα ασφαλιστικά, η σύνταξη να μειωθεί, ο εργάσιμος χρόνος για σύνταξη να αυξηθεί.
Δεν είναι τυχαία η μερική απασχόληση. Δεν είναι τυχαίοι οι μισθοί πείνας, που παίρνουν. Δεν είναι τυχαίες οι συλλογικές συμβάσεις. Δεν είναι τυχαίες οι ιδιωτικοποιήσεις, με τις οποίες συμφωνούν και τα δυο κόμματα, με βάση τελικά τη στρατηγική της πολιτικής της Λισαβόνας, όπως έχει ενσωματωθεί στο Εθνικό Πρόγραμμα Μεταρρύθμισης ή τις αναδιαρθρώσεις, που έλεγε προηγούμενα το ΠΑ.ΣΟ.Κ. Είναι, λοιπόν, μια πολιτική που στηρίζει το μεγάλο κεφάλαιο.
      Να πάμε να δούμε και ορισμένα άλλα στοιχεία. Στην υγεία, για παράδειγμα, είναι περικομμένες οι δαπάνες. Στην παιδεία επίσης. Να δούμε και τι γίνεται με το Πρόγραμμα Δημοσίων Επενδύσεων; Άλλο εκεί! Ένας συνάδελφος από το ΠΑ.ΣΟ.Κ. διάβασε ορισμένα στοιχεία από τη δική μου έκθεση –και αυτό το χάρηκα- σε σχέση με τα συν και πλην στην αναδιανομή του εθνικού πλούτου, που γίνεται, μέσω του κρατικού προϋπολογισμού. Εγώ θα σας πω και για ορισμένα άλλα στοιχεία ακόμη από τον ίδιο προϋπολογισμό και ιδιαίτερα από το Πρόγραμμα Επενδύσεων, γιατί για την υγεία, για την παιδεία, για την πρόνοια κ.λπ. αυτά έχουν φανεί μέσα από τον προϋπολογισμό και είναι ξεκάθαρα. Αυτό που δεν φάνηκε, είναι το Πρόγραμμα Δημοσίων Επενδύσεων, που πέρασε γενικά και από τους συναδέλφους του ΠΑ.ΣΟ.Κ., οι οποίοι είπαν ότι το Πρόγραμμα Δημοσίων Επενδύσεων είναι μειωμένο, δεν έγιναν νοσοκομεία, δεν έγινε το ένα, δεν έγινε το άλλο. Αυτό είναι γεγονός και συμφωνούμε. Κατ’ αρχήν τα έσοδά του είναι πιστωτικά, το 52% προέρχεται από δανεισμό. Οι επενδύσεις οι οποίες αναφέρονται στους προϋπολογισμούς, εφαρμόζονται κατά 50%. Δείτε την υγεία. Είναι κατά 50%. Αυτό, όμως, δεν μπορεί να το λέει ως επιχείρημα το ΠΑ.ΣΟ.Κ., γιατί η Κυβέρνηση σήμερα ακολουθεί την πολιτική, που ακολουθούσε και το ΠΑ.ΣΟ.Κ.
      Εάν κοιτάξετε τους προϋπολογισμούς και ιδιαίτερα το Πρόγραμμα Δημοσίων Επενδύσεων του ΠΑ.ΣΟ.Κ.,  το 2003, το 2002, το 2001 και το 2000 οι μειωμένες δαπάνες μεταξύ προϋπολογισμού και υλοποίησης δαπανών κυμαίνονται από το 35% μέχρι το 42%. Κάθε χρόνο είναι μειωμένες, στην υγεία τουλάχιστον, που το έψαξα. Εκεί φαίνεται η κοινωνική ευαισθησία ενός κόμματος, δηλαδή εάν είναι πραγματικά ευαισθησία ή αν είναι αναλγησία. Εκεί τα στοιχεία δεν έχουν καμία αμφισβήτηση. Συνεχίζεται, επομένως, η ίδια πολιτική, που για εμάς είναι πολιτική η οποία πρέπει να καταδικαστεί. 
      Σας ανέφερα και στην πρωτολογία μου αρκετά πράγματα. Εμείς τον προϋπολογισμό αυτό τον είχαμε καταψηφίσει ως αντιλαϊκό, ως ταξικό, ως ένα προϋπολογισμό, ο οποίος ως εργαλείο αναδιανομής ενισχύει ακόμη περισσότερο τα μεγάλα εισοδήματα, ενισχύει ακόμη περισσότερο τις μεγάλες επιχειρήσεις εις βάρος των εργαζομένων. Αυτό γίνεται όχι μόνο μέσω του προϋπολογισμού, αλλά και μέσω των αναδιαρθρώσεων, των μεταρρυθμίσεων, που λέει σήμερα η Νέα Δημοκρατία, με την επίθεση που γίνεται στα εργασιακά, στα ασφαλιστικά, τις ιδιωτικοποιήσεις που πάει να κάνει με το ξεπούλημα του δημοσίου, τις ελαστικές σχέσεις εργασίας στα ασφαλιστικά και στα συνταξιοδοτικά. Αυτό είναι μια γενικευμένη επίθεση και προσπαθεί με τον άλφα ή το βήτα τρόπο να περάσει τα πράγματα αυτά.
      Παράλληλα, θα πρέπει να δούμε ότι αυτή η πολιτική, ιδιαίτερα η δημοσιονομική πολιτική, που ακολουθείται, αλλά και η συνολική πολιτική, είναι ένας φαύλος κύκλος, ο οποίος φέρνει, χρόνο με το χρόνο, σε δυσμενέστερη θέση τους εργαζόμενους.
       Έχουμε ορισμένες παρατηρήσεις, τις οποίες καταθέτουμε στο κλείσιμο της έκθεσης και θα σας τις αναφέρω, κύριε Υπουργέ, μιας και έχω το χρόνο. Εκτός των άλλων, βοηθά στην πτώση της αγοραστικής ικανότητας των εργαζομένων, ενισχύει την ανεργία, τις ελαστικές μορφές απασχόλησης, την εργασιακή περιπλάνηση, όπου καταδικάζουμε με ακόμη μεγαλύτερη οξύτητα τα παιδιά και τις γυναίκες της εργατικής τάξης και των άλλων λαϊκών  στρωμάτων, τις νέες πιο οξυμένες μορφές εκμετάλλευσης της εργατικής τάξης, τα αδιέξοδα που έφερναν και φέρνουν στη μικρομεσαία αγροτιά διαδοχικά το ΠΑ.ΣΟ.Κ. και η Νέα Δημοκρατία με την εφαρμογή της Κοινής Αγροτικής Πολιτικής.
      Προσέξτε, κυρίες και κύριοι συνάδελφοι, θα σας πω ένα νούμερο. Ο προϋπολογισμός της Ευρωπαϊκής Ένωσης είναι το 1% του μέσου όρου των χωρών-μελών της Ευρωπαϊκής Ένωσης. Από αυτά μόνο το 0,43% πηγαίνει για τις αγροτικές δαπάνες, για την αγροτική οικονομία και μάλιστα τα περισσότερα, με ενισχύσεις κ.λπ., προκειμένου να καταστρέψουν  οι ίδιοι  και τα χωράφια τους.
      Η εθνική οικονομία, ο εθνικός προϋπολογισμός τίποτε. Και αν τώρα λάβουμε υπ’ όψιν το 0,43%, το τι αντιστοιχεί στην ελληνική οικονομία, στην ενίσχυση της αγροτικής οικονομίας εμείς δίνουμε κατ’ έτος το 1,27 του Α.Ε.Π. Είναι περίπου 2,5 δισεκατομμύρια ευρώ. Το 47% των 2,5 δισεκατομμυρίων ευρώ είναι περίπου 1,1 δισεκατομμύρια ευρώ. Αυτή είναι η φιλότιμη και φιλόστοργη αγροτική πολιτική που ακολουθείτε. 
      Αλλεπάλληλες αντιδραστικές αλλαγές υιοθετήθηκαν στο θεσμικό πλαίσιο της Τοπικής Αυτοδιοίκησης από το 1994 έως και σήμερα. Δόθηκαν αρμοδιότητες χωρίς πόρους. ‘Exoυμε κοινωνική πολιτική εκεί για να απαξιώσουν τελικά τη δημόσια παροχή υγείας. ‘Εχουμε περικοπές στις κοινωνικές δαπάνες. Έχουμε περικοπές στην παιδεία και στη στήριξη προγραμμάτων έρευνας. Είναι μια σειρά. Δεν τις αναφέρω λεπτομερώς, γιατί βρίσκονται μέσα στην έκθεση. Αυτή η πολιτική είναι αδιέξοδη για τους εργαζόμενους. Συσσωρεύει χρόνο με το χρόνο κοινωνικά προβλήματα, οικονομικά, οικογενειακά, θεσμικά και προβλήματα δημοκρατίας και ελευθεριών. Αν οι εργαζόμενοι δεν παλέψουν για την ανατροπή αυτής της πολιτικής η κατάσταση και η ζωή τους θα χειροτερεύει μέρα με την ημέρα, χρόνο με το χρόνο.
      Καταψηφίζουμε τον Ισολογισμό και τον Απολογισμό.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριοι συνάδελφοι, μερικές φορές συζητώ με συναδέλφους μου της κυπριακής Βουλής για το πώς εκείνοι ελέγχουν τον προϋπολογισμό και τον απολογισμό των οικονομικών τους. Ειλικρινά με πιάνει κατάθλιψη, γιατί εκεί υπάρχει μια επιτροπή, που λειτουργεί πολύ πιο αποτελεσματικά από τη δική μας. Λειτουργεί κάθε εβδομάδα και ελέγχει τα έσοδα και τα έξοδα. Παίρνει αποφάσεις. Καλεί τους αρμόδιους Υπουργούς και τους ελέγχει. Έτσι μπαίνει ο κυπριακός λαός στον έλεγχο των οικονομικών του κράτους. Δυστυχώς, εδώ κάτι τέτοιο δεν ισχύει. Συμφωνώ απόλυτα με αυτά που είπε προηγουμένως ο κ. Αρσένης και με την πρόταση που έκανε. Μακάρι, κύριε Υπουργέ, να γίνουν έτσι τα πράγματα. Μακάρι να το αποδεχθεί η Κυβέρνηση, η Νέα Δημοκρατία. Δεν είμαι, όμως, καθόλου σίγουρος ότι θα το κάνει. Μακάρι να το αποδεχθεί το Προεδρείο. Για το Προεδρείο δεν έχω καμία αμφιβολία ότι μπορεί να το δεχθεί. Δεν είμαι καν σίγουρος ούτε για το κόμμα μου, ως κόμμα εξουσίας, ότι θα αποδεχθεί τις προτάσεις σας, κύριε Αρσένη, γιατί, δυστυχώς, έχουμε συνηθίσει να λειτουργούμε κυβερνοκεντρικά και όχι κοινοβουλευτικά. Δυστυχώς το Κοινοβούλιο παρακολουθεί και δεν ελέγχει. Παρακολουθεί τις πρωτοβουλίες της Κυβέρνησης και αυτό γίνεται σχεδόν σε όλες τις εκφάνσεις της πολιτικής μας ζωής, όπως είναι οι νομοθετικές μας πρωτοβουλίες. 
      (Χειροκροτήματα από την πτέρυγα της Νέας Δημοκρατίας)
      Ευχαριστώ για το χειροκρότημα. Κάντε το τώρα, γιατί στη συνέχεια μάλλον δεν θα με χειροκροτήσετε!
      Έρχομαι στον Ισολογισμό και στον Απολογισμό. Για το 2004, κύριοι συνάδελφοι, εκτιμώ ότι υπήρξε ένα ορόσημο οικονομικής ανωμαλίας. Το 2004 είχαμε δραματική μείωση των εσόδων κατά 1,8 δισεκατομμύρια ευρώ. Δεύτερον, είχαμε αύξηση των εξόδων κατά 30%. Τρίτον, και ασφαλώς επόμενο, ως απόρροια των δυο πρώτων, είχαμε αύξηση του δανεισμού με διπλασιασμό του. Όλα αυτά τα αποτελέσματα του 2004 μας ακολουθούν ακόμα και σήμερα. Πιστεύω ότι τότε έγινε το μεγάλο λάθος. Η απογραφή ήταν ένα τεράστιο λάθος. Δεν είναι μόνο ότι εξέθεσε τη χώρα μας. Δεν είναι μόνο ότι μας έφερε πίσω. Δεν μπορέσατε να κάνετε ορισμένα πράγματα, που  θα μπορούσατε να τα κάνετε, αν δεν είχατε κάνει την απογραφή.
      Ένα άλλο κεφάλαιο, που θέλω να βάλω σε κάποιο καλούπι, είναι αυτό που λέγεται μαγείρεμα των οικονομικών στοιχείων, το μαγείρεμα που κάνει η Κυβέρνηση.
      Πρώτα-πρώτα ξεκινώντας από το 2004 βλέπουμε ότι ο προϋπολογισμός αναθεωρήθηκε περίπου επτά φορές. Ξεκίνησε από το 3,2% τον Απρίλιο του 2004…
      ΙΩΑΝΝΗΣ ΤΣΑΚΛΙΔΗΣ: Από το 2,95%.
      ΚΩΝΣΤΑΝΤΙΝΟΣ ΒΡΕΤΤΟΣ: Από το 2,95% έφτασε στο 3,2% και έφτασε σύμφωνα με τις τελευταίες εκτιμήσεις στο 7,8%. 
      ΙΩΑΝΝΗΣ ΤΣΑΚΛΙΔΗΣ: ‘Εντεκα φορές. 
      ΚΩΝΣΤΑΝΤΙΝΟΣ ΒΡΕΤΤΟΣ: ‘Εντεκα φορές, κύριε Τσακλίδη, έχετε δίκιο. 
      Τι εμπιστοσύνη, λοιπόν, μπορεί να έχει κάποιος σε αυτού του είδους τις εκτιμήσεις;
      Πάμε στο 2005. Το 2005 ξεκίνησε η Κυβέρνηση μ’ έναν προϋπολογισμό του 2,8% του ελλείμματος και φθάσαμε αισίως στο 5,2%, το οποίο και η Κυβέρνηση το παρουσίασε και η Ευρωπαϊκή Επιτροπή το δέχθηκε. Και βέβαια, σε αυτό το 5,2%, δεν συνυπολογίζονται οι δαπάνες των νοσοκομείων, που θα φθάσει το έλλειμμα πάνω από 6%. 
      Πάμε στο 2006. Ανακοίνωσε η Κυβέρνηση ότι το 2006 το έλλειμμα θα είναι 2,6%. Βέβαια κρίνοντας από τις προηγούμενες χρονιές είναι προφανέστατο ότι έστω και αν έχει τη βούλα της Ευρωπαϊκής Επιτροπής αυτό το 2,6% θα φθάσει  και αυτό περίπου στα επίπεδα του 5% το λιγότερο. Δεν είναι μόνο αυτό.
      Θα παρακολουθήσω τη σκέψη του πρώην Υπουργού Οικονομικών κ. Παπαδόπουλου, ο οποίος έγραψε ένα δελτίο Τύπου και ένα ωραίο άρθρο για τις εφημερίδες και για το «Βήμα» , που δημοσιεύθηκε περίπου αυτούσιο. 
      Εκεί, λοιπόν,  αναφέρει ότι το 2006 παρουσιάζονται ελλείμματα ταμειακά της τάξεως του 2,3% επιπλέον των λογιστικών ελλειμμάτων. Αυτό είναι απίστευτο, είναι απαράδεκτο, δεν μπορεί κάποιος να το διανοηθεί ότι μπορεί τα ταμειακά ελλείμματα να είναι περίπου άλλο τόσο απ’ ό,τι είναι το έλλειμμα. Να είναι 10% διαφορά, το καταλαβαίνω, αλλά 100% διαφορά, δεν μπορεί να το καταλάβει κανείς. Δεν μπορεί να το εννοήσει κανείς! Αυτό προκύπτει από δικά σας στοιχεία, τα οποία έχουν καταγραφεί και ασφαλώς από στοιχεία της Ευρωπαίκής ‘Ενωσης. 
      Εκεί, λοιπόν, σε αυτό το 2,6% προφανώς δεν έχουν μπει και οι δαπάνες των νοσοκομείων. Σε αυτό το 2,6% υπολογίζει κάποιος και άλλες δαπάνες, οι οποίες δεν έχουν καταγραφεί και έχουν μαγειρευτεί και θα φθάσει περίπου και αυτό στο 6%.
       Άλλωστε δεν χρειάζεται να πάμε μακριά. Εδώ τα πράγματα μιλούν από μόνα τους. Πήρατε δάνειο 11.000.000.000 δραχμών για το 2006. Σύμφωνα με δικά σας στοιχεία οι απαιτήσεις σας ήταν 4,1 δισεκατομμύρια ευρώ. Η διαφορά πού θα πάει; Η κοινή λογική λέει ότι αυτή η διαφορά θα πάει ή πίσω ή κυρίως μπροστά στα επόμενα χρόνια, για να μην παρουσιάσουμε το έλλειμμα, που είναι η πραγματικότητα και που ασφαλώς ξεπερνά το 2,6%. 
      Κύριε Υπουργέ, λέτε ότι έφθασε στο 5,2% το έλλειμμα στον  προϋπολογισμό του 2005. Είναι δυνατόν να φθάσει το 2,6% σ’ ένα χρόνο; Θα έπρεπε να μην είχε μείνει τίποτα όρθιο, για να φθάσετε το έλλειμμα στο μισό μέσα σ’ ένα χρόνο. Αυτά τα πράγματα είναι για να τα καταλάβουν γυμνασιόπαιδα. Μη μας φέρνετε, λοιπόν, σε δύσκολη θέση. Κάνετε μαγειρέματα. Κάνατε το μεγάλο μαγείρεμα με την απογραφή, μετά τις εκλογές, τώρα κάνετε το μεγάλο μαγείρεμα πριν από τις εκλογές, για να βγείτε από την επιτήρηση. Αλλά αυτά τα μαγειρέματα δεν νομίζω ότι τα τρώει ο ελληνικός λαός. Εσείς μαγειρεύετε, αλλά ο λαός δεν τα τρώει, για να χρησιμοποιήσω και μια προσφιλή έκφραση δικού σας προσώπου «δεν τα μασάει ο λαός αυτά»! 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κυριάκος Μητσοτάκης έχει το λόγο. 
      ΚΥΡΙΑΚΟΣ ΜΗΤΣΟΤΑΚΗΣ: Ευχαριστώ, κύριε Πρόεδρε.
      Κύριοι συνάδελφοι, είναι πραγματικά παράδοξο να συζητούμε τον Απολογισμό και τον Ισολογισμό του οικονομικού έτους 2004, στο τέλος του ημερολογιακού έτους 2006. Διότι η χρονική απόσταση από τα τεκταινόμενα είναι τέτοια, που δεν επιτρέπει επί της ουσίας να γίνει μια συζήτηση, η οποία να είναι ουσιαστική και γόνιμη.
      Η ειδική επιτροπή επί του Απολογισμού και του Γενικού Ισολογισμού δημιουργήθηκε για έναν πολύ συγκεκριμένο λόγο έχει σκοπό να ελέγχει τα οικονομικά πεπραγμένα του κράτους σε ετήσια βάση. Συμφωνώ απόλυτα με την άποψη την οποία διατύπωσε ο κ. Αρσένης και με το πρώτο σκέλος της τοποθέτησης του κ. Βρεττού, ότι η επιτροπή αυτή, ενώ δημιουργήθηκε με πολύ καλή πρόθεση, δεν έχει καταφέρει μέχρι σήμερα να επιτελέσει το έργο της ούτε καν σε ικανοποιητικό βαθμό θα έλεγα. Η σύγκριση την οποία αναφέρατε με την Κύπρο είναι εξαιρετικά επίκαιρη, λόγω της γεωγραφικής συγγένειας, αλλά δεν νομίζω ότι σε καμία άλλη ευρωπαϊκή χώρα το Κοινοβούλιο έχει τόσο μικρή ανάμειξη στον έλεγχο της εκτέλεσης του προϋπολογισμού, αλλά θα τολμούσα να πω και στην κατάρτισή του. Διότι ο ρόλος του Κοινοβουλίου δεν είναι μόνο να ψηφίζει τον προϋπολογισμό, αλλά να ελέγχει και τη σωστή εκτέλεσή του. Φοβάμαι, όμως, ότι με την παρούσα δομή την οποία εμείς έχουμε δημιουργήσει, το μόνο που κάνουμε είναι να περιβάλλουμε με μια τυπική κοινοβουλευτική νομιμοποίηση μια έκθεση του Ελεγκτικού Συνεδρίου, που απλά παραθέτει αποκλίσεις σε δαπάνες και σε έσοδα.
      Θα ήθελα να θυμίσω στο Σώμα κάτι το οποίο είναι λίγο - πολύ γνωστό. Οι ρίζες του κοινοβουλευτικού συστήματος ανάγονται στην Αγγλία και είχαν εν πολλοίς να κάνουν με την επιθυμία των πρώτων Κοινοβουλίων να ελέγξουν τις δαπάνες του βασιλιά. Αυτός ήταν ένας από τους λόγους, γιατί δημιουργήθηκε το κοινοβουλευτικό σύστημα. Και σήμερα ο ουσιαστικός και όχι ο τυπικός έλεγχος των δαπανών του κράτους, εννοώ της εκτελεστικής εξουσίας, το πώς δηλαδή ξοδεύονται τα χρήματα των φορολογουμένων, είναι κεντρική αρμοδιότητα της νομοθετικής εξουσίας, μια αρμοδιότητα την οποία, όμως,  με δική μας ευθύνη, τελικά την έχουμε απεμπολήσει. 
      Είναι προφανές ότι η επιτροπή, η οποία έχει δημιουργηθεί, χρειάζεται ενίσχυση. Συμφωνώ απόλυτα με τις πολύ τεκμηριωμένες προτάσεις του κ. Αρσένη ότι θα πρέπει να παραθέτει εκτιμήσεις για την εκτέλεση του προϋπολογισμού σε τακτά χρονικά διαστήματα κατά τη διάρκεια της εκτέλεσής του. Αυτό είναι που ενδιαφέρει τελικά. Το να έρθουμε εκ των υστέρων και να διαπιστώσουμε αποκλίσεις, οι οποίες έγιναν χωρίς τη δική μας έγκριση έχει επί της ουσίας μόνο τελετουργικό χαρακτήρα –για να δανειστώ την έκφρασή σας. 
      Αλλά ο έλεγχος των δαπανών, ενώ έχει πολύ μεγάλη αξία, θα σας έλεγα ότι αποτελεί την άλλη όψη του νομίσματος ενός ακόμη πιο σημαντικού προβλήματος, που είναι ο τρόπος κατάρτισης των προϋπολογισμών. Η συζήτηση για προϋπολογισμό από μηδενική βάση γίνεται εδώ και πολλά χρόνια. Φαντάζομαι, κύριε Αρσένη, θα γινόταν από την εποχή που εσείς ήσασταν Υπουργός  Εθνικής Οικονομίας. Όμως, πολύ λίγα βήματα έχουν γίνει στην κατεύθυνση αυτή.
      Θα ήθελα εδώ να χαιρετήσω –είχα την ευκαιρία να το πω και σήμερα το πρωί στην επιτροπή- την πρωτοβουλία του Υφυπουργού κ. Δούκα ο οποίος έφερε μια τροπολογία στην επιτροπή με την οποία δημιουργούνται δύο τμήματα στο Γενικό Λογιστήριο του Κράτους: το Τμήμα Αναμόρφωσης του Συστήματος Κατάρτισης και Παρακολούθησης του Κρατικού Προϋπολογισμού και το Τμήμα Μετάβασης και Εφαρμογής Διπλογραφικού Συστήματος Λογιστικής στο δημόσιο. 
      Έχει καταστεί πια απολύτως πασιφανές ότι ο τρόπος με τον οποίο καταρτίζουμε τους προϋπολογισμούς δεν «δουλεύει». Το μόνο, το οποίο κάνουμε, είναι να επαναλαμβάνουμε δαπάνες, οι οποίες έχουν εγγραφεί στον προϋπολογισμό και να συζητάμε αν οι αυξήσεις πρέπει να είναι της τάξης του 1%, του 2%, του 3%, του 5% ή του 10%, χωρίς να αξιολογούμε ποτέ αν αυτές οι δαπάνες «πιάνουν» χρήματα, αν οι φόροι τους οποίους εισπράττουμε από τους φορολογούμενους έχουν τελικά τη στοιχειώδη ανταποδοτικότητα.
      Εγώ εύχομαι πραγματικά η πρωτοβουλία αυτή να βρει την ανάλογη συνέχεια. Και θέλω να ελπίζω ότι θα αποτελέσει κεντρικό πυρήνα της δικής σας παρουσίας, κύριε Υφυπουργέ, στο Υπουργείο, η αναμόρφωση του τρόπου κατάρτισης των προϋπολογισμών προς μια πιο λογική κατεύθυνση  ακολουθώντας και μοντέλα και πεπατημένες άλλων κρατών, διότι στην προκειμένη περίπτωση δεν χρειάζεται να εφεύρουμε την πυρίτιδα. Αρκεί να αναζητήσουμε συμβουλές και να πάρουμε μαθήματα από πολλές άλλες χώρες, που καταρτίζουν τους προϋπολογισμούς τους μ’ έναν πολύ πιο σύγχρονο τρόπο. 
      Αναφέρω ενδεικτικά την έκθεση του Διεθνούς Νομισματικού Ταμείου, την περίληψη της οποίας καταθέτω στα Πρακτικά, η οποία κάνει πολύ συγκεκριμένες συστάσεις για τον τρόπο με τον οποίο πρέπει να αλλάξει ο τρόπος κατάρτισης των προϋπολογισμών.
      (Στο σημείο αυτό ο Βουλευτής κ. Κυριάκος Μητσοτάκης                        καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Απ’ ό,τι αντιλαμβάνομαι, ζητήθηκε η συνδρομή του Διεθνούς Νομισματικού Ταμείου σε αυτήν την κατεύθυνση. Η προηγούμενη κυβέρνηση είχε ζητήσει τη συνδρομή Άγγλων ειδικών πάλι σε αυτήν την κατεύθυνση. Οπότε αισθάνομαι ότι απαραίτητη τεχνογνωσία πρέπει να υπάρχει πια, ώστε να πάμε σε μια διαφορετική κατεύθυνση. Mια κατεύθυνση, που θα πρέπει να έχει στον πυρήνα της ορισμένους κεντρικούς άξονες: 
      Όπως, την ανάγκη για έναν πλήρως ενοποιημένο προϋπολογισμό, ο οποίος να παρουσιάζει με διαφάνεια όλες τις οικονομικές δραστηριότητες του κράτους.  Τις δαπάνες εκτός προϋπολογισμού και τις κρατικές εγγυήσεις, για τις οποίες η Βουλή ουδεμία ενημέρωση έχει, πλην, όμως, εκ των υστέρων βαρύνουν τον προϋπολογισμό, όταν αυτές καταπίπτουν. Είναι κάτι που εγώ προσωπικά δεν θεωρώ αποδεκτό, δηλαδή το να μην ενημερώνεται η Βουλή για τη χορήγηση κρατικών εγγυήσεων, ειδικά από επιχειρήσεις κοινής ωφέλειας. 
      Σημαντικό είναι και το μείζον ζήτημα, κύριε Υπουργέ, των φόρων υπέρ τρίτων. Πρόκειται για ένα θέμα που ανέδειξε ο Ανεξάρτητος Βουλευτής κ. Μάνος με μια ερώτηση την οποία κατέθεσε σχετικά πρόσφατα στο Κοινοβούλιο. Αυτό μου δίνει την αφορμή να επισημάνω στο Σώμα ότι ο κ. Παπαδόπουλος, Υπουργός Οικονομικών πριν από δέκα χρόνια, είχε κάνει μια φιλότιμη προσπάθεια να εντοπίσει πόσοι είναι αυτοί οι φόροι υπέρ τρίτων. Μάλιστα είχε εντάξει στον προϋπολογισμό το 1996 ένα ειδικό κεφάλαιο, στο οποίο εξέθετε αυτήν την προσπάθειά του. 
      Διαβάζω από την έκθεση του προϋπολογισμού του 1996 μία φράση μόνο, που είναι χαρακτηριστική. Αναφερόμενος στους φόρους υπέρ τρίτων ο κ. Παπαδόπουλος γράφει: «Είναι σαν να λειτουργεί, παράλληλα με τον επίσημο προϋπολογισμό, ένας δεύτερος προϋπολογισμός, ο οποίος δεν υπόκειται στις νομοθετικές και στις διοικητικές διαδικασίες, στις οποίες υπόκειται ο επίσημος Προϋπολογισμός». 
      Δεν αμφισβητώ τη νομιμότητα των φόρων αυτών, εξάλλου ψηφίστηκαν από τη Βουλή, αλλά αμφισβητώ –και το καταθέτω αυτό με πολύ μεγάλη έμφαση- το γεγονός ότι δεν είναι δυνατόν η Βουλή να μην ενημερώνεται για το σύνολο των οικονομικών δραστηριοτήτων του κράτους. 
      Είναι, επίσης, απαραίτητο, κύριε Υπουργέ –έχει επισημανθεί και από άλλους- να πάμε πια στη λογική των τομεακών προγραμμάτων, τα οποία θα δίνουν προτεραιότητα στην υλοποίηση συγκεκριμένων πολιτικών δράσεων και στρατηγικών, στην παιδεία, στην υγεία, στην πρόνοια. Ο σκοπός πρέπει να είναι πάντα η καλύτερη απόδοση πόρων και όχι η πραγματοποίηση δαπανών, που θα αποβλέπουν μόνο στη διατήρηση κρατικών δραστηριοτήτων, όπως, δυστυχώς, γίνεται μέχρι σήμερα. 
      Επίσης, τονίζω την ανάγκη να πάμε πια σε πολυετή προγράμματα. Αναφέρω στο Σώμα το παράδειγμα της Μεγάλης Βρετανίας, όπου το Υπουργείο Οικονομικών συνάπτει –αυτά έγιναν επί πρωθυπουργίας Τόνι Μπλερ και επί υπουργίας Γκόρντον Μπράουν- επί της ουσίας προγραμματικές συμβάσεις μακράς διάρκειας με τα Υπουργεία. Έρχεται το Υπουργείο Οικονομικών στο Υπουργείο Παιδείας και του λέει: Θα σου δώσω για τα επόμενα τρία ή πέντε χρόνια αυτά τα χρήματα, αλλά θέλω να μου κάνεις αυτά και αυτά και αυτά. Και το Υπουργείο Οικονομικών έχει τη δυνατότητα να ελέγχει το Υπουργείο Παιδείας ανάλογα με τα αποτελέσματα, θέτοντας πολύ συγκεκριμένους και μετρήσιμους στόχους. 
      Οι μετρήσιμοι, λοιπόν, αυτοί στόχοι είναι αυτό το οποίο λείπει σήμερα από τον προϋπολογισμό, για να μπορέσουμε να πάμε σε μια τελείως διαφορετική λογική. Εγώ επαναλαμβάνω ότι η πρωτοβουλία της Κυβέρνησης να κινηθούμε προς αυτήν την κατεύθυνση είναι απολύτως σωστή. Νομίζω ότι αυτό μπορεί να γίνει, κύριε συνάδελφε, με διακομματική στήριξη. Εξάλλου, είναι κάτι που είχε προσπαθήσει να κάνει και η προηγούμενη η Κυβέρνηση. Οφείλουμε απέναντι στους πολίτες, σε μία δύσκολη εποχή, σε μια εποχή που αντικειμενικά δεν υπάρχουν πολλά χρήματα, όπως και αν τα μετρήσει κάποιος, τα χρήματα που υπάρχουν να πιάνουν τόπο, με τον καλύτερο δυνατό τρόπο. Και ο μόνος τρόπος για  να το  πετύχουμε είναι να αξιολογούμε την αποτελεσματικότητα των δαπανών, ώστε να μπορέσουμε να κατευθύνουμε πόρους εκεί που πραγματικά υπάρχει ανάγκη και να τους πάρουμε από εκεί, που πιθανώς να μην υπάρχει ανάγκη. 
      Αναφέρω ενδεικτικά το παράδειγμα –έχει αναφερθεί και από άλλους συναδέλφους- των επιδομάτων αναπηρίας. Είναι προφανές -και το γνωρίζουμε- ότι σήμερα υπάρχουν κατ’ ευφημισμόν ανάπηροι, οι οποίοι εισπράττουν τέτοια επιδόματα, χωρίς να τα δικαιούνται. Η επαναξιολόγηση, λοιπόν, των αναπηρικών συντάξεων και των επιδομάτων αναπηρίας, θα δημιουργούσε ένα ταμείο, αν θέλετε, εξοικονόμησης πόρων απ’ αυτούς, οι οποίοι δεν δικαιούνται αυτές τις συντάξεις. Αυτά τα χρήματα θα μπορούσαν να επιστραφούν σε αυτούς που πραγματικά τα δικαιούνται. Όμως, ο μόνος τρόπος να γίνει αυτό είναι μέσα από την πραγματική και ποιοτική αξιολόγηση των δαπανών. 
      Κλείνω, κύριε Πρόεδρε, χωρίς να αναφερθώ επί της ουσίας στα πεπραγμένα του Απολογισμού. Εξάλλου, αυτά αναφέρθηκαν εκτενώς από τους συναδέλφους. 
      Λυπάμαι που επανήλθαμε στη συζήτηση περί απογραφής. Θεωρούσα ότι αυτό το κεφάλαιο έχει πια κλείσει και έχει κλείσει οριστικά. Ο κ. Δούκας διάβασε αποσπάσματα από την απαντητική επιστολή που έστειλε ο Γενικός Γραμματέας της Στατιστικής Υπηρεσίας στον κ. Σημίτη, όταν είχε αμφισβητήσει την εγκυρότητα της απογραφής. 
      Νομίζω ότι είναι πια προφανές σε οποιονδήποτε καλόπιστο –ειδικά στην Ευρωπαϊκή Ένωση- ότι υπήρχαν δαπάνες, οι οποίες δεν καταγράφονταν ούτε με τον έναν ούτε με τον άλλο τρόπο. Αυτή ήταν η ουσία της απογραφής και πολύ καλά κάναμε, που την πραγματοποιήσαμε. 
      Σήμερα δυο χρόνια μετά, έχουμε πετύχει μεγάλη πρόοδο στα δημόσια οικονομικά. Η τελευταία έκθεση της επιτροπής πιστοποιεί επί της ουσίας ότι η χώρα θα εξέλθει από τη διαδικασία της δημοσιονομικής επιτήρησης τον επόμενο χρόνο και παραμένουμε συγκρατημένα αισιόδοξοι για την πορεία των δημοσίων οικονομικών, χωρίς να παραγνωρίζουμε, όμως, τις μεγάλες δυσκολίες, που έχουμε ακόμα μπροστά μας. 
      Για τα υπόλοιπα επιφυλάσσομαι, κύριε Πρόεδρε, να τα πούμε στη συζήτηση για τον προϋπολογισμό, η οποία εξάλλου θα ξεκινήσει σε περίπου ένα μήνα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μητσοτάκη.
      Το λόγο έχει ο κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, λυπάμαι, αλλά από τη συζήτηση που έγινε χθες και σήμερα, όπως εξάλλου γίνεται σχεδόν μόνιμα, αναπτύσσονται διάφορες απόψεις απ’ όλες τις πλευρές, οι οποίες δημιουργούν σύγχυση στους πολίτες. 
      Φοβούμαι ότι η σύγχυση υπάρχει και στον πολιτικό κόσμο, αλλά και σε ειδικούς επιστήμονες, για το πώς εξελίσσονται κάποια μακροοικονομικά μεγέθη. Θα προσπαθήσω γι’ αυτόν το λόγο να προσεγγίσω με μεγαλύτερη μαθηματική λογική την εξέλιξη κάποιων μεγεθών.
      Πρώτα απ’ όλα, ακούω πολλές φορές τον κ. Δούκα, τον παρακολουθώ, που λέει: «Τι θέλετε να κάνουμε; Το 40% των εσόδων το δίνουμε για χρέη». Κύριε Δούκα, δεν δίνετε το 40% των εσόδων για χρέη. Για τα χρέη που υπάρχουν δανειζόμαστε πάντα και τα δίνουμε. Περίπου αυτή είναι η λογική. Δεν τα δίνετε από τα έσοδα. Με δάνεια ανανεώνουμε…
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν ανέφερα ποτέ το 40%...
      ΙΩΑΝΝΗΣ ΤΣΑΚΛΙΔΗΣ: Με δάνεια ανανεώνουμε τα τοκοχρεολύσια. Αυτό ισχύει περίπου. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Για τόκους έχω πει. Τα 42.000.000.000 …
      ΙΩΑΝΝΗΣ ΤΣΑΚΛΙΔΗΣ: Ούτε τους τόκους τους πληρώνουμε όλους.
      Πρώτα-πρώτα θα μιλήσω κυρίως για δυο μεγέθη, για το έλλειμμα και για το χρέος. Θα μιλάω για έλλειμμα και για χρέος γενικής κυβέρνησης, αυτό που δέχεται η Ευρωπαϊκή Ένωση. Πανηγυρίσατε και ο μόλις κατελθών του Βήματος, κ. Μητσοτάκης, μίλησε για τη φθινοπωρινή έκθεση της επιτροπής. Αυτή είναι εκτίμηση, είναι πρόβλεψη. Την κάνει τον Οκτώβριο-Νοέμβριο για το τρέχον έτος και για τα επόμενα χρόνια. Στηρίζεται κυρίως σε στοιχεία που δίνει η Κυβέρνηση.
      Κύριε Μητσοτάκη, πέρυσι είχαμε τη φθινοπωρινή έκθεση του 2005, η οποία για το έλλειμμα του 2005 προέβλεπε 3,7%. Τώρα, μετά από έναν χρόνο, η ίδια η EUROSTAT λέει ότι είναι 5,2% με αστερίσκο, με την επιφύλαξη αν ενεγράφησαν σωστά οι αμυντικές δαπάνες. Εγώ προσθέτω ένα στοιχείο ακόμα, δηλαδή αν ενεγράφησαν και τα χρέη των νοσοκομείων. Αυτή είναι η αξιοπιστία των φθινοπωρινών ή εαρινών εκθέσεων της Ευρωπαϊκής Επιτροπής. Έχουν σημασία μόνο, όταν αφορούν το παρελθόν, για το παρόν και το μέλλον θα δούμε.
      ΚΥΡΙΑΚΟΣ ΜΗΤΣΟΤΑΚΗΣ: «Κοντός ψαλμός…», κύριε συνάδελφε. Θα το δούμε. 
      ΙΩΑΝΝΗΣ ΤΣΑΚΛΙΔΗΣ: Βεβαίως. Το είδαμε, όμως, κύριε Μητσοτάκη, πέρυσι. 
      Εσείς τι λέγατε; Όταν ήρθαμε στη Βουλή, το Δεκέμβριο του 2004 και συζητούσαμε τον προϋπολογισμό του 2005, ποια ήταν τα δικά σας επιχειρήματα; Η συζήτηση γινόταν με δυο βασικά επιχειρήματα, ότι θα μειώσουμε το έλλειμμα για πρώτη φορά στο 2,8% του Α.Ε.Π. –αυτό λέγατε και πανηγυρίζατε- και ότι δεν θα επιβάλουμε καθόλου νέους φόρους. Νέοι φόροι, όμως, επιβλήθηκαν, πάρα πολλοί έμμεσοι φόροι που επιβαρύνουν τα λαϊκά στρώματα. 
      Σήμερα που έχουμε τα τελικά στοιχεία του ελλείμματος, βλέπουμε ότι δεν είναι 2,8%, αλλά 5,2%. Την άνοιξη μιλούσατε για 3,6%, μετά το πήγατε στο 4,3%, μετά στο 4,5%, μετά στο 5,1% και τώρα η EUROSTAT μιλάει για 5,2%. Αυτή είναι η αλήθεια για έναν προϋπολογισμό, που εσείς εκτελέσατε. Έχουμε σήμερα στοιχεία. Για το μέλλον, εγώ προσωπικά, δεν σας έχω καμία εμπιστοσύνη, με βάση τα όσα λέγατε και γι’ αυτά που έχουν πραγματοποιηθεί.
      Κύριε Δούκα, μετά τις δικές σας απογραφές, τις αλλεπάλληλες –τρεις, τέσσερις φορές αλλάξατε στοιχεία για το παρελθόν- έχετε τα ελλείμματα και τα χρέη από τα χρόνια του ΠΑ.ΣΟ.Κ.. Θέλω, όμως, να προσέξετε κάτι.
      Ποιο είναι το έλλειμμα της γενικής κυβέρνησης; Πώς διαμορφώνεται το έλλειμμα της γενικής κυβέρνησης; Είναι το ποια είναι τα έσοδα μιας χρονιάς, της γενικής κυβέρνησης, ποια είναι τα έξοδα, εκτός από τα χρεολύσια, της χρονιάς αυτής συν τους τόκους, που πληρώνουμε για παλιά χρέη. Απ’ αυτά διαμορφώνεται το έλλειμμα της γενικής κυβέρνησης. Και όταν έχουμε έλλειμμα, παραδείγματος χάριν, 4% του Α.Ε.Π., για μία χρονιά, και οι τόκοι που πληρώσαμε ήταν 6% του Α.Ε.Π., τι σημαίνει αυτό; Όταν δηλαδή για μία χρονιά μία κυβέρνηση έχει έλλειμμα μικρότερο απ’ ό,τι είναι οι τόκοι που πληρώνει, αυτό σημαίνει ότι η γενική κυβέρνηση εκείνη τη χρονιά έχει πρωτογενές πλεόνασμα. Είναι έτσι ή δεν είναι; 
	Τώρα, εάν πάρουμε τα ελλείμματα, που εσείς μετά από τις απογραφές βάλατε στα χρόνια του ΠΑ.ΣΟ.Κ., όλα αυτά τα ελλείμματα -με δικά σας στοιχεία, έχω εδώ όλους τους προϋπολογισμούς- και του 2001 και του 2002 και του 2003 είναι μικρότερα από τους τόκους που πληρώναμε τα χρόνια αυτά. Τι σημαίνει αυτό; Σημαίνει ότι το ΠΑ.ΣΟ.Κ. και για το 2001 και για το 2002 και για το 2003 είχε πρωτογενή πλεονάσματα στη γενική κυβέρνηση. Αυτή είναι η μεγάλη αλήθεια. Και όταν, κύριε Δούκα, μια κυβέρνηση έχει πρωτογενή πλεονάσματα, σημαίνει ότι τα έσοδα που έχει τη χρονιά αυτή υπερκαλύπτουν τα έξοδα και έχει και περίσσευμα. Άρα οι πολιτικές που έκανε το ΠΑ.ΣΟ.Κ. δεν ήταν πολιτικές με δανεικά. Είναι το μεγαλύτερο ψέμα, που έχετε πει εσείς τα τελευταία χρόνια. 
	ΚΥΡΙΑΚΟΣ ΜΗΤΣΟΤΑΚΗΣ: Και το χρέος πώς αυξήθηκε, κύριε συνάδελφε;
	ΙΩΑΝΝΗΣ ΤΣΑΚΛΙΔΗΣ: Ακούστε να σας πω, κύριε Μητσοτάκη. Μη βιάζεστε. Εμένα ακούστε και σημειώστε τα. Και εγώ σας καλώ να διαβάσετε και αυτά που θα πω. Να τα διαβάσετε προσεκτικά, για να τα εμπεδώσετε.
	Εγώ, κύριε Μητσοτάκη, τι είπα; Το επαναλαμβάνω. Είπα ότι όταν για μία χρονιά το έλλειμμα της γενικής κυβέρνησης είναι μικρότερο από τους τόκους, ως ποσοστό του Α.Ε.Π., αυτό σημαίνει ότι εκείνη τη χρονιά υπάρχει πρωτογενές πλεόνασμα της γενικής κυβέρνησης. Και ας βρεθεί ένας Έλληνας, που μας ακούει, να μου πει ότι αυτό δεν είναι αλήθεια.
	Πάμε τώρα στο χρέος. Σύμφωνα με δικά σας στοιχεία –εδώ έχω τους προϋπολογισμούς- το χρέος της γενικής κυβέρνησης το 2001 ήταν 114,1% του Α.Ε.Π.. Δικά σας στοιχεία είναι, αυτά μετά απ’ όλες τις απογραφές. Το 2002 ήταν 110,7% του Α.Ε.Π.. Το 2003 ήταν 107,8% του Α.Ε.Π.. Το 2004 ήταν 108,5% του ΑΕΠ και το 2005 ήταν 107,5% του Α.Ε.Π.. Τι λέει αυτό, κύριε Μητσοτάκη; Λέει ότι τα τελευταία χρόνια του ΠΑ.ΣΟ.Κ. το χρέος μειωνόταν κατά 3% του Α.Ε.Π. κάθε χρόνο. Εσείς το λέτε, με δικά σας στοιχεία.
      Και σας λέω: Πείτε μου κάτι άλλο εσείς. 
	ΠΡΟΕΔΡΕΥΩΝ (Σωτήρης Χατζηγάκης): Κύριε Τσακλίδη, σ’ όλη τη Βουλή απευθυνθείτε, παρακαλώ.
	ΙΩΑΝΝΗΣ ΤΣΑΚΛΙΔΗΣ: Εάν μια επιχείρηση έχει μεγάλο χρέος και ο δανεισμός εξυπηρέτησης του χρέους γίνεται με επιτόκια μεγαλύτερα από τον πληθωρισμό, εάν το χρέος το αφήσει, είναι δυνατόν να μειώνεται, εάν δεν έχει πρωτογενή πλεονάσματα; Αυτή είναι η αλήθεια, η οποία καταρρίπτει όλα τα ψεύδη, τα οποία οικοδομείτε συνεχώς επί χρόνια, για να παραπλανήσετε και την κοινή γνώμη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Τσακλίδη. 
	ΙΩΑΝΝΗΣ ΤΣΑΚΛΙΔΗΣ: Κλείνω, κύριε Πρόεδρε. 
	Πείτε μου και κάτι άλλο: Γιατί το χρέος το 2005 –εγώ αναφέρομαι στο 2005, που είναι δικό σας έτος- μειώθηκε, σε σχέση και με το 2004, μόνον κατά 1% -και δεν είναι το τελικό, στο τέλος θα είναι πολύ λιγότερο- ενώ το 2002 και το 2003 μειωνόταν κατά 3%; Από πού εξαρτάται η εξέλιξη του χρέους; Εξαρτάται κυρίως από τα ελλείμματα. Όταν είναι μικρότερο το έλλειμμα μειώνεται πιο πολύ το δημόσιο χρέος. Όταν είναι μεγαλύτερο το έλλειμμα μειώνεται λιγότερο το δημόσιο χρέος.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Τσακλίδη.
	 ΙΩΑΝΝΗΣ ΤΣΑΚΛΙΔΗΣ: Άρα πότε μειώθηκε περισσότερο το δημόσιο χρέος; Επί κυβερνήσεων ΠΑ.ΣΟ.Κ.. Γιατί; Γιατί είχαμε μικρότερα ελλείμματα. Αυτή είναι η αλήθεια και αφήστε τα ψεύδη. 
	Βεβαίως δεν έχω το χρόνο να αναφερθώ και σε άλλα θέματα. 
	Επανήλθατε, κύριε Δούκα, στο θέμα των έργων. Θα καταθέσω επίκαιρη ερώτηση και θα εκτεθείτε για τα στοιχεία που δώσατε. 
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. Τελειώστε, κύριε Τσακλίδη, σας παρακαλώ! 
	ΙΩΑΝΝΗΣ ΤΣΑΚΛΙΔΗΣ: Οι προϋπολογισμοί, που αναφέρατε, δεν είναι οι προϋπολογισμοί με τους οποίους έγιναν τα έργα. Είναι οι εκτιμήσεις που γίνονταν. 
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
	Να μη γράφεται τίποτα από εδώ και πέρα. 
	 ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Κύριε Πρόεδρε, παρακαλώ το λόγο. 
	ΙΩΑΝΝΗΣ ΤΣΑΚΛΙΔΗΣ: …
	ΠΡΟΕΔΡΕΥΩΝ (Σωτήρης Χατζηγάκης): Καθίστε και αφήστε τις δηλώσεις, κύριε Τσακλίδη.
	ΙΩΑΝΝΗΣ ΤΣΑΚΛΙΔΗΣ:…
	ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε Τσακλίδη. Είναι αντικοινοβουλευτικά αυτά που κάνετε. Για τι συζητάτε; Δεν είναι καφενείο εδώ. 
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νομίζω ότι ο αγαπητός συνάδελφος, ο οποίος μας παρέθεσε μερικά πολύ ευχάριστα στοιχεία, έχει μπερδέψει την έννοια των πρωτογενών πλεονασμάτων…
      ΙΩΑΝΝΗΣ ΤΣΑΚΛΙΔΗΣ: Της γενικής κυβέρνησης!
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): …με τους λογαριασμούς της γενικής κυβέρνησης. Τα πρωτογενή πλεονάσματα αφορούν την κεντρική κυβέρνηση, γιατί στη γενική κυβέρνηση πηγαίνουν και οι λογαριασμοί των Ο.Τ.Α. κ.λπ., όπως θα έπρεπε να γνωρίζετε, αγαπητέ συνάδελφε, διότι τα μελετήσατε και ήλθατε εδώ.
      ΙΩΑΝΝΗΣ ΤΣΑΚΛΙΔΗΣ: Βεβαίως τα γνωρίζουμε!
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεύτερον, έχετε μπερδέψει και το εξής: τη διάσταση και την εξέλιξη του χρέους ως απόλυτο αριθμό και την εξέλιξη του χρέους ως ποσοστό του ΑΕΠ. Ξαναεξετάστε τους λογαριασμούς και εδώ είμαστε να μας ενημερώσετε για όλα αυτά τα ευχάριστα, τα οποία μας παραθέσατε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα δύο μαθητές και μαθήτριες και τρεις συνοδοί καθηγητές από το 1ο Γυμνάσιο Γυθείου Λακωνίας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Είναι και συμπατριώτες μου, κύριε Πρόεδρε, τα παιδιά!
      ΑΝΔΡΕΑΣ ΜΑΚΡΥΠΙΔΗΣ: Μόνο που δεν ψηφίζουν στη Β΄ Περιφέρεια!
      ΠΡΟΕΔΡΕΥΩΝ (Σωτήρης Χατζηγάκης): Οι της Β΄ Περιφέρειας είναι συμπατριώτες με όλους, με όλη την Ελλάδα!
      Ο κ. Βεργίνης έχει το λόγο.
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριε Υπουργέ, κύριοι συνάδελφοι, νομίζω ότι αυτές τις μέρες ζούμε το παράδοξο των επιχειρημάτων προβολής μιας οικονομίας που την έχουμε μάλλον στη φαντασία μας και, κυρίως, έχουμε στη φαντασία μας πλασματικές, εικονικές καταστάσεις.
      Γιατί, δεν είναι παράδοξο το ότι εσείς της Αξιωματικής Αντιπολίτευσης καταθέσατε έναν προϋπολογισμό για το 2004 με απόλυτα υποεκτιμημένες τις δαπάνες και με απόλυτα υπερεκτιμημένα τα έσοδα; Απάντηση σ’ αυτό δεν δώσατε, κύριοι συνάδελφοι της Αξιωματικής Αντιπολίτευσης, κανένας σας! Έρχεστε και ρωτάτε λέτε πώς εκτελέστηκε αυτός ο προϋπολογισμός και τι αποτελέσματα είχαμε στον Ισολογισμό και Απολογισμό. Μα, θα είχαμε αυτά τα οποία πράγματι είχατε συμπεριλάβει στον προϋπολογισμό σας. 
      Πείτε μας –και δεν απαντάτε- το εξής: Έπρεπε  να εκτελεστούν και να ολοκληρωθούν τα έργα, για να είναι δυνατή η διενέργεια των Ολυμπιακών Αγώνων, ναι ή όχι; Πού τα είχατε προβλέψει αυτά; Είχαμε, λοιπόν, μια υποεκτίμηση αυτών των δαπανών; Η απάντηση είναι ναι, είναι ξεκάθαρη. Δεν απαντάτε καθόλου σ’ αυτό το ερώτημα. 
      Δεύτερον, υπήρξαν δαπάνες τελικά οι οποίες δεν είχαν καταγραφεί; Η απάντηση είναι «ναι». Υπήρξαν στο ασφαλιστικό, επίσης, δαπάνες που δεν είχατε καταγράψει; Η απάντηση είναι «ναι». Και σ’ αυτές τις θέσεις, σ’ αυτά τα ερωτήματα δεν απαντάτε. 
      Έρχεστε και μας λέτε ότι φταίει η παρούσα Κυβέρνηση για την εκτέλεση του προϋπολογισμού. Και πραγματικά, μια κυβέρνηση, η Κυβέρνηση του Κώστα Καραμανλή, κάθισε πραγματικά μέσα στα όρια που έβαζε ο προϋπολογισμός του 2004, να υλοποιήσει τις δαπάνες και τις προβλέψεις. Αλλά οι προβλέψεις, βεβαίως, ήταν απόλυτα εκτός πραγματικότητας!
      Πείτε τι μας τι θα έπρεπε να γίνει! Θα έπρεπε να μη γίνει δανεισμός, όπως υποστηρίζετε, προκειμένου να αντιμετωπιστούν οι πρόσθετες δαπάνες, ναι ή όχι; Από πού θα έπρεπε να εξοικονομήσει η Κυβέρνηση αυτά τα χρήματα; Τι θα έπρεπε τότε να έχει κάνει; Να καταφύγει σε φόρους και μάλιστα άμεσης απόδοσης. Και άμεση απόδοση ποιοι φόροι θα είχαν; Κυρίως οι άμεσοι φόροι. Δηλαδή, να επιβαρύνουμε τους άμεσους φόρους, άρα τους φτωχούς δημοσίους υπαλλήλους, αφού βεβαίως ο άμεσος φόρος «συλλαμβάνεται» την ώρα της καταβολής του μισθού και των ημερομισθίων, διότι οι έμμεσοι φόροι δεν έχουν άμεσα το αποτέλεσμα, το οποίο απαιτείται. Άρα, λοιπόν, σ’ αυτά τα ερωτήματα δεν απαντάτε. 
      Δεύτερον, πράγματι δεν κάνατε ούτε τα στοιχειώδη που απαιτεί η κατάρτιση, η θεμελίωση, η παρουσίαση αλλά και το περιεχόμενο ενός στοιχειώδους προϋπολογισμού. Το αποτέλεσμα αυτής της δικής σας πράξης ήταν ότι πράγματι ξεφύγαμε κατά πολύ σε ό,τι αφορά τα ελλείμματα και σε ό,τι αφορά το δημόσιο χρέος. 
      Δηλαδή, αμφισβητείτε ότι είχατε υποεκτιμήσει τις δαπάνες, για να έχετε υποεκτιμημένα τα ελλείμματα, ναι ή όχι; Είμαστε εμείς, η Κυβέρνηση της Νέας Δημοκρατίας, που πραγματικά αποκαλύψαμε τα μεγάλα ελλείμματα ή ήταν η EUROSTAT; Ήταν οι υπηρεσίες της Ευρωπαϊκής Ένωσης ή ήταν η νέα διακυβέρνηση της χώρας; 
      Και σας ρωτάω: Τι θα έπρεπε να κάνει η νέα διακυβέρνηση της χώρας; Θα έπρεπε να κάνει απλά το αυτονόητο, ό,τι γίνεται από τον κρατικό έλεγχο προς τις ιδιωτικές επιχειρήσεις. Μια επιχείρηση δεν πρέπει να ελέγχεται; Θα πρέπει να ελεγχθεί από τον προϋπολογισμό και εν συνεχεία από τον ισολογισμό της. Επομένως, θα έπρεπε η Κυβέρνηση, η οποία αναλαμβάνει μάλιστα μετά από τόσα χρόνια διακυβέρνησης του ΠΑ.ΣΟ.Κ., να αποδείξει τι παραλαμβάνει. 
      Πού είναι, λοιπόν, το πρόβλημα; Το πρόβλημα είναι ότι εσείς διασύρατε τη χώρα και την αξιοπιστία της στο εξωτερικό, διότι εσείς βγήκατε με ελλειμματικά στοιχεία, με στοιχεία τα οποία υποβάθμιζαν πραγματικά τις δαπάνες και υπερεκτιμούσαν τα έσοδα και προσπαθούσατε μ’ αυτόν τον τρόπο να δείξετε ότι είχατε τη δυνατότητα να εφαρμόσετε μια πολιτική, για την οποία δεν είχατε βάση.
      Επιπλέον, όσον αφορά τα έξοδα του προϋπολογισμού της γενικότερης οικονομίας, είναι γεγονός ότι αναφερόσασταν σε προσφυγή στο δανεισμό το 2004 σε χαμηλότερο απόλυτο ποσό έναντι του 2003. Μα, είναι δυνατόν, κύριοι συνάδελφοι, να συμβεί αυτό; Πώς είναι δυνατόν να έχουμε μικρότερο ποσό αντιμετώπισης δαπανών του 2004 απ’ ό,τι το 2003; Άρα, πως θα μπορούσε να γίνει η προσφυγή για κάλυψη των πρόσθετων δαπανών; Δεν θα πρέπει, λοιπόν, να αυξήσουμε το δανεισμό; 
      Τι έγινε πράγματι με τα ασφαλιστικά ταμεία, το Τ.Ε.Β.Ε., το Τ.Α.Ε., το Ε.Κ.Α.Σ., το Τ.Α.Π.-Ο.Τ.Ε., το Ταμείο Νομικών και με την πληρωμή τόκων και τοκοχρεολυσίων; Αυτά δεν υπολογίζονται; Για μας τώρα, για το 2005 ή για το 2006 που καταθέτουμε τον προϋπολογισμό, θα προσφύγετε σ’ αυτήν την κριτική. Ε, αυτοκριτική δεν υπάρχει για τον προϋπολογισμό του 2004, τον οποίο εσείς καταρτίσατε, εσείς καταθέσατε, εσείς εκτελέσατε επί δίμηνο το 2004 και αναγκάστηκε η Νέα Δημοκρατία να τον εκτελέσει το υπόλοιπο δεκάμηνο; Πληρώσαμε, κύριοι συνάδελφοι, το 50% των δαπανών του προϋπολογισμού για εξόφληση παλαιών τόκων και χρεολυσίων. 
      Ρωτάω, λοιπόν: Αυτά δεν τα γνωρίζατε, δεδομένου ότι αυτά είναι δεδουλευμένα; Επιπλέον, πρέπει να σημειώσω ότι τα στοιχεία του προϋπολογισμού για τις ανάγκες που εκαλείτο η νέα διακυβέρνηση της χώρας να αντιμετωπίσει, προκειμένου να ανταποκριθεί στα στοιχειώδη, ήταν πολλαπλάσιες εκείνων που εσείς σημειώνατε στον προϋπολογισμό. Βεβαίως, πρέπει ο προϋπολογισμός να εκτελείται κατά γράμμα. Αλλά υποτίθεται ότι και η κατάρτιση και το περιεχόμενο του προϋπολογισμού πρέπει να είναι τέτοια, ώστε να ανταποκρίνονται στις πραγματικές ή στις προγραμματιζόμενες δαπάνες. Ή, λοιπόν, κάποιες από τις δαπάνες κακώς προγραμματίστηκαν ή ορισμένα έργα κακώς προγραμματίστηκαν ή κακώς είχαν αρχίσει ή θα έπρεπε να τα είχατε συμπεριλάβει.
      Κύριοι συνάδελφοι, θεωρώ ότι πράγματι ένας προϋπολογισμός, στην κατάρτισή του, θα πρέπει να είναι αντικειμενικός και, κυρίως, να είναι πλήρης, να υπάρχει μια διαφάνεια κατά την καταγραφή και παρουσίασή του, ώστε να υπάρχει και διαφάνεια στη διαχείρισή του. Πως μπορεί να διαχειριστεί κανένας έναν προϋπολογισμό με διαφάνεια, αν δεν υπάρχει διαφάνεια στην κατάρτισή του;
      Αναγκαστικά, λοιπόν, θα πρέπει να διαχειριστούμε κάτι που λάθος είχε εκτιμηθεί, άρα θα έχουμε λάθος αποτέλεσμα. Δεν μπορεί να γίνει διαφορετικά.  Ό,τι βάζουμε στο κομπιούτερ, αυτό θα βγάλει ως προϊόν. Δεν μπορεί να τροποποιηθεί. Μπορείτε βεβαίως να κάνετε πολιτική κριτική σε ό,τι αφορά τον τρόπο των δαπανών ή, αν θέλετε, τον τρόπο εφαρμογής κάποιας συγκεκριμένης οικονομικής πολιτικής. Αυτό, ναι. Αλλά καμιά τέτοια κρίση ή κριτική δεν κάνετε. Να κάνετε κρίση και κριτική αξιολόγησης της οικονομικής πολιτικής που ακολουθήθηκε από την Κυβέρνηση. Ούτε αυτό το κάνετε.
      Κύριοι συνάδελφοι, θεωρώ ότι η Ελλάδα πλέον δεν μπορεί να εμμείνει στα παλιά πρότυπα, πρέπει να εκσυγχρονιστεί. Και όταν λέμε εκσυγχρονισμό, δεν εννοούμε μονάχα περιορισμένα στη Δημόσια Διοίκηση, όπου όλοι έχουμε καταφύγει και έχουμε απόλυτα προσδιορίσει την κατεύθυνση της κριτικής μας. Πρέπει να εκσυγχρονιστούν όλα τα σημεία διακυβέρνησης. Και ένα απ’ αυτά, το σπουδαιότερο, είναι πράγματι η διαχείριση του δημόσιου χρήματος. 
    Aυτό, όμως,  πρέπει να γίνει μέσα από τον κρατικό προϋπολογισμό. Δηλαδή, μια και για πάντα, ό,τι καταγράφεται, αυτό να εκτελείται. Δεν μπορεί να εκτελείται κάτι άλλο, που δεν καταγράφεται. 
    Υπάρχει περίπτωση, όμως, να αντιμετωπιστεί διαφορετικά; Η απάντηση είναι, ναι, εφόσον κατατεθεί ένας πρόσθετος προϋπολογισμός. Υπ’ αυτήν την έννοια, μπορούμε πράγματι να επεκτείνουμε τις δαπάνες. Διαφορετικά, θα υπάρχει αδιαφάνεια ως προς την εκτέλεσή του. 
    Κυρίες και κύριοι συνάδελφοι, θεωρώ ότι πράγματι η Κυβέρνηση προσπάθησε ό,τι το καλύτερο. Δημιούργησε όλες τις αναγκαίες προϋποθέσεις, προκειμένου πράγματι να εκτελέσει έναν προϋπολογισμό, για τον οποίον δεν είχε ευθύνη ως προς την κατάρτιση και ως προς το περιεχόμενό του. 
    Θέλω να σας βεβαιώσω ότι όλα όσα υποστηρίξατε, πριν δεν ανταποκρίνονται στην πραγματικότητα. Δεν μπορείτε συνεχώς να βάλλετε κατά των πράξεων της Κυβέρνησης και μόνο αναφερόμενοι στην απογραφή, μια απογραφή η οποία επιβάλλεται εκ των πραγμάτων να γίνει. Είκοσι χρόνια διακυβερνούσατε τη χώρα, είκοσι χρόνια παραποίησης, είκοσι χρόνια πολλές φορές ψέματα, είκοσι χρόνια πολλές φορές πράγματι αναξιόπιστες καταγραφές στον προϋπολογισμό. Το αποτέλεσμα ήταν ότι κάνατε υπερβάσεις πάντοτε και είχατε πάντοτε ελλειμματικούς ισολογισμούς. 
Ο ισολογισμός και ο απολογισμός πρέπει βεβαίως να ανταποκρίνονται στον προϋπολογισμό. Όμως, τυπική εξίσωση κάνατε, όχι ουσιαστική. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε.
    Θέλω να συνοψίσω, λέγοντας ότι η σημερινή Κυβέρνηση υλοποίησε πράγματι –στα μέτρα του δυνατού- τον προϋπολογισμό του 2004, έναν προϋπολογισμό που, όπως είπα, συντάξατε εσείς και υλοποίησε η νέα κυβέρνηση. Μην ξεχνάτε ότι ήταν άσχημη η οικονομική συγκυρία, διεθνώς και εντός της χώρας. 
    Προκειμένου σήμερα να μιλάμε πράγματι για έναν απολογισμό και έναν ισολογισμό που να αποτυπώνει μια πραγματικότητα, πρέπει πράγματι και ο προϋπολογισμός να είναι αντικειμενικός. Για το λόγο αυτό, πιστεύω ότι πρέπει να υπερψηφιστεί αυτό το κείμενο απ’ όλους και ιδιαίτερα από την Αξιωματική Αντιπολίτευση. Διαφορετικά, καταψηφίζετε τον εαυτό σας, που τον είχετε καταρτίσει. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βεργίνη. 
    Ο κ. Αθανάσιος Παπαγεωργίου έχει το λόγο.
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριοι συνάδελφοι, είναι πράγματι εντυπωσιακό το ότι η Κυβέρνηση πανηγυρίζει για το ενδεχόμενο ή το διαφαινόμενο γεγονός της άρσης της επιτήρησης για την οικονομία της χώρας μας. 
    Δυστυχώς, αντί η Κυβέρνηση να αποσιωπά το γεγονός της επιτήρησης, πανηγυρίζει για την άρση. Γιατί πανηγυρίζετε, κύριε Υπουργέ; Γιατί εξευτελίσατε τη χώρα; Πανηγυρίζετε, γιατί καταρρακώσατε το κύρος και την αξιοπιστία της χώρας; 
    Πανηγυρίζετε γιατί η χώρα έγινε το πιο σύντομο ανέκδοτο σε όλα τα οικονομικά φόρα του κόσμου; Εδώ είχαν έρθει ειδικοί, νομπελίστες και ανέφεραν το χειρισμό σας ως ατυχή. Είπαν μάλιστα ότι η προσέγγισή σας για την απογραφή ήταν τραγική και χαρακτηρίσθηκε ως πυθαγόρειο θεώρημα, ελληνικό θεώρημα. Το ίδιο ισχύει και για την τελευταία αναπροσαρμογή του Α.Ε.Π., που θέλετε να κάνετε και τα 25% και για την οποία γελάνε ακόμα. 
    Πανηγυρίζετε, γιατί με αφορμή την απογραφή επιβάλατε μακροχρόνια σκληρή λιτότητα στη χώρα, στους μισθωτούς και στους συνταξιούχους; Πανηγυρίζετε, γιατί διαπράξατε το έγκλημα σε βάρος της οικονομίας και των πολιτών; 
    Είναι πράγματι τραγικό, επιπρόσθετα, να έρχεστε τώρα μετά απ’ αυτό το έγκλημα που διαπράξατε και να παριστάνετε τους θαυματοποιούς. Μετά απ’ αυτόν τον ατυχή χειρισμό, τον εγκληματικό χειρισμό,  πανηγυρίζετε που βγήκαμε από την επιτήρηση; Τι υποκρισία είναι αυτή; Τι μέγεθος υποκρισίας είναι αυτό;
    Φυσικά, υποκριτικά πάντα, μας λέει ο κύριος Υπουργός: «Μην επαναπαύεστε, να είστε σε εγρήγορση, διότι δεν τέλειωσαν τα δύσκολα», λέτε και δεν αντιλαμβανόμαστε εμείς ότι η οικονομία είναι σε τέλμα, ότι εσείς βάλατε την οικονομία σ’ ένα εκτεταμένο τέλμα.
    Κυρίες και κύριοι συνάδελφοι, όντως το 2004 ήταν ένα σημαδιακό έτος, όχι για το άτυχο γεγονός της «δήθεν» απογραφής, το μεγάλο grosso colpo, όπως το λέμε, αλλά γιατί κατά τη γνώμη μου η χρονιά του 2004 ήταν μια από τις χειρότερες για τα δημοσιονομικά πράγματα της χώρας.
      Θέλω πρώτα να απαντήσω στον κ. Βεργίνη και στον κύριο Υπουργό που επικαλέσθηκε το ότι οι αποκλίσεις, η κατάρρευση των εσόδων και οι υπερβάσεις στις δαπάνες του προϋπολογισμού του 2004 ήταν εξαιτίας του ότι εμείς συντάξαμε τον προϋπολογισμό του 2004. Τότε και τώρα σας λέμε: «Γιατί δεν κάνατε αναπροσαρμογή;» Γιατί δεν παρουσιάσατε στο εξάμηνο ένα δικό σας Προϋπολογισμό; 
      Δεύτερον, μήπως στον πρώτο, αυθεντικό στην ιστορία του ελληνικού έθνους, προϋπολογισμό του 2005 δεν είχαν την ίδια κατάρρευση τα έσοδα; Δεν είχαμε τις ίδιες υπερβάσεις με τον προϋπολογισμό του 2004; Εσείς δεν αναγκασθήκατε -παρά τις διαβεβαιώσεις που δίνατε ότι δεν θα επιβάλλετε φόρους- εξαιτίας της κατάρρευσης των εσόδων και των μεγάλων υπερβάσεων, να οδηγηθείτε σε έκτακτες φορολογίες και σε έμμεσους φόρους; Δεν είναι το 2004, για το οποίο συζητάμε, αποκομμένο σ’ αυτήν τη χώρα. Συζητάμε καθυστερημένα τον Προϋπολογισμό και τον Ισολογισμό του 2004, αλλά έχετε διατρέξει και το 2005, είσαστε στο 2006, ενώ διαπιστώνουμε τα ίδια συμπτώματα. Φυσικά θα αξιολογήσουμε και το 2006.
      Άρα, λοιπόν, αυτό το άλλοθι, ότι εμείς τον φτιάξαμε και ότι μοιραία είχατε αποκλίσεις στον προϋπολογισμό του 2004, καταρρίπτεται για το λόγο ότι δεν τροποποιήσατε εκείνον τον προϋπολογισμό και για το λόγο ότι δείγμα του 2005 δείχνει ότι τα δημόσια οικονομικά ακολουθούν την ίδια ρότα.
      Μήπως, δεν έχουμε τεράστιες, όπως είπα, αποκλίσεις στα έσοδα και τα έξοδα; Δεν έχουμε τρομερές υστερήσεις εσόδων και κατάρρευση των εσόδων κατά 1,8 δισεκατομμύρια ευρώ; Μήπως αυτό δεν έγινε εξαιτίας των χαριστικών πράξεων που κάνατε στους φοροφυγάδες; Δεν έγινε εξαιτίας της μονομερούς στάσης σας για μείωση των φορολογικών συντελεστών στα διανεμόμενα κέρδη στις επιχειρήσεις; Μήπως δεν έγινε εξαιτίας του ότι κατέρρευσαν οι φοροεισπρακτικοί μηχανισμοί, ιδιαίτερα το 2004, εξαιτίας του άκρατου κομματισμού και της επιβολής στελεχών, τα οποία δεν είχαν ούτε καν αντίληψη του πώς λειτουργεί το φοροεισπρακτικό σύστημα; 
      Δεν έγιναν λογιστικές αλχημείες; Το λέω, γιατί εσείς μας κατηγορούσατε για λογιστικές αλχημείες. Δεν κάνατε, δεκατρείς μήνες την ετήσια χρήση του 2004; Δεν κάνατε έντεκα μήνες το 2003 για το Φ.Π.Α.; Αυτά δεν είναι λογιστικές αλχημείες; Όλοι έχουμε συντάξει ισολογισμούς, όλοι ξέρουμε να διαβάζουμε προϋπολογισμούς και ισολογισμούς, όλοι ξέρουμε λίγα «οικονομικά γράμματα» και όταν λέμε απλά ότι η χρήση του 2003 έγινε ενδεκάμηνη για το Φ.Π.Α., αυτό είναι αλχημεία, όπως και το ότι έγινε δεκατρείς μήνες το 2004.
      Δεν έχουμε εκτροχιασμό των δαπανών και υπέρβαση του προϋπολογισμού κατά 19,4 δισεκατομμύρια ευρώ το 2004 ή κατά 30,4%; Δεν υπάρχει αδυναμία να εισπράξετε αυτά τα οποία εξήγγειλε ο Πρωθυπουργός, τα 10.000.000.000 τα οποία θα εξεύρισκε από την πάταξη της σπατάλης του δημοσίου; Πού είναι αυτά τα 10.000.000.000; Είμαστε στο τρίτο έτος, διαχειρίζεστε τρεις χρήσεις.
      Πού είναι τα λεφτά που θα εξοικονομούσατε από τη δαπανηρή λειτουργία του δημοσίου, προκειμένου να πάνε, όπως έλεγε ο κύριος Πρωθυπουργός στεντόρεια τη φωνή, σε άλλες λειτουργίες; Δεν είχαμε διαρκή αλλαγή, από 6,6% σε 7,8% -καταγέλαστη πράξη- του δημοσίου ελλείμματος; Δεν είχαμε χρήση κατά το δοκούν των λογιστικών κανόνων στα ζητήματα που αφορούν τη λευκή τρύπα, τα χρέη των νοσοκομείων ή τις αμυντικές δαπάνες  και το Ταμείο Παρακαταθηκών και Δανείων; Δεν είχαμε και δεν διατηρήσαμε τους κωδικούς -ενώ όπως λέγατε- το δημοσιονομικό μας σύστημα είναι αδιαφανές και δεν θα το αφήσετε ανέπαφο; Δεν αυξήσατε τους ειδικούς λογαριασμούς, αντί να τους μειώσετε, όπως είχατε εξαγγείλει; Δεν αυξήθηκε το δημόσιο χρέος αυτήν τη χρήση, ο δανεισμός και οι εγγυήσεις του δημοσίου; 
      Και όλα αυτά, κύριε Υπουργέ, τη στιγμή που επιβραδύνεται ο ρυθμός ανάπτυξης από 4,7% σε 3,7%, ενώ είχατε πει ότι θα πάτε την αύξηση του Α.Ε.Π. στο 5% και ενώ μειώνονται δραματικά οι δημόσιες επενδύσεις και φθάνουν στο επίπεδο προ δεκαετίας, όταν καταρρέουν τα εισοδήματα, όταν μειώνεται η ανταγωνιστικότητα και αυξάνεται η αδιαφάνεια. Διότι με τη ρομφαία του κτυπήματος της αδιαφάνειας, αναλάβατε την ευθύνη της διακυβέρνησης και εδώ οι στατιστικές λένε ότι πέσαμε στη σκάλα της αδιαφάνειας στα δημόσια πράγματα κατά οκτώ βαθμούς. Αυτή είναι  η πραγματικότητα στη δημοσιονομική, εισοδηματική και οικονομική πολιτική που οδηγεί σε αδιέξοδο την οικονομία, τη χώρα και τους πολίτες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Φτάνει πια, κύριε Υπουργέ. Νομίζω ότι πρέπει να σταματήσετε αυτή την κοροϊδία και αυτήν την υποκρισία. Νομίζω ότι έρχεται η ώρα της κρίσης.
      Και σας λέω και το τελευταίο, ότι είναι  πρόσκαιρη η ηγεμονία που φαίνεται ότι έχετε στα δημόσια πράγματα. Υπήρξε ένα άρθρο ενός επίλεκτου μέλους της κοινωνίας μας, που έλεγε ότι η Νέα Δημοκρατία θεωρεί ότι έχει μία ηγεμονία, αλλά ο δεύτερος γύρος των δημοτικών εκλογών της κατέδειξε ότι είναι επισφαλής αυτή η ηγεμονία. Kαι νομίζω ότι θα έρθει η ώρα των εθνικών εκλογών, όπου θα καταδειχθεί η καταδίκη,  εκ μέρους του ελληνικού λαού, της κυβερνητικής σας πολιτικής.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παπαγεωργίου.
      Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Αγαπητοί συνάδελφοι, είδα σήμερα το ΠΑ.ΣΟ.Κ., ακόμη και τον ίδιο τον Αρχηγό του, να εκφράζουν μ’ έναν έμμεσο τρόπο στο πρόσωπό τους, στην εκφορά του λόγου τους, μία αγωνία. Κύριε Πρόεδρε, ξέρετε τι έχει συμβεί; Να το πούμε έτσι απλά, για να το καταλάβουν και όλοι οι συνάδελφοι και όχι μόνο. Οι εκλεκτοί συνάδελφοι του ΠΑ.ΣΟ.Κ. ήλπιζαν, προέβλεπαν, υπολόγιζαν –και αυτός είναι ο πόνος τους σήμερα- ότι θα ερχόταν νέα επιτήρηση. Δηλαδή, ότι η Ελλάδα θα είχε και τρίτο έτος επιτήρησης. Προέβλεπαν δηλαδή πρόστιμα, ποινές και πάει λέγοντας. Και βεβαίως, στη συνέχεια θα έλεγαν, μα εμείς σας τα λέγαμε αυτά τα δυόμισι χρόνια, ότι κάνετε λάθος πολιτική, λάθος μίγμα οικονομικής πολιτικής και πάει λέγοντας.
      Αυτό βγήκε σήμερα από τη συζήτηση, κύριε Πρόεδρε, ότι και ο ίδιος ο τομέας της οικονομίας τους έκανε λάθος εκτιμήσεις και μάλιστα έφτασε στο σημείο να φέρει σε δύσκολη θέση τον ίδιο τον Πρόεδρο του ΠΑ.ΣΟ.Κ., που ήρθε σήμερα στην Αίθουσα και κατ’ ουσία είδαμε -και αυτό είναι ένα μήνυμα, για να το καταλάβει το ΠΑ.ΣΟ.Κ. που επιμένει- ότι η λογιστική αποτύπωση του ΠΑ.ΣΟ.Κ. ήταν ειλικρινής! Με άλλα λόγια, έρχονται τώρα οι συνάδελφοι μου Βουλευτές του ΠΑ.ΣΟ.Κ. και λένε ότι οι υπηρεσίες της Ευρωπαϊκής Επιτροπής είναι αυτές που παραπλανήθηκαν ή παραπλάνησαν εμάς. Έχουμε φτάσει, δηλαδή, σε πράγματα πολιτικά σχιζοφρενή, θα μου επιτρέψετε να πω.
      Η αλήθεια όμως, κύριε Πρόεδρε, είναι διαφορετική. Ποια είναι η αλήθεια; Ούτε σεισμοί ήρθαν στην χώρα ούτε λοιμοί ούτε καταστροφές ούτε καταποντισμοί, αυτά που προέβλεπαν κάποιοι, που θα έσκιζαν τα πτυχία τους. Ούτε πρόστιμα ήρθαν, ούτε ποινές ήρθαν ούτε νέα επιτήρηση ήρθε ούτε ύφεση ήρθε. Και από την άλλη μεριά, η ναυτιλία φέτος παρήγγειλε πλοία το πρώτο δεκάμηνο ύψους 15.000.000.000 ευρώ. Οι κλίνες, βλέπω ότι από έξι χιλιάδες τετρακόσιες που ήταν πέρσι για τον τουρισμό -που ήταν η καλύτερη χρονιά- πήγαν στις  είκοσι πέντε χιλιάδες  μέχρι σήμερα. Διαφορά δηλαδή τεράστια, υπερτετραπλάσια.
      Και θα σας πω με απλά λόγια, όπως είπε και ο Πρωθυπουργός, αγαπητοί συνάδελφοι, στη Θεσσαλονίκη, ότι το νερό μπήκε στο αυλάκι, ας μην αυταπατώμεθα. 
      Πάω σ’ ένα άλλο θέμα, γιατί είδα και άκουσα και τον Πρόεδρο του ΠΑ.ΣΟ.Κ. και τον κ. Καστανίδη τις προάλλες και διαβάζω από τα Πρακτικά της Βουλής, κύριε Πρόεδρε, της 3ης Οκτωβρίου 2006, όπου έλεγε σ’ αυτήν την Αίθουσα: «Διερωτήθην γιατί δεν έγιναν οι αναθεωρήσεις προηγουμένως, επί κυβερνήσεων του ΠΑ.ΣΟ.Κ.», ρωτώντας μάλιστα τον κ. Δούκα εκείνη την ημέρα, που είναι και σήμερα παρών. Θα σας δώσω την απάντηση, κύριε Δούκα. «Αλλάζει…» -λέει- «η αίσθηση του εθνικού καθήκοντος και της ευθύνης που έχει ο καθένας μας». Αυτή είναι η εξήγηση και ακούστε τι λέει στη συνέχεια ο κ. Καστανίδης - Κοινοβουλευτικός Εκπρόσωπος είναι και προφανώς είναι η θέση του ΠΑ.ΣΟ.Κ.- «οι αναθεωρήσεις των λογαριασμών…» –επί λέξει τα λέω αυτά- «δεν έγιναν από την κυβέρνηση του ΠΑ.ΣΟ.Κ., γιατί γνώριζε η κυβέρνηση του ΠΑ.ΣΟ.Κ. ότι θα απολέσει τεράστια κονδύλια…». Στη συνέχεια, δηλαδή, να μας πει τι; Ότι λέγαμε ψέματα ως χώρα; Διότι δεν είναι θέμα του ΠΑ.ΣΟ.Κ. αυτό. Η Ελλάδα είναι χώρα. Φεύγω από αυτό κι ο καθένας να βγάλει τα συμπεράσματά του.
       Ένα άλλο θέμα, κύριε Πρόεδρε. Σήμερα, σε μία άλλη επιτροπή της Βουλής, μιας και συζητούμε τον Απολογισμό του έτους 2004 και τον Ισολογισμό της χρονιάς αυτής, με μία τροπολογία που ήδη πέρασε κατά πλειοψηφία, προχωρά η Κυβέρνηση στο διπλογραφικό σύστημα. Δημιουργούνται δύο νέα τμήματα και αυτά τα τμήματα έχουν στην αρχή, ως ξεκίνημά τους, τη μετάβαση από το ένα σύστημα στο άλλο, στο διπλογραφικό. Επιτέλους, δηλαδή! Και στη συνέχεια να γίνει και νομοθετική ρύθμιση, μέσα από την εμπειρία και μέσα από τις αλλαγές, ούτως ώστε να έχουμε μία καλύτερη διαχείριση των χρημάτων των πολιτών. Είναι ανατριχιαστικό, όταν μιλάμε για το εισόδημα και τους φόρους των πολιτών.
       Με αφορμή αυτό θα ήθελα, κύριε Πρόεδρε, να πω δύο σκέψεις. Θα τα πω και στην Αναθεώρηση του Συντάγματος τις επόμενες μέρες.
Έχω βαθύτατη πίστη ότι η δημοσιονομική πειθαρχία είναι το άλφα και το ωμέγα, για να διαχειριστούμε σωστά την περιουσία του κράτους και το χρήμα του Ελληνικού λαού. 
      Εγώ θα ήθελα –και θα το προτείνω, επαναλαμβάνω- κύριε Υπουργέ, να δω τουλάχιστον τετραετές δημοσιονομικό πλαίσιο. Με άλλα λόγια, τουλάχιστον τα επόμενα τέσσερα χρόνια η Κυβέρνηση και η κάθε κυβέρνηση, με το πρώτο προσχέδιο προϋπολογισμού που θα καταθέτει, θα πρέπει να μας δίνει και τα στοιχεία για τα επόμενα ένα συν τρία χρόνια. Αυτό το κάνουν πάρα πολλές χώρες. 
      Επίσης θα ήθελα –λέω μόνο επικεφαλίδες- όπως και οι περισσότερες ανεπτυγμένες χώρες σήμερα, να μη συνεχίσουμε μ’ αυτήν τη γραμμική μορφή του προϋπολογισμού που ακολουθούμε –είναι λάθος κατά την άποψή μου- αλλά να πάμε σε κάποιες άλλες μορφές. Κατά την άποψη μου, η πιο κρίσιμη, η πιο χρήσιμη, υποκειμενικά μιλώντας, θα ήταν η μορφή με βάση τις δραστηριότητες. Μπορεί να προχωρήσουμε και με βάση τα αποτελέσματα ή μπορεί να πάμε σε μία άλλη μορφή, όπως σ’ αυτήν από μηδενική βάση. Να το συζητήσουμε, όμως. Δεν μπορούμε σήμερα να ελέγξουμε, δεν μπορούμε να έχουμε τη δυνατότητα, κύριε Πρόεδρε, να ξέρουμε από πού έρχονται τα χρήματα, πού θα κατευθυνθούν και αν δεν πάνε σ’ αυτά τα σημεία που είπαμε ότι θα πάνε, για να βοηθηθεί η πολιτική ή ο λαός στη συνέχεια, δεν θα ξέρουμε τι να πούμε σε ποιον. 
      Θέλω, λοιπόν, να πω ότι έχει σημασία να έχουμε αυτήν τη διαφορετική μορφή στη διαδικασία του προϋπολογισμού και, επίσης, να περνάει και από το Υπουργικό Συμβούλιο, στο ένα στάδιο. Προσχέδιο, Υπουργικό Συμβούλιο και μετά στη Βουλή, εδώ, δύο φορές, στην Ολομέλεια, να ψηφίζεται στις 22 Δεκεμβρίου, για να μη συμβαίνει, όπως σήμερα, ο κάθε Υπουργός να ζητάει «ό,τι θέλει, όποτε θέλει». Πρέπει, λοιπόν, να ξέρουμε ποιοι είμαστε, τι πρέπει να κάνουμε και να αποδίδουμε λογαριασμό στο τέλος,  για τα χρήματα των πολιτών.
      Κάτι άλλο, κύριε Πρόεδρε. Το 2004 –και αυτό είναι εκκωφαντικό πάλι- ο προϋπολογισμός έλεγε ότι θα ήμαστε στο τέλος του 2004 περίπου στο 1,2, αυτός ήταν ο αριθμός, δηλαδή θα ήταν κάπου στα δύο κόμμα κάτι δισεκατομμύρια ευρώ το έλλειμμα της χρονιάς. Και αντί για 2.000.000.000 ευρώ, πήγε κοντά στα 15.000.000.000 ευρώ, όχι με εικονικό τρόπο, αλλά με χαρτιά, με συμβάσεις, με υποχρεώσεις που είχε το κράτος. Πού είναι αυτά τα 13.000.000.000 ευρώ για τη χρονιά που μιλάμε σήμερα, το 2004, για τον Απολογισμό και τον Ισολογισμό; Αστειευόμαστε σ’ αυτήν την Αίθουσα; Και  επιχειρηματολογούν κάποιοι για το οτιδήποτε παραπάνω; 
      Κύριε Πρόεδρε, εγώ βλέπω ότι το μίγμα της οικονομικής πολιτικής αποδίδει. Δίνουμε και θα δώσουμε από το μέρισμα του νοικοκυρέματος. Και το Ε.Κ.Α.Σ. θα δώσουμε, 35 συν 35 ευρώ, σε δεκατρεις μήνες από σήμερα. Οι αγρότες επίσης θα πάρουν 1400 ευρώ. Δηλαδή, περίπου όλη τη χρονιά του 2008, θα πάρουν 500.000 δραχμές, για να μην ξεχνάμε τη δραχμούλα. Επίσης, αυξάνουμε το επίδομα ανεργίας. ‘Εχουμε το νοικοκύρεμα που γίνεται με το Λ.Α.Φ.Κ.Α., την επιστροφή της τρίτης δόσης. Φυσικά πρόσωπα, σε όλους, θα έχουμε μείωση της φορολογίας. Επίσης, σε συνταξιούχους, σε εν ενεργεία, στρατιωτικούς. Επίσης στα άτομα με ειδικές ανάγκες, το επίδομα. Επίσης το αφορολόγητο από τις 10.000 που βρήκαμε το 2004, πάει στις 12.000, που σημαίνει ότι τετρακόσιες ογδόντα χιλιάδες ακόμα οικογένειες δεν θα πληρώνουν φόρο εισοδήματος. Σε σύνολο, δηλαδή, στην Ελλάδα την επόμενη χρονιά δεν θα πληρώσουν πάνω από τρία εκατομμύρια  διακόσιες χιλιάδες οικογένειες καθόλου φόρο εισοδήματος. 
      ΝΙΚΟΛΑΟΣ ΓΚΑΤΖΗΣ: Εξαπλώνεται η φτώχεια. 
      ΗΛΙΑΣ ΚΑΛΛΙΩΡΑΣ: Κύριε Πρόεδρε, οι τελευταίες εκλογές, όμως, έστειλαν και άλλα μηνύματα και θέλω να πω ότι αυτό που ψήφισαν εν τέλει οι πολίτες στις τελευταίες εκλογές, ήταν η αποφασιστικότητα του Καραμανλή. Ψήφισαν σταθερότητα και ζήτησαν μεταρρυθμίσεις. Αυτές είναι, κύριε Πρόεδρε, οι τρεις λέξεις κλειδιά. 
      Σήμερα, επειδή ήρθε ο Πρόεδρος του ΠΑ.ΣΟ.Κ στην Αίθουσα και μίλησε από αυτό το Βήμα, πρέπει να καταλάβει κάτι και το λέω με τον απόλυτο σεβασμό που έχω σε Αρχηγό κόμματος. Εάν, κύριε Παπανδρέου, δεν αλλάξει το ΠΑ.ΣΟ.Κ, δεν πρόκειται να αλλάξει ούτε το πολιτικό σκηνικό. 
      Εγώ σας λέω ότι στην αρχή που άκουγα το σύνθημα: «Γιώργο, προχώρα, άλλαξέ τα όλα», πίστεψα και εγώ ότι θα έχουμε μια σπουδαία, αν θέλετε, Αντιπολίτευση, για να κάνουμε πολιτικό διάλογο. Και αντί πολιτικού διαλόγου, σήμερα τι βλέπουμε; Το ΠΑ.ΣΟ.Κ, δεν έχει ξεκαθαρίσει ποια σημεία είναι αυτά στα οποία διαφοροποιείται από την Κυβέρνηση. Περιμένει και μένει η ουρά της Κυβέρνησης στην πολιτική. Επίσης, αντιδρά ευθέως στις αποφάσεις της Κυβέρνησης. 
      Κάτι άλλο. Νεολαία έχει το ΠΑ.ΣΟ.Κ., κύριε Πρόεδρε του ΠΑ.ΣΟ.Κ.; Τι γίνεται με τις κομματικές οργανώσεις; Άρα, αν όλο αυτό δεθεί με την έλλειψη σαφούς πολιτικού μίγματος και πολιτικού στίγματος, που δεν έχει το ΠΑ.ΣΟ.Κ. -δηλαδή δεν έχει πολιτική ταυτότητα και γι' αυτό υπάρχουν τόσες φωνές και ο κ. Βενιζέλος δεν χάνει ευκαιρία σε κάθε μικρή ή μεγάλη περίσταση να διαφοροποιείται- εκεί είναι το πρόβλημα, το οποίο είναι κακό, κύριε Πρόεδρε και για τη Νέα Δημοκρατία και για την Κυβέρνηση. Και μετά μας λένε κάποιοι ότι φταίνε οι δημοσκοπήσεις. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Σγουρίδης, που είναι ο τελευταίος ομιλητής για σήμερα, για να κλείσουμε τη συνεδρίαση.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε...
      ΠΡΟΕΔΡΕΥΩΝ (Σωτήρης Χατζηγάκης): Συγγνώμη, αλλά δεν είδα να σηκώνετε το χέρι και υπέθεσα ότι ήδη σας εκάλυψε ο κ. Παπανδρέου. Βλέπω, όμως, ότι θέλετε να συμπληρώσετε. Ευχαρίστως. 
      ΑΝΔΡΕΑΣ ΜΑΚΡΥΠΙΔΗΣ: Θέλω αυτό που δικαιούμαι από τον Κανονισμό. 
      ΠΡΟΕΔΡΕΥΩΝ (Σωτήρης Χατζηγάκης): Μάλιστα. 
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Αγαπητέ συνάδελφε, κύριε Καλλιώρα, το ΠΑ.ΣΟ.Κ δεν περίμενε να επιβληθούν στην Ελλάδα νέα πρόστιμα, ποινές -και καταστροφή- από την Ευρωπαϊκή Ένωση, γιατί η οικονομία που σας παραδώσαμε, ξέρουμε πάρα πολύ καλά ότι ήταν υγιής. Εσείς, δια της απογραφής, την παρουσιάσατε, όπως την παρουσιάσατε, για να άρετε εκ των υστέρων όλο αυτό το ζήτημα και να πείτε, χωρίς να κάνετε τίποτα, ότι έχετε εξυγιάνει την οικονομία. Θα σας εξηγήσω, όμως, παρακάτω για ποιο λόγο έγινε αυτό. 
      ΗΛΙΑΣ ΚΑΛΛΙΩΡΑΣ: Διαβάστε τις τοποθετήσεις των συναδέλφων σας. 
      ΠΑΝΑΓΙΩΤΗΣ ΣΓΟΥΡΙΔΗΣ: Έχω, όμως, την άποψη, κύριοι συνάδελφοι, ότι δεν έχει νόημα σ’ αυτήν τη διήμερη συζήτηση για τον Απολογισμό και τον Ισολογισμό του κράτους του οικονομικού έτους 2004, να σκιαμαχούμε με αριθμούς. Πρέπει να μιλήσουμε πολιτικά, γιατί για μένα προσωπικά το πώς αποκτάς αξιοπιστία, φερεγγυότητα και σεβασμό ως χώρα, ως Κυβέρνηση και ως λαός δεν είναι ζήτημα τεχνοκρατικό, αλλά πολιτικό. 
      Έτσι λοιπόν, η πρώτη μου πολιτική επισήμανση στη συζήτηση αυτή είναι η εξής: Δεν κατηγορείς κάποιο για κάτι, όταν εσύ ο ίδιος πράττεις τα ίδια και χειρότερα. Ειδικότερα, δεν μπορείς να καταγγέλλεις τις προηγούμενες κυβερνήσεις του ΠΑ.ΣΟ.Κ ότι χρέωσαν τη χώρα με δάνεια, όταν εσύ αυξάνεις το δανεισμό. Και μη μου πείτε ότι δεν έχετε αυξήσει το δανεισμό. Μάλιστα, ενώ δανειστήκατε περισσότερα, φαίνεται ότι πληρώνετε λιγότερους τόκους. Πώς γίνεται αυτό; Μόνο με θαύμα μπορεί να γίνει. 
      Δεν μπορείτε να καταγγέλλετε την προηγούμενη κυβέρνηση του ΠΑ.ΣΟ.Κ για αύξηση της φοροδιαφυγής, όταν επί των δικών σας ημερών η φοροδιαφυγή διπλασιάστηκε. Αυτά λένε τα στοιχεία. Δεν μπορείτε να κατηγορείτε την προηγούμενη Κυβέρνηση του ΠΑ.ΣΟ.Κ για έλλειψη απορροφητικότητας στο Γ’ Κοινοτικό Πλαίσιο Στήριξης, όταν επί δικών σας ημερών η απορροφητικότητα σχεδόν έχει μηδενιστεί. Θα χάσουμε χρήματα από την Ευρωπαϊκή Ένωση. Δεν μπορείτε να κατηγορείτε την προηγούμενη κυβέρνηση του ΠΑ.ΣΟ.Κ για πλαστά οικονομικά μεγέθη στους προϋπολογισμούς τους οποίους ψήφισε, παραδείγματος χάριν το κονδύλιο των εκλογών, όταν επί των δικών σας ημερών για τις δημοτικές και νομαρχιακές εκλογές το κονδύλιο το οποίο βάλατε εσείς οι ίδιοι, γνωρίζετε ότι είναι πλαστό. Δεν μπορεί να κατηγορείς τις προηγούμενες κυβερνήσεις του ΠΑ.ΣΟ.Κ για διαφθορά και διαπλοκή, όταν επί των δικών σας ημερών στην έκθεση της Διεθνούς Διαφάνειας, την οποία παλαιότερα ως αντιπολίτευση κάνατε σημαία σας, η Ελλάδα έχει κατρακυλήσει οκτώ θέσεις κάτω. Και θα μπορούσα να συνεχίσω με πολλά τέτοια δεν μπορεί να κατηγορείς, αλλά σταματάω εδώ. 
      Η δεύτερη πολιτική μου παρατήρηση και επισήμανση είναι ότι εσείς κλονίσατε ανεπανόρθωτα μια πίστη που είχε αρχίσει να διαμορφώνεται στον ελληνικό λαό ως προς την ορθή και βάσει κανόνων διαχείριση της ελληνικής οικονομίας μετά την ένταξη της χώρας στην Ο.Ν.Ε..
      Παρά τα όσα εσείς καταγγέλατε, ως αντιπολίτευση, για προϋπολογισμούς «τραβεστί», για οικονομία εικονική και πλασματική και για όλα αυτά, ο κόσμος πίστευε ότι τα όργανα της Ευρωπαϊκής Ένωσης επιβλέπουν σωστά και με κανένα τρόπο, κανένα κράτος δεν κάνει του κεφαλιού του. 
      Με τους οικονομικούς σας χειρισμούς από το 2004 και μετά, αφ’ ενός τρώσατε το κύρος της Ευρωπαϊκής Ένωσης και τώρα ξέρετε τι λέει ο λαός; «Παντού τα ίδια είναι, και στην Ευρωπαϊκή Ένωση μαγειρέματα υπάρχουν. Όλοι ίδιοι είναι». 
      Αφ’ ετέρου –και το χειρότερο- είναι το αποτέλεσμα ότι με την απογραφή, ενισχύσατε την αναξιοπιστία του πολιτικού κόσμου. Έχετε πάει στα καφενεία, έχετε πάει στις επαρχίες σας; Έχετε δει πώς μας αντιμετωπίζουν ως πολιτικούς; Για ποιο λόγο; Για το λόγο ότι δεν υπάρχει μια συνέχεια και μια συνέπεια. Χώρια του ότι η χώρα ρεζιλεύτηκε διεθνώς και είναι η μοναδική χώρα στην Ευρωπαϊκή Ένωση, αγαπητοί συνάδελφοι, που ετέθη υπό επιτήρηση. 
       Γιατί κάνατε την απογραφή; Η λογική της απογραφής είναι απλή, κύριοι συνάδελφοι. Διογκώνεις τα χρέη του 2004, τα φορτώνεις στις προηγούμενες κυβερνήσεις, έτσι απαλλάσσεσαι από τις υποσχέσεις που έχεις δώσει στο λαό,  τις οποίες επαναλαμβάνεις την επόμενη φορά για την επόμενη τετραετία. Το κάνετε σαν αυτόν, που μ’ ένα εισιτήριο θέλει να δει δύο φορές μια κινηματογραφική ταινία. Τα υποσχεθήκατε το 2004, θα ξαναρθείτε να ξαναϋποσχεθείτε το 2007 τα ίδια πράγματα. 
      Το ξέρετε το ανέκδοτο με το Νασρεντίν Χότζα, που δεν μπορούσε κάποιος να τα βγάλει πέρα στο σπίτι του, διότι είχε πέντε μέλη στην οικογένειά του και είχε ένα δωμάτιο. Και όταν πάει στο Νασρεντίν Χότζα και του λέει: «Βρε, Νασρεντίν μου θέλω να φτιάξω ένα δωματιάκι παραπάνω», τον ρωτάει ο Νασρεντίν: «Λεφτά έχεις; Δάνειο μπορείς να πάρεις;» Και απαντά: «Δεν μπορώ να πάρω». Σκέφτεται ο Νασρεντίν και του λέει: «Εχεις αγελάδα;». Του απαντάει: «Έχω». Λέει ο Νασρεντίν: «Βάλ’ την το βράδυ στο σπίτι μέσα. Βάλε τις κότες, την άλλη μέρα. Μετά βάλε τις κατσίκες την άλλη μέρα». Πάει ο Νασρεντίν Χότζα και του λέει «Μα, δεν μπορώ να ζήσω. Η πεθερά μου, η γυναίκα μου, τα παιδιά μου, η αγελάδα, οι κατσίκες, οι κότες όλες μέσα. Τι να κάνω;»  Του λέει ο Νασρεντίν Χότζας: «Βγάλε την αγελάδα έξω, βγάλε τις κατσίκες έξω, βγάλε τις κότες έξω». Χωρίς να μεγαλώσει το σπίτι, ο άνθρωπος είπε: «Δόξα τω Θεώ!». 
      Έτσι, λοιπόν, κάνατε και σεις. Φορτώσατε την οικονομία, έρχεστε εκ των υστέρων να τη ξεφορτώσετε και μετά να πείτε ότι φτιάξατε την οικονομία. Δεν είναι έτσι. 
      ΗΛΙΑΣ ΚΑΛΛΙΩΡΑΣ: Η Ευρώπη τα λέει αυτά. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Η Ευρώπη τα λέει; 
      ΗΛΙΑΣ  ΚΑΛΛΙΩΡΑΣ: Λένε ψέματα οι Ευρωπαίοι; 
      ΠΑΝΑΓΙΩΤΗΣ ΣΓΟΥΡΙΔΗΣ: Και έρχομαι να σας πω, αγαπητοί συνάδελφοι, ότι η μέθοδος που εσείς χρησιμοποιήσατε, είναι δοκιμασμένη, αλλά είναι ανέντιμη. Λογιστικά και ταμειακά κάνατε τις εγγραφές, όπως σας βόλευε. Οι δαπάνες για τις Ένοπλες Δυνάμεις, ταμειακή εγγραφή. Οι δαπάνες για τα νοσοκομεία, τις οποίες θα πληρώσετε το 2006-2007, λογιστική εγγραφή, στις προηγούμενες χρονιές. Αυτό είναι που σας εξήγησα πριν, κάνετε την οικονομία του Νασρεντίν Χότζα. 
      Και έρχομαι τώρα στην τρίτη πολιτική μου επισήμανση. Επειδή, κύριοι συνάδελφοι, είμαι Βουλευτής της επαρχίας, με πονάει το ότι με τη δική σας πολιτική στερήσατε από την περιφέρεια κονδύλια μέσα από το Πρόγραμμα Δημοσίων Επενδύσεων. Κόψατε το Πρόγραμμα Δημοσίων Επενδύσεων στο μισό. Ξέρετε ότι αυτό στέρησε από την επαρχία τα εξής: Για κάθε 100 ευρώ που δαπανάει το κράτος σε επενδύσεις έργων και προμηθειών, τα 30 ευρώ είναι εργατικά, τα 25 ευρώ είναι υλικά, τα 15 ευρώ επανέρχονται στον πλούτο των επιχειρήσεων και τα υπόλοιπα 30 ευρώ ξαναγυρνάνε μέσα από έμμεσους και άμεσους φόρους στο κράτος. 
      Ε, λοιπόν, απ’ αυτά που κόψατε από το Πρόγραμμα Δημοσίων Επενδύσεων, ακούστε τι στερήσατε στην επαρχία. Επτάμισι εκατομμύρια μεροκάματα, μαζί με τις ασφαλιστικές εισφορές, υπολογιζομένου του μεροκάματου, που είναι 65 ευρώ. Απώλεια 400.000.000 ευρώ κύκλου εργασιών από κάθε είδους επιχείρηση. Απώλειες 250.000.000 ευρώ πλούτο από τις επιχειρήσεις, που θα μπορούσε να διατεθεί  για τον εκσυγχρονισμό τους. Απώλεια εσόδων από το κράτος 480.000.000. Αυτό κάνατε με την πολιτική σας. 
      Και κάποιοι αναρωτηθήκατε: «Μα, γιατί δεν ψηφίζουμε τον Ισολογισμό και τον Απολογισμό του 2004, αφού μάλιστα -είπαν κάποιοι- «είναι ο προϋπολογισμός του ΠΑ.ΣΟ.Κ.»; Η απάντηση είναι ότι η καταψήφιση είναι πράξη συνειδητή, είναι πράξη καταδίκης κατά της νοσηρής οικονομικής πολιτικής που δημιουργήσατε και όχι κατά του Απολογισμού και του Ισολογισμού του 2004. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Σγουρίδη.
      Κυρίες και κύριοι συνάδελφοι, ζήτησε το λόγο για δύο λεπτά ο εισηγητής του ΠΑ.ΣΟ.Κ., ο κ. Μακρυπίδης.
      Ορίστε, κύριε Μακρυπίδη, έχετε το λόγο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Συμμερίζομαι την κούραση, αλλά θα ήθελα να πω δύο πράγματα, κύριε Υπουργέ.
      Σας άκουσα στην παρέμβασή σας να λέτε ότι ο Απολογισμός και ο Ισολογισμός του 2004 ήταν ευθύνη –η σύνταξη και η ψήφιση- του ΠΑ.ΣΟ.Κ.. Εσείς, όμως, απεμπολήσατε την ευθύνη της υλοποίησης. Κι αν αυτό δημιουργεί ένα άλλοθι για εσάς, γιατί καταψηφίζουμε εμείς αυτόν τον Απολογισμό, όπως άκουσα από τον εισηγητή σας ότι δεν κάνατε εσείς στους προηγούμενους απολογισμούς, του 2002, του 2003, θα σας πω το εξής: Ήδη έχουμε, βάσει των στοιχείων που εσείς έχετε φέρει στη Βουλή, τα πεπραγμένα του προϋπολογισμού του 2005. Άρα, βλέπουμε ότι αυτός ο πρώτος αξιόπιστος, ειλικρινής προϋπολογισμός έχει απόκλιση πάνω από 2,5 δισεκατομμύρια ευρώ σε σχέση με τα όσα εσείς είχατε προβλέψει. Αυτό είναι το ένα.
      Το δεύτερο αφορά τη διαφάνεια: Σας ακούσαμε να κόπτεστε για το θέμα της διαφάνειας. Ποια διαφάνεια; Μας κατηγορούσατε για κρυφά χρέη, για κρυφά ελλείμματα, για κρυφούς λογαριασμούς. Και σας ερωτώ: 
      Όσον αφορά τους ειδικούς λογαριασμούς, κύριε Πρόεδρε, μπορεί να μας πει ο κύριος Υπουργός -τρία χρόνια Κυβέρνηση, τρία χρόνια είναι στο συγκεκριμένο πόστο- αν έχει προχωρήσει στην κατάργηση ενός και μόνο ειδικού λογαριασμού; Αντιθέτως, εγώ μπορώ να σας πω ότι προχώρησε στην επέκταση και στη διεύρυνση των ήδη υπαρχόντων ειδικών λογαριασμών.
      Για δε την όψιμη πρόταση που ανέφερε ο κ. Μητσοτάκης για την κατάργηση των φόρων υπέρ τρίτων, προφανώς θέλει να πει ότι αυτά είναι θέματα που θα σας απασχολήσουν ως επόμενη κυβέρνηση. Λογαριάζετε, όμως, χωρίς τον ξενοδόχο.
      Θα κλείσω με το εξής, κύριε Πρόεδρε, γιατί δεν θα πω τώρα ούτε για τον υπερδανεισμό ούτε για την κατάπτωση των εγγυήσεων του δημοσίου, όπου έχουμε τριπλασιασμό μέσα στο 2004. Θα μιλήσω, όμως, επειδή είδα τον κύριο Υπουργό να ενίσταται σε μία παρέμβαση του κ. Τσακλίδη –και μ’ αυτό θα κλείσω- για το δημόσιο χρέος.
      Να πάρουμε το χρέος της γενικής κυβέρνησης, κύριε Υπουργέ; Θέλετε να σας πω το χρέος της κεντρικής κυβέρνησης; Το θέλετε σε απόλυτους αριθμούς;
Το 2003 το χρέος της γενικής κυβέρνησης ήταν 167,7 δισεκατομμύρια ευρώ. Πόσο πήγε για το 2007; Πήγε στα 210,6 δισεκατομμύρια ευρώ. 
      Θέλετε να πάρουμε το χρέος της κεντρικής κυβέρνησης; Το 2003 ήταν 183,3 δισεκατομμύρια ευρώ. Το 2007, σύμφωνα με την πρόβλεψη που κάνετε στον προϋπολογισμό, που καταθέσατε, θα είναι 236,3 δισεκατομμύρια ευρώ. 
      Αυτό σημαίνει ότι έχουμε υπερβολική αύξηση του δημόσιου χρέους και σε επίπεδο κεντρικής κυβέρνησης και σε επίπεδο γενικής κυβέρνησης. Αυτό είναι αποτέλεσμα αυτής της τρίχρονης, κατά τη γνώμη μας, άφρονος οικονομικής πολιτικής που εφαρμόσατε.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Μακρυπίδη.
      ΗΛΙΑΣ ΚΑΛΛΙΩΡΑΣ: Αυτός είναι ο ορισμός «κρυφά χρέη». Ευχαριστώ πολύ. Ευχαριστώ για τη βοήθεια. 
      ΑΝΔΡΕΑΣ ΜΑΚΡΥΠΙΔΗΣ: Και αν σύμφωνα με τη λογική των Βουλευτών της Νέας Δημοκρατίας, ότι με την πολιτική που εφήρμοσε το ΠΑ.ΣΟ.Κ. τα όσα χρόνια είχε την ευθύνη διακυβέρνησης της χώρας με την ψήφο του ελληνικού λαού, χρέωσε τον κάθε Έλληνα πολίτη με 18.000 ευρώ σε ετήσια βάση, με την πολιτική των τριών χρόνων σας, αυτό το νοικοκύρεμα μεταφράζεται σε 23.000 ευρώ για τον Έλληνα πολίτη.
      Γι’ αυτό καταψηφίζουμε και τον Απολογισμό και τον Ισολογισμό, αλλά και γενικά την οικονομική πολιτική της Νέας Δημοκρατίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μακρυπίδη.
      ΗΛΙΑΣ ΚΑΛΛΙΩΡΑΣ: Θα τον καταψηφίζετε για πολλά χρόνια ακόμα.
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί των σχεδίων νόμων του Υπουργείου Οικονομίας και Οικονομικών: α) «Κύρωση του Απολογισμού του Κράτους οικονομικού έτους 2004» και β) «Κύρωση του Ισολογισμού του Κράτους οικονομικού έτους 2004».
      Ερωτάται το Σώμα: Γίνεται δεκτό το σχέδιο νόμου: «Κύρωση του Απολογισμού του Κράτους οικονομικού έτους 2004»;
      Παρακαλώ όσοι το αποδέχονται να εγερθούν.
      (Εγείρονται οι αποδεχόμενοι το σχέδιο νόμου.)
      Προφανώς ηγέρθησαν οι περισσότεροι.
      Συνεπώς το σχέδιο νόμου του Υπουργείου Οικονομίας και Οικονομικών: «Κύρωση του Απολογισμού του Κράτους οικονομικού έτους 2004» έγινε δεκτό κατά πλειοψηφία και έχει ως εξής:
      (Να μπει η σελ. 244α)
      ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Γίνεται δεκτό το σχέδιο νόμου: «Κύρωση του Ισολογισμού του Κράτους οικονομικού έτους 2004», με τη νομοτεχνική παρατήρηση του κυρίου Υπουργού;
      Παρακαλώ όσοι το αποδέχονται να εγερθούν.
      (Εγείρονται οι αποδεχόμενοι το σχέδιο νόμου.)
      Προφανώς ηγέρθησαν οι περισσότεροι.
      Συνεπώς το σχέδιο νόμου του Υπουργείου Οικονομίας και Οικονομικών: «Κύρωση του Ισολογισμού του Κράτους οικονομικού έτους 2004» έγινε δεκτό, με τη νομοτεχνική παρατήρηση του κυρίου Υπουργού, κατά πλειοψηφία, και έχει ως εξής:
      (Να μπει η σελ. 245α)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών των συνεδριάσεων ΙΗ’ της Τετάρτης 8 Νοεμβρίου 2006 και ΙΘ’ της Πέμπτης 9 Νοεμβρίου 2006, στις οποίες περιλαμβάνεται η συζήτηση και η ψήφιση του Απολογισμού και του Ισολογισμού του Κράτους οικονομικού έτους 2004.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.04’, λύεται η συνεδρίαση για αύριο ημέρα Παρασκευή 10 Νοεμβρίου 2006 και ώρα 10.30’, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 14/22.9.2006 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τον Ο.Σ.Ε., σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                       ΟΙ ΓΡΑΜΜΑΤΕΙΣ



20
ΣΥΝΕΔΡΙΑΣΗ   9-11-06   ΣΕΛ. 

Τελευταία Αποθήκευση:	14/11/2006 11:48:00 μμ	Από:	M.papadatou
Εκτυπώθηκε:	14/11/2006 3:34:00 μμ

