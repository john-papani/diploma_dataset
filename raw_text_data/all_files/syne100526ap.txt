      ΣΗΜΕΙΩΣΗ:  Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις. 
      ΠΡΑΚΤΙΚΑ ΒΟΥΛΗΣ
      ΙΓ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΚΘ΄
      Τετάρτη 26 Μαΐου 2010
      
      Αθήνα, σήμερα στις 26 Μαΐου 2010, ημέρα Τετάρτη και ώρα 18.03΄ συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΓΡΗΓΟΡΗ ΝΙΩΤΗ.
      ΠΡΟΕΔΡΕΥΩΝ (Γρηγόρης Νιώτης): Κυρίες και κύριοι συνάδελφοι, αρχίζει η συνεδρίαση.
      Εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου και του σχεδίου νόμου του Υπουργείου Εσωτερικών, Αποκέντρωσης και Ηλεκτρονικής Διακυβέρνησης «Νέα Αρχιτεκτονική της Αυτοδιοίκησης και της Αποκεντρωμένης Διοίκησης – Πρόγραμμα Καλλικράτης.»
      Το λόγο έχει ο συνάδελφος, Βουλευτής του ΠΑ.ΣΟ.Κ. στο Νομό Αιτωλοακαρνανίας, κ. Ανδρέας Μακρυπίδης.
      Παρακαλώ, κύριε συνάδελφε, έχετε το λόγο για έξι λεπτά. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Σήμερα συζητούμε στην Ολομέλεια της Βουλής το νομοσχέδιο για τη νέα αρχιτεκτονική της αυτοδιοίκησης. Είναι γεγονός ότι το συγκεκριμένο νομοσχέδιο δεν είναι ένα ακόμα νομοσχέδιο, αλλά είναι μια νομοθετική πρωτοβουλία, μια ριζοσπαστική, πρωτοποριακή και –θα έλεγα- ανατρεπτική μεταρρύθμιση που έρχεται από το μέλλον. 
      Αυτή η νομοθετική πρωτοβουλία έχει πολιτική χαρακτηριστικά, έχει πολιτικές προεκτάσεις, έχει ιδεολογικές αναφορές και προσεγγίσεις, έχει πολιτικοϊδεολογικές αντιλήψεις και διαφοροποιήσεις και μεταξύ των κομμάτων και μεταξύ των παρατάξεων και μεταξύ των φορέων. 
      Αποτελεί μια ουσιαστική διαφορά μεταξύ προοδευτικής και συντηρητικής αντίληψης για την αυτοδιοίκηση. Αποτελεί μια ουσιαστική διαφορά μεταξύ του ΠΑ.ΣΟ.Κ. και της Κυβέρνησής του και μεταξύ της Νέας Δημοκρατίας, του Κόμματος της Αξιωματικής Αντιπολίτευσης. 
      Αυτό γιατί; Διότι υπάρχει διαφορετική αντίληψη για το κράτος, στο ποιο κράτος έχουμε και τι κράτος θέλουμε. Υπάρχει η συντηρητική αντίληψη που θέλει το κράτος συγκεντρωτικό και υπάρχει και η αντίληψη που θέλει το κράτος αποκεντρωμένο, δηλαδή θέλει το κράτος-στρατηγείο με αποκεντρωμένες δομές, υπηρεσίες, αρμοδιότητες και εξουσίες, που στοχεύουν στην εξυπηρέτηση του πολίτη και στη μεταφορά από το κέντρο στην περιφέρεια αρμοδιοτήτων και εξουσιών και διοικητικών και οικονομικών. 
      Με τη συζήτηση σήμερα του νομοσχεδίου βάζουμε τέλος –και θα έλεγα ένα αίσιο τέλος- σε ένα μαραθώνιο διαβούλευσης που έχει γίνει με υπεραρκετό χρόνο, στον οποίο μετείχαν ενεργά εκατοντάδες και χιλιάδες αυτοδιοικητικά στελέχη από όλη την Ελλάδα.
      Εδώ θα μου επιτρέψετε να πω ότι διαψεύστηκαν οικτρά οι Κασσάνδρες που προέβλεπαν ότι η προεκλογική δέσμευση του ΠΑ.ΣΟ.Κ. για το νομοσχέδιο για τον Καλλικράτη, η δέσμευση της Κυβέρνησης ότι αυτό το νομοσχέδιο θα προχωρήσει και μάλιστα σύντομα ούτως ώστε και οι επικείμενες αυτοδιοικητικές εκλογές να γίνουν με το νέο σύστημα –επαναλαμβάνω, διαψεύστηκαν οικτρά- ακριβώς γιατί δεν πίστευαν ότι το ΠΑ.ΣΟ.Κ. έχει και την τόλμη και τη βούληση να προχωρήσει σε αυτή τη μεγάλη ανατρεπτική αυτοδιοικητική μεταρρύθμιση, όπως διαψεύστηκαν και για μια σειρά άλλες νομοθετικές πρωτοβουλίες που πήρε το ΠΑ.ΣΟ.Κ. το διάστημα των επτά μηνών. 
      Αυτή η μεγάλη αυτοδιοικητική παρέμβαση τυγχάνει ευρύτατης κοινωνικής αποδοχής και οι όποιες υπαρκτές εξαιρέσεις, αντιρρήσεις και διαφοροποιήσεις –κύρια, σε δευτερεύοντα ζητήματα- επιβεβαιώνουν την ορθότητα της επιλογής και αυτό έρχεται να αποδειχθεί από το γεγονός ότι το 95% -και πλέον- των θέσεων, των προτάσεων και της ΚΕΔΚΕ και της Ε.Ν.Α.Ε. έγιναν αποδεκτές, όπως και αρκετές προτάσεις κατά τη συζήτηση στην αρμόδια Διαρκή Επιτροπή της Βουλής ενσωματώθηκαν στο τελικό νομοσχέδιο. 
      Κύριοι, η αυτοδιοίκηση αποτελεί ένα από τα τρία βάθρα της Δημοκρατίας. Πέρα από το Κοινοβούλιο και το συνδικαλισμό εν τη ευρεία έννοια του η αυτοδιοίκηση αποτελεί όντως ένα βάθρο της Δημοκρατίας.
      
      (DP) 
      
      
      
      
      (1GK)
Και με αυτό το νομοσχέδιο διευρύνεται αυτό το βάθρο με μεγαλύτερες αρμοδιότητες, εξουσίες οικονομικές και λειτουργικές όσον αφορά τους στόχους που είναι η εξυπηρέτηση του πολίτη. Με το νομοσχέδιο για τη νέα αρχιτεκτονική της αυτοδιοίκησης σήμερα νομοθετούμε για τις επόμενες δεκαετίες, νομοθετούμε για τις επόμενες γενεές και όχι για τους επόμενους δημάρχους και τους επόμενους περιφερειάρχες. 
      (Στο σημείο αυτό την Προεδρική Έδρα καταλαμβάνει η Β’ Αντιπρόεδρος της Βουλής κυρία ΡΟΔΟΥΛΑ ΖΗΣΗ)
      Φυσικά, από τη μεριά μου θα μου επιτρέψετε να πω ότι κατανοώ την αντιμεταρρυθμιστική στάση της Νέας Δημοκρατίας, γιατί αυτό έχει κάνει χρόνια τώρα σε όποιες σοβαρές νομοθετικές πρωτοβουλίες πήραμε ως κυβέρνηση του ΠΑ.ΣΟ.Κ, προκειμένου να αναβαθμίσουμε την τοπική αυτοδιοίκηση. Καταψήφισε τον «Καποδίστρια», καταψηφίζει και σήμερα το νομοσχέδιο για τον «Καλλικράτη», γιατί είναι αποτέλεσμα της πολιτικής και ιδεολογικής αντίληψης που έχει η Νέα Δημοκρατία για το κράτος. Γιατί; Γιατί πιστεύει η Νέα Δημοκρατία ότι δεν χρειάζεται πλέον ο «Καλλικράτης», αφού μετά από 6 χρόνια διακυβέρνησης της χώρας επανίδρυσε το κράτος και δεν χρειάζεται πλέον καμία νέα νομοθετική πρωτοβουλία, καμία νέα παρέμβαση. 
      Με το νομοσχέδιο σήμερα γίνεται για πρώτη φορά μία ουσιαστική παρέμβαση στην εκχώρηση αρμοδιοτήτων και εξουσιών από την κεντρική εξουσία, από το κράτος σε αποκεντρωμένες υπηρεσίες και δομές. Σε αυτό διαφέρει το συγκεκριμένο νομοσχέδιο από τον «Καποδίστρια», το νομοσχέδιο της δεκαετίας του ΄90, γιατί σήμερα δεν γίνεται παρέμβαση μόνο χωροταξικά. Δεν γίνεται παρέμβαση μόνο στα όρια και τον αριθμό των δήμων, αλλά σήμερα με το νομοσχέδιο αυτό στοχεύουμε σε δήμους δυνατούς, οικονομικά αυτοδύναμους, διοικητικά ικανούς, πολιτικά αυτόνομους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Με το νομοσχέδιο γίνεται μία ουσιαστική παρέμβαση και στον πρώτο βαθμό αυτοδιοίκησης, αλλά και στο δεύτερο βαθμό με τον εκλεγμένο περιφερειάρχη και το περιφερειακό συμβούλιο. 
      Και επειδή άκουσα κατά κόρον από τους Βουλευτές της Νέας Δημοκρατίας να λένε ότι έγινε με στόχο μικροκομματικά κριτήρια της Κυβέρνησης, θα θέσω ένα ρητορικό ερώτημα, γιατί δεν περιμένω απάντηση. 
      Μα, ποια κυβέρνηση μπορεί αρμοδιότητες και εξουσίες τις οποίες έχει σήμερα να τις μεταφέρει στην αυτοδιοίκηση, σε δημάρχους ή σε περιφερειάρχες που αύριο γνωρίζουμε εκ προοιμίου ότι θα ασκούνται από στελέχη που δεν ανήκουν στο κόμμα που κυβερνάει σήμερα; Το κάνουμε, κυρίες και κύριοι συνάδελφοι της Νέας Δημοκρατίας, γιατί εμείς πιστεύουμε στην αυτοδιοίκηση, πιστεύουμε στην αποκέντρωση, πιστεύουμε στις δυνατότητες όσον αφορά την αυτόνομη ανάπτυξη της περιφέρειας μέσα από αρμοδιότητες, τις οποίες εκχωρούμε νομοθετικά και όχι μέσα από παλιές διαδικασίες που ασκούνται μέχρι σήμερα. 
      Κυρίες και κύριοι συνάδελφοι, πέραν των άλλων σήμερα με αυτό το νομοσχέδιο γίνεται και μία ουσιαστική παρέμβαση στα ζητήματα που απασχολούν σήμερα την κοινωνία, στα θέματα διαφάνειας όσον αφορά τη λειτουργία της τοπικής αυτοδιοίκησης. Με μία σειρά από διατάξεις που έχουν στόχο τον έλεγχο των αποφάσεων της αυτοδιοίκησης, την ανάρτηση των αποφάσεων της αυτοδιοίκησης στο Ιnternet, με τον προληπτικό έλεγχο, αλλά και με αποφάσεις του Ελεγκτικού Συνεδρίου και ελέγχους νομιμότητας και όχι όπως γίνονταν μέχρι χθες με αποφάσεις του Γενικού Γραμματέα, συμβάλλουμε ουσιαστικά στο νοικοκύρεμα και στον περιορισμό της σπατάλης όχι μόνο σε λειτουργικές δυνατότητες, αλλά και σε οικονομικές υποχρεώσεις. 
      Θα ήθελα να τελειώσω, κύριε Υπουργέ, με μία αναφορά  για την Αιτωλοακαρνανία…
      ΠΡΟΕΔΡΕΥΟΥΣΑ (Ροδούλα Ζήση): Παρακαλώ, ολοκληρώστε.
      ΑΝΔΡΕΑΣ ΜΑΚΡΥΠΙΔΗΣ : Τελειώνω, κυρία Πρόεδρε. 
      Θα ήθελα να σας πω ότι πρέπει μετά τη ψήφιση του νόμου να προχωρήσετε σε αντιμετώπιση των επιμέρους προβλημάτων που έχουν δημιουργηθεί όσον αφορά συγκεκριμένους δήμους, οι οποίοι κατά το ήμισυ θα ήθελαν να κάνουν μία μετακίνηση σε κάποιο άλλο δήμο και κατά το άλλο ήμισυ σε κάποιον άλλο δήμο. Προκειμένου αυτά τα ζητήματα να λυθούν με τη συγκατάθεση των τοπικών κοινωνιών, όπως είχατε δεσμευτεί, να υπάρχει η δυνατότητα να προχωρήσετε ούτως ώστε και επιμέρους ζητήματα να αντιμετωπισθούν για να υπάρξει ευρύτατη κοινωνική αποδοχή στη μεγάλη μεταρρυθμιστική πρωτοβουλία που φέρνετε. Φυσικά νομίζουμε ότι η ψήφιση του νομοσχεδίου θα δικαιώσει και εμάς και τις επόμενες γενεές. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ).
      ΠΡΟΕΔΡΕΥΟΥΣΑ (Ροδούλα Ζήση): Ευχαριστούμε και εμείς τον κ. Μακρυπίδη. 
      Το λόγο τώρα έχει ο Βουλευτής κ. Άγγελος Μανωλάκης.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κυρία Πρόεδρε. 
      Σε συνέχεια του πολύ σημαντικού θεσμού της Νομαρχιακής Αυτοδιοίκησης που ξεκίνησε το 1995 και πολλοί από εμάς είχαμε την τύχη και την ευκαιρία να υπηρετήσουμε και σε συνέχεια του «Καποδίστρια», που ξεκίνησε το 1998, έρχεται σήμερα ο «Καλλικράτης», με δύο βασικά θεμέλια: Και το επιτυχημένο, κατά την άποψή μου, θεσμό της νομαρχιακής αυτοδιοίκησης και τον «Καποδίστρια». 
      Όμως, οι καιροί άλλαξαν, τα πάντα αλλάζουν και η μετεξέλιξη αυτών των δύο θεσμών είναι ο «Καλλικράτης». Θα έλεγα μία μεγάλη επανάσταση στο πολιτικό σύστημα της χώρας, στο διοικητικό σύστημα της χώρας. Ήθελα εδώ να τονίσω ότι είναι επανάσταση, δεν είναι πόλεμος για να τσακώνεται η μία περιοχή με την άλλη, ο ένας δήμος με τον άλλο. Ο «Καλλικράτης» πρέπει να ενώνει τον κόσμο και αναπτυξιακά και γεωγραφικά και πολιτιστικά κυρίως και με οποιονδήποτε άλλο τρόπο. 
      Έρχεται δυστυχώς, κύριε Υπουργέ, σε μία δύσκολη συγκυρία για τη χώρα. Μόλις πριν από λίγες ημέρες, πήραμε την ευρωστήριξη και σήμερα, που δεν χρειάζεται να κοιτάμε τα spreads πόσο ανεβαίνουν, πρέπει να ξεκινήσουμε την ανασυγκρότηση του κράτους. Ο Γιώργος ο Παπανδρέου, ο Πρωθυπουργός, το ΠΑ.ΣΟ.Κ. πήραν μία εντολή να τα αλλάξουν όλα. Αυτό τι σημαίνει; Να αλλάξουμε κάποιους διευθυντές από Νέα Δημοκρατία σε ΠΑ.ΣΟ.Κ. κ.λπ.; Να αλλάξουμε τους θεσμούς και να πάμε ένα βήμα μπροστά. Τελευταία όλοι, και δίκαια και άδικα, τα έχουν βάλει με το πολιτικό σύστημα, το οποίο πρέπει να το αλλάξουμε και σε επίπεδο κέντρου, αλλά και σε επίπεδο περιφέρειας. 
      Πολύ σωστές πρωτοβουλίες είναι η αλλαγή του νόμου περί ευθύνης Υπουργών, για την ασυλία των Βουλευτών και όλα αυτά, όμως πρέπει να πάμε και παρακάτω. Να μικρύνουμε, κατ’ αρχήν, το κεντρικό κράτος που είναι εν πολλοίς συγκεντρωτικό, συντηρητικό, διεφθαρμένο, αναποτελεσματικό και να προχωρήσουμε στις άλλες δύο βαθμίδες της αυτοδιοίκησης. Σήμερα έχουμε πολλά επίπεδα διοίκησης και αυτοδιοίκησης. Έχουμε τέσσερα. Θα πάμε ουσιαστικά σε τρία. Βέβαια θα υπάρχει η γενική διοίκηση σε επτά περιοχές, αλλά το κράτος πρέπει να έχει παρουσία παντού. Πάμε, όμως, σε δύο δυνατούς θεσμούς αυτοδιοικητικούς: Την περιφερειακή αυτοδιοίκηση, που θα ασχολείται κυρίως με την ανάπτυξη –ένα θέμα που απασχολεί σήμερα την κοινωνία, την οικονομία, τη χώρα- και φυσικά τη δημοτική αυτοδιοίκηση που ασχολείται με την παροχή υπηρεσιών στον πολίτη. 
      Τι γίνεται με τον «Καλλικράτη»; Κατ’ αρχήν, χρόνια μιλούσαμε για αποκέντρωση αρμοδιοτήτων και βλέπετε πάρα πολλές αρμοδιότητες να φεύγουν από το κεντρικό κράτος και να έρχονται στην περιφέρεια και πολλές απ’ αυτές να έρχονται στους δήμους. Μιλούσαμε για οικονομική αυτοτέλεια και την βλέπουμε να έρχεται ίσως δειλά-δειλά, όμως έρχεται. Ο κάθε δήμος, η περιφέρεια μπορεί να παίρνει από τους έμμεσους φόρους, από το Φ.Π.Α., από το Φόρο Εισοδήματος, από το Φόρο Μεγάλης Ακίνητης Περιουσίας και να στέκεται ο κάθε οργανισμός στα πόδια του. «Σπάει» το πελατειακό σύστημα, αυτή η μεγάλη μάστιγα της ελληνικής πολιτείας. Το δημαρχοκεντρικό και νομαρχιακοκεντρικό σύστημα που ξέραμε μέχρι σήμερα και αυτό «σπάει» με διάφορα όργανα που θα τα έχει ο δήμος και η περιφέρεια και με τη διαβούλευση που φθάνει μέχρι τον πολίτη, ώστε να διαχέεται η εξουσία προς τα κάτω και να φθάνει στον πολίτη, τον οποίο τον θέλουμε συμμέτοχο.
      
      
      DE
      (1DP)
      Προληπτικός έλεγχος παντού, προκειμένου να χτυπήσουμε και την, επίσης μεγάλη, μάστιγα της εποχής μας, τη διαφθορά.
      Θα μπορούσα να αναφέρω πάρα πολλά, για παράδειγμα τα ΚΕΠ, μια πολύ σημαντική, μικρή μεν επανάσταση που έκανε ο Σταύρος Μπένος, που διευρύνεται με τα ηλεκτρονικά ΚΕΠ. Και σίγουρα πιστεύω ότι πρέπει να υπάρχει το ασυμβίβαστο, έστω και με πάνω από 25.000 κατοίκους και για την επόμενη τετραετία ή πενταετία για όλους. Και αυτό είναι μια σωστή, έξυπνη, απλή κίνηση, να γίνονται εκλογές με τις ευρωεκλογές, γιατί θέλουμε δημάρχους όχι επαγγελματίες. Θέλουμε δημάρχους που να λειτουργούν επαγγελματικά.
      Δύο λόγια για το Νομό μου και τελειώνω. Καταρχήν, δεν πιστεύω ότι ο αριθμός των δήμων είναι πανάκεια. Μας ενδιαφέρουν οι ποιοτικοί δήμοι και όχι ποσοτικά να φτάσουμε σε πολύ λίγους. Για αυτό έχουμε στην Κορινθία έξι δήμους, γιατί έτσι αποφάσισαν οι τοπικές κοινωνίες. Τα κριτήρια του «Καλλικράτη» είναι σοφά και σου λένε ότι «μπορεί να έχεις δύο, στην Κορινθία τέσσερις, πέντε, έξι…».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό μόνο, κυρία Πρόεδρε.
      Οι τέσσερις μεγάλοι μόνο, κυρία Πρόεδρε, Λουτράκι, Κόρινθος, Κιάτο, Ξυλόκαστρο, που είναι πάνω από 10.000 κάτοικοι, δεν ήθελαν να ενωθούν. Επομένως, αποτελούν δήμο. Έχουμε τον ορεινό Δήμο της Νεμέας και ήθελαν οι δύο τοπικές κοινωνίες του Βέλου-Βόχας να συνενωθούν και συνενώνονται.
      Δύο παρατηρήσεις και τελειώνω: Κύριε Υπουργέ, θα επιμείνω και πάλι, όπως έκανα και στην Επιτροπή, το όριο του Δήμου Κορινθίων να φτάσει στο φυσικό σύνορο, στον Ισθμό της Κορίνθου. Πρέπει αυτή η αδικία κάποτε να αποκατασταθεί και πριν από τις επόμενες δημοτικές εκλογές.
      Στο Δήμο Λουτρακίου-Περαχώρας, κύριε Υπουργέ, που ενώθηκε με το Δήμο Αγίων Θεοδώρων, απαλείφτηκε η Περαχώρα. Ή πρέπει να μπει το όνομα «Περαχώρα» ή τουλάχιστον να γίνει ιστορική πρωτεύουσα, γιατί, ξέρετε, έχει υπάρξει πρωτεύουσα του κράτους η Περαχώρα και δεν μπορούμε να την εξαλείψουμε. Και στο δήμο Συκιωνίων που ενώνεται με τη Στυμφαλία και το Φενεό, νομίζω ότι θα έπρεπε να είχαμε κάνει αναφορά σ’ αυτούς τους ιστορικούς ορεινούς Δήμους, Στυμφαλίας, Φενεού. Και μπορεί αυτό να γίνει με την πρόσθεση αυτών των δύο ονομάτων.
      Ψηφίζω αυτό το νομοσχέδιο με την καρδιά μου -γιατί ακούστηκαν και διάφορα άλλα- με την ψυχή μου, με το μυαλό μου, με όλα, διότι, αν δεν υπήρχε ο «Καλλικράτης», κύριε Υπουργέ -επειδή έχουμε υπηρετήσει μαζί και την αυτοδιοίκηση- ίσως και εγώ δεν θα έπρεπε ή δεν θα ήθελα να ήμουν εδώ. Επειδή χτίζουμε το νέο κράτος, γι’ αυτό είμαστε εδώ και το ψηφίζουμε με την καρδιά μας και δεν έχουν σημασία οι μικροδιαφορές. Αυτά θα ξεχαστούν. Σημασία έχει ότι χτίζουμε ένα νέο θεσμό που είμαι σίγουρος ότι θα αλλάξει την Ελλάδα.
      Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Ροδούλα Ζήση): Ευχαριστούμε τον κ. Μανωλάκη.
      Καλείται να λάβει το λόγο ο Αντιπρόεδρος της Βουλής και Βουλευτής Πειραιά κ. Γρηγόρης Νιώτης.
      ΓΡΗΓΟΡΗΣ ΝΙΩΤΗΣ (Α’ Αντιπρόεδρος της Βουλής): Ευχαριστώ, κυρία Πρόεδρε.
      Κυρίες και κύριοι συνάδελφοι, είναι ιδιαίτερη χαρά μου να διαδέχομαι στη Βήμα το συνάδελφο, τον κ. Άγγελο Μανωλάκη, ο οποίος είναι ένας Βουλευτής που προέρχεται από την αυτοδιοίκηση.
      Έχει τιμήσει και υπηρετήσει την αυτοδιοίκηση, κύριε Σκουλάκη, ως αιρετός Νομάρχης, όπως την υπηρέτησα και εγώ, αλλά αιρετός μόνον ως Αξιωματική Αντιπολίτευση, μειοψηφία στο Δήμο Νικαίας.
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης): Και Πρόεδρος.
      ΓΡΗΓΟΡΗΣ ΝΙΩΤΗΣ (Α’ Αντιπρόεδρος της Βουλής): Θα ήθελα δε, να τονίσω ότι υπηρέτησα, βεβαίως και ως γείτων Νομάρχης Αρκαδίας την περίοδο του διορισμένου, όμως, Νομάρχη και έχω και εγώ την ίδια αίσθηση με τον κ. Άγγελο Μανωλάκη, ότι ο «Καλλικράτης» φέρνει πραγματικά μια μεγάλη σφραγίδα μιας μεγάλης μεταρρύθμισης, μιας πλήρους, μεγάλης δημιουργικής αλλαγής. Αποτελεί την αφετηρία και την επανεκκίνηση των ζωογόνων αποκεντρωμένων δυνάμεων του τόπου μας και συμπίπτει χρονικά με τη, μεγάλη επίσης, ιστορική ανάγκη που έχει η χώρα μας, μέσα από αυτή τη βαθιά κρίση, να κάνει αυτό το νέο ξεκίνημα με τη δημιουργία μεγάλων μελετημένων αλλαγών, καθώς ο «Καλλικράτης» δεν είναι ένα ιστορικό αποτέλεσμα των ημερών. Είναι μια στρατηγική, πολιτική πρόταση, προγραμματική πρόταση των δυνάμεων της αυτοδιοίκησης και βεβαίως, του ΠΑ.ΣΟ.Κ., που ιστορικά υπήρξε ο θεμελιωτής, αλλά και ο εκφραστής των μεγάλων, επίσης, επιλογών και επιτευγμάτων από τη δεκαετία του ’80 που αφορούσαν την αποκέντρωση, το πέρασμα πόρων και αρμοδιοτήτων, το λιγότερο κράτος, αλλά και τη στήριξη της αυτοδιοίκησης με την εμπιστοσύνη των δυνάμεων που συγκροτούνται σε τοπική και περιφερειακή βάση.
      Άκουσα αρκετές ενστάσεις, κυρία Πρόεδρε και κυρίες και κύριοι συνάδελφοι, ιδιαίτερα από την πλευρά της Νέας Δημοκρατίας, αλλά και από το ΛΑ.Ο.Σ. Άκουσα την κυρία Μπακογιάννη να λέει ότι κατάφερε η Κυβέρνηση και το Υπουργείο Εσωτερικών να βάλει σε αντίδραση αρκετούς δήμους. Τα στοιχεία που έχω εγώ λένε ότι ουσιαστικά η μεγάλη αυτή μεταρρύθμιση συμπίπτει κατά 90% με τη μελέτη του ΙΤΑ, του Ινστιτούτου Τοπικής Αυτοδιοίκησης. Συμπίπτει στο 90%. Αυτό είναι, λοιπόν, ένα συμπέρασμα, ότι υπάρχει μια δομημένη αξιολόγηση. Από τους χίλιους εξήντα περίπου -ή όσοι είναι, χίλιοι τριάντα δύο- δήμους και κοινότητες, πάμε στον αριθμό των τριακοσίων με την ΚΕΔΚΕ, την Κεντρική Ένωση Δήμων και Κοινοτήτων να έχει μια οριακή κριτική, παρατήρηση μόνο για εικοσιπέντε δήμους. Αυτό θα το έλεγα ως ένα θαύμα.
      Αυτή δε την ώρα, όσοι διαμαρτύρονται ενεργά δεν είναι περισσότεροι από δέκα-δεκαπέντε δήμους από τους τριακόσιους είκοσι πέντε που συγκροτούμε. Ασφαλώς και είναι θεμιτές οι παρατηρήσεις και ό,τι είναι δυνατόν και στη κατ’ άρθρον συζήτηση, στο άρθρο 1, να αξιολογηθεί, μέσα στα πλαίσια του διαλόγου του Ελληνικού Κοινοβουλίου, θα είναι θετικό. Δεν πρέπει, όμως, σε καμία περίπτωση να δοθεί αυτό προς την πλευρά της Νέας Δημοκρατίας ή του ΛΑ.Ο.Σ., γιατί άκουσα ακραία παρατήρηση από το συνάδελφο κ. Πλεύρη, ότι η συγκρότηση και η ενδυνάμωση της περιφερειακής ανάπτυξης της χώρας είναι, τάχα, η υπονόμευση του έθνους-κράτους.
      Είναι μια τραγικά οπισθοδρομική άποψη και λυπάμαι που την κάνει ένας Βουλευτής που είναι νέος σε ηλικία και ο οποίος πολλές φορές έχει συμβάλει δημιουργικά στη συζήτηση εδώ στο Κοινοβούλιο. Είναι πολύ ακραία, την απορρίπτω αμέσως και την απορρίπτει η ίδια η ζωή. Μα, δεν υπάρχει στην Ευρώπη, στην Ευρωπαϊκή Ένωση, αλλά και παγκόσμια, χώρα σύγχρονη, ανεπτυγμένη, επιτυχημένη στην οικονομική και κοινωνική της συγκρότηση που να μην έχει μια λογική αποκέντρωσης στη βάση των περιφερειών.
      Η ενισχυμένη περιφέρεια, η δημοκρατική περιφέρεια φέρνει την εξουσία κοντά στο λαό. Ανοίγει τη διαδικασία για την ανάδειξη των νέων αναπτυξιακών οικονομικών δυνατοτήτων των περιοχών αυτών και ουσιαστικά ενδυναμώνει το έθνος-κράτος. Αυτό έχει δείξει μέχρι τώρα η ζωή και να μην ανησυχεί, επομένως, ο κ. Πλεύρης.
      Αυτό που έχω να πω είναι πως ορθώς πάρα πολλοί δήμοι συνενώνονται, γιατί από τα στοιχεία που έχουμε μόνο διακόσιοι δεκατρείς δήμοι είχαν διαχειριστική επάρκεια για την υλοποίηση έργων ΕΣΠΑ. Μόλις το 44% των δήμων, δηλαδή, πεντακόσιοι δήμοι σε όλη τη χώρα λειτουργούν μόνο με ένα μηχανικό, ενώ διακόσιοι ογδόντα δήμοι έχουν δεν έχουν έναν ή δυο οικονομολόγους.
      Πρέπει, κυρίες και κύριοι συνάδελφοι, να προχωρήσουμε στην εποχή που ο λαός, ο τόπος, αλλά και η εξέλιξη του παγκόσμιου ανταγωνισμού απαιτεί ταχύτερα βήματα, αποφασιστικά βήματα. Και νομίζω ότι ο «Καλλικράτης» και αν ακόμα δεν τον είχαμε προγραμματίσει εδώ και μια δεκαετία, έπρεπε να τον είχαμε εμπνευστεί. Αυτές τις δύσκολες μέρες δεν μπορεί η χώρα μας να κάνει τη μεγάλη νέα εκκίνηση, χωρίς ένα σύγχρονο, αποκεντρωμένο, επιτελικό κράτος, με ισχυρούς δήμους και ισχυρή αναπτυξιακή περιφέρεια. Δίνει ο «Καλλικράτης» αυτή τη βάση και εμείς δίνουμε απλόχερα την ψήφο μας. Δίνουμε απλόχερα την ψήφο μας εν επιγνώσει ότι επιτελούμε το καθήκον μας απέναντι στη χώρα, καθώς αυτό το ιστορικό νομοσχέδιο είναι αποκρυστάλλωμα, αν θέλετε, των εμπειριών όλων των στελεχών και του Κοινοβουλίου.
      (AD)
      (1DE)
      Μου έλεγε προηγουμένως ο συνάδελφος κ. Μακρυπίδης ότι εκατόν εβδομήντα συνάδελφοι, μεταξύ των οποίων και ο ομιλών, προερχόμαστε από την Τοπική Αυτοδιοίκηση. Είναι πολύ σημαντικό ότι στη σημερινή Βουλή, μία τόσο μεγάλη σύνθεση συναδέλφων –και η Αντιπρόεδρος, επίσης, η κα Ζήση, αλλά και πάρα πολλοί συνάδελφοι που δεν μπορώ να τους απαριθμήσω- προέρχονται από αυτό το δυναμικό κύτταρο της αυτοδιοικήσεως. Αισθάνομαι μεγάλη ικανοποίηση, καθώς μετά λόγου γνώσεως υπηρετήσαμε από το βάθρο της πρωτοβάθμιας αυτοδιοικήσεως, όπως είναι ο δήμος. Το έκανε και ο ομιλών, καθώς είτε ως νομάρχης, είτε ως περιφερειάρχης, έχω επιτελέσει αυτές τις λειτουργίες. 
      Χαίρω που προσυπογράφω σήμερα ένα τέτοιο ιστορικό νομοσχέδιο. Μακάρι ορισμένες βελτιώσεις –εφ’ όσον στην κατ’ άρθρον συζήτηση αυτό γίνει αποδεκτό- να οδηγήσουν και στην πλήρη συναίνεση. Δεν μπορώ να ακούω συναδέλφους από τα άλλα κόμματα να λένε ότι δεν μπορούν να δώσουν την απλόχερη ψήφο τους σε ένα τέτοιο ιστορικό νομοθέτημα.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Ροδούλα Ζήση): Ευχαριστούμε τον κ. Νιώτη.
      Το λόγο τώρα έχει ο Βουλευτής του ΠΑ.ΣΟ.Κ. κ. Εμμανουήλ Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, αγαπητοί συνάδελφοι, πριν από λίγες ημέρες εδώ δοκιμάστηκαν οι αντοχές μας, δοκιμάστηκε η ψυχραιμία μας και με πόνο ψυχής, οι Βουλευτές του ΠΑ.ΣΟ.Κ. και κάποιοι άλλοι ψήφισαν τα μέτρα που ψήφισαν, για να μην καταρρεύσει η χώρα. Από τη μία μεριά ήταν τα «Τάρταρα» –πτώχευση, όχι μισθοί, όχι συντάξεις, όχι φάρμακα, όχι νοσήλια στα νοσοκομεία- και από την άλλη μεριά ήταν «ναι, στα μέτρα», μήπως μπορέσουμε και σώσουμε τη χώρα.
      Φάνηκε ότι η χώρα είναι υπό κατάρρευση. Τότε, το συνειδητοποίησαν οι πάντες και αυτοί που κυβερνούσαν για έξι χρόνια και τους τα λέγαμε, αλλά δεν μας άκουγαν. Όμως, κατά την άποψή μου φάνηκε ότι καταρρέει και το πολιτικό σύστημα της χώρας. Ακούστηκαν –και ακούγονται- φοβερά πράγματα. Τα ζήσαμε όλοι. Ο λαός υποφέρει. Δίκαια και άδικα φωνάζει όλοι, και οι τριακόσιοι, να πάνε κάπου, ξέρετε τι λένε. 
      Και ήρθε η ώρα σήμερα, αυτές τις ημέρες, το Κοινοβούλιο να στείλει το μήνυμά του στον ελληνικό λαό ότι συναισθάνεται τα γεγονότα και την κρισιμότητα της κατάστασης. Περίμενε η κοινωνία μας, που είναι πολύ πιο μπροστά από εμάς, να στείλουμε ένα μήνυμα ότι συνειδητοποιούμε ότι όλοι μαζί εδώ πρέπει να στείλουμε κάτι το εντυπωσιακό όσον αφορά τον ΚΑΛΛΙΚΡΑΤΗ, να βελτιωθεί το σχέδιο νόμου, γιατί εγώ δεν άκουσα τίποτα επί της ουσίας. 
      Άκουσα κάτι από όλους μας –και μη με παρεξηγήσετε, αγαπητοί συνάδελφοι- και δεν περίμενα ποτέ μου ότι θα το ακούσω και από την Αριστερά. Άκουσα οι Βουλευτές να χαϊδεύουν τα αυτιά των οπαδών τους. Και έφθασε ο κ. Τσίπρας στο απίστευτο σημείο να λέει «μα, ακόμα και οι οπαδοί σας είναι απέναντι»! 
      Είναι κακό αυτό, να είναι δηλαδή απέναντι οι οπαδοί μας; Είναι κακό να παίρνει η παράταξή μας, το Υπουργείο, αποφάσεις που να δυσαρεστούν, αλλά να είναι προς το καλό; Η κοινωνία, κύριοι συνάδελφοι, δεν ενδιαφέρεται για τις καρέκλες μας. Ενδιαφέρεται να δει πώς θα εξυπηρετηθεί καλύτερα. 
      Τι έγινε; Να σας πω τι έγινε. Το είπα προχθές και θα το επαναλάβω. Είναι ψυχολογική η εξήγηση. Κάποιοι άνθρωποι φρόντιζαν καιρό τώρα να λένε «μην πιστεύετε, δεν πρόκειται να ψηφιστεί το νομοσχέδιο του ΚΑΛΛΙΚΡΑΤΗ». Όταν είδαν ότι πιθανόν να ψηφιστεί, άρχισαν να λένε «εντάξει, θα ψηφιστεί, αλλά δεν θα εφαρμοστεί». Και όταν διαπίστωσαν προ μηνός περίπου ότι και θα ψηφιστεί και θα εφαρμοστεί, ήταν ψυχολογικά οι αυτοδιοικητικοί απροετοίμαστοι γι’ αυτή τη μεγάλη αλλαγή. 
      Είναι η μεγαλύτερη αλλαγή που ψηφίζεται στην πατρίδα μας από το 1974! Αυτή είναι η αλήθεια. Υπήρχε ψυχολογική απροετοιμασία των αυτοδιοικητικών, οι οποίοι έχασαν το χώμα κάτω από τα πόδια τους και συμπαρέσυραν το πολιτικό σύστημα.
      Εγώ άκουσα σήμερα μόνο να χαϊδεύουμε τα αυτιά όλοι. Εγώ δεν θα χαϊδέψω τα αυτιά. Είχα κάνει μία δήλωση –και λυπούμαι που λείπουν οι χωριανοί μου από το Βάμμο- ότι δεν ασχολούμαι με κανένα θέμα κανενός δήμου και ό,τι πει το Ι.Τ.Α., το Ινστιτούτο Τοπικής Αυτοδιοίκησης, ό,τι πει το Υπουργείο με τα κριτήρια που έχει επιβάλει και καθιερώσει, φθάνει να μας πείσει ότι τα εφαρμόζει παντού! Και είμαι ευτυχής! 
      Γιατί το λέω αυτό; Συνεδρίασε στις 30 Απριλίου η Τοπική Ένωση Δήμων και Κοινοτήτων Χανίων, κύριοι συνάδελφοι –την έχω εδώ, θα την καταθέσω- και δεν λέει τίποτα απ’ αυτά που εμφανίστηκαν. Τι λέει; Έκανε δύο παρατηρήσεις. Και μόλις άρχισε να συζητείται το θέμα και παρουσιάστηκε το σχέδιο νόμου προς διαβούλευση, ξεσηκώθηκε το σύμπαν! Τι έγινε; Χάλασε ο κόσμος! Έξι δήμοι δημιουργούνται, έξι φωτιές άναψαν οι αυτοδιοικητιοί! Ο ένας έλεγε την έδρα, ο άλλος το όνομα, ο άλλος τα όρια! 
      Σε όλα αυτά υπάρχουν απαντήσεις από το Υπουργείο! Υπάρχουν απαντήσεις πειστικές! Υπάρχουν δύο θέματα, του Βάμμου –δεν θέλω να χαϊδέψω αυτιά- και της Καντάνου και ελπίζω ο Υπουργός με την τοποθέτησή του να δώσει πειστικές απαντήσεις, για να μη χρειαστεί να πάρουμε εμείς θέση. 
      Όμως, η γνώμη μου είναι, κύριε Υπουργέ, ότι εάν δεν έχετε ακούσει τις τοπικές κοινωνίες –εγώ πιστεύω ότι τις έχετε ακούσει και αυτό ελέχθη από όλες τις μεριές, καταλαβαίνετε τι εννοώ- να τις ακούσετε έστω και τώρα! Δεν είναι κακό. Η δεύτερη σκέψη είναι σώφρων πολιτική πράξη. Εάν υπάρχει κάτι σε κάποιο νομό, όπου πραγματικά υπάρχει αδικία, τότε δεν είναι κακό να το διορθώσετε εδώ πέρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, αυτό το γενικευμένο ότι όλοι οι Βουλευτές παίρνουν το λόγο και χαϊδεύουν τα αυτιά όλων των διαμαρτυρομένων δημάρχων, αυτό προσωπικά δεν το δέχομαι. Προσωπικά, θέλω να στείλουμε μαζί ένα μήνυμα ότι είναι μεγάλη ευκαιρία να ανεβάσουμε ψηλά τον πήχυ της αυτοδιοίκησης!
      Τι κάναμε τώρα αυτές τις ημέρες; Τι έγινε αυτές τις ημέρες; Άλλοι ασχολούνται με τα όρια. Άλλοι ασχολούνται με τα ονόματα. Άλλοι ασχολούνται με τις ιστορικές έδρες. Άλλοι ασχολούνται με τα πρόσωπα. Και χάθηκε η ευκαιρία να συνειδητοποιήσει ο ελληνικός λαός τη μεγάλη σημασία αυτής της μεγάλης αλλαγής, της μεγάλης μεταρρύθμισης! Και φταίμε εμείς, οι πολιτικοί, γιατί δεν έχουμε καταλάβει ότι η χώρα έφθασε εκεί που έφθασε! Και φταίει το περιβόητο προσωπικό πολιτικό κόστος!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αγαπητοί συνάδελφοι, αυτό το μηνυματάκι θέλει να στείλει ο ομιλών που έτυχε να έχει τη μεγαλύτερη θητεία από όλους σας εδώ μέσα. Έχω την τιμή να με έχει εκλέξει ο λαός μου, οι συμπολίτες μου και να με έχουν τιμήσει έντεκα φορές! Διανύω το εικοστό ένατο έτος της διαδρομής μου και θέλω να σας διαβεβαιώσω ότι ο λαός θέλει καθαρές κουβέντες, θέλει να του λες την αλήθεια. Και απ’ αυτήν την αλήθεια, περιμένει να έχει όφελος. 
      Το ίδιο έγινε με τον ΚΑΠΟΔΙΣΤΡΙΑ. Θυμάμαι τι έγινε εδώ μέσα! Αποχώρησε η Νέα Δημοκρατία! Μαύρες σημαίες στην Κρήτη! Μαύρες σημαίες εδώ! Μαύρες σημαίες εκεί! Και εκείνοι οι ίδιοι άνθρωποι που τότε σήκωναν τις μαύρες σημαίες, σήμερα πρωτοστατούν να γίνουν συνενώσεις όσο το δυνατόν μεγαλύτερων δήμων, γιατί έχουν συνειδητοποιήσει ότι μόνο ένας ισχυρός δήμος μπορεί να εξυπηρετήσει καλύτερα τους πολίτες. Και αυτό είναι τελευταίο ζητούμενο, πώς δηλαδή θα δημιουργήσουμε θεσμούς, πώς θα δημιουργήσουμε Οργανισμούς που θα εξυπηρετούν καλύτερα τους πολίτες. 
      Μέσα στη βαθιά οικονομική κρίση που περνά ο τόπος, καλό θα είναι να δημιουργήσουμε σε κάθε περιοχή μία δημοτική απανεμιά για τους πολίτες μας. Ψηφίζω και στηρίζω συνειδητά αυτό το νομοσχέδιο γιατί είναι η μεγαλύτερη θεσμική αλλαγή. 
      Στα άρθρα, κύριε Υπουργέ, μπορεί να χρειαστεί να κάνω κάποιες παρατηρήσεις, παρά το ότι θα ήθελα πολύ να τις διορθώσετε, για να μη χρειαστεί να γίνω και εγώ σαν τους άλλους που χαϊδεύουν τα αυτιά των δημάρχων.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Ροδούλα Ζήση): Ευχαριστούμε πολύ τον κ. Σκουλάκη.
      Το λόγο έχει ο Βουλευτής της Νέας Δημοκρατίας κ. Σπυρίδων Γαληνός.
      ΣΠΥΡΙΔΩΝ ΓΑΛΗΝΟΣ: Ευχαριστώ, κυρία Πρόεδρε.
      Στην ομιλία μου, κυρίες και κύριοι συνάδελφοι, δεν θα αναφερθώ στις σημαντικές αντιρρήσεις που έχω για τη φιλοσοφία και τον πυρήνα του σχεδίου ΚΑΛΛΙΚΡΑΤΗΣ. Δεν θα αναφερθώ στα ελλείμματα αντιπροσώπευσης που θα δημιουργήσει και στο κόστος ερημοποίησης που συνεπάγεται. Δεν θα αναφερθώ στο βασικό ερώτημα αν υπάρχουν τα λεφτά για να τον εφαρμόσουμε ή αν χτίζουμε πύργους στην άμμο. Και δεν αναφερθώ, επίσης, στο άλλο σημαντικό ερώτημα, δηλαδή τι θα απογίνει με τα εργασιακά δικαιώματα των εργαζομένων στην Τοπική Αυτοδιοίκηση και στις στρατιές των ανέργων που θα δημιουργήσει.
      
      (ΚΟ)
      
      (1AD)
      Θα αναφερθώ αποκλειστικά και μόνο στη χωροταξική διάσταση του σχεδίου που έχει οδηγήσει το σύνολο των κατοίκων της Λέσβου σε κατάσταση βαθιάς ανησυχίας και δίκαιης οργής. 
      Η νησιωτική διάσταση του σχεδίου «Καλλικράτης» που συνοψίζεται στο δόγμα «κάθε νησί και δήμος» είναι ένα «κουστούμι» κομμένο και ραμμένο στα μέτρα των Κυκλάδων, της εκλογικής περιφέρειας του κυρίου Υπουργού. Είναι ένα «κουστούμι» στενό, πολύ στενό, ασφυκτικά στενό για το τρίτο μεγαλύτερο νησί της χώρας, τη Λέσβο. 
      Επειδή προέρχομαι από την Τοπική Αυτοδιοίκηση, χάρηκα ειλικρινά όταν έμαθα ότι ο πρώην Δήμαρχος Πάρου έγινε Υπουργός Εσωτερικών. Και αυτό, γιατί υπέθεσα ότι θα έφερνε μαζί του μια καλύτερη αντίληψη των προβλημάτων της Τοπικής Αυτοδιοίκησης. 
      Για να συμβεί, όμως, αυτό θα έπρεπε ο Υπουργός Εσωτερικών να έχει πάψει να σκέφτεται και να λειτουργεί ως Δήμαρχος Πάρου, κάτι που στην περίπτωση του κ. Ραγκούση εμφανώς δεν έχει συμβεί ακόμα. 
      Κύριε Υπουργέ, το ότι δεν έχετε επισκεφθεί τη Λέσβο είναι τουλάχιστον προφανές. Όμως, δεν είχατε ένα γεωγραφικό χάρτη στο γραφείο σας;     
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης):  Τι λέτε; 
      ΣΠΥΡΙΔΩΝ ΓΑΛΗΝΟΣ: Δεν είχατε έναν άνθρωπο να ρωτήσετε, όπως για παράδειγμα τον κ. Σηφουνάκη που είναι και στην Κυβέρνηση μαζί σας; 
      Αν είχατε κάνει κάτι από όλα αυτά, θα γνωρίζατε ότι οι δύο κόλποι του νησιού το χωρίζουν σε τρία κομμάτια και σε συνδυασμό με τους τρεις ορεινούς όγκους το χωρίζουν σε πέντε κομμάτια, όσοι και οι δήμοι που πρότεινε το Ινστιτούτο Τοπικής Αυτοδιοίκησης. Επίσης, θα γνωρίζατε ότι η πρωτεύουσα του νησιού δεν βρίσκεται στο κέντρο του, αλλά στο άκρο του. 
      Εντάσσοντας όλη τη Λέσβο σε ένα δήμο, δημιουργείτε ένα δήμο «τέρας» που εκτείνεται σε χίλια εξακόσια τριάντα έξι τετραγωνικά χιλιόμετρα, τον μεγαλύτερο σε έκταση δήμο της χώρας. Για όνομα του Θεού! Έλεος! Με ποια λογική μια περιοχή με τέτοια γεωμορφολογία μπορεί να λειτουργήσει ως ενιαίος δήμος; Πώς το σκεφτήκατε αυτό; Για να πάει κανείς από το Σίγρι, τη Βατούσα ή τα Χίδυρα στη Μυτιλήνη θέλει δυόμισι ώρες, όση ώρα θέλει και ο κάτοικος των Αθηνών για να επισκεφθεί τη Λαμία. Με ποια λογική μπορούν αυτές οι περιοχές να είναι στον ίδιο δήμο; Πώς θα λειτουργήσει η βασική για την Τοπική Αυτοδιοίκηση αρχή της αμεσότητας; Καταλάβατε, κύριε Υπουργέ, τι ψηφίζουμε σήμερα; Δήμος Αθηνών με έδρα τη Λαμία! 
      Η Λέσβος σε αντίθεση με τα άλλα νησιά και άλλες περιοχές που έχουν συγκεντρωμένη την πλειοψηφία του πληθυσμού τους σε μία πόλη, έχει στην πόλη της Μυτιλήνης μόλις το 30%, ενώ παράλληλα έχει πολλαπλά ζωντανά πληθυσμιακά και οικονομικά κέντρα. Με τον «Καλλικράτη» θα οδηγηθούμε σε υπερσυγκέντρωση αρμοδιοτήτων που θα διογκώσουν την πρωτεύουσα και μάλιστα πέρα από τη φέρουσα ικανότητά της και θα οδηγήσουν στο μαρασμό των χωριών και στον αφανισμό της υπαίθρου. 
      Το επιχείρημά σας περί αυξημένων αναπτυξιακών δυνατοτήτων στην περίπτωσή μας δεν υπάρχει. Τα σχεδιαστικά σφάλματα και οι αβλεψίες στο Σχέδιο «Καλλικράτης» με το πρόσχημα της ανάπτυξης, οδηγούν σε αναπαραγωγή του μοντέλου του υπερτροφικού αστικού κέντρου που απομυζά και απονεκρώνει την περιφέρειά του. 
      Η εφαρμογή του δόγματος «κάθε νησί και δήμος» στην περίπτωση της Λέσβου θα είναι καταστροφική. Θα οδηγήσει σε διοικητικά αδιέξοδα, στον αφανισμό και στην ερήμωση κάθε οικισμού μακριά από τη Μυτιλήνη. 
      Μιλάτε για διαβούλευση. Ποια διαβούλευση, κυρίες και κύριοι συνάδελφοι; Η Κυβέρνηση χρησιμοποιεί τα περί διαβούλευσης ως ρητορείες, ως κούφιες ρητορείες. Όμως, στην πραγματικότητα δεν συνδιαλέγεται με την κοινωνία, δεν ακούει τα προβλήματα, δεν προσαρμόζει πολιτικές. 
      Κύριε Υπουργέ, αγνοήσατε και μάλιστα με τον πιο επιδεικτικό τρόπο την καθολική αντίθεση της κοινωνίας της Λέσβου. Η Κυβέρνηση δεν έλαβε υπόψη την πρόταση του Ινστιτούτου Τοπικής Αυτοδιοίκησης, δεν έλαβε υπόψη την πρόταση της ΤΕΔΚ Λέσβου, δεν έλαβε υπόψη τις αντιρρήσεις των αυτοδιοικητικών, τις αντιρρήσεις της κοινωνίας. 
      Προσπαθώ ειλικρινά τις τελευταίες μέρες να μπω στη θέση σας. Προσπαθώ να καταλάβω όχι μόνο πώς κάνατε ένα τόσο μεγάλο λάθος, αλλά και γιατί επιμένετε σ’ αυτό το λάθος. Ο ιδεοληπτικού χαρακτήρα εγκλωβισμός σας στην αρχή «κάθε νησί και δήμος»; Η οίηση και η αλαζονεία της εξουσίας; Ο φόβος ότι αν υποχωρήστε και αλλάξετε το σχεδιασμό στην περίπτωση της Λέσβου, θα ανοίξετε κι άλλα μέτωπα και θα αυξηθούν οι διεκδικήσεις; 
      Ο τελευταίος λόγος, που κατά τη γνώμη μου είναι και ο μόνος εύλογος, προφανώς δεν ισχύει. Η αρχή «κάθε νησί και δήμος» αυτονόητα δεν ίσχυσε για τα δύο μεγαλύτερα νησιά, την Κρήτη και την Εύβοια. Εξίσου αυτονόητα δεν πρέπει να ισχύσει και για το τρίτο σε μέγεθος νησί, τη Λέσβο. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΡΗΓΟΡΙΟΣ ΝΙΩΤΗΣ)
      Κύριε Υπουργέ, η εμμονή σας στο λάθος και μάλιστα σε ένα τόσο μεγάλο λάθος δεν συνιστά αρετή. Η μόνη ενάρετη, η μόνη σωστή στάση είναι να αναγνωρίσετε το λάθος και να το διορθώσετε. Να το διορθώσετε σήμερα, να το διορθώσετε τώρα. Είναι πάνδημο, είναι παλλαϊκό αίτημα να μην ισχύσει η αρχή «ένας δήμος ανά νησί» στη χωροταξική κατανομή του Σχεδίου «Καλλικράτης» στη Λέσβο. «Ο έχων ώτα ακούειν ακουέτω»!
      Ευχαριστώ, κύριε Πρόεδρε.   
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γρηγόρης Νιώτης): Ευχαριστώ, κύριε συνάδελφε. 
      Κυρίες και κύριοι συνάδελφοι, στο σύνολο της περιφέρειας Αττικής, το παρόν νομοσχέδιο «Καλλικράτης» περιορίζει τους εκατόν είκοσι δύο δήμους και κοινότητες σε εξήντα έξι με μία μόνο διαφωνία, αυτή της ΚΕΔΚΕ στον Ωρωπό. Το λέω αυτό, γιατί έχουμε επίσημους επισκέπτες από την ευρύτερη Αττική. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» και ενημερώθηκαν για την ιστορία του κτηρίου και τον τρόπο οργάνωσης και λειτουργίας της Βουλής, σαράντα πέντε μέλη του Πολιτιστικού Συλλόγου Γυναικών Γραμματικού Αττικής. 
      Η Βουλή σας καλωσορίζει. 
      (Χειροκροτήματα)
      Το λόγο έχει τώρα ο συνάδελφος κ. Κωνσταντίνος Μουσουρούλης για έξι λεπτά. 
      ΚΩΝΣΤΑΝΤΙΝΟΣ ΜΟΥΣΟΥΡΟΥΛΗΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, μια διοικητική αναδιοργάνωση οφείλει να βελτιώνει τη λειτουργία του κράτους και να αντιμετωπίζει τις αναπτυξιακές ανισορροπίες. Βασικό εργαλείο για να γίνει αυτό είναι οι ισχυρές περιφέρειες, οι οποίες θα μπορέσουν να αναδείξουν τα πλεονεκτήματά τους, αλλά και να εκμεταλλευτούν όλες τις ευκαιρίες που δημιουργούνται. Όπως αντιλαμβάνεστε, αναφέρομαι και στο μέγεθος, διότι αυτό δημιουργεί ισχύ. 
      Μ’ αυτό το σχέδιο νόμου –και αυτά τα είχαμε συζητήσει, κύριε Υπουργέ- επιλέξατε να διατηρήσετε το σημερινό αριθμό των περιφερειών. Έτσι, αφαιρέσατε δύο δυνατότητες. Πρώτον, αυτή την ισχύ που περιέγραψα και δεύτερον, να μπορούν να κάνουν αποτελεσματικές, διαπεριφερειακές, αλλά και διασυνοριακές συνεργασίες. Και γνωρίζετε πόσο σημαντικό είναι αυτό και ιδιαίτερα σε περιοχές ευαίσθητες, όπως είναι η Ανατολική Μεσόγειος. Επίσης, ειδικά για το θέμα της διασυνοριακότητας δεν έχετε κάνει καμία απολύτως πρόβλεψη. 
      Όμως, αυτά θα μπορούσαν να είναι το λιγότερο. Το πολύ σημαντικό το οποίο θέλω να υπογραμμίσω και να καταγραφεί από όλους τους συναδέλφους είναι ότι παραιτηθήκατε από την προοπτική μιας επωφελέστερης κατανομής των κοινοτικών πόρων για την περίοδο μετά το 2013. Και αυτό, διότι η χρηματοδότηση θα εξακολουθεί να υπολογίζεται σε δεκατρείς διοικητικές περιφέρειες, τις σημερινές.
      Σήμερα, στην περίοδο του ΕΣΠΑ 2007-2013, ήδη έχουν υποστεί απώλειες πέντε περιφέρειες, άλλες για στατιστικούς λόγους και άλλες για οικονομικούς λόγους. Και αυτό οφείλεται στο ότι το 2003 δεν είχατε προβλέψει να κάνετε εγκαίρως την κατάλληλη διοικητική αναδιοργάνωση. Το ίδιο συμβαίνει και τώρα. 
      Αν θέλετε να σας πω με σημερινά οικονομικά στοιχεία, επτά στις δεκατρείς περιφέρειες εξέρχονται από την κάλυψη της κοινοτικής χρηματοδότησης. Και όλοι γνωρίζουμε πόσο σημαντικό είναι αυτό, ιδίως για την περίοδο μετά το 2013, όπου περιλαμβάνονται και οι πόροι της Κοινής Αγροτικής Πολιτικής.   
      Αυτά, λοιπόν, σε ό,τι αφορά στις επιπτώσεις του σχεδίου σας ως προς την ευρωπαϊκή του προοπτική. 
      Έρχομαι τώρα σε ειδικότερα θέματα. 
      Ένα από αυτά είναι το θέμα των παρεμβάσεων που αφορούν στα νησιά. Ενδεχομένως κάποιοι συνάδελφοι γνωρίζουν ήδη ότι για την μετά το 2013 περίοδο είναι δυνατόν να γίνονται παρεμβάσεις χωρίς προβλήματα επιλεξιμότητας σε περιοχές που έχουν προβλήματα γεωγραφικής μειονεξίας, όπως για παράδειγμα ορεινές περιοχές, νησιωτικές περιοχές ή απομακρυσμένες περιοχές. Αυτή την πρόβλεψη δεν την είδα καθόλου μέσα σ’ αυτό το σχέδιο. Και όταν λέω «πρόβλεψη», εννοώ και δομές, αλλά και δυνατότητα χρηματοδότησης. 
      Εμείς, κύριοι συνάδελφοι, ως Νέα Δημοκρατία, ως Βουλευτές από νησιωτικές περιοχές έχουμε ήδη καλύψει αυτό το κενό, έχουμε μεταβεί στις Βρυξέλλες και είμαστε σε επικοινωνία, προκειμένου να διασφαλίσουμε τη νησιωτικότητα σ’ αυτήν την περίοδο. 
      Έρχομαι τώρα στην ουσία του σχεδίου νόμου. Έχω πρώτα απ’ όλα μία απορία, σχετικά με τον αναπτυξιακό σχεδιασμό και προγραμματισμό ο οποίος αναλαμβάνεται από την αιρετή περιφέρεια. 
      (NP)

      (1KO)
Πόση αξία έχει αυτός ο προγραμματισμός, όταν διοικητικές και πολιτικές αρμοδιότητες, που είναι απαραίτητες για τη σωστή εφαρμογή του, ασκούνται από τις γενικές διοικήσεις; Με αυτόν τον τρόπο ούτε η αποτελεσματικότητα των αναπτυξιακών πολιτικών θα αναπτυχθεί, αλλά ούτε και η ανταγωνιστικότητα των περιφερειακών οικονομικών θα ενισχυθεί. Αυτός είναι και ένας λόγος για τον οποίο θεωρώ ότι το σχέδιό σας είναι πρόχειρο και έχει αμφίβολο αναπτυξιακό αντίκρισμα. 
	Και αντί, κύριε Υπουργέ, να επικεντρώσουμε τη συζήτηση ακριβώς σε αυτά τα ζητήματα, εσείς μας εμπλέξατε σε μια διελκυστίνδα σχετικά με το πού θα είναι η έδρα της γενικής διοίκησης στο Αιγαίο. Αφού, λοιπόν, η συζήτηση πήρε αυτήν την τροπή, χωρίς να λαϊκίζω, θέλω να σας πω να μη διανοηθείτε να ορίσετε πουθενά αλλού στο Αιγαίο έδρα της γενικής διοίκησης πλην της Χίου. 
	Δεύτερον, επειδή δώσατε την αίσθηση του «βάλε τώρα που γυρίζει» -και λυπάμαι που το λέω- σας ζητώ –και πάλι χωρίς να λαϊκίζω- να μεταφέρετε την έδρα της περιφέρειας Βορείου Αιγαίου με ένα κριτήριο -είδαμε ότι υπάρχει απουσία κριτηρίων στο νομοσχέδιο- το γεωγραφικό. Η Χίος είναι στο κέντρο των δύο νησιών. Άρα, μπορούμε να εξασφαλίσουμε και οικονομικούς πόρους που υποτίθεται ότι σας νοιάζει, αλλά και καλύτερες λειτουργίες. 
	Μία πραγματική διοικητική μεταρρύθμιση –γιατί υποτίθεται ότι αυτός είναι ο στόχος του νομοσχεδίου- πρέπει να βασίζεται σε κάποιες παραδοχές: 
	Πρώτον, σε μία σοβαρή περιφερειακή ανάλυση. Και αναρωτιέμαι: Έχει κάνει μια τέτοια ανάλυση το αρμόδιο Υπουργείο Οικονομίας και Ανταγωνιστικότητας; 
	Δεύτερον, στην κωδικοποίηση των αρμοδιοτήτων και της νομοθεσίας. 
	Τρίτον, στην άρση των αλληλοεπικαλύψεων και συναρμοδιοτήτων. 
	Τέταρτον, στην εξασφάλιση δομών και πόρων. 
	Ήδη ακούσαμε χθες –ο κ. Νάκος το υπολόγισε- ότι οι δήμοι θα πάρουν 736 εκατομμύρια ευρώ περισσότερα το 2009, για να καλύψουν 1,4 δισεκατομμύρια, που αποτελούν το κόστος των μεταφερόμενων αρμοδιοτήτων. Δηλαδή έλλειμμα από τα αποδυτήρια 700 εκατομμυρίων ευρώ, χωρίς βέβαια να υπολογίζονται άλλα παράπλευρα κόστη και λειτουργίες. 
	Και επειδή αναφέρθηκα εκτενώς στα νησιά, θέλω να σας πω το εξής: Γιατί δεν κάνατε μία πρόβλεψη, ειδικά για τα νησιά, στα οποία έχετε δώσει κάποιες παραπάνω αρμοδιότητες, τουλάχιστον για τους ΚΑΠ και τις ΑΤΑ, που η κατάσταση έχει φέρει τους δήμους αυτούς σε πλήρη απόγνωση;
	Ένα δεύτερο στοιχείο που θα ήθελα να δείξω είναι η μεταφορά προσωπικού και αρμοδιοτήτων από τη σημερινή κρατική περιφέρεια στους δύο βαθμούς αυτοδιοίκησης και η ανακατανομή τους μεταξύ δήμων και σημερινών νομαρχιών που μετασχηματίζονται σε περιφέρειες. Σίγουρα αυτό δεν είναι εύκολη υπόθεση. Όμως, αυτό δεν αποτελεί άλλοθι. Θα έπρεπε η Κυβέρνηση να βρει τις ορθές αναλογίες μεταξύ κρατικής και αποκεντρωμένης διοίκησης. 
	Όλες αυτές οι δυσκολίες θα έπρεπε να είχαν απαντηθεί με συγκεκριμένες λύσεις μέσα απ’ αυτό το νομοσχέδιο. Μία απ’ αυτές, αν θέλετε, θα μπορούσε να ήταν –το λέω ως λύση- η αριθμητική ταύτιση των γενικών διοικήσεων με τις περιφερειακές αυτοδιοικήσεις. Δεν το κάνατε, προφανώς, γιατί θέλατε να αποφύγετε τη συνύπαρξη δύο συστημάτων διοίκησης ταυτόχρονα στον ίδιο γεωγραφικό χώρο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Ένα άλλο δείγμα προχειρότητας αφορά στους υπαλλήλους των νομαρχιακών αυτοδιοικήσεων. Και εδώ θέλω να καταθέσω στα Πρακτικά ένα ψήφισμα των εργαζομένων στις Νομαρχίες Λέσβου-Χίου και Σάμου, το οποίο στην ουσία αποτελεί κραυγή αγωνίας για πολλές οικογένειες, οι οποίες αναγκάζονται να αλλάξουν τόπο κατοικίας, χωρίς μάλιστα να έχουν και κάποιο κίνητρο γι’ αυτό. 
      Και εδώ τι δείχνουμε; Δείχνουμε ότι δεν έχετε αντίληψη για τι θα πει «νησιωτικότητα». Κύριε Υπουργέ, στα νησιά είναι τελείως διαφορετικό πράγμα η μετάταξη από τη Λεωφόρο Συγγρού, που είναι η έδρα της Νομαρχίας Αττικής, στη Λεωφόρο Κατεχάκη, που είναι η έδρα της Περιφέρειας. 
      Εσείς -και τελειώνω, κύριε Πρόεδρε- για να μας χρυσώσετε το χάπι, δημιουργήσατε ένα Ινστιτούτο Νησιωτικής Πολιτικής υπό την εποπτεία σας ως συμβούλου του Κράτους και της Αυτοδιοίκησης για θέματα χάραξης πολιτικής για τις νησιωτικές περιοχές με ένα Προεδρικό Διάταγμα, που Κύριος οίδεν πότε θα γίνει. Αυτό δεν μπορεί να γίνει αποδεκτό. Σήμερα στα νησιά δεν λείπουν οι έρευνες και οι μελέτες, αλλά η πολιτική βούληση. 
      Σας ευχαριστώ πολύ. 
      (Στο σημείο αυτό ο Βουλευτής κ. Κωνσταντίνος Μουσουρούλης                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γρηγόρης Νιώτης): Το λόγο τώρα έχει για έξι λεπτά η Βουλευτής Βοιωτίας του ΠΑ.ΣΟ.Κ. κυρία Βασιλική Τσόνογλου-Βυλλιώτη. 
      ΒΑΣΙΛΙΚΗ ΤΣΟΝΟΓΛΟΥ-ΒΥΛΛΙΩΤΗ: Ευχαριστώ πολύ, κύριε Πρόεδρε. 
      Καλωσορίζω και εγώ τις γυναίκες από το Γραμματικό. 
      Κύριε Υπουργέ, κυρίες και κύριοι συνάδελφοι, το ΠΑ.ΣΟ.Κ., ο Πρόεδρος του Κινήματος και ο Πρωθυπουργός της χώρας μας Γιώργος Παπανδρέου με αυτήν τη σημαντική νομοθετική πρωτοβουλία, η οποία είναι υψίστου κοινωνικού και πολιτικού περιεχομένου, υλοποιεί την υπόσχεσή του πράγματι για ένα αποκεντρωμένο κράτος, για ένα κράτος πιστό σε αυτές τις διαρθρωτικές αλλαγές, για ένα κράτος που θα αναπτύξει την περιφέρεια και θα την κάνει ένα ζωντανό κύτταρο ανάπτυξης. 
      Η νομοθετική πρωτοβουλία που ψηφίζουμε σήμερα εντάσσεται στο πλαίσιο μιας δέσμης μεγάλων τομών και μέτρων με τις οποίες η Κυβέρνηση, πέραν της δεσμεύσεώς της προεκλογικά, επιχειρεί τη βαθιά τομή, αυτήν την οποία υλοποιεί από τις 5 Οκτωβρίου του 2009. 
      Η νέα αρχιτεκτονική της Αυτοδιοίκησης και της Αποκεντρωμένης Διοίκησης έχει ως στόχο αφενός μεν την εξοικονόμηση πόρων των φορολογουμένων πολιτών μέσω της μείωσης του αριθμού των Ο.Τ.Α. και των νομικών τους προσώπων και αφετέρου τη σωστή και ορθή διαχείρισή τους. 
      Βασικό πλεονέκτημα αυτής της πρωτοβουλίας αποτελεί η αναπτυξιακή της προοπτική, ώστε οι Ο.Τ.Α. να είναι πλέον λειτουργικά αυτοδύναμοι και ικανοί να διευκολύνουν, να ενθαρρύνουν και ταυτόχρονα να στηρίζουν την ανάληψη τοπικών πρωτοβουλιών. 
      Το πρόγραμμα ΚΑΛΛΙΚΡΑΤΗΣ ενσωματώνει σε ένα νομοθέτημα εκατοντάδων άρθρων θεσμικές παρεμβάσεις, που αντιστοιχούν σε δεκαέξι νομοσχέδια. 
      Το πρόγραμμα ΚΑΛΛΙΚΡΑΤΗΣ αναγνωρίζει τον κρίσιμο ρόλο των Ο.Τ.Α. για την εδαφική στρατηγική ανάπτυξη και γι’ αυτόν το λόγο αναβαθμίζει το επιχειρησιακό δυναμικό των δήμων και των περιφερειών για την άσκηση μιας ολοκληρωμένης πολιτικής ανάπτυξης σε τοπικό επίπεδο και συγχρόνως αναγνωρίζει θεσμικά τη συλλογική λειτουργία της αυτοδιοίκησης με όργανα νέα, όπως η εκτελεστική επιτροπή, οι αντιδήμαρχοι, οι αντιπεριφερειάρχες με τοπική αρμοδιότητα, η οικονομική επιτροπή, η επιτροπή ποιότητας ζωής, όλες αυτές οι ενέργειες που ικανοποιούν τις επιταγές της Λευκής Βίβλου. 
      Ο ΚΑΛΛΙΚΡΑΤΗΣ, κυρίες και κύριοι συνάδελφοι, χωροθετεί τους νέους δήμους σε όλη τη χώρα. Συγκροτεί περιφέρειες και καταργεί τις νομαρχιακές αυτοδιοικήσεις και τα επαρχεία. Συγκροτεί αποκεντρωμένες διοικήσεις με τη συγχώνευση κρατικών περιφερειών. 
      Μεταφέρει σημαντικές αρμοδιότητες της δευτεροβάθμιας αυτοδιοίκησης στους δήμους. 
      Εισάγει νέους θεσμούς, όπως ο Συμπαραστάτης του Δημότη και της Επιχείρησης, η Επιτροπή Διαβούλευσης, το Συμβούλιο Ένταξης μεταναστών. 
      Μειώνει το όριο ηλικίας του εκλέγεσθαι στα 18 έτη και με αυτόν τον τρόπο ανοίγει την αυτοδιοίκηση στους νέους. 
      Κωδικοποιεί και συγκεντρώνει τις αρμοδιότητες της δευτεροβάθμιας αυτοδιοίκησης. Μεταφέρει αρμοδιότητες από κάθε Υπουργείο προς την αιρετή περιφέρεια. 
      Δημιουργεί ένα νέο σύστημα εποπτείας των Ο.Τ.Α.. Εισάγει ένα νέο σύστημα οικονομικής κατοχύρωσης των πόρων του. Θεσπίζει ένα νέο σύστημα ενδοδημοτικής αποκέντρωσης. Εισάγει ένα νέο πλαίσιο για την καταστατική θέση των αιρετών. Επαναρρυθμίζει το καθεστώς των επιχειρήσεων και των νομικών προσώπων. Προσαρμόζει το νέο σύστημα αυτοδιοίκησης στις ανάγκες της «νησιωτικότητας» και «ορεινότητας», βάσει του Συντάγματος. 
      Στόχος του Πρωθυπουργού και της Κυβέρνησης του ΠΑ.ΣΟ.Κ. είναι η απόκτηση ενός Κράτους σύγχρονου, αποτελεσματικού και επιτελικού, που ανοίγει νέους δρόμους ανάπτυξης, δρόμους που τους έχει ανάγκη ο Έλληνας πολίτης, ένα κράτος - βοηθός τόσο του πολίτη όσο και της επιχείρησης. 
      Μειώνεται ο αριθμός των Δήμων και των Κοινοτήτων. Μειώνεται ο αριθμός των Περιφερειών. Μειώνεται ο αριθμός των δημοτικών συμβούλων και τα κενά που δημιουργούνται, κύριε συνάδελφε της Νέας Δημοκρατίας, που προηγουμένως σας έθιξε αυτό το ζήτημα, καλύπτεται πράγματι από εθελοντικές και υποχρεωτικές μετατάξεις. Άρα, δεν υπάρχει κενό και πληρώνεται απολύτως το θέμα των μετατάξεων στους νέους δήμους και στις αιρετές περιφέρειες. 
      Οι μέχρι πρότινος 50 χιλιάδες θέσεις πολιτικού προσωπικού μειώνονται στο ήμισυ. Το ίδιο και τα νομικά πρόσωπα και τα μέλη των διοικητικών συμβουλίων των δημοτικών επιχειρήσεων. 
      Με όλα αυτά επιτυγχάνεται η θεμελίωση ενός νέου συστήματος που διευρύνει τη συμμετοχή, εμβαθύνει τη δημοκρατία, ενισχύει τη συλλογική λειτουργία της τοπικής αυτοδιοίκησης, επιτρέπει την καλύτερη συμμετοχή των πολιτών. Εξοικονομούνται εκατοντάδες εκατομμύρια ευρώ το χρόνο, που είναι πολύ σημαντικά εν μέσω της οικονομικής κρίσης που διέρχεται η χώρα μας. Αυτά τα χρήματα θα συνεισφέρουν έμπρακτα στα δημοσιονομικά μεγέθη και στη δημοσιονομική μας σταθεροποίηση. Προωθείται μια εκτεταμένη αποκέντρωση αρμοδιοτήτων συνοδευόμενη από τους αντίστοιχους πόρους, όπως είπαμε, και το αντίστοιχο προσωπικό. 
      Οι νέοι δήμοι και οι νέες περιφέρειες έχουν περισσότερες δυνατότητες, για να ανταποκριθούν στις ανάγκες των πολιτών και διευρυμένες αρμοδιότητες, όπως η πολεοδομία, η πρόνοια, η υγεία, η παιδεία, το εμπόριο, οι μεταφορές. 
      (MT)














    (NP)
    Κρίσιμη καινοτομία αποτελεί η εξυγίανση των υπερχρεωμένων δήμων βάσει ειδικού προγράμματος. Ο προσυμβατικός έλεγχος, μία νέα θεσμική διάταξη ελέγχου της νομιμότητας, περιορίζεται σε συμβάσεις άνω του ενός εκατομμυρίου και εισάγεται ένα νέο σύστημα εποπτείας των ΟΤΑ. 
    Συστήνεται αυτοτελής υπηρεσία εποπτείας των δήμων και των περιφερειών, ανεξάρτητη από κάθε πολιτική επιρροή, στις έδρες των επτά αποκεντρωμένων διοικήσεων. Η υπηρεσία θα είναι αρμόδια για τον έλεγχο της νομιμότητας των πράξεων των ΟΤΑ, αλλά και για τον πειθαρχικό έλεγχο των αιρετών.
    Ενισχύεται η ενδοδημοτική αποκέντρωση με τη δημιουργία ενισχυμένων τοπικών και δημοτικών κοινοτήτων. Επαναφέρεται η έννοια της κοινότητας, της γειτονιάς στη θέση του σημερινού διαμερίσματος. Δημιουργούνται χίλια διακόσια δημοτικά ηλεκτρονικά κέντρα εξυπηρέτησης των πολιτών. 
    Οι δήμοι συνιστούν αυτοτελές γραφείο για την παροχή διοικητικής βοήθειας στο σπίτι. Εισάγεται η κάρτα του δημότη και υλοποιείται μ’ αυτόν τον τρόπο η κάρτα του πολίτη. Στις περιφέρειες δε το σημαντικό είναι ότι συστήνεται επιτροπή ισότητας των φύλων. Ο «Καλλικράτης» συνιστά την αφετηρία για ένα καλά οργανωμένο κράτος, ένα νοικοκυρεμένο κράτος στην υπηρεσία του πολίτη.
    Κυρίες και κύριοι συνάδελφοι, η αυτοδιοίκηση αλλάζει σελίδα. Ο «Καλλικράτης» δεν είναι η μαγική λύση, αλλά προσφέρει μία σημαντική και συμβολική χείρα βοήθειας στην επίλυση και αντιμετώπιση των προβλημάτων και αυτό αποτελεί δέσμευση της Κυβέρνησης του ΠΑΣΟΚ και του Γιώργου Παπανδρέου. Για όλους αυτούς τους λόγους, για να βοηθήσουμε τη χώρα μας να αλλάξει σελίδα, σας καλώ όλους να υπερψηφίσουμε το παρόν νομοσχέδιο.
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γρηγόρης Νιώτης): Ευχαριστούμε πολύ. 
    Το λόγο έχει ο Βουλευτής Β’ Θεσσαλονίκης του ΠΑΣΟΚ κ. Γεώργιος Αρβανιτίδης.
    ΓΕΩΡΓΙΟΣ ΑΡΒΑΝΙΤΙΔΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, ο αγώνας για τη διάσωση της ελληνικής οικονομίας σκίασε όλες τις προσπάθειες και τις μάχες που δίνει η ελληνική Κυβέρνηση σ’ όλα τα επίπεδα και προς όλες τις κατευθύνσεις, ωστόσο το νομοσχέδιο που συζητάμε σήμερα δεν έχει ιστορικό προηγούμενο.
    Ο «Καλλικράτης» έρχεται να συνεχίσει τα βήματα του «Καποδίστρια» στην αυτοδιοίκηση και να κάνει άλματα στην πολιτική της αποκέντρωσης και της αναπτυξιακής επανεκκίνησης της χώρας μας. Αποτελεί μία από τις πιο θεμελιώδεις προγραμματικές δεσμεύσεις της Κυβέρνησής μας. Εντάσσεται στο πλαίσιο μιας δέσμης μεγάλων τομών για τις οποίες η Κυβέρνηση είχε προεκλογικά δεσμευθεί και τις οποίες από την επόμενη ημέρα των εκλογών υλοποιεί απαρέγκλιτα.
    Πεποίθησή μου είναι ότι τα σύγχρονα συστήματα διοίκησης για να είναι αποτελεσματικά, οφείλουν να είναι λιτά και συγκεκριμένα. Το σχέδιο αυτό είναι εκ πρώτης όψεως ογκωδέστατο και πολύπλοκο, γιατί περιέχει ρυθμίσεις όσο δεκαέξι νομοσχέδια. Όμως, η προσεκτική του μελέτη οδηγεί στο συμπέρασμα ότι το σχέδιο αυτό είναι σαφές και οδηγεί σε μία πιο σφιχτή και αποτελεσματική διοίκηση.
    Στόχος του «Καλλικράτη» είναι να αποκτήσουμε επιτέλους ένα καλό κράτος, σύγχρονο, αποτελεσματικό, επιτελικό, αποκεντρωμένο, ένα κράτος που να ανοίγει νέους δρόμους ανάπτυξης. Έχουμε υποχρέωση να γυρίσουμε οριστικά σελίδα, να βάλουμε θεμέλια για μια ισχυρή αυτοδιοίκηση.
    Το σχέδιο «Καλλικράτη», κατά τη γνώμη μας, είναι η λύση που σημαίνει τέλος εποχής για το πιο συγκεντρωτικό κράτος της Ευρώπης, όπως ήταν το ελληνικό κράτος και ταυτόχρονα η αρχή μιας νέας πορείας για τη χώρα μας.
     Όλοι συμφωνούν ότι το μέλλον της Ευρωπαϊκής Ένωσης βρίσκεται στην τοπική και περιφερειακή αυτοδιοίκηση. Αυτή τη λύση έχει και η χώρα μας. Οι περιφέρειες έχουν μέχρι σήμερα υλοποιήσει πολλά περιφερειακά προγράμματα και έχουν αποκτήσει τεράστια εμπειρία. 
     Κύριος στόχος της διοικητικής διαίρεσης είναι η απρόσκοπτη υλοποίηση των περιφερειακών προγραμμάτων του Ε.Σ.Π.Α., γι’ αυτό δημιουργούνται επτά αποκεντρωμένες κρατικές διοικήσεις, διευκολύνοντας την περαιτέρω αποκέντρωση του κράτους, με τις δεκατρείς αυτοδιοικούμενες περιφέρειες να γίνονται θεσμικό όχημα για την ανάπτυξη. 
     Η Θεσσαλονίκη, από την οποία προέρχομαι, είναι το κέντρο μιας πολύ ευρείας περιοχής, με πληθυσμό πάνω από ενάμιση εκατομμύριο κατοίκους. Έχει ισχυρή σύνδεση με τις γύρω χώρες, μέλη της Ευρωπαϊκής Ένωσης και μη. Το γεγονός αυτό δημιουργεί πρόσθετα πεδία για χρηματοδότηση από τα ευρωπαϊκά ταμεία. Επειδή δεν αποτελεί δε κυβερνητική έδρα, έχει εξάρτηση από την πραγματική οικονομία, δηλαδή από τη δράση των επιχειρήσεων και των πολιτών της. 
     Χαρακτηριστικά πρέπει να αναφερθώ στο εξής. Όπως έχει υπολογιστεί, η αποκεντρωμένη κρατική Διοίκηση Ηπείρου και Δυτικής Μακεδονίας και η Διοίκηση Μακεδονίας και Θράκης, εξασφαλίζει βέλτιστη επιλεξιμότητα, δηλαδή την παραμονή της στο Στόχο 1 για όλη τη Βόρεια Ελλάδα στην επόμενη προγραμματική περίοδο και για το επόμενο Κοινοτικό Πλαίσιο Στήριξης. 
    Με το πρόγραμμα «Καλλικράτης», όπως έχει υπολογιστεί μέχρι σήμερα, μιλάμε για μια ετήσια εξοικονόμηση πόρων πάνω από 1,2 δισεκατομμύρια ευρώ, πόροι που προέρχονται από τις συνενώσεις των δήμων και τη μείωσή τους σε τριακόσιους είκοσι πέντε, από την κατάργηση των δεκατριών κρατικών περιφερειών και τη σύσταση επτά αποκεντρωμένων διοικήσεων και από την κατάργηση των πενήντα τεσσάρων νομαρχιών και τη σύσταση δεκατριών αιρετών περιφερειών. 
    Μιλάμε όμως και για μία απροσδιόριστη προς το παρόν εξοικονόμηση πόρων που θα φανεί από την εφαρμογή του σχεδίου «Καλλικράτης», κατ’ αρχήν με την εφαρμογή του προληπτικού ελέγχου από το Ελεγκτικό Συνέδριο στους δήμους και στις δημοτικές επιχειρήσεις. Όπως γνωρίζετε, το σχέδιο νόμου προβλέπει το γενικευμένο έλεγχο από το Ελεγκτικό Συνέδριο, τον προσυμβατικό έλεγχο νομιμότητας σε συμβάσεις πάνω από 100.000 ευρώ, τις οποίες συνάπτουν δήμοι, περιφέρειες και τα νομικά πρόσωπά τους, καθώς και επιχειρήσεις τους.
    Σημαντικό μερίδιο στη μείωση δαπανών έχει και ο προσδιορισμός στο μισό περίπου των θέσεων του πολιτικού προσωπικού, το οποίο θα κληθεί να σηκώσει στις πλάτες του -μαζί με το διοικητικό προσωπικό και την Κυβέρνηση- την πετυχημένη υλοποίηση αυτής της μεγάλης πρόκλησης.
    Η θεσμοθέτηση της διπλής εκλογικής αναμέτρησης είναι μία παρέμβαση από την οποία και μόνο εξοικονομούνται σημαντικοί πόροι. Τηρούνται προϋποθέσεις και διαδικασίες για τη λήψη δανείου από τους ΟΤΑ, για να μην υπάρξουν ξανά στο μέλλον περιπτώσεις υπερχρεωμένων δήμων. Όπως όλοι γνωρίζετε, τα δάνεια των ΟΤΑ συνυπολογίζονται στο δημόσιο χρέος. 
    Ο ελεγκτής νομιμότητας, που προΐσταται της αυτοτελούς υπηρεσίας εποπτείας των ΟΤΑ, είναι ανώτατος υπάλληλος με πενταετή θητεία, απαλλαγμένος από τη νομιμότητα που μέχρι τώρα για λογαριασμό του ασκούσε ο Γενικός Γραμματέας της Περιφέρειας, δηλαδή μετακλητός υπάλληλος, διορισμένος από την εκάστοτε κυβέρνηση. 
    Κάθε αρμοδιότητα και εξουσία πάει στο εγγύτερο δυνατό σημείο για τον πολίτη. Συστήνονται παντού τοπικές και δημοτικές κοινότητες που αντικαθιστούν τα τοπικά και δημοτικά διαμερίσματα, γιατί η κοινότητα, δημοτική και τοπική, είναι το κύτταρο των νέων ισχυρών δήμων. Είναι ρυθμίσεις που κατεβάζουν το όριο συμμετοχής στα κοινά για τους νέους στα 18 χρόνια. 
    Καθιερώνεται ως θεσμός αυτός του συμπαραστάτη του δημότη και της επιχείρησης σε κάθε δήμο. Συστήνεται επιτροπή διαβούλευσης στους δήμους και στις περιφέρειες. Δημιουργούνται τα ηλεκτρονικά ΚΕΠ. Εισάγεται η έξυπνη κάρτα του δημότη.
    Κυρίες και κύριοι συνάδελφοι, άλλοι χαρακτηρίζουν τον «Καλλικράτη» ανατρεπτικό και χρήσιμο, άλλοι άδικο και κομματικά μεθοδευμένο και ότι ξεπερνά τις κόκκινες γραμμές. Κάποιοι δηλώνουν θυμωμένοι και άλλοι δικαιωμένοι. Σ’ αυτό που συμφωνούν οι περισσότεροι είναι ότι το σχέδιο «Καλλικράτης» υπό τις παρούσες συνθήκες είναι αναγκαίο για να αποκτήσουμε επιτέλους ένα κράτος νοικοκυρεμένο που έχουμε ανάγκη, ώστε να κάνουμε ένα μεγάλο άλμα για ένα καλύτερο και αποτελεσματικό κράτος. 
    Εμείς στο ΠΑΣΟΚ είμαστε αποφασισμένοι να προχωρήσουμε και να κάνουμε αλλαγές και τομές, για τις οποίες μας ψήφισε ο κόσμος μας και μας στηρίζει. Σας καλώ, λοιπόν, να συμφωνήσουμε και επί της ουσίας και επί του περιεχομένου του παρόντος νομοσχεδίου.
    Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γρηγόρης Νιώτης): Το λόγο έχει ο Βουλευτής Κοζάνης του ΠΑΣΟΚ κ. Ιωάννης Βλατής.
    ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, συζητούμε σήμερα ένα σχέδιο νόμου, το οποίο είναι και φιλόδοξο και ανατρεπτικό. Είναι πράγματι φιλόδοξο, γιατί επιχειρεί να δημιουργήσει το κυριότερο εργαλείο για το μέλλον και τη σωτηρία αυτής της χώρας, τη νέα δημόσια διοίκηση.
    Επιχειρεί να δημιουργήσει δομές, οι οποίες θα αποτελέσουν το μοχλό ανάπτυξης της ελληνικής περιφέρειας. Χρόνια τώρα η ελληνική περιφέρεια μαραζώνει και δυστυχώς κάναμε πολύ λίγα, ώστε να αναστρέψουμε αυτή την πορεία. 
    Το κέντρο των αποφάσεων, για τα θέματα που αφορούν την περιφέρεια, μεταφέρεται επιτέλους στις τοπικές κοινωνίες. Αν πιστεύουμε στην αποκέντρωση, οφείλουμε να εμπιστευθούμε τις τοπικές κοινωνίες. Ποιος άλλωστε γνωρίζει καλύτερα τα προβλήματά τους από τους ίδιους;
    (SM)
      (1MT)
      Το σχέδιο νόμου που σήμερα συζητούμε θεμελιώνει τους ισχυρούς δήμους, τους παραχωρεί ουσιαστικές αρμοδιότητες για την καλύτερη εξυπηρέτηση του πολίτη, θεμελιώνει και τις αιρετές περιφέρειες. Νομίζω ότι οι τοπικές κοινωνίες είναι πλέον έτοιμες να λαμβάνουν τις αποφάσεις που τους αφορούν, να διαχειρίζονται το παρόν τους και να σχεδιάζουν την ανάπτυξη του τόπου τους και το μέλλον τους.
      Επί χρόνια φωνάζαμε ότι η σύγχρονη δημόσια διοίκηση οφείλει να είναι αποκεντρωμένη και το κράτος να έχει επιτελικό χαρακτήρα, να μπει τέλος στις αλληλοκαλύψεις αρμοδιοτήτων και στην αποποίηση ευθυνών. Μόνο έτσι μπορεί πραγματικά να είναι αποτελεσματική. Και φυσικά, μόνο μια ισχυρή και αποτελεσματική Τοπική Αυτοδιοίκηση μπορεί να οικοδομήσει μια νέα σχέση του κράτους με τον πολίτη. Για αυτή τη σχέση που χρόνια τώρα δοκιμάζεται, δυστυχώς δεν έχουμε κάνει σχεδόν τίποτα. 
      Το αποτέλεσμα είναι η καθολική αμφισβήτηση των πολιτών στους θεσμούς της δημοκρατίας μας. Εμείς αυτό θέλουμε και προσπαθούμε να το αλλάξουμε, με αυτό το νομοσχέδιο να αποτελεί μόνο την αρχή. Χτίζουμε μια καινούργια σχέση με λιγότερη γραφειοκρατία, με λιγότερα επίπεδα αποφάσεων. Είναι μια σχέση με περισσότερο κοινωνικό έλεγχο και με λιγότερη διαφθορά. Αυτό δεν είναι άλλωστε σήμερα το ζητούμενο από την κοινωνία μας;
      Το σχέδιο νόμου, όμως, είναι φιλόδοξο γιατί επιχειρεί να δημιουργήσει δομές που θα λειτουργήσουν καταλυτικά στην προσπάθεια για την ανάκτηση της εμπιστοσύνης των πολιτών στο δημόσιο τομέα. Είναι φιλόδοξο, γιατί προσπαθεί να εξοικονομήσει πάνω από 1 δισεκατομμύριο ευρώ το χρόνο με την ορθολογική αξιοποίηση των πόρων, που είναι διαθέσιμοι. Μακάρι επιτέλους ο ορθολογισμός να φωλιάσει σε αυτή τη χώρα. Είναι φιλόδοξο, γιατί επιχειρεί να μειώσει στο 1/3 τα έξι χιλιάδες νομικά πρόσωπα και τα εξήντα χιλιάδες μέλη των διοικήσεων αυτών.
      Είναι, όμως και ανατρεπτικό, γιατί αλλάζει δομές και κατεστημένες αντιλήψεις και νοοτροπίες που είναι ριζωμένες εδώ και δεκαετίες στη δημόσια διοίκηση.
      Κυρίες και κύριοι συνάδελφοι, η μεγάλη αυτή μεταρρύθμιση έρχεται σε μία πολύ δύσκολη ώρα. Έρχεται σε μία ώρα που όλα γίνονται γρήγορα, γιατί δεν υπάρχει πλέον χρόνος. Όλες, όμως, οι μεταρρυθμίσεις που προωθεί αυτή η Κυβέρνηση τους τελευταίους επτά μήνες γίνονται σε συνθήκες εξαιρετικά δύσκολες. Αλλαγές που έπρεπε να γίνουν πριν από δεκαετίες, πρέπει να ενσωματωθούν από την ελληνική κοινωνία σε πολύ λίγο χρόνο. Ο πολιτικός χρόνος είναι ελάχιστος. Αυτό πρέπει να το συνειδητοποιήσουμε. Δεν έχουμε την πολυτέλεια για πισωγυρίσματα.
      Όλα τα μέτρα που λαμβάνονται, όλες οι αλλαγές που προωθούνται έχουν την αίσθηση του κατεπείγοντος, γιατί έχουν ήδη καθυστερήσει εξαιρετικά. Οι Υπουργοί κάνουν αγώνα δρόμου, οι πολίτες κάνουν υπομονή και όλα αυτά επειδή η προηγούμενη κυβέρνηση, η οποία εκλέχθηκε για να προχωρήσει μεταρρυθμίσεις, έμεινε ακίνητη για έξι ολόκληρα χρόνια. Αυτή είναι η διαφορά μας με τη Νέα Δημοκρατία. 
      Εσείς,  κύριοι συνάδελφοι, δεν τολμήσατε να κάνετε θεσμικές μεταβολές και μεταρρυθμίσεις σε αυτή τη χώρα. Δεν κάνατε απολύτως τίποτα. Σήμερα σας δίνεται μια ευκαιρία να επανορθώσετε.
      Ο ΚΑΛΛΙΚΡΑΤΗΣ, κυρίες και κύριοι, είναι καταδικασμένος να πετύχει. Πρέπει, όμως, για να πετύχει να δημιουργήσουμε τις κατάλληλες προϋποθέσεις καλής οργάνωσης με ορθολογική σκέψη. Η κυριότερη προϋπόθεση, που πρέπει να πετύχουμε, είναι η συναίνεση και η συμμετοχή της κοινωνίας. Πρέπει να μιλήσουμε στην ψυχή των πολιτών και των κοινωνιών. Εμείς έχουμε την ευθύνη να δημιουργήσουμε τις καλύτερες προϋποθέσεις για την κοινωνική συνοχή.
      Δεν μπορεί να πάει αυτή η χώρα στο μέλλον με κοινωνίες διασπασμένες. Οι νέες οντότητες, οι νέοι δήμοι που θα δημιουργηθούν, πρέπει να είναι πραγματικά ισχυροί ώστε να μπορέσουν να αντιμετωπίσουν τις αρμοδιότητες και τις προκλήσεις του μέλλοντος. Πρέπει, όμως, να είναι και ανθεκτικοί στο χρόνο. 
      Ο συνεκτικός ιστός είναι μόνον οι κοινωνίες. Πουθενά στον κόσμο καταναγκασμένα μορφώματα, ακόμα και κράτη και υπερδυνάμεις δεν κατάφεραν να αντέξουν στο χρόνο. Γι’ αυτό και η ηγεσία του Υπουργείου όπου υπάρχει ισχυρή συλλογική θέληση, ισχυρή τεκμηρίωση και επιχειρήματα θα πρέπει να τα λάβει υπόψη της στο νέο σχεδιασμό.
      Δεν μιλάω για εξαιρέσεις στα κριτήρια. Μιλάω για περισσότερα και πιο σύνθετα κριτήρια. Πρέπει να αποφύγουμε - το επισήμανα πολλές φορές και στην Επιτροπή και σας το λέω και σήμερα- εκείνες τις εντάσεις που θα δημιουργούν μία μόνιμη εν δυνάμει βόμβα στα θεμέλια του νέου δημιουργήματος. Είναι άδικο να ξεκινήσει μια προσπάθεια μέσα από εντάσεις και διαφωνίες, που έχουν βαθιές ρίζες στην κοινωνία. Δεν μιλώ για παράγοντες, για να μην παρεξηγούμαι, μιλώ για τις τοπικές κοινωνίες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε  Πρόεδρε. 
      Το μέρος του νομοσχεδίου που αφορά το χωροταξικό –και θα μιλήσω μόνο με δυο κουβέντες γι’ αυτό, γιατί λόγω της πληθώρας των ομιλητών φοβάμαι ότι δεν θα μπορέσω να μιλήσω στα άρθρα- είναι ένα πρόβλημα. Και ένα πρόβλημα έχουμε και στο νομό μου. Το πήγαινε-έλα της έδρας από τη Νεάπολη στη Σιάτιστα για το δήμο Βοείου έβγαλε στην επιφάνεια χάσματα και αντιθέσεις, οι οποίες είναι κατά τη γνώμη μου αγεφύρωτες, που πρέπει να μας οδηγήσουν στη δημιουργία δύο δήμων στην περιοχή, του δήμου Σιάτιστας με έδρα τη Σιάτιστα και του δήμου Βοείου με έδρα τη Νεάπολη.
      Επίσης, υπάρχει το γνωστό ζήτημα με το δήμο Βελβεντού - είναι ένας δήμος με ισχυρό συνεταιριστικό κίνημα, με ξεκάθαρη παραγωγική βάση, με συνεκτική κοινωνία, με συνεργατισμό που χρόνια τώρα δίνει τον αγώνα του, από τότε που ο κ. Παυλόπουλος έφερε στην επιφάνεια τον ΚΑΠΟΔΙΣΤΡΙΑ 2 για να μείνει μόνος του- το οποίο θα πρέπει, επίσης, να το δούμε με συμπάθεια, χωρίς να έχουμε στο νου μας ότι έχουμε τίποτα παράγοντες από πίσω. Καθώς, επίσης, πρέπει να δούμε και τον ιστορικό δήμο της Αιανής, που είναι τεράστιας σημασίας για την ιστορία της χώρας μας.
      Το θέμα των συνενώσεων, αγαπητές και αγαπητοί συνάδελφοι, για να λειτουργήσει απαιτεί τη μεγαλύτερη δυνατή αποδοχή. Για να αξιοποιήσουμε κάθε δυνατότητα που υπάρχει στην ελληνική περιφέρεια, για να γυρίσουμε και να αναστρέψουμε την πορεία της φθοράς της, θα πρέπει να δώσουμε σημασία σε όσα έχουν πραγματική αξία.
      Κυρίες και κύριοι συνάδελφοι, ο Πρωθυπουργός είπε «ή αλλάζουμε ή βουλιάζουμε». Για να αλλάξουμε, όμως, απαιτείται κοινωνική συνοχή. Αυτή θα πρέπει να προστατέψουμε και να ενδυναμώσουμε με κάθε τρόπο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γρηγόριος Νιώτης): Το λόγο έχει ο Βουλευτής Έβρου, κ. Αλέξανδρος Δερμεντζόπουλος.
      Ορίστε, κύριε  Δερμεντζόπουλε, έχετε  το λόγο για έξι λεπτά.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε  Πρόεδρε.
      Κυρίες και κύριοι συνάδελφοι, συζητούμε σήμερα ένα νομοσχέδιο που με απόλυτη βεβαιότητα, μπορεί να πει κανείς, χρειάζεται ιδιαίτερη και πολύ προσεκτική προσέγγιση καθώς σχετίζεται με την ριζική ανασυγκρότηση του κράτους, της διοίκησης και της Αυτοδιοίκησης. Περιλαμβάνει όχι μόνο τον πρώτο βαθμό Αυτοδιοίκησης που συγκροτούν οι δήμοι, αλλά και το δεύτερο βαθμό που συγκροτούν οι περιφέρειες, καθώς και την κρατική αποκέντρωση που συγκροτούν οι αποκεντρωμένες διοικήσεις.
      Το πρώτο σημείο το οποίο μπορεί να επισημάνει κανείς, όχι στα πλαίσια μιας στείρας αντιπολιτευτικής τακτικής αλλά στη βάση της ανάγκης διαλόγου και συμμετοχής σε τόσο μεγάλες νομοθετικές ρυθμίσεις και πρωτοβουλίες, είναι η ανακολουθία που έδειξε η Κυβέρνηση κατά τη φάση της προετοιμασίας του σχεδίου νόμου, είναι η έλλειψη ουσιαστικού διαλόγου με την κοινωνία, όπως αυτή εκφράζεται με τους αιρετούς της.
      Ο κύριος Υπουργός των Εσωτερικών με ιδιαίτερη έμφαση διαβεβαίωνε όλους τους προηγούμενους μήνες τόσο τα μέλη του Υπουργικού Συμβουλίου όσο και όλη την ελληνική κοινωνία, ότι είχε προβεί σε μία εξαντλητική διαβούλευση και ότι είχε λάβει υπόψη όλες τις παρατηρήσεις των θεσμικών εκπροσώπων της Τοπικής Αυτοδιοίκησης. Καμιά, όμως, διαβούλευση -και αυτό είναι διαπίστωση όλης της κοινής γνώμης- δεν έλαβε χώρα.
      Το θεσμικό μέρος διαμορφώθηκε χωρίς τη σύμφωνη γνώμη της ΕΝΑΕ και της ΚΕΔΚΕ, όπως ακόμη και σήμερα καταγγέλλουν στα Μέσα Ενημέρωσης. Όσο δε για το χωροταξικό σχεδιασμό η όλη και η μόνη διαβούλευση έγινε μέσα στα στενά όρια του κομματικού μηχανισμού του κυβερνώντος κόμματος, μέσα στο υπουργικό γραφείο με τους κατά νομό Βουλευτές του ΠΑ.ΣΟ.Κ.
      Βέβαια, ακούγοντας από το Βήμα αυτό αρκετούς συναδέλφους του ΠΑ.ΣΟ.Κ. ούτε αυτοί τελικά εμφανίζονται πλήρως ικανοποιημένοι από την εξέλιξη. Οι αντιρρήσεις τους  ή είναι πραγματικές ή η δημόσια αντίθεσή τους είναι μόνο για στενά προσωπικές μικροκομματικές επιδιώξεις. Αυτό μπορεί να καταφανεί κατά τη διάρκεια της ψήφισης του νομοσχεδίου, γιατί τελικά όποιος διαφωνεί, καταψηφίζει.
      Το επόμενο σημείο το οποίο, επίσης, παραμένει αναπάντητο, είναι το τρίπτυχο αρμοδιότητες,χρηματοδότηση,ανάπτυξη.
      (GK)
      (1SM)
      Και δεν πείθεται κανείς, όσο καλόπιστος και να είναι ούτε καν η ΟΚΕ, όπου προεδρεύει ο κ. Πολυζωγόπουλος, κύριε Υφυπουργέ και που επί λέξει λέει ότι η όποια ανακατανομή αρμοδιοτήτων, χωρίς ανακατανομή προσωπικού και οικονομικών πόρων βάσει συγκεκριμένων κριτηρίων, μεθόδων και μέτρων, είναι βέβαιο ότι θα αποτύχει.
      Κυρίες και κύριοι συνάδελφοι, θα ήθελα να επιμείνω λίγο ακόμα στο θέμα της υποτιθέμενης συνδιαμόρφωσης του σχεδίου με τους αυτοδιοικητικούς και με τους πολίτες. Θα αναφερθώ στο νομό μου, στο Νομό Έβρου.
      Εγώ δεν ξέρω τι πιστεύουν τα μέλη της Κυβέρνησης και πώς αντιλαμβάνονται τη διαβούλευση και το διάλογο. Ξέρω όμως ότι ομόφωνες αποφάσεις δημοτικών συμβουλίων, σχετικά με τις προτάσεις διάρθρωσης του χωροταξικού, που ενώ πληρούν τις προϋποθέσεις και τα κριτήρια που θέτει ο Καλλικράτης αναφορικά με τον πληθυσμό και τη γεωγραφική έκταση, που δεν αλλοιώνουν δηλαδή το πνεύμα του και τις προθέσεις του, που είναι μια προθετική αναπτυξιακή κατεύθυνση, δεν εισακούστηκαν.
      Υπάρχει απόφαση της Γενικής Συνέλευσης της ΤΕΔΚ Νομού Έβρου που προτείνει συγκεκριμένη διάταξη των δήμων, σεβόμενη τελείως τις προϋποθέσεις που θέτει το σχέδιο Καλλικράτης και που βελτιώνει το χωροταξικό σχεδιασμό και αυτή αγνοήθηκε. Την καταθέτω για τα Πρακτικά.
      Υπάρχουν ομόφωνες αποφάσεις δημοτικών συμβουλίων όσο και κοινών συνεδριάσεων δημοτικών συμβουλίων, μέσα στο πνεύμα της προαναφερθείσας απόφασης της ΤΕΔΚ, που προτείνουν τη δημιουργία του Δήμου Φερών και Τυχερού, αποφάσεις πλήρως τεκμηριωμένες. Και αυτές αγνοούνται. Καταθέτω και αυτές για τα Πρακτικά. 
      Ακόμα υπάρχουν ομόφωνες αποφάσεις δημοτικών συμβουλίων και πάλι απόφαση Γενικής Συνέλευσης της ΤΕΔΚ για τη δημιουργία δήμου στο ακραίο βορειοανατολικό άκρο της χώρας μας, στις δύο όχθες του ποταμού Άρδα, αποτελούμενη από τους έως σήμερα Δήμους Βύσσας, Κυπρίνου και Τριγώνου. Και αυτές οι αποφάσεις, κυρίες και κύριοι συνάδελφοι αγνοήθηκαν τελείως. Καταθέτω και αυτές για τα Πρακτικά.
      (Στο σημείο αυτό ο Βουλευτής κ. Αλέξανδρος Δερμεντζόπουλος καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τελικά τι απομένει; Τι ακούστηκε από την αυτοδιοικητική φωνή του Νομού Έβρου; Ποια λογική πρυτάνευσε; Πώς επιτυγχάνεται άραγε η απαραίτητη και αναγκαία συναίνεση και συμπόρευση, για να έχουμε κοινή πορεία προς τον επιθυμητό στόχο της ανάπτυξης, της αναβάθμισης της αυτοδιοίκησης, της βελτίωσης του επιπέδου ζωής των πολιτών μας;
      Έστω και τώρα, την ύστατη στιγμή, κύριε Υφυπουργέ, σας καλώ να προβείτε στις απαραίτητες διορθώσεις, όπως αυτές εκφράστηκαν από τους φορείς της αυτοδιοίκησης του Νομού Έβρου.
      Κυρίες και κύριοι συνάδελφοι, από θέσεις αρχής η ανασυγκρότηση και αναδιοργάνωση της διοικητικής δομής της χώρας, προκειμένου να εξυπηρετούνται πιο αποτελεσματικά και ορθολογιστικά οι ανάγκες των πολιτών και το δημόσιο συμφέρον εν γένει είναι κάτι το οποίο υπερασπίζομαι, όπως κι εσείς και με βρίσκει απόλυτα σύμφωνο. Όταν όμως η πρωτοβουλία αυτή γίνεται εξυπηρετώντας παράλληλα μικροκομματικές σκοπιμότητες, τότε είναι καταδικαστέα. 
      Μέσα στο δύσκολο οικονομικό περιβάλλον, κυρίες και κύριοι συνάδελφοι, είναι αναγκαίο κάθε μας κίνηση να γίνεται με προσοχή και με υπευθυνότητα. Κάθε πρωτοβουλία πρέπει να έχει οπωσδήποτε και προοπτική ανάπτυξης και αξιοποίησης όλων των τιθέμενων παραμέτρων. 
      Ναι, είναι σίγουρο ότι η χώρα μας έχει ανάγκη από διοικητική μεταρρύθμιση. Το προτεινόμενο όμως σχέδιο Καλλικράτης, με την ίδια του τη μορφή, ακυρώνει την όποια καλή πρόθεση ανάπτυξης της χώρας μέσω του νέου αυτοδιοικητικού χάρτη. Γι’ αυτό το λόγο και το καταψηφίζω. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γρηγόρης Νιώτης): Το λόγο έχει ο Βουλευτής του Λαϊκού Ορθόδοξου Συναγερμού στη Β’ Αθηνών κ. Άδωνις Γεωργιάδης. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, όλη αυτή τη συζήτηση και όσα έχουν προηγηθεί για τον Καλλικράτη, μου φέρνουν στο μυαλό αυτό που έλεγαν οι αρχαίοι ημών πρόγονοι που έλεγαν «τον άρχοντα τριών δει μεμνήσθαι, ανθρώπων άρχει, κατά νόμον άρχει και ουκ αεί άρχει». 
      Κύριε Υπουργέ, θα ήθελα λίγο την προσοχή σας, γιατί εδώ έχει συμβεί ίσως ένα τρομερό κοινοβουλευτικό σκάνδαλο. Ο Πρόεδρος της Βουλής να κάνει αίτημα στον Υπουργό και ο Υπουργός να αρνείται, να αρνείται να το συζητήσει καν! Εάν αυτό δεν είναι δείγμα αλαζονείας, ε, δεν ξέρω τι άλλο μπορεί να είναι.
      Δεν ξέρω τι νομίζετε! Νομίζετε ότι έχετε γίνει οι Πάπες της Ρώμης στην Κυβέρνηση Παπανδρέου; Έχετε καταλάβει τι ζούμε όλοι οι Βουλευτές τις τελευταίες εβδομάδες με τον Καλλικράτη; Και καλά, να δεχθώ, λοιπόν, ότι θέλετε να κάνετε μια διοικητική μεταρρύθμιση και επειδή είπατε ότι θα είναι 325 οι δήμοι, δεν γίνονται ούτε 326! Λες και είναι το απόκρυφο Ευαγγέλιο το νούμερο «325»!
      Θα ήθελα ειλικρινά, κύριε Υπουργέ, να μου δώσετε –γιατί σας θεωρώ σοβαρό άνθρωπο από τα χρόνια που ήμασταν συνάδελφοι Βουλευτές κάτω- μια σοβαρή εξήγηση. Δηλαδή, αν γίνονταν 326 οι δήμοι του Καλλικράτη, θα αποτύγχανε το εγχείρημα της διοικητικής συνενώσεως; Τι είδους θρησκευτική ευλάβεια είναι αυτή στον αριθμό 325; Έχει κάποιου είδους αριθμολογική σημασία, πυθαγόρεια, για την Κυβέρνηση Παπανδρέου;
      Έρχονται, λοιπόν στα γραφεία μας δήμαρχοι, όπως ο Δήμαρχος –για να μην πάρω τη δική μου περιφέρεια, να πάρω της κ. Γιαννακά- Μεδεώνος Αιτωλοακαρνανίας, όπου έχει δύο δημοτικά συμβούλια με ομόφωνη απόφαση και σου λένε ότι θέλουμε να ενωθούμε μεταξύ μας, σου φέρνουν τα στοιχεία, πληρούν τις προϋποθέσεις του Καλλικράτη, είναι ημιορεινές περιοχές, ταιριάζει στο χάρτη, πάνε στον Υπουργό και λέει ο Υπουργός «δεν συζητάω τίποτα»!
      Α, ωραία. Αν δεν συζητάτε τίποτα, τι το θέλουμε το Κοινοβούλιο; Να το κλείσουμε! Τι κάνουμε τη συζήτηση; Αν ξεκινάμε μια συζήτηση –και απορώ οι συνάδελφοι του ΠΑ.ΣΟ.Κ. πώς το δέχονται! Πώς το δέχεστε;- και η ρήση του Υπουργού είναι «δεν αλλάζω τίποτα», δηλαδή εμείς τι είμαστε εδώ πέρα; Καραγκιόζηδες; Τι θα πει «δεν αλλάζετε τίποτα»; Ακούτε τους Βουλευτές και αλλάζετε…
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης):  Μου επιτρέπετε μια διακοπή;
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ένα λεπτό, να τελειώσω παρακαλώ πάρα πολύ. Πρέπει να τελειώσω, να μιλήσουν κάποτε και οι Βουλευτές, κύριε Υπουργέ, εδώ μέσα.
      Μπαίνει η Κυβέρνησή σας και ξεκινά «δεν αλλάζω τίποτα»! Ε, τότε να το κλείσουμε το Κοινοβούλιο! Τι το θέλουμε; Γιατί ερχόμαστε εδώ; Κάνετε, κύριε Πρόεδρε, έξι συνεδριάσεις. Εγώ αισθάνομαι ότι χάνω το χρόνο μου, αν μπαίνω σε μια συνεδρίαση, κυρία Γιαννακά, όπου ο Υπουργός λέει «δεν αλλάζω τίποτα»! Ποιος είναι ο Υπουργός που δεν αλλάζει τίποτα; Ο Πάπας της Ρώμης είναι; Τι είναι αυτά τα πράγματα; Δείχνετε το κακό πρόσωπο του ΠΑ.ΣΟ.Κ., το χειρότερο! 
      Πάμε λίγο και στη δική μου περιφέρεια. Ένα παράδειγμα, Δήμος Ελληνικού. Ξεκινά ο δήμαρχος και κάνει απεργία πείνας. Κάνει τοπικό δημοψήφισμα: 90% όχι στη συνένωση. Εγώ να δεχθώ ότι έχετε εσείς δίκιο. Δεν πρέπει να πάει ο Υπουργός, κάποιος από την Κυβέρνηση, εκεί στο Δήμο Ελληνικού να πείσει τους πολίτες; Τι είστε εσείς; Αποφασίζουμε και διατάζουμε είστε; Στείλτε και ένα τανκ στο Δήμο Ελληνικού!
      Είναι δυνατόν να αποφασίζει η Κυβέρνηση με έναν ολόκληρο δήμο, που κάνει απεργία πείνας ο ένας, απεργία πείνας ο άλλος, οι κάτοικοι στους δρόμους και η ρήση του Υπουργού είναι «δεν συζητάω με κανέναν τίποτα»; Ποιος είναι ο κ. Ραγκούσης, επιτέλους;
      Πάμε στο Δήμο Καματερού. Τοπικό δημοψήφισμα: 90% όχι στη συνένωση. Έχετε δίκιο εσείς; Μάλιστα. Πάρτε μια πρωτοβουλία, πάμε όλοι μαζί στο Δήμο Καματερού να εξηγήσετε γιατί έχετε δίκιο εσείς, να πείσουμε τους πολίτες. Δημοκρατία θα πει να πείσουμε τους πολίτες, όχι να έρχεστε εσείς με το έτσι θέλω και μάλιστα σε μια Βουλή, την οποία καταργείτε, λέγοντας εκ των προτέρων «δεν αλλάζω τίποτα», χωρίς να ακούσετε κανέναν Βουλευτή! Δηλαδή, είναι πρωτοφανές αυτό που συμβαίνει.
      Εγώ δεν έχω ακούσει στα κοινοβουλευτικά χρονικά να ξεκινά μια συζήτηση στη Βουλή, κυρίες και κύριοι συνάδελφοι του ΠΑ.ΣΟ.Κ., όπου ο Υπουργός να λέει από την αρχή «δεν αλλάζω τίποτα»! Δηλαδή εμείς τι ερχόμαστε εδώ και κάνουμε; Πού ακούστηκε; Πείτε μου εσείς, στα Πρακτικά, εκατόν τόσα χρόνια Κοινοβουλευτικής Δημοκρατίας στην Ελλάδα, μια άλλη συζήτηση στη Βουλή, που από την αρχή ο Υπουργός να λέει «δεν αλλάζω τίποτα»! Πού το ακούσατε αυτό; Πού το ακούσατε; Απαράδεκτη αλαζονεία, το χειρότερο πρόσωπο του ΠΑ.ΣΟ.Κ.!
      Δήμος Παπάγου, ξεκινάει ο δήμαρχος Παπάγου συζήτηση με τους φορείς. Ξαναλέω. Αν έχετε δίκιο, να τους πείσετε. Δημοκρατία είναι πειθώ, δεν είναι το αποφασίζουμε και διατάζουμε. 
      Πρόκειται, κυρίες και κύριοι συνάδελφοι, για ένα πραγματικό σκάνδαλο. Την ώρα που η χώρα χρεοκοπεί και έχουμε ανάγκη την ομόνοια του τόπου, πρέπει να ασχολούμαστε όλοι οι Βουλευτές με δεκάδες κρούσεις δημάρχων ανά τη χώρα, με κοινωνίες ανάστατες που –τονίζω- δεν είναι ανάστατες για τη διοικητική μεταρρύθμιση αυτή καθεαυτή.
      Στη διοικητική μεταρρύθμιση όλοι μας με τον έναν ή με τον άλλο τρόπο είμαστε σύμφωνοι ότι κάτι πρέπει να γίνει. Είμαστε όμως όλοι ανάστατοι με τη φοβερή αλαζονεία του κ. Ραγκούση! Ο κ. Ραγκούσης προσωπικά έχει δείξει αυτές τις μέρες ένα πρόσωπο απαράδεκτο για πολιτικό! Καταργεί το Κοινοβούλιο! Είναι απαράδεκτο αυτό που έχει συμβεί! 
      Δεν μπορείτε κύριοι, εσείς της Κυβέρνησης του ΠΑ.ΣΟ.Κ., που είστε και οι μεγάλοι δημοκράτες, που μας λέγατε εμάς το πάλαι ποτέ ακραίους, οι μεγάλοι δημοκράτες του ΠΑ.ΣΟ.Κ. να ενεργείτε έτσι! Και έρχονται δημοτικά συμβούλια με ομόφωνες αποφάσεις και αρνείστε να τους δείτε. Τι είναι αυτά τα πράγματα; Ποιοι είστε;
      
      (PS)
      (GK)
      Εγώ θα κλείσω με αυτά που ξεκίνησα, κύριε Πρόεδρε, «τον άρχοντα τριών δει μέμνησθαι», που σημαίνει ότι έχουν ανάγκες και προβλήματα, «κατά νόμον άρχει», που σημαίνει σύμφωνα με το νόμο και -προσέξτε και το τελευταίο, κύριε Υπουργέ- «ουκ αεί άρχει», δεν θα είστε πάντα Υπουργός. 
      Σας εύχομαι να είστε πολλά χρόνια, αλλά δεν θα είστε πάντα. Όταν θα πάψετε να είστε εσείς και ο κ. Ραγκούσης, θα πρέπει να βγαίνετε στο δρόμο να έρχεται ο πολίτης να σας λέει συγχαρητήρια. 
      Αυτή η συμπεριφορά σας των τελευταίων ημερών σας έχει ρίξει πολύ στα μάτια όλων μας. Να είστε σίγουροι γι’ αυτό. 
      Σας ευχαριστώ πολύ.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Γρηγόριος Νιώτης): Ο κύριος Υφυπουργός ζητάει το λόγο δι’  ολίγον.
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) :  Εμείς δεν παριστάνουμε τους μεγάλους δημοκράτες, είμαστε δημοκράτες. 
      ΑΔΩΝΗΣ ΓΕΩΡΓΙΑΔΗΣ: Να δεχθείτε τους δημάρχους που έχουν ομόφωνες αποφάσεις. 
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Προηγουμένως μου απαγορεύσατε να σας διακόπτω και μάλιστα και με ύφος ιταμό, θα έλεγα. 
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Δεν απαγορεύω. 
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Λέω, λοιπόν, πείτε μας έναν δήμαρχο, ένα δημοτικό σύμβουλο, που να θέλησε να δει την ηγεσία του Υπουργείου, έναν εκ των τριών μελών της ηγεσίας ή και γενικό γραμματέα, και να μην τα κατάφερε να μας δε σε πρώτο χρόνο. 
      ΔΗΜΗΤΡΙΟΣ ΤΣΟΥΜΑΝΗΣ:  Εμένα, που έχω ζητήσει τόσες φορές… 
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Εγώ θα σας στείλω δέκα.
      ( Φωνές – θόρυβος )
      ΠΡΟΕΔΡΕΥΩΝ (Γρηγόριος Νιώτης): Παρακαλώ, κύριοι συνάδελφοι. 
      ΔΗΜΗΤΡΙΟΣ ΤΣΟΥΜΑΝΗΣ: Προκαλεί, κύριε Πρόεδρε. 
      ΠΡΟΕΔΡΕΥΩΝ (Γρηγόριος Νιώτης): Ολοκληρώστε, κύριε Υφυπουργέ. 
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Εγώ, αγαπητέ συνάδελφε, την ΚΕΔΚΕ την έχω δει και δύο και τρεις φορές και έναν-έναν χωριστά και μία ομάδα δημάρχων μαζί και τον Πρόεδρο της ΤΕΔΚ. Σας αρκεί αυτή η απάντηση;
      ΔΗΜΗΤΡΙΟΣ ΤΣΟΥΜΑΝΗΣ: Δεν με καλύπτει. 
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Δεν σας καλύπτει, δηλαδή, τι άλλο μπορώ να κάνω; Για πείτε μου. Το θέμα το οποίο τέθηκε είναι εάν η ηγεσία του Υπουργείου ανταποκρίθηκε στα αιτήματα του δημάρχου να έχει συνάντηση μαζί του. Σας λέμε, λοιπόν, ότι το κάναμε με πολύ μεγάλη προσοχή, με πολύ μεγάλη ευλάβεια. Βέβαια, σε αυτές τις συζητήσεις, που ήταν πολύτιμες για εμάς, που ήταν χρήσιμες, δεν ήταν δυνατόν να υπάρχει πάντα συμφωνία, ούτε είναι δυνατόν να λέγεται, κατ’ αυτόν τον τρόπο, ότι ο Υπουργός δήλωσε ότι δεν αλλάζω τίποτα κ.λπ.. Δεν έχει γίνει ποτέ τέτοια δήλωση, εδώ σε αυτή την αίθουσα. 
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Άλλαξε κάτι; 
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Βεβαίως. Και στην Επιτροπή κάναμε συγκεκριμένες αλλαγές….
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Επί του αριθμού των δήμων. Έγιναν 326 οι δήμοι;
      ΠΡΟΕΔΡΕΥΩΝ (Γρηγόριος Νιώτης): Σας παρακαλώ, κύριε Γεωργιάδη, μη διακόπτετε. 
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, μην υποτιμάτε τη νοημοσύνη μας.  
      (Φωνές – θόρυβος)
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Τώρα, υπάρχει το εξής ζήτημα για να πεισθεί ο κ. Γεωργιάδης…
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Καμία αλλαγή δεν έχει κάνει.
      ΠΡΟΕΔΡΕΥΩΝ (Γρηγόριος Νιώτης): Σας παρακαλώ, αφήστε τον Υφυπουργό να πει αυτά που θέλει, όπως έχει δικαίωμα. 
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Εδώ, υπάρχει η εξής πρωτοφανής λογική: Για να αποδείξουμε εμείς ότι είμαστε δημοκράτες, θα πρέπει να κάνουμε ένα δήμο παραπάνω, ή ένα δήμο λιγότερο. 
      Σας ευχαριστώ πολύ, δεν έχω καμία άλλη απορία. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε,  παρακαλώ πολύ, θα ήθελα το λόγο. 
      ΠΡΟΕΔΡΕΥΩΝ (Γρηγόριος Νιώτης): Ορίστε, κύριε Ροντούλη. 
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, εμείς πότε θα μιλήσουμε;
      ΠΡΟΕΔΡΕΥΩΝ (Γρηγόριος Νιώτης): Αμέσως τώρα. Ας δώσουμε ένα λεπτό στον κ. Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: Κύριε Υπουργέ, νομίζω ότι δεν καταλάβατε το ζήτημα που ετέθη. Το ουσιώδες ζήτημα δεν είναι αν είδε ένα, δύο, πέντε, δέκα κλπ.. Μπορούμε να σας πούμε δεκάδες περιπτώσεις που δεν κατέστη δυνατόν να δουν τον κ. Υπουργό. Το παραγνωρίζουμε αυτό, το αφήνουμε. Δεν είναι το μείζον αυτό. 
      Το μείζον, το ερώτημα που ετέθη είναι το εξής: Για ποιο λόγο δεν αποδέχεται το Υπουργείο σε κάποιες περιπτώσεις το αυτόβουλον των συνενώσεων. Βγαίνουν δημοτικά συμβούλια, κάνουν ομόφωνα ψηφίσματα και λένε: Εμείς οι τρεις δήμοι, οικειοθελώς και αυτοβούλως, γνωρίζοντας την αναπτυξιακή προοπτική του τόπου μας, θέλουμε να συνενωθούμε. Και εσείς αντί για τρεις, ενώνετε δεκατρείς. Αυτό, λοιπόν, είναι το ερώτημα. 
      Το δεύτερο ερώτημα που ετέθη -γιατί η φράση του αγαπητού συναδέλφου, του κ. Γεωργιάδη, περί δημοκρατίας και δημοκρατικών φρονημάτων δικών σας, σας έθιξε- είναι το εξής: Ο υφιστάμενος Κώδικας Δήμων και Κοινοτήτων προβλέπει τοπικά δημοψηφίσματα. Γιατί, λοιπόν, δεν βάλατε τις προτάσεις σας, είτε είναι πρόταση ένα είτε είναι πρόταση δύο του Υπουργείου στη βάσανο των τοπικών δημοψηφισμάτων, προκειμένου η συμμετοχή του πολίτη να γίνει πράξη. 
      (Στο σημείο αυτό την Προεδρική Έδρα καταλαμβάνει η Ε΄ Α ντιπτόεδρος της Βουλής κυρία ΒΕΡΑ ΝΙΚΟΛΑΪΔΟΥ)
      Άρα, λοιπόν, τα δημοκρατικά φρονήματα κάποιων αποδεικνύονται στην πράξη και όχι στα λόγια. Και εκεί οι πράξεις σας υπολείπονται κατά πολύ των λόγων σας. 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του ΛΑΟΣ)
           ΠΡΟΕΔΡΕΥΟΥΣΑ (Βέρα Νικολαϊδου):  Κύριε Υφυπουργέ, έχετε το λόγο. 
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Μία κουβέντα μόνο θέλω να πω. 
      Θα ξέρει, ίσως, ο κ. Ροντούλης ή μπορεί και να μην ξέρει να του διαφεύγει ότι για να έχει γίνει τοπικό δημοψήφισμα, έπρεπε να έχει εκδοθεί εδώ και καιρό, προεδρικό διάταγμα, το οποίο απαιτεί ο Κώδικας Δήμων και Κοινοτήτων. 
      ΑΣΤΕΡΙΟΣ ΡΟΝΤΟΥΛΗΣ: Επτά μήνες γιατί δεν το κάνατε;
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Εγώ έδωσα την απάντηση. Είναι μία απάντηση την οποία αξιολογήστε την.  Τι να πω;
                ΠΡΟΕΔΡΕΥΟΥΣΑ (Βέρα Νικολαϊδου):   Σας παρακαλώ, κύριε Ροντούλη. Κάνετε διάλογο μεταξύ σας, δεν ζητάτε το λόγο. 
      ΑΣΤΕΡΙΟΣ ΡΟΝΤΟΥΛΗΣ: Κυρία Πρόεδρε, ενόψει Καλλικράτη, μπορούσατε….
      ΠΡΟΕΔΡΕΥΟΥΣΑ (Βέρα Νικολαϊδου):   Δεν έχετε το λόγο.
      Συνεχίζουμε με τον κ. Κωνσταντίνο Σπηλιόπουλο, Βουλευτή Αχαΐας του ΠΑΣΟΚ. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, ανεξάρτητα από τις αντιπολιτευτικές κορώνες που ακούγονται σε αυτήν την αίθουσα, η μεταρρύθμιση Καλλικράτης είναι κάτι που το θέλει και ζητάει η συντριπτική πλειοψηφία του ελληνικού λαού.  
      ΑΣΤΕΡΙΟΣ ΡΟΝΤΟΥΛΗΣ: Όχι κορώνες. Γιατί κορώνες;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε συνάδελφε, σας παρακαλώ, σας ακούσαμε, σας ξανακούσαμε. Θα μας ακούσετε και εσείς. 
      ΑΣΤΕΡΙΟΣ ΡΟΝΤΟΥΛΗΣ: Ποιες είναι οι κορώνες;
      ΠΡΟΕΔΡΕΥΟΥΣΑ (Βέρα Νικολαϊδου):    Δεν θα κάνετε διάλογο μεταξύ σας, κύριε Ροντούλη. 
      ΑΘΑΝΑΣΙΑ ΜΕΡΕΝΤΙΤΗ: Δημοκρατία πάντως είναι να σέβεστε το δικαίωμα του άλλου στο λόγο. 
      ΑΣΤΕΡΙΟΣ ΡΟΝΤΟΥΛΗΣ:  (Δεν ακούστηκε).
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Την μεταρρύθμιση αυτή την περιμένει η κοινωνία, γιατί γνωρίζει ότι είναι το μέσο για να διορθώσουμε λάθη, να αλλάξουμε νοοτροπίες και να ανατρέψουμε κατεστημένες αντιλήψεις. 
      Όλες οι μεγάλες μεταρρυθμίσεις είχαν αντιδράσεις και στο παρελθόν. Δυστυχώς, αυτές οι αντιδράσεις ξεκίνησαν από συντηρητικές αντιλήψεις.  Στο ερώτημα σήμερα, γιατί ο Καλλικράτης; Είναι γιατί κατά πρώτο λόγο το κράτος είναι ο μεγάλος ασθενής και πρέπει να παρέμβουμε άμεσα αποκεντρώνοντας εξουσίες και δημιουργώντας προϋποθέσεις αποτελεσματικής, διαφανούς και οικονομικής λειτουργίας υπηρεσιών, που θα είναι κοντά στον πολίτη και θα υπόκεινται στον κοινωνικό έλεγχο. 
      Κατά δεύτερο λόγο ο Καποδίστριας, υπήρξε μία πετυχημένη θεσμική παρέμβαση στην τοπική αυτοδιοίκηση, παρά τις αντιδράσεις και τους αφορισμούς τότε. Έφθασε όμως στα όριά της. Ανέδειξε και αδυναμίες, ελλείμματα, δυσλειτουργίες που έπρεπε να διορθωθούν. Ο Καλλικράτης, λοιπόν, σήμερα, δεν διορθώνει μόνο αδυναμίες και ελλείμματα. Ο Καλλικράτης είναι μία μεγάλη μεταρρύθμιση στο κράτος που θα έχει πολλαπλά θετικά αποτελέσματα στην καλύτερη οργάνωση για καλύτερες και αμεσότερες υπηρεσίες προς τον πολίτη, για τη διευκόλυνση αναπτυξιακών πρωτοβουλιών στην περιφέρεια για την αξιοποίηση τοπικών πλεονεκτημάτων, για να καταπολεμηθούν φαινόμενα σπατάλης, αδιαφάνειας και διαφθοράς. 
      Σήμερα οι δήμοι είναι μικροί στην πλειοψηφία τους, αδύναμοι και υποστελεχωμένοι και αδυνατούν να ανταποκριθούν στις ανάγκες των πολιτών. Με τον Καλλικράτη οι δήμοι γίνονται μεγάλοι και ισχυροί με δυνατότητες οργάνωσης και αρμοδιότητες, με άλλο πνεύμα και άλλο μοντέλο λειτουργίας, που θα έχει ως  βάση την αμεσότητα, την αποτελεσματικότητα, τη διαφάνεια, την οικονομία και την αναπτυξιακή δυνατότητα. 
      Κάποιοι πολίτες ανησυχούν μήπως η συνένωση των μικρών δήμων σε μεγαλύτερα σχήματα υποβαθμίσουν την περιοχή τους ή δημιουργήσουν προβλήματα στην εξυπηρέτησή τους . Η απάντηση είναι ότι δεν πρέπει να ανησυχούν ούτε στο ελάχιστο, διότι η φιλοσοφία και οι προβλέψεις και οι εξασφαλίσεις του σχεδίου Καλλικράτη στοχεύουν στην καλύτερη εξυπηρέτηση του πολίτη και στην αναβάθμιση των τοπικών κοινοτήτων και των τοπικών κοινωνιών.  
      Ακούμε τους συναδέλφους της Νέας Δημοκρατίας να δικαιολογούν τη δική τους αδράνεια και τη δική τους αναβλητικότητα ως κυβέρνηση με το επιχείρημα της οικονομικής κρίσης.  Κατανοούμε τη δύσκολη θέση τους διότι όλες οι μεγάλες αλλαγές και μεγάλες μεταρρυθμίσεις στην τοπική αυτοδιοίκηση έγιναν από το ΠΑΣΟΚ και όχι από το κόμμα της Νέας Δημοκρατίας. Παρότι, όπως έλεγε η Νέα Δημοκρατία είχε την πρόθεση να κάνει τον Καποδίστρια 2, έκανε πίσω και φοβήθηκε το πιθανό κόστος, διότι ο βασικός κανόνας τις διακυβέρνησης της Νέας Δημοκρατίας ήταν να μην υπάρχει πολιτικό κόστος, να μη γίνεται τίποτα. 
      Το καταστροφικό αποτέλεσμα αυτής της φιλοσοφίας το γνωρίζουμε πια όλοι. Η δικαιολογία που ακούμε συνέχεια είναι η οικονομική κρίση. Η απάντηση σε αυτόν τον ισχυρισμό είναι ότι ο Καλλικράτης είναι το πιο σημαντικό μέσο για να ξεπεράσουμε την κρίση με την ανασυγκρότηση του κράτους , με την εξυγίανση των οικονομικών και την σύγχρονη λειτουργία υπηρεσιών δίπλα στον πολίτη. 
      Κάποιοι κατηγορούν το Υπουργείο για το ζήτημα του χωροταξικού. Το ακούσαμε και πριν από λίγο ότι δεν έγινε διάλογος, διαβούλευση και ενημέρωση και ότι υπάρχουν εστίες αντίδρασης. 
      (DP)

      (2PS)
      Πιστεύω ότι αυτές είναι πολύ φθηνές δικαιολογίες. Ας είμαστε ειλικρινείς: Το χωροταξικό αποτέλεσμα του «Καλλικράτη» βασίστηκε σε μία βασική φιλοσοφία με γενικά κριτήρια και αρχές που εφαρμόστηκαν παντού και ενιαία λαμβάνοντας υπ’ όψιν τα τοπικά χαρακτηριστικά κάθε δήμου και τις τοπικές συνθήκες. Γι’ αυτό και οι αντιδράσεις που εμφανίζονται είναι σχετικά περιορισμένες και βασίζονται κυρίως σε παρωχημένες αντιλήψεις, σε κατεστημένα μικροσυμφέροντα, σε τοπικισμούς και σε διατήρηση τοπικών εξουσιών. 
      Θέλω εδώ, κύριοι συνάδελφοι, να αναφερθώ λίγο σε αυτά που είπε το πρωί ο συνάδελφος κ. Χρυσανθακόπουλος, Βουλευτής του ΛΑ.Ο.Σ. στο Νομό Αχαΐας. Είπε, δηλαδή, ότι το αποτέλεσμα στην Αιγιάλεια, ο ενιαίος Δήμος της Αιγιάλειας έγινε με μικροπολιτικούς και μικροκομματικούς σχεδιασμούς και ότι η απόφαση για τον ενιαίο Δήμο της Αιγιάλειας συνδέεται με πιθανή, ενδεχόμενη δική μου υποψηφιότητα στο Δήμο αυτό. 
      Θέλω να πω ότι αυτή είναι ατυχής και ψευδέστατη αναφορά, διότι ουδέποτε ετέθη στην πολιτική ηγεσία του Υπουργείου τέτοιο ζήτημα, ούτε υπήρξε κανενός είδους συσχετισμός. Ας το καταλάβουν όλοι: Ο «Καλλικράτης» δεν δημιουργεί και δεν διατηρεί δήμους στα μέτρα κανενός. Ο «Καλλικράτης» ξεπερνά τα όρια τα δικά μας και τις μικροφιλοδοξίες μας. Είναι μία τομή για το μέλλον της χώρας μας. 
      Οι Βουλευτές του ΠΑ.ΣΟ.Κ. με υπευθυνότητα και παρρησία πήραμε δημόσια θέση για τον ενιαίο Δήμο της Αιγιάλειας. Δεν άκουσα, όμως, και τον Βουλευτή του ΛΑ.Ο.Σ. να πάρει θέση υπέρ του ενός ή υπέρ των δύο δήμων. Ας πάρει μία θέση. Έντεκα φορείς, οι μεγαλύτεροι φορείς της Αιγιάλειας –η Ένωση Συνεταιρισμών, οι εμπορικοί σύλλογοι, οι σύλλογοι μηχανικών, επιστημόνων κ.λπ.- πήραν θέση. Η καλύτερη εφαρμογή των κριτηρίων του «Καλλικράτη» γίνεται στο Δήμο της Αιγιάλειας. Συγκοινωνιακά, οικονομικά, ιστορικά, περιβαλλοντολογικά, χωροταξικά, αναπτυξιακά, πολιτισμικά, όλα συγκλίνουν στον ένα ενιαίο μεγάλο Δήμο της Αιγιάλειας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαϊδου): Κύριε συνάδελφε, ολοκληρώστε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τελειώνω, κυρία Πρόεδρε.
      Κυρίες και κύριοι συνάδελφοι, ο «Καλλικράτης» αύριο θα ψηφιστεί και θα γίνει νόμος του κράτους. Θα πρέπει και αυτοί που στηρίζουν, αλλά και αυτοί που έχουν αντιρρήσεις, αφωνίες και φόβους να εργαστούμε όλοι για την επιτυχία αυτού του θεσμού. Η επιτυχία αυτού του θεσμού θα είναι προς όφελος των πολιτών και για την πρόοδο του τόπου μας.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην Έκθεση της Αίθουσας «Ελευθέριος Βενιζέλος» και ενημερώθηκαν για την ιστορία του κτιρίου και τον τρόπο οργάνωσης και λειτουργίας της Βουλής 16 μαθητές και μαθήτριες, 4 εκπαιδευτικοί συνοδοί τους και 14 γονείς από το 16ο Δημοτικό Σχολείο Ρόδου Δωδεκανήσου. 
      Η Βουλή σας καλωσορίζει. 
      (Χειροκροτήματα από όλες τις πτέρυγες)
      Το λόγο έχει ο κ. Μόσιαλος Ηλίας, Βουλευτής Επικρατείας του ΠΑ.ΣΟ.Κ..
      ΗΛΙΑΣ ΜΟΣΙΑΛΟΣ: Σας ευχαριστώ, κυρία Πρόεδρε.
      Το σχέδιο νόμου για τη νέα αρχιτεκτονική της αυτοδιοίκησης και της αποκεντρωμένης διοίκησης το πρόγραμμα «Καλλικράτης» είναι μία πολύ σημαντική μεταρρύθμιση που θα συμβάλλει στην αύξηση της δημοκρατικής συμμετοχής και την ανάπτυξη της χώρας.
      Κατά τη γνώμη μου, έχει πέντε βασικούς στόχους. Ο πρώτος είναι η αύξηση της αποτελεσματικότητας λόγω της καλύτερης οργάνωσης των υπηρεσιών και των μεγαλύτερων μεγεθών που δημιουργούμε σε επίπεδο αυτοδιοίκησης. 
      Ο δεύτερος είναι η επίτευξη οικονομιών κλίμακος καθ’ ότι συμπτύσσουμε ένα μεγάλο αριθμό κοινοτήτων. Αυτό είναι και η συνέπεια της προηγούμενης μεγάλης μεταρρύθμισης επί δικής μας κυβέρνησης, του προγράμματος «Καποδίστριας». 
      Ο τρίτος είναι η αύξηση της ανταποκρισιμότητας του συστήματος καθ’ ότι έχουμε μεγαλύτερη μετάθεση και εκχώρηση αρμοδιοτήτων σε τοπικές κοινωνίες. Άρα, είναι εύλογο όταν κάποιες αρμοδιότητες μεταφέρονται σε τοπικό επίπεδο, η ανταποκρισιμότητα στα προβλήματα των τοπικών κοινωνιών και των πολιτών να αυξηθεί. 
      Τέταρτον, υπάρχει μία αύξηση της ισονομίας, λόγω του ότι προβλέπω ότι θα υπάρχει κατανομή των πόρων με βάση δημογραφικά, διοικητικά, οικονομικά, πολιτιστικά και γεωμορφολογικά κριτήρια. Αυτό δεν υπήρχε μέχρι τώρα με σαφή τρόπο. 
      Και πέμπτον, θα υπάρχει μία μεγάλη αύξηση της διαφάνειας καθ’ ότι έχουμε ένα μικρό αριθμό πλέον περιφερειών και δήμων, με αποτέλεσμα η εποπτεία των δραστηριοτήτων τους θεωρητικά τουλάχιστον να είναι πιο επαρκής με τη θέσπιση του ελεγκτή νομιμότητας, του συμβουλίου ελεγκτών νομιμότητας και τις ετήσιες εκθέσεις των οργανισμών. Αυτά είναι τα θετικά. 
      Μέσα στα θετικά όμως, θα πρέπει να δούμε, κύριε Υπουργέ, και στις περαιτέρω αναπτύξεις τις οποίες θα κάνετε από το Υπουργείο σας, αλλά και συνολικά στην κυβερνητική πολιτική, αλλά και στα πλαίσια της αναμενόμενης συνταγματικής μεταρρύθμισης και ορισμένα προβλήματα, τα οποία δημιουργούνται που, κατά τη γνώμη μου, ορισμένα είναι μεγάλα και άλλα είναι μικρότερα.
      Υπάρχουν δύο προβλήματα, τα οποία έχουν σχέση με ασυμμετρίες. Το πρώτο είναι η ασυμμετρία μεταξύ πολιτικού και οικονομικού, που δημιουργείται αυτή τη στιγμή. Και ποια είναι η ασυμμετρία πολιτικού και οικονομικού; Κάνουμε πολιτική αποκέντρωση –αυτό είναι θετικό, γιατί οι τοπικές κοινωνίες και οι πολίτες θα έχουν λόγο στα προβλήματά τους και θα εκλέγουν τους τοπικούς τους εκπροσώπους- παράλληλα όμως, δεν υπάρχει οικονομική αποκέντρωση μέσω μίας τοπικής φορολόγησης καθ’ ότι υπάρχουν υπαρκτά συνταγματικά κωλύματα. Αυτό το λύνετε με τις μεταβιβαστικές πληρωμές που κάνετε μέσω του Κρατικού Προϋπολογισμού και του Φ.Π.Α.. Αλλά είναι διαφορετικό να έχεις τοπική φορολόγηση και να μειώνεται η ασυμμετρία της πολιτικής εκπροσώπησης από την αναγκαιότητα να υπάρχει και μία τοπική φορολόγηση, που δημιουργεί τη δεύτερη ασυμμετρία: ασυμμετρία σε επίπεδο λογοδοσίας. Όταν οι τοπικά εκλεγμένοι εκπρόσωποι δεν φορολογούν τους πολίτες, οι οποίοι τους εκλέγουν, τότε έχουν κάθε δικαίωμα να γίνουν ενστάσεις εναντίον της κεντρικής πολιτικής εξουσίας με το αζημίωτο τις περισσότερες φορές καθ’ ότι δεν υπάρχουν επιπτώσεις για τις αποφάσεις, τις οποίες παίρνουν σε τοπικό επίπεδο με βάση φορολογικά και δημοσιονομικά μέτρα, τα οποία παίρνουν οι ίδιοι. 
      Η επόμενη ασυμμετρία είναι η ασυμμετρία μεγέθους. Για ευνόητους λόγους έχουμε μία τεράστια περιφέρεια την περιφέρεια στην Αττική και δώδεκα μικρές περιφέρειες, με αποτέλεσμα να υπάρχει ασυμμετρία έκφρασης σε επίπεδο περιφερειών. Κατά τη γνώμη μου, αυτό θα μπορούσε να έχει αντιμετωπιστεί με τη δημιουργία έξι ή επτά περιφερειών παρά δεκατριών. Προφανώς, θα είναι μέσα στην αξιολόγηση που θα γίνει σε βάθος χρόνου.
      Τρίτο σημείο: Η κατανομή των πόρων. Είπα προηγουμένως ότι πολύ σωστά κάνουμε και έχουμε πιο διαφανή κριτήρια. Το να λέμε όμως, γενικά ότι θα παρθούν διοικητικά, οικονομικά, πολιτιστικά, γεωμορφολογικά και δημογραφικά κριτήρια υπ’ όψιν είναι θετικό, γιατί αυτό θα αυξήσει την ισονομία, αλλά θα γίνει ακόμα πιο θετικό, κύριε Υπουργέ, αν βρείτε ένα μηχανισμό κατανομής πόρων που θα είναι διαφανής με δείκτες που θα πρέπει να παίρνετε υπ’ όψιν σας σε κάθε περιοχή, τους οποίους να τους συζητήσουμε και στο Κοινοβούλιο, διότι διαφορετικά η πολιτική και διακριτική ευχέρεια της κάθε κυβέρνησης μπορεί να κρυφτεί πίσω από γενικότερους δείκτες, όπως διαμορφώνονται στο νομοσχέδιο, όπως τα γεωμορφολογικά ή πολιτιστικά κριτήρια. Επομένως, εγώ θα περιμένω να δω στην εξειδίκευση των πράξεων που θα έχετε και κάποιους πολύ συγκεκριμένους δείκτες. 
      Και το τέταρτο σημείο, το οποίο έχει μεγάλη σημασία, είναι ότι το νομοσχέδιο διέπεται –όπως και όλη η λογική της διακυβέρνησης της χώρας μας- από μία νομικίστικη προσέγγιση. Αυτό είναι θέμα όμως, που δεν μπορεί να λυθεί εδώ και τώρα και μέσα στην κρίση, την οποία περνάμε. Η εποπτεία, επομένως, την οποία θα έχουμε στις νέες περιφέρειες και στους Οργανισμούς Τοπικής Αυτοδιοίκησης είναι μία εποπτεία και ένας έλεγχος κατασταλτικός και ξέρουμε ότι έχουμε πάνω από δέκα κατασταλτικούς ελέγχους στους Ο.Τ.Α. και παρόλα αυτά έχουμε πολλούς Ο.Τ.Α., που είναι αρκετά διεφθαρμένοι και με οικονομικά προβλήματα που συμβάλλουν και στο οικονομικό πρόβλημα της χώρας μας.
      Θα περίμενα –και περιμένω- να δω, όταν θα αναπτυχθεί περισσότερο ο εποπτικός μηχανισμός του ελληνικού δημοσίου, αξιολόγηση των Οργανισμών Τοπικής Αυτοδιοίκησης και των περιφερειών με βάση συγκεκριμένους δείκτες αποδοτικότητας και παραγωγικότητας, μετρήσιμους δείκτες και όχι κατασταλτικούς νομικούς ελέγχους. Ο καθένας μπορεί να είναι εντάξει με βάση τη νομική διαδικασία. Να περάσουμε, επομένως, από τους κατασταλτικούς νομικούς ελέγχους σε πιο ουσιαστικούς ελέγχους μέτρησης αποτελεσματικότητας, παραγωγικότητας και επίτευξης της ισοτιμίας.
      Εν συμπεράσματι: Μία πολύ μεγάλη μεταρρύθμιση –συγχαρητήρια στην Κυβέρνηση και στον Υπουργό- που θα συμβάλλει στη δημοκρατική συμμετοχή και την ανάπτυξη της χώρας. Θα αναμένω εγώ να δω πιο μεγάλες εξειδικεύσεις που θα περνάνε σε ενεργητικά κριτήρια ανάπτυξης και παραγωγικότητας και όχι μόνο σε κατασταλτικές μορφές συμμόρφωσης προς τους κανονισμούς και τους νόμους του κράτους.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ. 
      Το λόγο έχει τώρα η κυρία Αθανασία Μερεντίτη, Βουλευτής του ΠΑ.ΣΟ.Κ..
      
      
      
      
      (DE)
      
      
      (2DP)
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κυρία Πρόεδρε.
      Κυρίες και κύριοι Βουλευτές, συζητάμε σήμερα μια επαναστατική αλλαγή στη λειτουργία της ελληνικής δημόσιας διοίκησης, που εκσυγχρονίζει το κράτος, χτυπά στη ρίζα της την γραφειοκρατία και εγγυάται προϋποθέσεις χρηστής διοίκησης, μια αλλαγή την οποία οφείλουμε να στηρίξουμε όλοι μας, ανεξαρτήτως πεποιθήσεως, κομματικής στράτευσης και τοπικιστικών μικροσυμφερόντων, γιατί αφορά το μέλλον της Ελλάδος, το μέλλον της ελληνικής περιφέρειας, το μέλλον των παιδιών μας.
      Παραδοσιακά, υπήρχαν στον τόπο μας δυο αντιλήψεις και προσεγγίσεις σχετικά με την τοπική αυτοδιοίκηση: Η μια, αυτή της συντηρητικής παράταξης, που ήθελε την κεντρική κυβέρνηση να κάνει παιχνίδι, να έχει, δηλαδή, εκείνη τα κλειδιά, να κρατά την τοπική εξουσία όμηρο των επιδιώξεών της, απόλυτα εξαρτημένη από αυτή, χωρίς δικούς της πόρους και χωρίς ρόλο και λόγο. Και η άλλη θεώρηση, αυτή της προοδευτικής παράταξης, αυτή που υπηρετήσαμε εμείς διαχρονικά, που ήθελε την τοπική εξουσία στο κέντρο των εξελίξεων, αυτόνομη, με ρόλο διακριτό, με δυνατότητα παρέμβασης στα τεκταινόμενα στην κεντρική πολιτική σκηνή.
      Τη θεώρηση αυτή, που βάζει τον πολίτη στο κέντρο των αποφάσεων και των εξελίξεων, που του έδινε και του δίνει τη δυνατότητα να συμμετέχει ενεργά, μέσω της τοπικής εξουσίας, την πιστέψαμε, παλέψαμε, αγωνιστήκαμε και σήμερα είμαστε εδώ για να τη συμπληρώσουμε, για να την ολοκληρώσουμε με τον «Καλλικράτη».
      Το ΠΑ.ΣΟ.Κ. ανέκαθεν πίστευε στην άμεση δημοκρατία που διασφαλίζεται και εμπεδώνεται μέσα από την τοπική αυτοδιοίκηση. Με το κείμενο-μανιφέστο από το 1977 και μετά, αυτό πιστεύαμε, αυτό οραματιζόμασταν, αυτό υπηρετήσαμε. Ο δήμαρχος και ο κοινοτάρχης μέχρι πρότινος περιορίζονταν μόνο στο ρόλο του ληξίαρχου, του υπεύθυνου για την αποκομιδή των σκουπιδιών, για την κατασκευή μικρών έργων, αν και εφόσον είχε πρόσβαση στην κεντρική εξουσία, για να εξασφαλίσει την επιχορήγηση την οποία χρειαζόταν, την οποία ζητιάνευε, για να κάνει το έργο.
      Από το 1981, ο ρόλος και οι σχέσεις αυτές άλλαξαν. Προχωρήσαμε σε μεγάλες τομές, δόθηκαν πόροι και ρόλοι στην αυτοδιοίκηση με διάφορες νομοθετικές και θεσμικές πρωτοβουλίες, με κορυφαία αυτή του «Καποδίστρια», που, κατά κοινή ομολογία, άλλαξε τη φιλοσοφία του συντηρητικού, αυταρχικού και γραφειοκρατικού κράτους. Έδωσε ρόλο στον πολίτη, τον έβαλε στο κέντρο της αναπτυξιακής και κοινωνικής πολιτικής, την οποία, για να μην ξεχνιόμαστε, εσείς καταψηφίσατε.
      Και ερχόμαστε σήμερα, με αυτό το νομοσχέδιο, να συμπληρώσουμε, να συνεχίσουμε, να ολοκληρώσουμε, αλλά και να διορθώσουμε με την εμπειρία που έχουμε αποκτήσει από την εφαρμογή του «Καποδίστρια», γιατί ο «Καλλικράτης» είναι το επιστέγασμα των προσπαθειών, των αγώνων και των αγωνιών, των πρωτοβουλιών δεκαετιών και των εμπειριών μας που σήμερα δικαιώνονται.
      Τις τελευταίες μέρες, αγαπητές και αγαπητοί συνάδελφοι, γίνεται πολύς λόγος για την ανάγκη της λεγόμενης «νέας Μεταπολίτευσης», της κάθαρσης, της απεμπλοκής του πολιτικού σκηνικού από παθογένειες του παρελθόντος που τόσο πολύ έχουν στοιχίσει στη χώρα και συμφωνούμε όλοι ότι το σημερινό νομοθέτημα είναι ένα κρίσιμο βήμα προς αυτή την κατεύθυνση. Το σκοτάδι της δημόσιας ηθικής κρίσης που έχει σκεπάσει την πολιτική μας ζωή, δεν είναι μόνο θέμα θεσμών, αλλά είναι και θέμα προσώπων. Όμως, πρέπει να αλλάξουμε τους θεσμούς, για να μπορούν τα πρόσωπα να υπηρετήσουν σωστά και αποτελεσματικά.
      Σήμερα, περισσότερο από ποτέ, θα πρέπει όχι να λοιδορούμε, αλλά να σκεφθούμε όλοι μας πώς θα αλλάξει η κατάσταση αυτή, που είναι απαραίτητο να προχωρήσουμε, όχι, όπως είπα πριν, με αλλαγή προσώπων, αλλά και με αλλαγή θεσμών, διαδικασιών που θα καθορίζουν τις εξελίξεις και θα εγγυώνται την ευνομία και τη χρηστή διοίκηση.
      Γνωρίζουμε καλά όλοι μας ότι οι μεταρρυθμίσεις, όπως ο «Καλλικράτης» συνιστούν πέρα και πάνω από όλα μια νέα αρχή ευνομίας, δικαιοσύνης, ισοπολιτείας, εμπέδωσης της δημοκρατίας και της αξιοκρατίας, μια αλλαγή επί τα βελτίω της λειτουργίας του πολιτικού και διοικητικού συστήματος της χώρας για ένα κράτος ευέλικτο, με λιγότερη γραφειοκρατία, με λιγότερα επίπεδα αποφάσεων. Μεταφέρει στην περιφέρεια το σύνολο των αρμοδιοτήτων που αφορούν τον αναπτυξιακό περιφερειακό προγραμματισμό της χώρας, δημιουργεί ένα κεντρικό κράτος-στρατηγείο, με επιτελικό ρόλο και δίνει όλες τις δραστηριότητες που αφορούν τα καθημερινά ζητήματα στην αυτοδιοίκηση, η οποία είναι εγγύτερα στον πολίτη και μπορεί με αυτό τον τρόπο να είναι αποτελεσματική.
      Και κάτι ακόμα, ο αυξημένος έλεγχος που εισάγεται και θα ασκείται από το Ελεγκτικό Συνέδριο στους οργανισμούς είναι πολύ σημαντικό, διότι -γιατί να κρυβόμαστε, αγαπητοί συνάδελφοι;- ξέρουμε όλοι ότι, δυστυχώς, κατά καιρούς υπήρξαν εστίες κακοδιαχείρισης και διαφθοράς. Πρέπει να τα λέμε με το όνομά τους και πρέπει να εξασφαλίσουμε τη διαφάνεια για το καλό όλων μας.
      Όμως, κύριε Υπουργέ, πρέπει να υπάρχει αυτός ο ελεγκτικός μηχανισμός, πρέπει να αποκεντρωθεί, για να είναι και πιο ουσιαστικός.
      Ως εκ τούτου, πρέπει να ψηφίσουμε τον «Καλλικράτη», πρώτον, γιατί δημιουργεί προϋποθέσεις που θα δώσουν μια ανάσα και θα αποτελέσουν ένα νέο σημείο εκκίνησης για την ελληνική περιφέρεια. Είναι ένα βήμα εκδημοκρατισμού και προόδου, με περισσότερο κοινωνικό έλεγχο και λιγότερη διαφθορά, εξοικονομεί πολλά χρήματα και δημιουργείται μια νέα δημόσια διοίκηση που θα αξιοποιεί σωστά τα χρήματα των Ελλήνων φορολογουμένων για όλους μας, για τις Ελληνίδες, τους Έλληνες, του αγρότες, τους εργαζόμενους.
      Θα ήθελα να πω και δυο λόγια για το Νομό Τρικάλων.
      Πάντα στα Τρίκαλα, κύριε Υπουργέ, από το καλό υπάρχει το καλύτερο. Και βέβαια το τέλειο δεν μπορούμε να το επιτύχουμε. Στα Τρίκαλα έγιναν τέσσερις δήμοι. Σας καλώ εδώ να εξετάσετε δυο περιπτώσεις. Πρώτον, να μετονομαστεί ο Δήμος Καλαμπάκας σε Δήμο Μετεώρων, γιατί τα Μετέωρα είναι παγκοσμίου φήμης γνωστό μνημείο και πρέπει να προσελκύουμε με αναφορά τα Μετέωρα τους επισκέπτες και δεύτερον, να επανεξετάσετε για ακόμη μια φορά τη δυνατότητα δημιουργίας ορεινού δήμου στο Νομό μας, διότι έχουμε το ορεινό κομμάτι το οποίο είναι γνωστό σε όλους και αξίζει να αξιοποιηθεί.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Και κλείνοντας, πολύ σημαντικό είναι η αξιοποίηση του ανθρωπίνου δυναμικού.
      ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει ο χρόνος σας, κυρία συνάδελφε.
      ΑΘΑΝΑΣΙΑ ΜΕΡΕΝΤΙΤΗ: Η επιτυχία του εξαρτάται πολύ, τα μέγιστα μάλλον, από τα πρόσωπα που θα κληθούν να το υπηρετήσουν και με αυτό τον τρόπο να δώσουν τη δυναμική, αλλά και την αξία στο ρόλο τους, που από εδώ και πέρα θα κληθούν να υπηρετήσουν.
      Για όλα αυτά, ψηφίζουμε τον «Καλλικράτη» και καλώ όλους τους συναδέλφους να σταθούν στο ύψος των περιστάσεων και να υπερψηφίσουμε αυτό το νομοσχέδιο.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει τώρα η Βουλευτής του ΠΑ.ΣΟ.Κ. κυρία Μαρία Σκραφνάκη.
      ΜΑΡΙΑ ΣΚΡΑΦΝΑΚΗ: Κυρίες και κύριοι συνάδελφοι, κεντρική προγραμματική δέσμευση της Κυβέρνησης, αλλά και αίτημα του λαού είναι να αποκτήσουμε επιτέλους ένα σύγχρονο και αποτελεσματικό, επιτελικό και αποκεντρωμένο κράτος, που να ανακτήσει την εμπιστοσύνη των πολιτών.
      Η νομοθετική πρωτοβουλία του «Καλλικράτη» ανασυγκροτεί το υπάρχον μοντέλο διακυβέρνησης που απέτυχε, θεμελιώνοντας ισχυρούς δήμους με ουσιαστικές αρμοδιότητες για την καλύτερη εξυπηρέτηση του πολίτη, αιρετές περιφέρειες που σχεδιάζουν την ανάπτυξη και αποκεντρωμένη κρατική διοίκηση επιτελικού χαρακτήρα.
      Κυρίες και κύριοι συνάδελφοι, η χώρα μας, για να βγει από το τέλμα που βρίσκεται, πρέπει να κάνει βήματα μπροστά, να αλλάξει το πολιτικό σύστημα και να αντιμετωπίσει τη θεσμική, την οικονομική, την κοινωνική και την πολιτική κρίση που βιώνει η χώρα μας, ανατρέποντας το υπάρχον θεσμικό πλαίσιο, βάζοντας οριστικό τέλος στο πελατειακό κράτος, στην αδιαφάνεια και στη διαφθορά.
      Άλλωστε, οι αλλαγές που προβλέπει ο «Καλλικράτης» υλοποιούν βασικές συνταγματικές επιταγές για τη συγκρότηση της τοπικής αυτοδιοίκησης σε δυο λειτουργικές βαθμίδες, με μονάδες που διαθέτουν το κατάλληλο μέγεθος και είναι ικανές να διαχειριστούν και να αναλάβουν την ανάπτυξη και την διεκπεραίωση των τοπικών υποθέσεων.
      Επίσης, η μεταρρύθμιση που σήμερα επιχειρούμε εναρμονίζεται με την Συνθήκη της Λισαβόνας, που έχει τεθεί σε ισχύ από την 1η Δεκεμβρίου του 2009 και η οποία προβλέπει την εγγύτητα στην λήψη των αποφάσεων, δηλαδή, οι τοπικές κοινότητες, οι δήμοι και οι περιφέρειες να αποφασίζουν για τις τοπικές υποθέσεις και την ανάπτυξή τους. Προβλέπει τη διαφάνεια σε όλα τα επίπεδα διακυβέρνησης, προβλέπει την εξωστρέφεια της αυτοδιοίκησης, αφού εκπρόσωποί της θα συμμετέχουν στη διαδικασία παραγωγής κοινοτικών πολιτικών, προβλέπει το σεβασμό των ανθρωπίνων δικαιωμάτων και την ενδυνάμωση της συμμετοχής των πολιτών.
      Με το παρόν σχέδιο νόμου διασφαλίζεται πλέον η ισότιμη συμμετοχή των δήμων και των νέων αυτοδιοικούμενων περιφερειών ως πραγματικών εταίρων στη χάραξη και στο συντονισμό της ευρωπαϊκής πολιτικής στο πολυεπίπεδο μοντέλο διακυβέρνησης της Ευρωπαϊκής Ένωσης, που υιοθετήθηκε από την Ολομέλεια της Επιτροπής των Περιφερειών τον Ιούλιο του 2009.
      (AD)
      (2DE)
      Σήμερα, στην Ευρωπαϊκή Ένωση περίπου ενενήντα πέντε χιλιάδες περιφερειακές και τοπικές αρχές της Ευρώπης είναι αρμόδιες για την υλοποίηση του 70% περίπου της κοινοτικής νομοθεσίας. 
      Όταν ήμουν Περιφερειάρχης στη Δυτική Μακεδονία, κύριε Υπουργέ και συμμετείχα ως μέλος στην Επιτροπή Περιφερειών, αισθανόμουν μειονεκτικά καθώς η χώρα μας ήταν η μόνη που συμμετείχε με διορισμένους και όχι αιρετούς περιφερειάρχες. 
      Οι αλλαγές που σήμερα επιχειρούμε –και τις οποίες η κοινωνία έχει αποδεχθεί διότι είναι πιο μπροστά από εμάς- έπρεπε να έχουν γίνει προ πολλού. Μιλάω με την εμπειρία που έχω από την Τοπική Αυτοδιοίκηση, αφού υπήρξα η πρώτη γυναίκα Κοινοτάρχης στην Κρήτη, η πρώτη Αντιδήμαρχος στο Δήμο Ηρακλείου και βέβαια Περιφερειάρχης στη Δυτική Μακεδονία.
      Κυρίες και κύριοι συνάδελφοι, θεσμοθετούμε λοιπόν σήμερα τις αιρετές περιφέρειες, στις οποίες μεταφέρεται το σύνολο των αρμοδιοτήτων που αφορούν τον αναπτυξιακό περιφερειακό προγραμματισμό, την κατάρτιση, την εκτέλεση και την εφαρμογή των περιφερειακών επιχειρησιακών προγραμμάτων του Ε.Σ.Π.Α., τη δημόσια υγεία και την κατασκευή έργων, καθιστώντας τις αιρετές περιφέρειες στο θεσμικό όχημα της πράσινης ανάπτυξης. 
      Οι δήμοι αποκτούν αρμοδιότητες που σχετίζονται με τοπικά ζητήματα, όπως η έκδοση οικοδομικών αδειών, ο  τομέας της κοινωνικής πρόνοιας, η έκδοση επαγγελματικών αδειών, η εκτέλεση έργων, η ανέγερση της σχολικής στέγης. Αποκτούν ευρείες αρμοδιότητες στους τομείς της γεωργίας και της κτηνοτροφίας. Ακόμη, αναζωογονείται το χωριό και η γειτονιά, αφού δίνονται αρμοδιότητες στη δημοτική τοπική κοινότητα, με πρόβλεψη στον προϋπολογισμό κάθε δήμου υποχρεωτικής κατανομής πιστώσεων για την αντιμετώπιση των προβλημάτων της καθημερινότητας στο χωριό και στη γειτονιά.
      Θεσμοθετείται η οικονομική αυτοτέλεια των δήμων και των περιφερειών, αφού μέρος της φορολογίας οδηγείται απευθείας στην Αυτοδιοίκηση, ώστε οι αιρετοί άρχοντες να μπορούν να επιτελέσουν με δυναμικούς πόρους  το έργο τους και να μην επαιτούν έκτακτα κονδύλια, σταματώντας έτσι το όργιο της ρουσφετολογίας από τον εκάστοτε Υπουργό, ενώ η μεταρρύθμιση στηρίζεται από τα κονδύλια του Ε.Σ.Π.Α., αλλά και από το Πρόγραμμα ΕΛΛΑΔΑ που αντικαθιστά το ΘΗΣΕΑΣ.
      Ακόμη, οι δαπάνες όλων των δήμων και των περιφερειών και των Νομικών Προσώπων και Επιχειρήσεών τους υπάγονται στον προληπτικό έλεγχο του Ελεγκτικού Συνεδρίου, για να υπάρχει διαφάνεια στη διαχείριση του δημοσίου χρήματος. Εξάλλου, γίνεται μεγάλη εξοικονόμηση πόρων από τον περιορισμό των λειτουργικών δαπανών και λόγω της σύμπτωσης των Ευρωεκλογών με τις δημοτικές και περιφερειακές εκλογές, θα γίνονται πλέον κάθε πέντε χρόνια.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Όχι ένα λεπτό, κυρία συνάδελφε. Πρέπει να ολοκληρώσετε.
      ΜΑΡΙΑ ΣΚΡΑΦΝΑΚΗ: Όσον αφορά το χωροταξικό, κύριε Υπουργέ, σας έχω πει ξανά ότι πιστεύω πως στην Κρήτη κάνατε πολλούς δήμους. Το ίδιο ισχύει και για το νομό Ηρακλείου. Έπρεπε οι δήμοι να είναι μεγαλύτεροι –το πολύ έξι στο Νομό μας- για να αποτελούν ισχυρές μονάδες τοπικής ανάπτυξης και να ασκούν αποτελεσματικότερα τις πολλές αρμοδιότητες που τους αναθέτουμε προς όφελος του πολίτη και της τοπικής κοινωνίας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αυτήν την πρότασή μου την κατέθεσα στο γραφείο σας στην Επιτροπή. Την καταθέτω και σήμερα και αγνοώντας το προσωπικό πολιτικό κόστος που μπορεί να έχω, θέλω να έχω ήσυχη τη συνείδησή μου απέναντι στο μέλλον του τόπου και των παιδιών μας. 
      Πιστεύω ότι μπορεί και τώρα, κύριε Υπουργέ, να γίνει ένας δήμος στη Μεσσαρά…
      ΠΡΟΕΔΡΕΥΟΥΣΑ (Βέρα Νικολαΐδου): Σας υπενθυμίζω, κυρία συνάδελφε, ότι ο κατάλογος των ομιλητών είναι πολύ μεγάλος. Παρακαλώ να ολοκληρώσετε. Ανοίγετε ένα άλλο θέμα. Δεν γίνεται έτσι. Έχετε τελειώσει.
      ΜΑΡΙΑ ΣΚΡΑΦΝΑΚΗ: Επίσης, προτείνω στο Δήμο Μαλεβιζίου, τόσο ο Κρουσώνας, όσο και η Τύλισος, να γίνουν ιστορικές έδρες, διότι έχουν αναγνωριστεί με Φ.Ε.Κ. και πρέπει να συμπεριληφθεί στο νομοσχέδιο. 
      Επειδή πιστεύω στην αποκέντρωση, πιστεύω στο νομοσχέδιο και σας συγχαίρω για τη δουλειά που έχετε κάνει, κύριε Υπουργέ.
      Σας ευχαριστώ, κυρία Πρόεδρε, για την ανοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ να τηρείται ο χρόνος, διότι νομίζω πως όλοι ξέρετε πόσο μεγάλος είναι ο κατάλογος και δεν θα μιλήσουν στο τέλος κάποιοι συνάδελφοι.
      Συνεχίζουμε με το Βουλευτή της Νέας Δημοκρατίας κ. Ευριπίδη Στυλιανίδη.
      Ορίστε, κύριε συνάδελφε, έχετε το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, επιτρέψτε μου να ξεκινήσω τη σημερινή μου τοποθέτηση με τον ίδιο ακριβώς τρόπο που τελείωσα χθες, υποβάλλοντας για λογαριασμό της παράταξής μου ένσταση αντισυνταγματικότητας εναντίον του σχεδίου νόμου ΚΑΛΛΙΚΡΑΤΗΣ, η οποία θεμελιώθηκε στις παραγράφους 1,2 και 5 του άρθρου 102 του Συντάγματος και με την οποία ουσιαστικά συμφώνησαν τα δύο κόμματα της Αντιπολίτευσης, τόσο ο ΛΑ.Ο.Σ., όσο και ο ΣΥ.ΡΙΖ.Α., δικαιώνοντας την επιχειρηματολογία μας.
      Στη χθεσινή συνεδρίαση, λοιπόν, δήλωσα ότι δεν μπορεί να υπάρξει ΚΑΛΛΙΚΡΑΤΗΣ, χωρίς Περικλή. Δηλαδή, δεν μπορεί να υπάρξει διοικητική μεταρρύθμιση της χώρας μας, εάν πίσω από αυτήν δεν δρα μια υπεύθυνη πολιτική ηγεσία, όπως τότε ο Περικλής, η οποία θα εφαρμόζει το Σύνταγμα, θα διασφαλίζει τους χρηματοδοτικούς πόρους στις νέες αυτοδιοικητικές μονάδες που θα προκύψουν και θα σέβεται την ετυμηγορία των τοπικών κοινωνιών.
      Η Κυβέρνηση, δυστυχώς, δεν τηρεί καμία από τις τρεις προϋποθέσεις. Η πρώτη προϋπόθεση που δεν τηρείται είναι η αντισυνταγματικότητα, για την οποία μίλησα χθες. Κατέθεσα την καταγγελία της ΚΕΔΚΕ, την εισήγηση του κ. Βενιζέλου στην Αναθεωρητική Βουλή του 2001 που προβλέπει τη δικαστική δικαίωση των Ο.Τ.Α. στο Συμβούλιο της Επικρατείας –πράγμα που συνέβη κιόλας- την πρόσφατη νομολογία του Συμβουλίου της Επικρατείας που με την απόφαση 506/2010 στο τρίτο Τμήμα του δικαιώνει την πρόβλεψη, καθώς και την ανάλυση της Ο.Κ.Ε. Ελλάδος, η οποία διαβλέπει την αποτυχία του σχεδίου λόγω ελλείψεως πόρων.
      Η δεύτερη προϋπόθεση που δεν τηρήθηκε είναι ότι δεν υπήρξε σοβαρή μελέτη κόστους. Η Κυβέρνηση ισχυρίζεται ότι κάνοντας οικονομία κλίμακας θα μειώσει τους απαιτούμενους πόρους. Ακόμα και αν ισχύει, είναι εφαρμοστέο σε βάθος δεκαετίας. Η ΚΕΔΚΕ, η οποία είναι κοντά στα πράγματα, υπολογίζει ότι η υλοποίηση του συγκεκριμένου νομοσχεδίου θα ξεπεράσει τα 4 με 4,5 δισεκατομμύρια. Το Γενικό Λογιστήριο προβλέπει 1,9 δισεκατομμύρια. Όμως και σε αυτόν ακόμα τον Προϋπολογισμό υπολείπονται 800 εκατομμύρια απαιτούμενα, για να μπορέσει να εφαρμοστεί η συνταγματική επιταγή για μεταβίβαση αρμοδιοτήτων μαζί με την παράλληλη διασφάλιση αντίστοιχων πόρων.
      Η τρίτη προϋπόθεση που δεν τηρήθηκε είναι ότι οι τοπικές κοινωνίες δεν ρωτήθηκαν καθόλου για το χωροταξικό σχεδιασμό. Αγνοήθηκαν οι δήμαρχοι και οι Βουλευτές. Η Κυβέρνηση προτίμησε να κάνει άθροισμα ψήφων υποτασσόμενη σε μία μικροκομματική και υπολογιστική λογική. Κριτήρια των χωροταξικών ενώσεων, δυστυχώς, δεν ήταν η αναπτυξιακή φυσιογνωμία των νεότευκτων Ο.Τ.Α. ούτε τα ιδιαίτερα πολιτισμικά τους χαρακτηριστικά. Σε πάρα πολλές περιπτώσεις περιφρονήθηκε ακόμα και η ιστορικότητα ή η συμβολική σημασία κάποιων δήμων. 
Για να εκτονώσει δε τη συνειδητή αντίδραση των τοπικών κοινωνιών σε σχέση με την έδρα και την ονοματολογία, η Κυβέρνηση χρησιμοποίησε ουκ ολίγα σύνθετα ονόματα. Θυμίζω ότι στο Νομό μου, για παράδειγμα, δημιούργησε το Δήμο Μαρώνειας-Σαπών, στην Πιερία το Δήμο Δίου-Ολύμπου, στην Κόρινθο το Δήμο Λουτρακίου-Αγίων Θεοδώρων και άλλους.
      Αυτή η λογική μου θυμίζει ξέρετε την ιστορία με τους δύο παππούδες που μάλωναν τι όνομα θα δώσουν στο παιδί τους. Τον έναν τον έλεγαν κύριο Λουκά και τον άλλον τον έλεγαν κύριο Νίκο και ο νονός για να λύσει τη διαφορά, ονόμασε το παιδί «Λουκάνικο». Μια τέτοια λογική δεν εκπέμπει θεσμικά κριτήρια και δυστυχώς αυτή τη λογική επιλέξατε να εφαρμόσετε. 
      Και βεβαίως, κανείς δεν έχει μιλήσει καθόλου για το πώς θα εξασφαλιστούν προγράμματα και πόροι από το Ε.Σ.Π.Α. στους νεότευκτους δήμους. 
      Δυστυχώς, όλα αυτά τα στρεβλά κριτήρια, κυρίες και κύριοι συνάδελφοι, εφαρμόζονται και στο Νομό που εκπροσωπώ, στο Νομό Ροδόπης, στην ευαίσθητη περιοχή της Θράκης, Κατ’ ουσίαν, καταργείται η ιστορική πρωτεύουσα του νομού Ροδόπης, η Μαρώνεια, υποβαθμίζεται δηλαδή η περιοχή που διαθέτει τα αδιάψευστα ιστορικά τεκμήρια για τη διαχρονική παρουσία του ελληνικού πολιτισμού στη Θράκη. 
      Επίσης, υποβαθμίζεται σοβαρά η ακμαία περιοχή του Δήμου Ιάσμου, στην οποία έχουμε επενδύσει σημαντικά σε σχέση με την αναπτυξιακή προοπτική και του νομού και της περιφέρειας με την επικείμενη δημιουργία του Φράγματος Ιάσμου, την αξιοποίηση των βιοτόπων της Βιστωνίδας και τη μεγάλη επένδυση ενός σύγχρονου εμπορικού κέντρου που επιτύχαμε να δρομολογήσουμε.
      (KO)
      (2AD)
      Η απόφαση συνένωσης του Δήμου Ιάσμου με το Δήμο Σώστη και την κοινότητα Αμαξάδων θα έχει ως αποτέλεσμα πιθανότατα την εκλογή μουσουλμάνου δημάρχου στην περιοχή. 
      Με την εξέλιξη αυτή, η εκπροσώπηση των σύνοικων στοιχείων, μουσουλμάνων και χριστιανών, σε επίπεδο ΟΤΑ παύει να είναι δίκαιη και αυτό μπορεί να επηρεάσει αρνητικά τόσο την αναπτυξιακή προοπτική της περιοχής όσο και τη δημογραφική σύνθεση του Νομού Ροδόπης. 
      Αξίζει να σημειώσουμε ότι και στον προβλεπόμενο Δήμο Αριανών με έδρα τη Φιλύρα δεν λαμβάνονται υπόψη ούτε πολιτισμικά, αλλά ούτε και αναπτυξιακά κριτήρια που σχετίζονται με τη μορφολογία της περιοχής. Και έτσι, οι δύο πομακικές κοινότητες των ορεινών περιοχών, η Κοινότητα Κέχρου και η Κοινότητα Οργάνης, υπάγονται στο νεοσύστατο Δήμο Αριανών που κατοικείται κυρίως από τουρκογενείς μουσουλμάνους. 
      Μέσα από τη λογική αυτή που διέπει το χωροταξικό σχεδιασμό του «Καλλικράτη» στο Νομό Ροδόπης, δυστυχώς αναδεικνύονται μόνο μικροκομματικά κριτήρια και περιφρονούνται πλήρως κριτήρια που σχετίζονται με την αναπτυξιακή προοπτική, την πολιτισμική φυσιογνωμία και τη λογική της δίκαιης εκπροσώπησης των σύνοικων στοιχείων σε επίπεδο Οργανισμών Τοπικής Αυτοδιοίκησης. 
      Εύχομαι, κύριοι της Κυβέρνησης, η Θράκη να μην πληρώσει ακριβά αυτές τις ανεύθυνες επιλογές σας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε. 
      Το λόγο έχει τώρα η κα Σοφία Γιαννακά, Βουλευτής Αιτωλοακαρνανίας του ΠΑ.ΣΟ.Κ. 
      ΣΟΦΙΑ ΓΙΑΝΝΑΚΑ: Ευχαριστώ, κυρία Πρόεδρε. 
      Κυρίες και κύριοι συνάδελφοι, στόχος της νέας αρχιτεκτονικής της Αυτοδιοίκησης είναι να αποκτήσουμε ένα κράτος σύγχρονο και αποτελεσματικό, ένα κράτος που θα ανοίγει επιτέλους νέους δρόμους ανάπτυξης, ένα κράτος που θα σέβεται τις ανάγκες και τα χρήματα του πολίτη. 
      Σήμερα στη χώρα μας υπάρχουν εκατοντάδες ΟΤΑ μικροί σε μέγεθος, φτωχοί σε πόρους και αρμοδιότητες. Οργανισμοί που, όπως ξέρουμε όλοι μας, είναι υπερχρεωμένοι, ελλειμματικοί, είναι συχνά υπόλογοι για κακοδιαχείριση και διαφθορά και είναι Οργανισμοί που αδυνατούν να ανταποκριθούν στις προσδοκίες των πολιτών. 
      Υπάρχει κάποιος σ’ αυτή την Αίθουσα που δεν θέλει αυτό να αλλάξει; Έχουμε, λοιπόν, όλοι την υποχρέωση να γυρίσουμε οριστικά σελίδα, να βάλουμε τα θεμέλια για μια ισχυρή Αυτοδιοίκηση. 
      Χωρίς αμφιβολία χρειαζόμαστε δήμους και περιφέρειες που να είναι λιγότερες σε αριθμό, μεγαλύτερες σε έκταση, πλουσιότερες σε πόρους, προσωπικό και αρμοδιότητες. Χρειαζόμαστε δήμους και περιφέρειες που να είναι αποτελεσματικοί, διαφανείς και δημοκρατικοί, πιο ανοιχτοί στην κοινωνία, πιο κοντά στον πολίτη. Η ελληνική Τοπική Αυτοδιοίκηση χρειάζεται ΟΤΑ οικονομικά αυτοδύναμους και λειτουργικά ανεξάρτητους και αυτό κάνουμε. 
      Μόνο με την αξιοποίηση των πλεονεκτημάτων της αποκέντρωσης θα μπορέσει η Τοπική Αυτοδιοίκηση να σχεδιάσει, να προγραμματίσει, να υλοποιήσει και να ελέγξει αναπτυξιακές πρωτοβουλίες, όπως άλλωστε επιβάλλει η ευρωπαϊκή πραγματικότητα και επιτάσσει ο νέος Δημοτικός και Κοινοτικός Κώδικας.  
      Κυρίες και κύριοι συνάδελφοι, οι μεγάλες τομές, οι μεγάλες αλλαγές που έχουν γίνει στο χώρο της Αυτοδιοίκησης έγιναν πάντα από τις πολιτικές που ακολούθησαν οι κυβερνήσεις του ΠΑ.ΣΟ.Κ. Και το λέω με ευθύνη και συνέπεια, απευθυνόμενη στους συναδέλφους της Νέας Δημοκρατίας που είναι εδώ. 
      Σήμερα κάνουμε ένα επιπλέον βήμα. Σήμερα κάνουμε πραγματικότητα μία από τις θεμελιώδεις προγραμματικές μας δηλώσεις. Το Σχέδιο «Καλλικράτης» εντάσσεται στο πλαίσιο μιας δέσμης μεγάλων τομών για τις οποίες η Κυβέρνηση είχε προεκλογικά δεσμευθεί και που από την επόμενη μέρα των εκλογών υλοποιεί απαρέγκλιτα. 
      Εγώ θέλω να σημειώσω ότι και τα πρόσωπα έπαιξαν ρόλο σ’ αυτή τη μεταρρύθμιση. Για παράδειγμα, εγώ προσωπικά θεωρώ εξαιρετικά σημαντική τη συμβολή του Υπουργού Εσωτερικών κ. Γιάννη Ραγκούση, αλλά και του Υφυπουργού κ. Ντόλιου που είναι παρών οι οποίοι κατάφεραν όχι μόνο να δώσουν βαρύτητα στη διαδικασία της κορυφαίας αυτής μεταρρύθμισης, αλλά μπόρεσαν να ανοίξουν διάλογο και να λύσουν προβλήματα τα οποία μερικές φορές έμοιαζαν άλυτα. Δεν έκαναν «δωράκια», δεν υπέκυψαν σε πιέσεις και δεν έκαναν διακρίσεις, τουλάχιστον από όσο γνωρίζω. 
      Υπάρχουν, όμως, προβλήματα που παραμένουν ανοιχτά, κύριε Ραγκούση και κύριε Ντόλιο και στο δικό μου Νομό, στο Νομό Αιτωλοακαρνανίας, προβλήματα που ανάγκασαν πριν από λίγο το συνάδελφό μας κ. Άδωνι Γεωργιάδη να αναφερθεί σ’ αυτά. 
      Εγώ θέλω να ελπίζω ότι το κεντρικό Ξηρόμερο, για παράδειγμα, στο οποίο αναφέρθηκε ο κ. Γεωργιάδης θα είναι ένα από τα προβλήματα που με τη δική σας παρέμβαση θα μπουν σε τάξη. 
      Κυρίες και κύριοι συνάδελφοι, με τη διοικητική μεταρρύθμιση εκτός όλων των άλλων –και αυτό είναι κάτι που δεν το ακούσαμε αρκετά σ’ αυτήν την Αίθουσα- εξοικονομούμε εκατοντάδες εκατομμύρια ευρώ κάθε χρόνο συνεισφέροντας εμπράκτως στα δημοσιονομικά μεγέθη της χώρας. 
      Συγκεκριμένα, η συνολική ετήσια εξοικονόμηση αγγίζει και ξεπερνά το 1 δις ευρώ από τον περιορισμό λειτουργικών δαπανών και την ορθολογική αξιοποίηση υπαρχόντων πόρων. Δεν το θέλουμε αυτό; Δεν υπάρχουν συνάδελφοι στην Νέα Δημοκρατία που να το έχουν επισημάνει, σαν γι’ αυτούς η κρίση να μην υπάρχει!
      Προχωράμε, επίσης, στην εξυγίανση των υπερχρεωμένων δήμων βάσει ειδικού προγράμματος. Αυτό, κύριε Υπουργέ, είναι βέβαια ένα μέτρο που θα το δούμε και στα άρθρα και θα πρέπει να το δούμε με προσοχή, γιατί αν αρχίσουμε να βγάζουμε από το οικονομικό αδιέξοδο δήμους που κατασπατάλησαν πόρους –δεν λέω καταχράστηκαν- τότε η διαφθορά στους ΟΤΑ δεν θα έχει ποτέ τέλος. 
      Με το παρόν σχέδιο νόμου εισάγουμε, επίσης, ένα νέο τριπλό σύστημα ελέγχου και εποπτείας των ΟΤΑ. Οι δαπάνες όλων των δήμων και των περιφερειών, όλων των νομικών προσώπων και επιχειρήσεων υπάγονται στον προληπτικό έλεγχο του Ελεγκτικού Συνεδρίου. Και χρειαζόμαστε επειγόντως ελεγκτικά όργανα στην Τοπική Αυτοδιοίκηση. 
      Σήμερα και σύμφωνα με όλες τις μετρήσεις, η Τοπική Αυτοδιοίκηση κατέχει τα σκήπτρα της διαφθοράς. Και όλα αυτά πρέπει να αλλάξουν και να αλλάξουν από εμάς, από την Κυβέρνηση του ΠΑ.ΣΟ.Κ. στο μέλλον. Ορισμένοι δήμαρχοι και νομάρχες –και αυτό είναι γνωστό και τα στοιχεία υπάρχουν- χρησιμοποίησαν τα προηγούμενα χρόνια τους ΟΤΑ ως μέσο πλουτισμού και αυτό είναι ευθύνη όλων μας να αλλάξει. 
      Κυρίες και κύριοι συνάδελφοι, εμείς τη διοικητική μεταρρύθμιση την αντιλαμβανόμαστε με πολύ συγκεκριμένο περιεχόμενο. Αυτό αφορά μια νέα επιχειρησιακά ικανή και δημοκρατικά υπεύθυνη Αυτοδιοίκηση δύο βαθμίδων. Με τον τρόπο αυτό, το ελληνικό διοικητικό σύστημα θα προσαρμοστεί καλύτερα στις ευρωπαϊκές προδιαγραφές. Είναι μια αλήθεια την οποία όλοι γνωρίζουμε, έστω κι αν ορισμένοι κάνουν πως δεν κατανοούν.
      Είναι ένα σχέδιο νόμου που δεν απαιτεί μόνο να το υπερψηφίσουμε στη Βουλή –και θα το κάνουμε- αλλά απαιτεί τη σταθερή και μόνιμη υλοποίησή του σε όλη την ελληνική επικράτεια. 
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
      Και αυτή η υλοποίηση δεν μπορεί και δεν πρέπει να αμαυρωθεί από προσωπικές επιδιώξεις συγκεκριμένου πολιτικού προσωπικού που κοιτάζει συνήθως την καρέκλα και όχι τη μεταρρύθμιση. 
      Οι φιλοδοξίες είναι θεμιτές και το λέω απευθυνόμενη και σε σας, κύριε Υπουργέ. Όμως, δεν υπάρχει πλέον χώρος για πρόσωπα που δεν μπορούν να ανταποκριθούν, για πρόσωπα που δεν μπορούν να προσφέρουν στους ΟΤΑ και που ζημίωσαν όλα τα προηγούμενα χρόνια το θεσμό της Τοπικής Αυτοδιοίκησης. 
      Η μεταρρύθμιση εξ ορισμού απαιτεί και ανανέωση, κύριε Υπουργέ. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε. 
      Το λόγο έχει ο κ. Αθανάσιος Μπούρας, Βουλευτής της Νέας Δημοκρατίας. 
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κυρία Πρόεδρε. 
      Κύριε Υπουργέ, το σχέδιο νόμου το οποίο συζητούμε σήμερα αποδεικνύεται κατώτερο των περιστάσεων και της ιστορικής συγκυρίας που βιώνουμε. 
      Διανύοντας τη δυσκολότερη οικονομική περίοδο εδώ και δεκαετίες, το σχέδιο αυτό με τις κακοτεχνίες και τις ασάφειές του, θέτει σε κίνδυνο την εύρυθμη λειτουργία τόσο της αποκεντρωμένης διοίκησης όσο και της Τοπικής Αυτοδιοίκησης. Δημιουργεί δύσκαμπτες, δαπανηρές και γραφειοκρατικές δομές, φορτώνοντας την Τοπική Αυτοδιοίκηση με όλες τις παθογένειες του κεντρικού κράτους. 
      Η Νέα Δημοκρατία στηρίζει μια συνολική διοικητική μεταρρύθμιση, η οποία θα πραγματοποιηθεί παράλληλα τόσο στην κεντρική διοίκηση όσο και στην Τοπική Αυτοδιοίκηση. Μια τέτοιου είδους μεταρρύθμιση είχε η ίδια ως Κυβέρνηση δρομολογήσει από το 2008, σε συνεργασία με την ΚΕΔΚΕ και την ΕΝΑΕ.  
      (NP)
      
(2KO)
      
      Ωστόσο, λόγω της οικονομικής κρίσης, που είχε ήδη αρχίσει να κάνει αισθητή και έντονη την παρουσία της, ανέλαβε το εγχείρημα σε συνεννόηση με την ΚΕΔΚΕ και την ΕΝΑΕ, ώστε αυτό να γίνει σε χρόνο που θα το επέτρεπαν οι οικονομικές συνθήκες. 
      Το σχέδιο ΚΑΛΛΙΚΡΑΤΗΣ δεν συνιστά ολοκληρωμένη δομική διοικητική μεταρρύθμιση, καθώς διαστρεβλώνει την εσωτερική δημοκρατική οργάνωση και λειτουργία των Ο.Τ.Α., επιτροπές κ.λπ. και θα μετατρέψει τον περιφερειάρχη σε έναν τύπου υπερνομάρχη. Γνωρίζουμε τι σημαίνει αυτό. Δημιουργεί κλίμα ανασφάλειας σε χιλιάδες εργαζομένους στην αυτοδιοίκηση, αλλά και στις περιφέρειες. 
       Οι διατάξεις του νομοσχεδίου, σε ό,τι αφορά το μετατασσόμενο προσωπικό, είναι θολές. Η όλη κινητικότητα του προσωπικού αναμένεται να είναι μακροχρόνια και γι’ αυτό θα επιφέρει αλλαγές ακόμη και στην οικογενειακή ζωή των εργαζομένων. 
      Οι πόροι που προβλέπει ο ΚΑΛΛΙΚΡΑΤΗΣ, αν συγκριθούν με το ισχύον σύστημα χρηματοδότησης, οδηγούν στο συμπέρασμα ότι οι Ο.Τ.Α. και των δύο βαθμών παίρνουν συνολικά λιγότερα από 800 εκατομμύρια ευρώ επιπλέον. Εν μέσω, λοιπόν, της οικονομικής κρίσης η Κυβέρνηση φέρνει με την ίδια προσφιλή για το ΠΑ.ΣΟ.Κ. σκοπιμότητα και κομματική σκοπιμότητα τον ΚΑΛΛΙΚΡΑΤΗ. 
      Να σας θυμίσω τι έλεγε ο τότε Πρόεδρος της Αξιωματικής Αντιπολίτευσης και σημερινός Πρωθυπουργός κ. Γεώργιος Παπανδρέου στο ετήσιο τακτικό συνέδριο της ΚΕΔΚΕ στις 14/11/2007. Έλεγε: «Θέλω να προειδοποιήσω την Κυβέρνηση να μην επιχειρήσει μια νέα εξαπάτηση της τοπικής αυτοδιοίκησης και των πολιτών με ένα νόμο που θα επιχειρεί αποσπασματικά τη διοικητική συνένωση των Ο.Τ.Α. χωρίς ένα συνολικό σχέδιο διοικητικής μεταρρύθμισης κ.λπ.». Πού ‘ν’ τα; Έγιναν τέτοια πράγματα τώρα που είναι Πρωθυπουργός; 
      Ένα χρόνο μετά, το 2008, στο ίδιο συνέδριο της ΚΕΔΚΕ στη Θεσσαλονίκη ανέφερε: «Θεωρούμε αναγκαία και επιτακτική τη χρηματοδότηση της Αυτοδιοίκησης με τη διεύρυνση των κεντρικών αυτοτελών πόρων, την απόδοση των παρακρατηθέντων, κύριε Υπουργέ, τόσο των προηγούμενων ετών όσο και του τρέχοντος έτους.» 
      Σήμερα το ΠΑ.ΣΟ.Κ. κάνει το ακριβώς αντίθετο από εκείνο το οποίο υποστήριξαν και απαιτούσαν ως Αξιωματική Αντιπολίτευση λίγους μήνες πριν. Προχωρούν στον ΚΑΛΛΙΚΡΑΤΗ, χωρίς να συντρέχουν οι προϋποθέσεις που έθεταν και απαιτούσαν ως Αντιπολίτευση, για τη διοικητική μεταρρύθμιση. Απουσιάζει πλήρως η διασφάλιση της χρηματοδότησης των υποδομών. Δεν υπάρχει ολοκληρωμένο πρόγραμμα για τη στελέχωση και την οργάνωση των υπηρεσιών. Πρόκειται για πραγματική έκθεση ιδεών, μνημείο αοριστολογίας και έλλειψης έστω και στοιχειώδους τεκμηρίωσης. 
	Μήπως τελικά ο μόνος λόγος της συγκεκριμένης διοικητικής μεταρρύθμισης είναι να εξυπηρετηθούν μικροκομματικές εκλογικές σκοπιμότητες της Κυβέρνησης, αλλά και να δείξετε στους εκπροσώπους του Διεθνούς Νομισματικούς Ταμείου ότι γίνονται μεταρρυθμίσεις ως προς τη μείωση των δημοσίων δαπανών; 
	Κυρίες και κύριοι συνάδελφοι, ερωτούμε: Με τι πόρους θα στηρίξετε τον ΚΑΛΛΙΚΡΑΤΗ; Συγκεκριμένα: Από πού θα ενισχύσετε το πρόγραμμα ΕΛΛΑΔΑ, που υποτίθεται πως είναι το επιχειρησιακό σχέδιο του ΚΑΛΛΙΚΡΑΤΗ; Θα πρέπει, επιτέλους, να μας πείτε από πού προκύπτει η εξοικονόμηση των 1,8 δισεκατομμυρίων ευρώ, που επί τρεις μήνες παρείχατε διαβεβαιώσεις ότι εξοικονομείτε με τον ΚΑΛΛΙΚΡΑΤΗ. Με ποια μελέτη κοστολογείτε τα έξοδα των  νέων δήμων; Προχωρούμε σε νέο διοικητικό χάρτη, χωρίς να υπάρχει αξιόπιστος οδηγός και σχέδιο για όλες τις αλλαγές, έτσι ώστε να καθορίζεται το ύψος των πόρων με τους οποίους προικοδοτούνται οι νέες δύο βαθμίδες της Τοπικής Αυτοδιοίκησης. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Η Νέα Δημοκρατία συναινεί σε μία διοικητική μεταρρύθμιση, που να έχει τουλάχιστον τις αναγκαίες προϋποθέσεις, για να είναι βιώσιμη και λειτουργική για τον πολίτη. 
	Χειρίζεστε, όπως προείπα, μόνο επικοινωνιακά την υπόθεση ΚΑΛΛΙΚΡΑΤΗ. Θέλετε μόνο να δώσετε την αίσθηση ότι κάνετε μεταρρυθμίσεις και μας ζητάτε να συναινέσουμε, δηλαδή να κάνουμε μαζί σας ένα άλμα στο κενό. Τώρα, σε δυσκολότερη οικονομικά για τη χώρα μας περίοδο μάς καλείτε να ψηφίσουμε μαζί σας και να εγκρίνουμε την προχειρότητα και τις σκοπιμότητές σας και παράλληλα να συμβιβαστούμε με κάτι λιγότερο και μικρότερο απ’ αυτό που οραματιστήκαμε και εμείς και η Αυτοδιοίκηση. 
	Λυπούμαστε, αλλά αυτό δεν μπορεί να γίνει. Εμείς δεν μπορούμε να γίνουμε συνεργοί σε ένα τέτοιο εγχείρημα. Γι’ αυτό και απορρίπτουμε τον ΚΑΛΛΙΚΡΑΤΗ. 
(Στο σημείο αυτό κτυπάει επαναληπτικό κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει ο χρόνος σας, κύριε συνάδελφε. 
	ΑΘΑΝΑΣΙΟΣ  ΜΠΟΥΡΑΣ: Πριν κατέλθω από το Βήμα, να πω ότι τουλάχιστον μια βόλτα αν κάνετε, θα διαπιστώσετε την προχειρότητα και την έλλειψη πλήρους μελέτης. Όλοι στην Ελλάδα ξέρουμε πως κάθε χειμώνα ένα σημείο που αναφέρεται είναι η Κάζα. Ποιος δεν την ξέρει; Εκεί γύρω υπάρχουν οι Δήμοι Βιλλίων και Ερυθρών και η Κοινότητα Οινόης. Αυτούς τους πάτε στη Μάνδρα και λέτε ότι καλύπτετε την ορεινότητα. 
	ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ, κύριε συνάδελφε! Έχει τελειώσει ο χρόνος σας!
	ΑΘΑΝΑΣΙΟΣ ΜΠΟΥΡΑΣ: 	Επίσης, σας έχει κατατεθεί από τις Κοινότητες Καπανδριτίου, Πολυδενδρίου, Βαρνάβα και Αφιδνών πρόταση για ξεχωριστό δήμο, έτσι ώστε να δώσετε την αίσθηση ότι κάτι ακούτε. 
	Καταθέτω για τα Πρακτικά τις σχετικές αποφάσεις των δημοτικών συμβουλίων. Σας ευχαριστώ. 
(Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ (Βέρα Νικολαΐδου): Συνεχίζουμε με τον κύριο Χρήστο Μαγκούφη, Βουλευτή του ΠΑ.ΣΟ.Κ. 
	ΧΡΗΣΤΟΣ ΜΑΓΚΟΥΦΗΣ: Κυρίες και κύριοι συνάδελφοι, η χώρα βρίσκεται σε κρίση: κρίση οικονομική, πολιτική, κοινωνική. Τις πταίει; 
	Στο ερώτημα αυτό ο θυμόσοφος λαός απαντά με αυτοσαρκασμό: Το κακό το ριζικό μας!
	Και είναι ακριβώς έτσι, γιατί η κρίση είναι πρωτίστως πολιτισμική. Είναι κρίση αξιακή. Αφορά την παιδεία μας, τον τρόπο του σκέπτεσθαι, την καθημερινή συμπεριφορά μας. Εδράζεται στο παθογενές «εγώ», που καταργεί την ουσία του «εμείς», ένα παθογενές «εγώ», που στην πολιτική του έκφραση αποκρύπτει την αλήθεια και καταδικάζει την ουσία της πολιτικής χάριν του θεαθήναι. 
	Τι μέλει γενέσθαι; Δεν αποτελεί πρωτίστως χρέος ημών, των πολιτικών ταγών, να απαντήσουμε για την ουσία των θεμάτων που αφορούν την κοινωνία; Είναι ξεκάθαρο πως η απάντηση θα δοθεί και θα δίνεται με όρους Δημοκρατίας και είναι προφανές ότι πολιτικά δεν θα υπάρξει ποτέ απόλυτη ταύτιση των Κομμάτων, δεδομένων των διαφορετικών ιδεολογικών και πολιτικών στάσεων αυτών. 
	Καταντά, όμως, αστεία η πολιτική πρακτική της Αντιπολίτευσης, απόρριψη των νομοσχεδίων της Κυβέρνησης του ΠΑ.ΣΟ.Κ. με τα έωλα επιχειρήματα περί δήθεν αντισυνταγματικότητας, που καταρρέουν εν τη γενέσει τους. Αυτή η τακτική υποβαθμίζει τον πολιτικό μας πολιτισμό, στέλνει αρνητικά για τη Δημοκρατία μηνύματα και αναπαράγει καταστροφικές αντιδράσεις που εδράζονται στη λογική του παραλόγου. 
	Ευελπιστώ, αγαπητοί συνάδελφοι της Αντιπολίτευσης, ότι αυτή η πολιτική στάση της άρνησης και ιδιαίτερα έναντι των νομοσχεδίων που αφορούν την Αυτοδιοίκηση και την αποκέντρωση να μην αποτελεί παράγωγο συνδρόμου ένεκα της τεράστιας νομοθετικής πρωτοβουλίας και προσφοράς των Κυβερνήσεων του ΠΑ.ΣΟ.Κ. που εμπεδώθηκαν στη συνείδηση του λαού μας από το 1982 έως σήμερα, όπως λόγου χάρη με το ν. 1235/82, που αναβαθμίστηκε και επανήλθε ο ξεχασμένος θεσμός των νομαρχιακών συμβουλίων, με το ν. 1622/86 που χωρίστηκε η ελληνική επικράτεια σε 13 περιφέρειες, με τους νόμους 1416/84 και 1622/84 για την εθελοντική συνένωση των δήμων και των γεωγραφικών ενοτήτων, με το ν. 2218/94 για τα συμβούλια περιοχής και τη Νομαρχιακή Αυτοδιοίκηση, με το ν. 2539/97, γνωστότερο ως πρόγραμμα ΙΩΑΝΝΗΣ ΚΑΠΟΔΙΣΤΡΙΑΣ και με τον παρόντα νόμο για τη νέα αρχιτεκτονική της Αυτοδιοίκησης και της Αποκεντρωμένης Διοίκησης, το πρόγραμμα ΚΑΛΛΙΚΡΑΤΗΣ. 
	Βλέπετε, αγαπητοί συνάδελφοι και συναδέλφισσες, πως η ιστορία δικαιώνει το ΠΑ.ΣΟ.Κ. ως το Κόμμα της Αυτοδιοίκησης, ως Κόμμα πρωτοπόρο, καινοτόμο, ανατρεπτικό, δημοκρατικό, που αφουγκράζεται τους πόθους και τα οράματα του λαού μας για δημοκρατία και κοινωνική δικαιοσύνη και νοιάζεται για την πατρίδα και για ένα καλύτερο μέλλον των πολιτών διαχρονικά, θέτοντας στο κέντρο του πολιτικού ενδιαφέροντος συνδημιουργό τον ίδιο τον πολίτη. 
	Ας έρθουμε, όμως, στον ΚΑΛΛΙΚΡΑΤΗ, που αποτελεί μια νέα προσπάθεια, μια νέα επαναστατική διεργασία, με στόχο να ανοίξει ένας νέος δρόμος για ένα καλύτερο μέλλον. 
	Είναι χρέος όλων των πτερύγων να τον υπερψηφίσουν για τους παρακάτω λόγους: 
	Γιατί ο ΚΑΛΛΙΚΡΑΤΗΣ στοχεύει σε ένα κράτος σύγχρονο, αποτελεσματικό, επιτελικό και αποκεντρωμένο, που ανοίγει δρόμους ανάπτυξης. Στοχεύει σε ένα κράτος νοικοκύρη που έχει ανάγκη ο Έλληνας πολίτης, που σέβεται τα χρήματα των φορολογουμένων. Στοχεύει σε ένα κράτος υπηρέτη του πολίτη και της επιχείρησης. 
	Γιατί η νέα αρχιτεκτονική του ΚΑΛΛΙΚΡΑΤΗ θεμελιώνει ισχυρούς δήμους με ουσιαστικές αρμοδιότητες για την καλύτερη εξυπηρέτηση του πολίτη. Θεμελιώνει αιρετές περιφέρειες που σχεδιάζουν την ανάπτυξη. Θεμελιώνει την αποκεντρωμένη κρατική διοίκηση επιτελικού  χαρακτήρα. 
	Γιατί με τον ΚΑΛΛΙΚΡΑΤΗ μειώνουμε τους Ο.Τ.Α. στους οποίους μαζί με την ευθύνη ανατίθενται εξουσίες και χορηγείται περισσότερο χρήμα. 
(MT)






























      (2NP)
      Θεμελιώνουμε δεκατρείς αιρετές διοικητικές περιφέρεις με πρόσθετες εξουσίες και χρήμα. Δημιουργούμε επτά αποκεντρωμένες κρατικές διοικήσεις για την εξασφάλιση μεγαλύτερου εύρους επιλεξιμότητας για τη χρηματοδότηση από τα διαρθρωτικά ταμεία της Ευρωπαϊκής Ένωσης, με παράλληλη όμως εξασφάλιση ισχυρών διοικητικών ενοτήτων στην περιφέρεια, λαμβάνοντας υπόψη τις συνταγματικές επιταγές. 
      Εξοικονομούμε περισσότερο από ένα δισεκατομμύριο ευρώ ετησίως με τις συνενώσεις και τη δραστική μείωση των αντιμισθίων. Εξασφαλίζουμε την απρόσκοπτη χρηματοδότηση των νέων ΟΤΑ. Προχωράμε στην εξυγίανση των υπερχρεωμένων δήμων. 
      Είμαστε δίπλα στον πολίτη και τον επιχειρηματία με το θεσμό του «Συμπαραστάτη του Δημότη και της Επιχείρησης», αλλά και το πρόγραμμα «διοικητική βοήθεια στο σπίτι». Ενισχύονται τα τοπικά συμβούλια με εγγυημένους πόρους. Διευρύνουμε τη δημοκρατία στους δήμους και τις περιφέρειες με τις αντίστοιχες επιτροπές διαβούλευσης.
      Αυτά και πολλά άλλα επιχειρήματα, που ο χρόνος δεν επαρκεί για να αναφέρω, αποδεικνύουν την ωφελιμότητα και την αναγκαιότητα του «Καλλικράτη», την οποία, κύριοι συνάδελφοι, δεν μπορείτε να αρνηθείτε. Χρέος λοιπόν εθνικό και στάση ευθύνης όλων μας αποτελεί η υπερψήφιση αυτού του νομοσχεδίου.
      Επιτρέψτε μου όμως να πω και δυο κουβέντες για το χωροταξικό. Το χωροταξικό έχει τη δική του φιλοσοφία και πρέπει να συνάδει μ’ αυτά που ο νόμος ορίζει. Και βέβαια τα κριτήρια, όπως ορίστηκαν από το νομοθέτη, είναι πληθυσμιακά, κοινωνικά, οικονομικά, γεωγραφικά, αναπτυξιακά, λειτουργικά και ως προς τη βιωσιμότητα του δήμου, πολιτιστικά, ιστορικά. 
      Το Υπουργείο Εσωτερικών έχει κάνει εξαιρετική δουλειά για το σύνολο της χώρας, λαμβάνοντας υπόψη τα παραπάνω κριτήρια, καθώς και τις απόψεις των τοπικών κοινωνιών, αλλά στο νομό Τρικάλων παρατηρεί κανείς πως αυτά δεν τηρήθηκαν όπως για τον υπόλοιπο ελλαδικό χώρο. Εδώ χρειάζεται διόρθωση. 
      Καλώ τον Υπουργό, τον κ. Ραγκούση, να υιοθετήσει τις προτάσεις που κατέθεσα στην Επιτροπή. Δεν μπορεί στο Νομό Τρικάλων, με 72% ορεινότητα, να μην θεσπίζονται δυο ορεινοί δήμοι. Δεν μπορεί όλη η επαρχία Καλαμπάκας που αποτελεί το μισό του Νομού γεωγραφικά, με ενενήντα χωριά, να αποτελεί από μόνη της ένα και μόνο δήμο. Πρέπει να σπάσει σε δυο δήμους, έναν ορεινό δήμο της βλαχόφωνης περιοχής και έναν της Καλαμπάκας, που μπορεί να μετονομαστεί σε Δήμο Μετεώρων. 
      Δεν μπορεί, κύριε Υπουργέ, να μην υιοθετούνται οι προτάσεις των δημοτικών συμβουλίων για εθελοντική συνένωση και συγκεκριμένα: Πρώτον, των πέντε καποδιστριακών δήμων Πιαλλείων, Καλλιδένδρου, Κόζιακα, Φαλώρειας και Γόμφων σ’ ένα ισχυρό, πεδινό, αγροτικό και παραγωγικό δήμο μεταξύ του Πηνειού ποταμού και της οροσειράς του Κόζιακα.
      Δεύτερον, των τεσσάρων καποδιστριακών δήμων Τυμφαίων, Βασιλικής, Παραληθαίου και Παλαιοκάστρου σ’ ένα ισχυρό αγροτο-κτηνοτροφικό δήμο, βορειανατολικά της πόλης των Τρικάλων με την επωνυμία Δήμος Αντιχασίων, γιατί αυτό το όνομα του πρέπει, ένα δήμο που δεν θα χρωστάει και δεν θα πρέπει να αποτελέσουν…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τριάντα δευτερόλεπτα, κυρία Πρόεδρε.
      …οι υφιστάμενοι καποδιστριακοί δήμοι την οικονομική «Ιφιγένεια» για τον οικονομικό απεγκλωβισμό του υπερχρεωμένου αστικού δήμου, ήτοι του δήμου Τρικκαίων.
      Κύριε Υπουργέ, κάνω έκκληση. Απευθύνομαι στη λογική σας, στη φιλοσοφία σας, στη συνείδησή σας και σας καλώ να αποφασίσετε με σύνεση και να δικαιώσετε όχι εμένα, αλλά το Νομό Τρικάλων. Σας καλώ να μην επιμείνετε στο σχέδιο των τεσσάρων δήμων. Είναι άδικο. 
      Προσωπικά δεν είμαι ρίψασπις. Έπραξα το χρέος μου έναντι του δικαίου και του νομού μου. Κύριε Υπουργέ, καλώ και εσάς να πράξετε το δικό σας χρέος έναντι του νομού για να καταγραφείτε θετικά στην ιστορία του τόπου μου. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει τώρα η Β’ Αντιπρόεδρος της Βουλής και Βουλευτής του ΠΑ.ΣΟ.Κ. κ. Ζήση.
      ΡΟΔΟΥΛΑ ΖΗΣΗ (Β’ Αντιπρόεδρος της Βουλής): Ευχαριστώ, κυρία Πρόεδρε.
      Παίρνω το νήμα από το λόγο του κ. Μαγκούφη «Τις πταίει; Φταίει το κακό το ριζικό μας –νομίζω ο Βάρναλης το έλεγε αυτό- φταίει ο Θεός που μας μισεί, φταίει το κεφάλι το στραβό μας, μα πάνω απ’ όλα το κρασί της εξουσίας», της αλαζονείας, της συντήρησης, της συκοφαντίας, σε μια εποχή που όλα απαξιώνονται και στην οικονομία και στην κοινωνία, σε μια εποχή που η κρίση, ο στείρος ανταγωνισμός χωρίς προστιθέμενη αξία και αποτελέσματα έχουν κλειδώσει τον κοινωνικό ιστό, την κοινωνική συνοχή, την αλληλεγγύη, τις αρχές της δημοκρατίας. 
      Αυτή την εποχή, μ’ όλα αυτά τα χαρακτηριστικά που πληγώνουν και όλους εμάς, κυρία Πρόεδρε, η Κυβέρνηση του ΠΑ.ΣΟ.Κ. τολμά τις αλλαγές, τολμά τις ουσιαστικές μεταρρυθμίσεις. Μας πονάει όλους αυτό. 
      Ξέρετε κάθε γέννα έχει ωδίνες. Όταν γεννιέται το καινούριο, το καλύτερο, το διαφορετικό που ακουμπά το μέλλον και τις ανάγκες του μέλλοντος, τότε η καθεστηκυία κατάσταση, το βόλεμα, το πελατειακό σύστημα, το κομματικό σύστημα, η μιντιακή δημοκρατία και οι σχέσεις της διαπλοκής, όλα αυτά τελικά έχουν πρόβλημα, έχουν ωδίνες, γιατί δεν πρέπει να υφίστανται και γιατί θα αλλάξουν.
      Θέλω να το δω από μια άλλη σκοπιά αυτό το σχέδιο «Καλλικράτης». Γιατί αυτή τη στιγμή που μιλάμε εδώ, οι πολίτες μας, οι πολίτες της χώρας, οι άνθρωποι στην εκλογική μας περιφέρεια, η αυτοδιοίκηση, οι ενδεχόμενοι υποψήφιοι στο νέο σχέδιο περιμένουν ότι εμείς, εδώ στη Βουλή, θα δώσουμε μια μάχη για τα του οίκου μας, δηλαδή για το χωροταξικό, δηλαδή για τις επιθυμίες, για το άθροισμα των επιθυμιών, χωρίς αρχές, χωρίς κριτήρια, απλά και μόνο θα είμαστε δυνατοί στους νομούς μας αν έχουμε πετύχει αυτά που μας ζήτησαν. 
      Θέλω ειλικρινά εδώ να πω –και το ξέρει η Υπουργός- ότι όλες οι αποφάσεις της ΤΕΔΚ, των δημοτικών συμβουλίων σε ό,τι αφορά εμένα και την εκλογική μου περιφέρεια, το Νομό Μαγνησίας, έχουν δοθεί στο Υπουργείο ως αποφάσεις των δημοτικών συμβουλίων και της τοπικής κοινωνίας και βεβαίως τα κριτήρια, οι αλήθειες του νόμου θα όριζαν και το χωροταξικό. Σήμερα όμως δεν είμαστε εδώ μόνο για το χωροταξικό. Είμαστε για τη μεγάλη τομή που γίνεται. Τη θέλουμε, ναι ή όχι;
      Κυρία Πρόεδρε, προέρχεστε από την αυτοδιοίκηση, όπως προέρχομαι και εγώ από την αυτοδιοίκηση, αυτή τη σεμνή απλή χωριατοπούλα, που έλεγε ο Μαβίλης, για τη δημοτική γλώσσα σε σχέση με τα φτιασιδώματα της καθαρεύουσας και εγώ λέω με τα φτιασιδώματα του αθηνοκεντρικού κράτους, που όλοι το λέμε, αλλά όλοι το γιγαντώνουμε. 
      Όταν πάει να γίνει μια τομή, όταν πάει να γίνει μια αλλαγή, δεν θέλουμε να συναινέσουμε, γιατί; Γιατί τελικά έχουμε ενοχοποιήσει τη συναίνεση για θέματα που είναι υπέρ των πολλών, υπέρ της προόδου, υπέρ της ανάπτυξης και υπέρ της διαφάνειας.
      Ο λαός δεν μας θέλει με την κομματική ιδεοληψία μας. Ο λαός μας θέλει –το καταλαβαίνει και το κατανοεί- να μπορούμε να συναινούμε στα μεγάλα για εκείνον επιτεύγματα και για το δικό τους μέλλον. Μην ενοχοποιήσουμε λοιπόν τις συναινέσεις ή το κάλεσμα που κάνει η Κυβέρνηση ή οι Βουλευτές του κυβερνώντος κόμματος, που κάλεσαν όλα τα κόμματα να υπερασπιστούν αυτό το εγχείρημα, αυτό το βήμα. 
      Γιατί αλλιώς με τις μικροπαρεξηγήσεις μας και τις μικρές διαφωνίες μας, φαντάζουμε όλοι μοιραίοι και άβουλοι αντάμα, τελικά όμηροι μιας λογικής και μιας πρακτικής που αυτό το νομοσχέδιο θέλει να αλλάξει και που όλοι έχουμε συναποφασίσει εδώ, με κοινές διαπιστώσεις, ότι δεν πάει άλλο. 
      Ακούστηκαν εδώ πράγματα για τον πλουτισμό, για τα συστήματα και τις διαπλοκές. Θέλουμε λοιπόν να τα αλλάξουμε αυτά σ’ αυτή τη νέα αρχιτεκτονική, τη νέα διοικητική μεταρρύθμιση; Για μένα βέβαια δεν είναι απλά μια διοικητική μεταρρύθμιση. Είναι μια μεταρρύθμιση δημοκρατίας. 
      Θέλω να το πω ξεκάθαρα. Είναι επιστροφή στην πολιτική και τη βιώσιμη ανάπτυξη. Μέσα από όλες αυτές τις αλλαγές, που γεννούν το καινούριο, είναι τελικά ένα νομοσχέδιο –να πω ο «Καλλικράτης», για να φαίνεται και να ακούγεται- που προχωρά με άλλες πρωτοβουλίες των πολιτών, δίνει δηλαδή τη δυνατότητα σε άλλες ατομικές πρωτοβουλίες και με άλλες συλλογικές οντότητες προχωρά στην αποκέντρωση και την πραγματική αυτοδιοίκηση με συμμετοχική δημοκρατία, με κυρίαρχο συμμέτοχο τον παραγωγό ενεργό πολίτη. 
      Είναι μια στρατηγική αλλαγής αυτό το νομοσχέδιο. Είναι πεδίο πια δημιουργικής σκέψης. Είναι δημιουργικό πεδίο δράσης και συμμετοχής, που θα δώσει πλεόνασμα, κυρίες και κύριοι Βουλευτές, που θα δώσει προστιθέμενη αξία στη συμμετοχή, στην παραγωγή, στη διεύρυνση της παραγωγικής βάσης, στη λειτουργία μας, στη χωρική ανάπτυξη, στη βιοποικιλότητα, γιατί πρέπει να το δούμε από τη σκοπιά της ανάπτυξης. Θα δώσει ακόμα ενδυνάμωση στη δημοκρατία, με τη συνεργασία, την αλληλεγγύη και την κοινωνική συνοχή.
      Πιστεύω λοιπόν ότι το κάλεσμα για να στηρίξουμε αυτή τη μεγάλη μεταρρύθμιση δεν είναι άθροισμα ποσοτικής…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Αντιπροέδρου)
      Ένα λεπτό, κυρία Πρόεδρε, αν μου επιτρέπετε. 
      …ή κομματικής σκοπιμότητας που άκουσα από κάποιους συναδέλφους. Είναι άνοιγμα στην κοινωνία. Είναι αφύπνιση των δημιουργικών δυνάμεων της κοινωνίας. Είναι λειτουργία με κανόνες διαφάνειας και κανόνες για ανάπτυξη και προοπτική.
      Είχα την τιμή να είμαι λίγους μήνες Βουλευτής όταν ψηφίστηκε εκείνη η μεταρρύθμιση -για εκείνη την εποχή πολύ μεγάλη- της Νομαρχιακής Αυτοδιοίκησης. Πάλι άρνηση, συντήρηση, βόλεμα στα γνωστά, τα τετριμμένα, τα μονοπάτια που ξέρουμε και τα δουλεύουμε καλά. 
      
      (SM)
      Μετά το ίδιο έγινε με τον ΚΑΠΟΔΙΣΤΡΙΑ. Μα, οι θεσμοί δεν είναι Κοράνι για να μην αλλάζουν. Οι θεσμοί είναι για να αλλάζουν να διορθώνονται, να βελτιώνονται, να έχουν αυτή την επαναστατική διάσταση μέσα τους, που δίνει τελικά και ελπίδα στον κόσμο, ότι θέλουμε να αλλάξουμε αυτό που μυρίζει άσχημα, θέλουμε να το κάνουμε καλύτερο. Αυτός είναι ο ρόλος μας. 
      Και άλλωστε πολιτική τομή, μεταρρύθμιση τι είναι; Είναι όραμα, είναι έμψυχο υλικό, είναι οι άνθρωποι, είναι οι πολίτες, είναι στρατηγική, είναι πρόγραμμα, είναι εφαρμογή. Γι’ αυτό, λοιπόν, είναι αυτό το κάλεσμα. 
      Και κυρία Υπουργέ, εσείς θα το δείτε, το ξέρετε, θα μπορούσα να σας πω πολλά θέματα για τη χωροταξία, τη χωρική ανάπτυξη κλπ, αλλά να τηρήσετε τα κριτήρια και τις αρχές του λαού μας της παράδοσης, του πολιτισμού, την γεωγραφία.
      Ένα θέμα μπορώ να πω και εγώ, την νησιωτικότητα των Βορείων Σποράδων. Είναι νησιά, τα έχετε επισκεφθεί όλοι, δεν μπορούν να μην έχουν τις πρόνοιες που δίνει το μεταφορικό ισοδύναμο και όλες τις άλλες πρόνοιες της νησιωτικής περιοχής.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
    ΠΡΟΕΔΡΕΥΟΥΣΑ (Βέρα Νικολαΐδου):  Παρακαλώ, ολοκληρώστε.

    ΡΟΔΟΥΛΑ ΖΗΣΗ (Β΄ Αντιπρόεδρος της Βουλής): Με αυτά, κυρία Πρόεδρε, και ευχαριστώντας σας για τον επιπλέον χρόνο που μου δώσατε, θέλω να πω ότι η ανάγκη γίνεται ιστορία. Και αυτή είναι μια ιστορική στιγμή που θα κριθούμε όλοι για την ουσία της πολιτικής, για την ουσία της μεταρρύθμισης και για την βούλησή μας να αλλάξει αυτός ο τόπος προς το καλύτερο.
    Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.) 
    ΠΡΟΕΔΡΕΥΟΥΣΑ (Βέρα Νικολαΐδου):  Και εμείς σας ευχαριστούμε.
    Το λόγο έχει ο Βουλευτής της Νέας Δημοκρατίας, κ. Μιχαήλ Μπεκίρης.
    ΜΙΧΑΗΛ ΜΠΕΚΙΡΗΣ: Παρακολουθώντας από χθες όλες τις τοποθετήσεις των συναδέλφων του ΠΑΣΟΚ και αθροίζοντας τον πολιτικό τους λόγο, βλέπω ότι η κοινοβουλευτικό ομάδα του ΠΑΣΟΚ από μόνη της ανατρέπει το νομοσχέδιο. Γιατί αν προσθέσουμε τα όσα λέτε για το τι διορθώσεις πρέπει να γίνουν στον ΚΑΛΛΙΚΡΑΤΗ, στην ουσία δεν υπερψηφίζετε αυτό το νομοσχέδιο, στην ουσία το καταψηφίζετε.
    Και δεύτερον, με όλο το σεβασμό προς την αντιπρόεδρο της Βουλής την κ. Ζήση, θέλω να πω ότι άνοιγμα στην κοινωνία, χωρίς διαβούλευση και διάλογο, δεν υπάρχει.
    ΡΟΔΟΥΛΑ ΖΗΣΗ (Β΄ Αντιπρόεδρος της Βουλής): Αυτά έχουν γίνει.
    ΜΙΧΑΗΛ ΜΠΕΚΙΡΗΣ: Κυρίες και κύριοι Βουλευτές τη στιγμή που η χώρα μας διέρχεται την μεγαλύτερη οικονομική, κοινωνική και πολιτική κρίση στη σύγχρονή ιστορία της, με σαφή τα σημάδια της αναξιοπιστίας, της αδιαφάνειας, της διαφθοράς και που διψάει για διέξοδο, για φως, για ελπίδα, για δικαιοσύνη, για κοινωνικό κράτος, η Κυβέρνηση Παπανδρέου επιλέγει να επιβεβαιώσει για μία ακόμη φορά ότι οι καταγγελίες πολιτών και πολιτικών για τις επιλογές, τις προθέσεις, το προσανατολισμό και την αποτελεσματικότητα, έχουν βάση.
    Παρακολουθώντας κάποιος χθες το βράδυ τον Πρωθυπουργό να προσπαθεί αφενός να δικαιολογήσει τα αδικαιολόγητα για τα μέχρι σήμερα πεπραγμένα του, που οδηγούν τη χώρα στην οικονομική και κοινωνική καταστροφή, αφετέρου να δώσει επιχειρήματα στους Βουλευτές του, που δέχονται για όλες τις επιλογές της Κυβέρνησή τους την μήνη των πολιτών, βγάζει εύκολα το συμπέρασμα ότι το ΠΑΣΟΚ και η Κυβέρνησή του είναι εκτός πραγματικότητας.
    Αποκορύφωμα των λανθασμένων επιλογών και των χειρισμών σας είναι το νομοσχέδιο που συζητούμε σήμερα. Μην αυταπατάσθε ότι πρόκειται για τομή ή για μεταρρύθμιση ή άλλες βαρύγδουπες λέξεις που χρησιμοποιείτε για να δώσετε αξία κατ’ αρχήν στον εαυτό σας και κατά δεύτερον σε κάτι που από μόνο του αυτοαναιρείται, αφού δεν καλύπτει τις προϋποθέσεις και τους στόχους που διασφάλιζαν την επιτυχία τους. 
    Η περίφημη διοικητική μεταρρύθμιση που θα έδινε νέα πνοή και θα άλλαζε τα κακώς κείμενα στην αυτοδιοίκηση, κατήντησε ένα απλό νομοσχέδιο συνένωσης νομαρχιών που αδικεί την προσωπικότητα και το τεράστιο έργο του ΚΑΛΛΙΚΡΑΤΗ και σχετίζεται περισσότερο με σύγχρονους κινηματογραφικούς ήρωες όπως τον Γκόρτσο και τον Μαυρογιαλούρο.
    Το χειρότερο, όμως, που κάνετε με αυτό το νομοσχέδιο είναι ότι αποκρύπτετε για άλλη μια φορά σκοπίμως, όπως κάνετε και με την οικονομία και με το ασφαλιστικό,  την αλήθεια από τους πολίτες. Και ποια είναι η αλήθεια; Η αλήθεια είναι ότι αυτό το κατασκεύασμα δεν αφορά το μέλλον των τοπικών κοινωνιών, την ανάπτυξή τους, την βελτίωση των σχέσεων της αυτοδιοίκησης με τους πολίτες, αλλά αφορά αμφιβόλου ταμειακού χαρακτήρα μέτρα για να πείσετε τους κηδεμόνες σας, δηλαδή το Διεθνές Νομισματικό Ταμείο, ότι τάχα παράγεται έργο.
    Δυστυχώς για την Ελλάδα, τις ελληνίδες και τους έλληνες η μεγάλη ευκαιρία μίας σύγχρονης, μακρόπνοης διοικητικής μεταρρύθμισης έχει ήδη χαθεί με την χαμηλών προσδοκιών επιλογή σας. Αντί να δώσετε όραμα και προοπτική, εγκλωβίζετε την αυτοδιοίκηση στις παθογένειες του χθες. 
    Πρώτον, δεν προχωράτε σε ολοκληρωμένο σχέδιο διοικητικής μεταρρύθμισης της δημόσιας διοίκησης και της Τοπικής Αυτοδιοίκησης. Δεύτερον, δεν προχωράτε στην αναδιάρθρωση της Κεντρικής Διοίκησης και τα παραπέμπετε όλα, όπως και αυτό, στο απώτερο μέλλον. Τρίτον, δεν μεταφέρετε αρμοδιότητες βάσει συγκεκριμένου, ολοκληρωμένου σχεδίου.
    Τέταρτον, δεν έχετε κάνει καμία κοστολόγηση των αρμοδιοτήτων. Πέμπτον, δεν έχετε σχεδιάσει ένα σοβαρό εθνικό, επιχειρησιακό σχέδιο που θα συνοδεύσει τη διοικητική μεταρρύθμιση. Έκτον, δεν κάνατε διάλογο ούτε με τα κόμματα, ούτε με τις τοπικές κοινωνίες, ούτε με τους φορείς. Έβδομον, δεν ακούσατε κανένα παρά μόνο τους Βουλευτές σας και τα τοπικά κομματικά στελέχη σας σε κλειστές συσκέψεις. Τόσο πολύ δε, τους υπολογίζετε που τώρα  τους πετάτε βορά στις τοπικές του κοινωνίες.
    Ογδόον, δεν ακούτε, όμως, ούτε τους χιλιάδες πολίτες σε ολόκληρη τη χώρα που θίγονται οι τοπικές τους κοινωνίες. Αντίθετα τους δείχνετε το πιο ανάλγητο πρόσωπό σας, αφήνοντάς τους να διαδηλώνουν εδώ και τόσους μήνες χωρίς να τους ακούτε. Αυτό προφανώς εννοούσε από αυτό εδώ το Βήμα χθες το βράδυ ο Γιώργος Παπανδρέου ως επανάσταση της δημοκρατίας.  Αυτό, όμως, δεν λέγεται δημοκρατία. Αυτό δεν λέγεται διαβούλευση. Αυτό είναι σκέτη κοροϊδία.
    Ένατον, δεν σχεδιάσατε μια σύγχρονη διοικητική δομή, αλλά συνενώσατε δήμους έχοντας στο νου σας τα αποτελέσματα των προηγούμενων και τις προσδοκίες σας για τις επόμενες εκλογές. Δέκατον, δεν ασχολείστε καθόλου με διαφθορά στην Τοπική Αυτοδιοίκηση, αφού δεν υιοθετείτε κανένα μέτρο για την καταπολέμησή της. 
    Ενδέκατον, δεν μεταφέρετε πόρους στην Αυτοδιοίκηση, ενώ την φορτώνετε με αρμοδιότητες που δεν θα μπορέσει εκ των πραγμάτων να ανταπεξέλθει. Δωδέκατον, δεν τηρείται η συνταγματική επιταγή που επιβάλλει συγχρόνως με την μεταβίβαση αρμοδιοτήτων και την μεταβίβαση των αναλογούντων σε αυτές πόρους.
    Για άλλη μια φορά το ΠΑΣΟΚ δημιουργεί κάτι το οποίο με μαθηματική ακρίβεια θα καταρρεύσει.  Είναι ένα γεγονός, το οποίο εμάς δεν μας εκπλήσσει. Αν γυρίσουμε στο πρόσφατο παρελθόν και δούμε ότι και ο ΚΑΠΟΔΙΣΤΡΙΑΣ όπως στήθηκε και όπως δεν στηρίχθηκε από τις κυβερνήσεις του Σημίτη, ήταν στην ίδια μοίρα.	
    Και για να μην ξεχνιόμαστε η προηγούμενη κυβέρνηση ήταν αυτή που τετραπλασίασε τους φόρους στην νομαρχιακή αυτοδιοίκηση. Η προηγούμενη κυβέρνηση ήταν εκείνη που δημιούργησε και υλοποίησε το πρόγραμμα ΘΗΣΕΑΣ, τριπλασιάζοντας τους φόρους στην Τοπική Αυτοδιοίκηση. Η προηγούμενη κυβέρνηση έφτιαξε τον πιο σύγχρονο κώδικα δήμων και κοινοτήτων. Η προηγούμενη κυβέρνηση θεσμοθέτησε τον προληπτικό έλεγχο των δαπανών για τους περισσότερους δήμους. 
    Και το κυριότερο είναι ότι η προηγούμενη κυβέρνηση με σοβαρές και σύγχρονες μελέτες, που εσείς τις βρήκατε έτοιμες, έκανε και προετοίμασε τη διοικητική μεταρρύθμιση. Μια διοικητική μεταρρύθμιση την οποία ασφαλώς ο τότε αρχηγός της Αξιωματικής Αντιπολίτευσης και σημερινός Πρωθυπουργός μας προειδοποιούσε εντόνως να μην υλοποιήσουμε χωρίς τις οικονομικές και τι άλλες προϋποθέσεις, όπως έλεγε.
    Κυρίες και κύριοι Βουλευτές δεν μας κάνουν εντύπωση ούτε οι πολιτικές σας ακροβασίες ούτε τα κομματικά σας παιχνίδια. Εντύπωση, όμως, μας προξενεί το γεγονός ότι δεν αντιλαμβάνεστε ως ΠΑΣΟΚ ούτε που βρίσκεστε ούτε που πάτε. Και αν αυτή η διαπίστωση αφορούσε μόνο το κόμμα σας και τις επιλογές του, αυτό λίγο θα μας ενδιέφερε. Δυστυχώς, αφορά το μέλλον της χώρας, αφορά το μέλλον των πολιτών, που ενώ  ζητούν ανάσες ελπίδας, εσείς τους χορηγείτε αφειδώς αντικαταθλιπτικά χάπια. 
    Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΟΥΣΑ (Βέρα Νικολαΐδου):  Εμείς σας ευχαριστούμε. Το λόγο έχει ο ανεξάρτητος Βουλευτής  κ. Βασίλειος Οικονόμου.
    Είναι απών. Διαγράφεται.
    ΜΙΧΑΗΛ ΚΑΤΡΙΝΗΣ: Κάπου εδώ είναι.
    ΠΡΟΕΔΡΕΥΟΥΣΑ (Βέρα Νικολαΐδου):  Διαγράφονται οι απόντες, κύριε συνάδελφε.
    Το λόγο έχει ο Βουλευτής της Νέας Δημοκρατίας κ. Μαργαρίτης Τζίμας.
    ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, ποιος καθορίζει το μέλλον ενός λαού; Και νομίζω ότι όλοι μας πρέπει να συμφωνήσουμε πως το μέλλον ενός λαού καθορίζεται από τον ίδιο το λαό, από τους ίδιους τους πολίτες.
    Το «Όχι» στους κατακτητές το 1940 το είπε ο λαός. Το «Όχι» στην δικτατορία και το «Ναι» στην δημοκρατία στη περίοδο της χούντας, το είπε ο ίδιος ο ελληνικός λαός. Το ναι του ελληνικού λαού στις μεταρρυθμίσεις και στην αλλαγή πορείας ενός τόπου εκδηλώνεται με την ελεύθερη και αβίαστη βούληση του λαού μέσω των εθνικών εκλογών με τις οποίες γίνεται η αλλαγή της Κυβέρνησης.
    Νομίζω, λοιπόν, κυρία Υπουργέ, πως δεν είναι λαϊκή επιταγή σήμερα στην ελληνική κοινωνία να προχωρήσει σε αυτήν τη διοικητική μεταρρύθμιση με τόσα γοργά και βεβιασμένα βήματα. Για να γίνει αποδεκτή μία τόσο μεγάλη  διοικητική μεταρρύθμιση, χρειάζεται οπωσδήποτε τη συναίνεση των πολιτών. Η λαϊκή επιταγή που υπάρχει σήμερα στους πολίτες είναι άλλο πράγμα και το ξέρουμε όλοι μας. 
    Πρέπει να αλλάξουμε σε αυτή τη Βουλή με όσο πιο γοργά βήματα γίνεται ό,τι πληγώνει τους πολίτες και ευνοεί εμάς τους πολιτικούς. Δηλαδή αυτό που θέλει ο πολίτης είναι «γιατί μέχρι τώρα εδώ και οχτώ μήνες, εδώ και οχτώ χρόνια, εδώ και δεκαοχτώ χρόνια εξακολουθεί αυτό το πολιτικό σύστημα να κρατάει τον επαίσχυντο νόμο περί ευθύνης Υπουργών και την ασυλία των Βουλευτών. 
    
      (02SM)
Δεν μπορεί, λοιπόν, εδώ να ακούγονται επιχειρηματολογίες ότι αυτήν την διοικητική μεταρρύθμιση τη ζητάει ο Έλληνας πολίτης. 
      Είμαι, λοιπόν, ένας από τους Βουλευτές του ελληνικού έθνους, αλλά συγχρόνως εκπροσωπώ και τα συμφέροντα και τη βούληση ενός λαού, του Νομού της Δράμας. Σας κατηγορώ, κυρία Υπουργέ, ότι η Κυβέρνησή σας και το κόμμα σας δεν έκανε διάλογο, διαβούλευση με τις τοπικές κοινωνίες, προκειμένου  να εφαρμόσει τον «ΚΑΛΛΙΚΡΑΤΗ». 
      Δεν είναι δυνατόν εγώ ως Βουλευτής του Νομού Δράμας και του ελληνικού έθνους να μην μεταφέρω την άποψη της τοπικής κοινωνίας του Νομού που εκπροσωπώ στο ελληνικό Κοινοβούλιο, διότι τότε θα ήμουν ασυνεπής. Όχι μόνο η Νέα Δημοκρατία, αλλά και τα τέσσερα κόμματα της Αντιπολίτευσης σας κατηγορούν για έλλειψη διαβούλευσης. Προχωράτε σε συνενώσεις και «ΚΑΛΛΙΚΡΑΤΗ», χωρίς να ρωτήσετε τις τοπικές  κοινωνίες. 
      Είναι, λοιπόν, υποχρέωση των Ελλήνων Βουλευτών να μεταφέρουμε εδώ το τι θέλουν οι τοπικές κοινωνίες. Έτσι, λοιπόν, έχουμε τρία ομόφωνα ψηφίσματα της τοπικής ένωσης δήμων και κοινοτήτων του Νομού Δράμας που μιλούν για οκτώ δήμους στο Νομό Δράμας, διότι ο «ΚΑΛΛΙΚΡΑΤΗΣ» στη Δράμα, κυρία Υπουργέ, έγινε με τον ΚΑΠΟΔΙΣΤΡΙΑ. Ένας νομός των εκατόν είκοσι χιλιάδων, εκείνη την εποχή είχε τους λιγότερους αναλογικά δήμους σε σχέση με άλλους νομούς που είχαν τον ίδιο πληθυσμό. Νομοί με εξήντα χιλιάδες κατοίκους είχαν είκοσι επτά και τριάντα δήμους και η Δράμα οκτώ. Λοιπόν, σας μεταφέρω αυτήν την απόφαση της τοπικής κοινωνίας και των ανθρώπων της αυτοδιοίκησης που λένε: διατήρηση των οκτώ δήμων στο Νομό της Δράμας. Ξέρετε γιατί το λέω αυτό; 
      Δεν υπήρξα ποτέ λαϊκιστής, στην πολιτική μου σταδιοδρομία, αλλά δεν είναι δυνατόν εσείς σήμερα να κατηγορείστε για έλλειψη ευαισθησίας και διαλόγου και εμείς οι Βουλευτές εδώ να καπελώνουμε τις τοπικές μας κοινωνίες και να μην σας μεταφέρουμε αυτό που θέλουν οι τοπικές κοινωνίες. 
      Εσείς μπορεί με την πρότασή σας να διαγράφετε και τις τοπικές ιστορίες. Ποιος δεν ξέρει τα Καλάβρυτα στην Αίθουσα αυτή; Ποιος δεν ξέρει, όμως και το Δοξάτο με τις τρεις γενοκτονίες του πληθυσμού του; Ποιος δεν ξέρει περιοχές σε ολόκληρη την Ελλάδα που πλήρωσαν το τίμημα της ελευθερίας, όπως το Δοξάτο, με αίμα και αγώνες;
      Έρχεστε εδώ τώρα και τα ισοπεδώνετε όλα. Ακούει ο Δήμαρχος του Χορτιάτη από τα θεωρεία, ιστορικότατος Δήμος. Τα ισοπεδώνετε, ούτε καν ιστορική έδρα το Δοξάτο. 
      Η βούληση, λοιπόν, της τοπικής κοινωνίας της Δράμας είναι να διατηρήσετε τους δήμους, όπως αυτοί έχουν, διότι το μοντέλο αυτό ήταν και λειτουργικό, ήταν από τα πλέον πετυχημένα και σας το λέει ένας άνθρωπος που υπηρέτησε την αυτοδιοίκηση επί μια εικοσαετία, λειτούργησε άψογα και δικαίωσε τη δική σας επιλογή. 
      Πρέπει να σας πω πως κάνουμε πράξη και αυτό που θέλει ο Υπουργός, το καινούριο Δημαρχείο στο Καλαμπάκι να στεγάσει τις υπηρεσίες του Δήμου Καλαμπακίου. Διότι κάθε άλλη πρόταση ιδιαίτερα για το Νομό της Δράμας και ανεδαφική είναι και αντιλειτουργική είναι και ξεσηκώνει θύελλα διαμαρτυριών. Υποχρεώνετε την Αδριανή να εξυπηρετείται από το Παρανέστι σε μια απόσταση σαράντα χιλιομέτρων, όταν η πόλη της Δράμας έχει επτά χιλιόμετρα. 
      Νομίζω, λοιπόν, πως πρέπει να ακούσετε το ελληνικό Κοινοβούλιο. Πρέπει να ακούσετε την κραυγή αγωνίας που εκφράζουμε όλοι οι Βουλευτές, ανεξαρτήτως ιδεολογικής και κομματικής τοποθέτησης. Οι μεταρρυθμίσεις δεν είναι για δυο  και για τρία χρόνια, κυρία Υπουργέ. Είναι σε βάθος χρόνου. 
      Κοστολογήσατε την αυτοδιοίκηση; Ξέρετε όλες αυτές οι αρμοδιότητες που μεταφέρετε και δίνετε σήμερα, πόσο θα κοστίσουν; Δεν το ξέρετε. Πώς, λοιπόν, λέτε ότι είναι δυνατόν αυτό το σχήμα, το οποίο προτείνετε, να είναι βιώσιμο χωρίς κοστολόγηση; Πόσο κοστίζει 5.000.000.000, 10.000.000.000; Θέλετε την αυτοδιοίκηση επαίτη απέναντι στην κεντρική εξουσία πάντοτε; 
      Είναι δυνατόν να μας λέτε εδώ ότι μειώνετε τους δημοτικούς συμβούλους και από την άλλη να υπάρχει άρθρο που να μιλάει για δέκα άτομα μετακλητούς υπαλλήλους στο γραφείο του περιφερειάρχη και άλλους πέντε αποσπάσεις υπαλλήλων δημοσίου στα γραφεία των περιφερειαρχών; Ξέρετε τι κόσμος είναι αυτός και τι έξοδα είναι; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε. 
      ΜΑΡΓΑΡΙΤΗΣ ΤΖΙΜΑΣ: Τελειώνω, κυρία Πρόεδρε, και σας ευχαριστώ. 
      Δεν είναι όμως το ζήτημα αυτό. Το ζήτημα είναι ότι δεν είναι λαϊκή επιταγή σήμερα η δημιουργία συνενώσεων. Αφήστε το μοντέλο του ΚΑΠΟΔΙΣΤΡΙΑ να λειτουργήσει άλλη μια τετραετία. Δεν αντιδρά η Νέα Δημοκρατία μόνο. το σύνολο των κομμάτων της Αντιπολίτευσης το έχετε απέναντί σας, γιατί προχωράτε βεβιασμένα, χωρίς λαϊκή διαβούλευση και χωρίς πόρους σε μια μεταρρύθμιση η οποία έχει κοντά πόδια. 
      Σας ευχαριστώ. 
(Χειρoκροτήματα απ ό την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστούμε και εμείς. 
      Το λόγο έχει ο Βουλευτής του ΠΑ.ΣΟ.Κ. κ. Αθανάσιος Παπαδόπουλος. 
      ΑΘΑΝΑΣΙΟΣ ΠΑΠΑΔΟΠΟΥΛΟΣ: Ευχαριστώ, κυρία Πρόεδρε. 
      Κυρίες και κύριοι Βουλευτές, από τα πρώτα χρόνια της δεκαετίας του ’80 έχουν ξεκινήσει στη χώρα  μας οι προσπάθειες για διοικητική αναδιάρθρωση και την αποκεντρωμένη ανάπτυξη της τοπικής και περιφερειακής αυτοδιοίκησης. 
      Όλες οι κυβερνήσεις του ΠΑ.ΣΟ.Κ. έχουν συμβάλει αποτελεσματικά και με καθοριστικό τρόπο στη διαμόρφωση του σημερινού διοικητικού και αυτοδιοικητικού χάρτη της χώρας. Το ΠΑ.ΣΟ.Κ. τόλμησε και δεν δίστασε να θεσμοθετήσει όλες εκείνες τις αλλαγές που προσδιορίζουν το αποκεντρωμένο διοικητικό μηχανισμό στην Ελλάδα της Μεταπολίτευσης. 
      Προσωπικά, έχοντας παρακολουθήσει ενεργά με μεγάλη εμπειρία ως Δήμαρχος Καλαβρύτων και Πρόεδρος του Δικτύου Μαρτυρικών Πόλεων της Ελλάδος σχεδόν στο σύνολό της την πορεία αυτή, οφείλω να αναγνωρίσω τη σημαντική δουλειά που έχει γίνει για τη συγκρότηση του νέου νομοσχεδίου. Πρόκειται για ένα νομοσχέδιο που έχει διδαχθεί από τις αδυναμίες του παρελθόντος και τολμά να αντιμετωπίσει την πολύπλευρη κρίση της χώρας μας ως ευκαιρία για ένα νέο αποφασιστικό  ξεκίνημα. 
      Οι ρυθμίσεις που προβλέπονται στο σχέδιο νόμου κινούνται στο σύνολό τους προς την κατεύθυνση της δημιουργίας θεσμικών υποδομών για τη σταδιακή λειτουργική ολοκλήρωση του διοικητικού και αυτοδιοικητικού μηχανισμού.
      Χρειάζεται, όμως, κυρία Υπουργέ, να σταθούμε σε αρκετές περιπτώσεις περισσότερο αναλυτικά για να εξειδικεύσουμε τις γενικές διατάξεις που μπορεί λόγω της πολυπλοκότητας του υπάρχοντος διοικητικού μηχανισμού να μην επιτυγχάνουν πολλές φορές το επιδιωκόμενο αποτέλεσμα. 
      Επιτρέψτε μου, κυρία Πρόεδρε, κυρία Υφυπουργέ, κυρίες και κύριοι συνάδελφοι, να αναφερθώ σε ορισμένες από αυτές τις περιπτώσεις  για τις οποίες θεωρώ ότι δεν επιτυγχάνεται το επιδιωκόμενο. 
      Πρώτη περίπτωση: Μαρτυρικές Πόλεις. Χρειάζεται να διατηρήσουμε τις ιστορικές μνήμες και να προστατεύσουμε την ιστορική ταυτότητα των Μαρτυρικών Πόλεων και Χωριών της χώρας μας. Οι μνήμες της νεότερης ιστορικής θυσίας των Ελλήνων που αναφέρονται στα ολοκαυτώματα των Μαρτυρικών Πόλεων και Χωριών της Ελλάδος δεν πρέπει να χαθούν από τον αυτοδιοικητικό χάρτη. Πρέπει να βρεθεί τρόπος άμεσα ή με αντίστοιχη εξουσιοδοτική διάταξη αργότερα, να διατηρήσουμε τις ονομασίες των αναγνωρισμένων μαρτυρικών πόλεων και χωριών ως συνθετικό του ονόματος των νέων δήμων της χώρας. 
      Εδώ, κυρία Πρόεδρε, επιτρέψτε μου να καταθέσω στα Πρακτικά της Βουλής τον κατάλογο των αναγνωρισμένων Μαρτυρικών Πόλεων και Χωριών της Ελλάδος που σήμερα εκπροσωπούνται από πενήντα δήμους και τέσσερις κοινότητες. 
      (Στο σημείο αυτό ο Βουλευτής κ. Αθανάσιος Παπαδόπουλος καταθέτει για τα Πρακτικά το προαναφερθέντα κατάλογο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πρέπει να πω εδώ, κυρία Υφυπουργέ, ότι έγινε μια προσπάθεια αρκετά σοβαρή και παρά πολλές περιοχές της χώρας μας έχουν προβλεφθεί να βρίσκονται στα ονόματα των νέων δήμων του «ΚΑΛΛΙΚΡΑΤΗ». Όμως, υπάρχουν και ορισμένα λάθη. 
      Θέλω να αναφερθώ συγκεκριμένα σε δυο περιπτώσεις. Στην περίπτωση που ορίσαμε το νέο δήμο της περιοχής Θεσσαλονίκης που απαρτίζεται από το μαρτυρικό δήμο του Χορτιάτη, το Δήμο Πηλέας και το Δήμο Πανοράματος εκεί θα πρέπει να βάλουμε ως αρχή το όνομα του ιστορικού τόπου να μπαίνει πρώτο συνθετικό. Δεν μπορεί να γίνει Πηλέας και Χορτιάτη, πρέπει να ονομαστεί Χορτιάτη και Πηλέας. Υπάρχει θυσία, όλων των παιδιών του Χορτιάτη, τα νέα παιδιά και οι γέροντες που κάηκαν στους φούρνους του Χορτιάτη για να διατηρήσουμε την ελευθερία της πατρίδος, τα ιδανικά της χώρας μας. Πρέπει αυτήν την αρχή να την τηρήσουμε σε όλους τους Μαρτυρικούς Τόπους. 
      Σαν δεύτερη τοποθέτηση, χωρίς βεβαίως να παραβλέπουμε τις υπόλοιπες Μαρτυρικές Πόλεις, που όπως κατέθεσα στην ομιλία πρέπει να το δούμε έστω και αργότερα, να μιλήσω για ένα χαρακτηριστικό το οποίο πρέπει η Βουλή των Ελλήνων εδώ σήμερα να υποστηρίξει. 
      (GK)
      
      
      
      
      
      (2PS) 
      Πρόκειται για το Κομμένο. Το μαρτυρικό Κομμένο ως κοινότητα έχει δώσει στον ελληνικό λαό θυσία τριακοσίων δεκαεπτά σφαγιασθέντων. Δεν εκτελέσθησαν, σφαγιάστηκαν και από αυτή τη σφαγή, οι ενενήντα πέντε είναι παιδιά, ηλικίας από ενός έτους έως δέκα ετών. Δεν μπορούμε να αφανίσουμε το Κομμένο. 
      Στην προσπάθεια που κάνατε στη χωροθέτηση σε αυτό το Δήμο, ο οποίος τώρα απαρτίζεται από την Κοινότητα Κομμένου, από το Δήμο Αμβρακικού και από το Δήμο Πέτα, πρέπει σε αυτό το νέο Δήμο, που τον ονομάσαμε Δήμο Νικολάου Σκουφά, να προσθέσουμε και την ονομασία του Κομμένου. Να τον πούμε Δήμο Κομμένου και Νικολάου Σκουφά. Δεν παθαίνουμε τίποτα γι’ αυτό. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΒΥΡΩΝ ΠΟΛΥΔΩΡΑΣ)
      Περίπτωση δεύτερη, ορεινοί δήμοι. Με το άρθρο 1 παράγραφος 2 του νομοσχεδίου ορίζονται οι νέοι δήμοι που φέρουν το χαρακτηρισμό «ορεινός δήμος». Ο χαρακτηρισμός ενός δήμου ως ορεινού βασίζεται, σύμφωνα με το νομοσχέδιο, στο χαρακτηρισμό των δημοτικών διαμερισμάτων από την Ελληνιστική Στατιστική Αρχή και εφαρμόζεται για τους δήμους αυτό διακριτό πληθυσμιακό κατώφλι. 
      Υπάρχουν, όμως, περιπτώσεις, όπως αυτή του νέου Δήμου Καλαβρύτων και του νέου Δήμου Ερυμάνθου του Νομού Αχαΐας, οι οποίοι συστήνονται από τους πρώην Δήμους Καλαβρύτων, Αροανίας, Παΐων και Κλειτορίας –για το Δήμο Καλαβρύτων- και από τους Δήμους Φαρών, Τριταίας, Κοινότητα Καλεντζίου και Λεοντίου για το νέο Δήμο Ερυμάνθου. Αυτοί οι Δήμοι που συνενώνονται είναι χαρακτηρισμένοι στο σύνολό τους ως ορεινοί. Οι νέοι Δήμοι, οι οποίοι προκύπτουν με το νέο νομοσχέδιο, δεν χαρακτηρίζονται ορεινοί. Πρέπει να χαρακτηριστούν και αυτοί ορεινοί. 
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Θα αναφέρω επιγραμματικά –γιατί λόγω χρόνου δεν θα προλάβω- μια τελευταία περίπτωση. Είναι η περίπτωση τρία, η διαχείριση στελεχών του δημοσίου. Εδώ έχουμε ένα παράδειγμα. Μεταφέρουμε τους υπαλλήλους της ΤΥΔ στην έδρα του νομού και εδώ δημιουργούμε –κατά τη γνώμη μου- ένα λάθος, γιατί οι έδρες του νομού έχουν τεχνικές υπηρεσίες. Πρέπει, λοιπόν, να δώσουμε τη δυνατότητα με εθελουσία, με δική τους αίτηση, να μπορούν αυτοί οι υπάλληλοι να μεταταγούν και σε άλλους δήμους, για να προσφέρουν τις υπηρεσίες τους. 
      ΠΡΟΕΔΡΕΥΩΝ (Βύρων Πολύδωρας): Ας είναι αυτή η ακροτελεύτια φράση σας. 
      ΑΘΑΝΑΣΙΟΣ ΠΑΠΑΔΟΠΟΥΛΟΣ: Ένα πολύ σημαντικό θέμα, κύριε Πρόεδρε –και τελειώνω- είναι ότι σύμφωνα με όσα διαβάζουμε στο νομοσχέδιο υπάρχει σοβαρό πρόβλημα με τις αυτοτελείς υπηρεσίες ελέγχου των Ο.Τ.Α..
      Επίσης, ένα άλλο θέμα ακόμα που θέλω να καταθέσω σήμερα στην ομιλία μου είναι και οι διαδικασίες, οι οποίες αφορούν το Ε.Σ.Π.Α. Εδώ πρέπει να προσέξουμε πάρα πολύ και αν δεν είμαστε έτοιμοι με τις νέες διοικητικές περιφέρειες, να κρατήσουμε το Ε.Σ.Π.Α. ακόμα στην κεντρική του διοίκηση. 
      Όσον αφορά δε το θέμα που έχει να κάνει με το νόμο που καταθέτουμε σήμερα, κυρίες και κύριοι συνάδελφοι, πιστεύω ότι οι μεγάλες παρεμβάσεις σε βαθιές τομές που στοχεύουν στην αναδιάρθρωση του διοικητικού χάρτη της χώρας, όταν είναι πραγματικά μεγάλες, όταν αλλάζουν ολοκληρωτικά το πολιτικό σκηνικό, όταν ανακατεύουν την τράπουλα και δημιουργούν νέες συνθήκες ανάπτυξης, θα φέρουν και γκρίνιες, θα φέρουν και αντιδράσεις, θα γεννήσουν –πιθανά- και αδικίες. Όμως, οι μεγάλες αλλαγές πρέπει να γίνουν και πρέπει να γίνουν τώρα. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βύρων Πολύδωρας): Ευχαριστούμε τον κ. Παπαδόπουλο. 
      Επιτρέψτε μου να σημειώσω, κύριε Παπαδόπουλε, ότι ιδιαιτέρως υπογραμμίζω και συντάσσομαι με την αναφορά σας σχετικά με το μαρτυρικό Κομμένο. 
      ΑΘΑΝΑΣΙΟΣ ΠΑΠΑΔΟΠΟΥΛΟΣ: Το μεγαλύτερο ολοκαύτωμα της Ελλάδας. Δεν πρέπει να φύγει το Κομμένο. 
      ΠΡΟΕΔΡΕΥΩΝ (Βύρων Πολύδωρας): Είναι ένα άλλο Δοξάτο, είναι άλλα Καλάβρυτα. Είναι πολύ βαρεία –εννοώ με ιστορικό βάρος- η αναφορά. 
      Ευχαριστώ. 
      ΑΘΑΝΑΣΙΟΣ ΠΑΠΑΔΟΠΟΥΛΟΣ: Κυρία Υφυπουργέ, πρέπει αυτό να το λάβετε σοβαρά υπ’ όψιν σας. 
      ΠΡΟΕΔΡΕΥΩΝ (Βύρων Πολύδωρας): Ο κ. Μιχαήλ Κατρίνης, ο οποίος κατά σύμπτωση είναι και συμπατριώτης μου, Ηλείος, Βουλευτής του ΠΑ.ΣΟ.Κ., παρακαλείται να λάβει το λόγο. 
      ΜΙΧΑΗΛ ΚΑΤΡΙΝΗΣ: Κύριε Πρόεδρε, πώς γίνεται κάθε φορά που μιλάω να είστε εσείς Πρόεδρος;
      ΠΡΟΕΔΡΕΥΩΝ (Βύρων Πολύδωρας): Ευνοϊκή σύμπτωση. 
      Παρακαλώ ελάτε στο Βήμα για να μας αναπτύξετε τις σκέψεις σας σχετικά με την Αρχαία Ολυμπία και τα συναφή. 
      ΜΙΧΑΗΛ ΚΑΤΡΙΝΗΣ: Ευχαριστώ πολύ, κύριε Πρόεδρε και αισθάνομαι ιδιαίτερα ευτυχής που για μια ακόμα φορά κατά την τοποθέτησή μου εδώ στην Ολομέλεια έχω τη χαρά να έχω εσάς Προεδρεύοντα και αυτό όχι μόνο λόγω της κοινής καταγωγής, αλλά και διότι επιδεικνύετε ιδιαίτερη ελαστικότητα προς τους νέους συναδέλφους, κάτι το οποίο δυστυχώς οι συνάδελφοί σας στο Προεδρείο δεν κάνουν. 
      Κυρίες και κύριοι συνάδελφοι, συζητάμε ένα πολύ σημαντικό νομοσχέδιο σε μια συγκυρία εξαιρετικά κρίσιμη για τη χώρα, όπου η ασφυκτική οικονομική κατάσταση αντικειμενικά περιορίζει δραματικά το εύρος των πολιτικών επιλογών, η αξιοπιστία της πολιτικής βρίσκεται στο ναδίρ και βεβαίως οι πολίτες απαιτούν από τις πολιτικές παρατάξεις και τους πολιτικούς να σταματήσουν τις ατέρμονες και στείρες αντιπαραθέσεις, να εφαρμόσουν το αίσθημα ισονομίας απέναντι σε όλους τους πολίτες και κυρίως να πάρουν πολιτικές πρωτοβουλίες που θα βοηθήσουν τη χώρα να ξεφύγει από αυτή τη στενωπό. 
      Βεβαίως, μπορεί η ποινικοποίηση της πολιτικής ζωής να αποτελεί αγαπημένο θέαμα της πρωινής ζώνης των τηλεοπτικών μέσων, από την άλλη όμως είναι επιτακτική ανάγκη για υπεύθυνες πολιτικές προτάσεις που θα δείχνουν ότι έχουν συναίσθηση πραγματικότητας, βεβαίως προτάσεις που θα έχουν μακρόπνοο σχεδιασμό, που δεν θα υπολογίζουν το παραλυτικό πολιτικό κόστος που αφήνει όλα τα πράγματα στάσιμα και βεβαίως δεν θα μεταθέτουν για μια ακόμα φορά, κατά τα γνωστά, τα προβλήματα στο μέλλον. 
      Είναι πολύ ενθαρρυντικό ότι σε αυτό το νομοσχέδιο που συζητάμε τώρα, παρά τις όποιες διαφωνίες, τόσο στην Επιτροπή, όπου πάνω από εκατό συνάδελφοι ζήτησαν και πήραν το λόγο όσο και στη συνεδρίαση στην Ολομέλεια, όπου εκατόν εβδομήντα τρεις συνάδελφοι –ογδόντα από την Αντιπολίτευση- έχουν γραφτεί να ομιλήσουν.
      Κύριε Πρόεδρε, νομίζω ότι θα πρέπει και στη συζήτηση επί της αρχής και επί των άρθρων να εξαντληθεί ο κατάλογος των ομιλητών γιατί είναι ένα νομοσχέδιο, το οποίο συγκεντρώνει το ενδιαφέρον πιο πολύ και από τον προϋπολογισμό. Αυτό, λοιπόν, νομίζω ότι δείχνει τη σημασία του εγχειρήματος, παρά τις διαφορετικές προσεγγίσεις. Όλοι οι συνάδελφοι από όλες τις πτέρυγες κατανοούν τη δυναμική και την αναγκαιότητα αυτής της μεταρρύθμισης. 
      Βεβαίως, το Κόμμα της Αξιωματικής Αντιπολίτευσης για μια ακόμα φορά υιοθετεί τη γνωστή λαϊκίστικη προσέγγιση σε ένα τόσο σημαντικό εγχείρημα. Είναι η ίδια παράταξη που πριν από ενάμιση χρόνο έλεγε ότι λόγω της οικονομικής κατάστασης δεν μπορεί να προχωρήσει στη διοικητική μεταρρύθμιση. 
      Αλήθεια, κύριοι συνάδελφοι, ή βελτιώθηκε τόσο πολύ η οικονομική κατάσταση ή σήμερα πρέπει να παραδεχθείτε ότι είχατε την πολιτική ατολμία να προχωρήσετε αυτό το τόσο σημαντικό εγχείρημα. Η ίδια παράταξη μετά διαρρήγνυε τα ιμάτιά της ότι η Κυβέρνηση τελικά δεν θα προχωρήσει στη διοικητική μεταρρύθμιση. 
      Στην Επιτροπή της Βουλής μιλούσε και με προσχηματικές δικαιολογίες ζητούσε να αποσυρθεί το νομοσχέδιο, επικαλούμενη την ΚΕΔΚΕ και κάποιους άλλους θεσμικούς φορείς και χθες εφηύρε την αντισυνταγματικότητα ως έσχατο μέσο, για να δημιουργήσει πρόβλημα στη συζήτηση σε ένα τόσο σημαντικό νομοσχέδιο που η ίδια, πριν από ενάμιση χρόνο, είχε ως προμετωπίδα της πολιτικής της.
      Ο ίδιος ο κ. Παυλόπουλος –τον οποίο είδα χθες το βράδυ να υπερασπίζεται, δυστυχώς, την αντισυνταγματικότητα, επικαλούμενος την απόφαση του Συμβουλίου της Επικρατείας για έναν δήμο που βεβαίως αφορούσε τη δική του πρακτική ως Υπουργός Εσωτερικών- αντί να πει mea culpa και να αποδεχθεί τη δική του πολιτική ατολμία, ο ίδιος υπερασπίζεται την αντισυνταγματικότητα σε ένα νομοσχέδιο που και ο ίδιος είχε φέρει ως Υπουργός. 
      Αποδεικνύει, λοιπόν, η Νέα Δημοκρατία ότι είναι η παράταξη της άρνησης, της ανευθυνότητας, της πολιτικής αδυναμίας, του λαϊκισμού, της μη πρότασης και αυτό, κυρίες και κύριοι συνάδελφοι, βεβαίως δεν είναι ενθαρρυντικό από μια ηγεσία, η οποία υπερασπίζεται την αλλαγή, υπερασπίζεται τη νέα πνοή στην πολιτική. 
      Βεβαίως, θα πρέπει και οι συνάδελφοι της Νέας Δημοκρατίας να κατανοήσουν ότι αυτή εδώ η Αίθουσα είναι αίθουσα που υπάρχει πολιτική αντιπαράθεση και ότι δεν μπορεί σε κάθε νομοσχέδιο, σε κάθε πρωτοβουλία να μετατρέπουν την Αίθουσα της Ολομέλειας σε δικαστική αντιπαράθεση ή σε αντιπαράθεση μεταξύ νομικών επιχειρημάτων. 
      Από την άλλη, βεβαίως, υπάρχει μια υπεύθυνη πολιτική πρόταση, η οποία υλοποιεί την προεκλογική δέσμευση, η οποία φέρνει τομή στον κρίσιμο νευραλγικό τομέα της αυτοδιοίκησης, η οποία με αυτό το εγχείρημα διασφαλίζει την εξοικονόμηση των πόρων, ενισχύει τις υπηρεσίες με εγγύτητα στον πολίτη και τελικά συμβάλλει ουσιαστικά στη δημιουργία ενός νέου κράτους-στρατηγείου, του οποίου οι υπηρεσίες θα είναι πιο αποτελεσματικές για την καθημερινότητα των πολιτών. 
      Αυτή η νομοθετική πρωτοβουλία από το Υπουργείο Εσωτερικών, Αποκέντρωσης και Ηλεκτρονικής Διακυβέρνησης έρχεται σε συνέχεια των νομοθετημάτων που εφήρμοσαν την πλήρη αξιοκρατία στις προσλήψεις του Α.Σ.Ε.Π., την πλήρη αξιοκρατία στις κρίσεις στο δημόσιο τομέα και βεβαίως το νομοσχέδιο που επίκειται στην ποσοτική ανάρτηση των αποφάσεων από όλους τους Υπουργούς και από όλα τα νομικά πρόσωπα στο διαδίκτυο, ώστε οι πολίτες να γίνονται κοινωνοί όλων των αποφάσεων. 
      Επίσης, είναι ένα νομοσχέδιο, το οποίο έρχεται μετά από μια εξαντλητική διαβούλευση, έχει αναρτηθεί στο διαδίκτυο εδώ και πάρα πολύ καιρό, έχει γίνει συζήτηση με τα αρμόδια όργανα, με την ΚΕΔΚΕ, με τους φορείς –παρά τις επιμέρους διαφωνίες- και βεβαίως η ΚΕΔΚΕ και ο Πρόεδρός της, δυστυχώς, στην Επιτροπή το μόνο που αντέτεινε ως διαφωνία ήταν το επαγγελματικό ασυμβίβαστο των δημάρχων ή γιατί θεσπίζεται ο θεσμός του «Συμπαραστάτη του Δημότη».
      Αυτό αντέτεινε, αντί να επικροτήσει όλα αυτά τα μεγάλα βήματα, τα οποία δίνουν πολλές αρμοδιότητες στην αυτοδιοίκηση, συμβάλλουν στην ανανέωση του πολιτικού δυναμικού και βεβαίως βάζουν τη νεολαία στην πρώτη γραμμή της πολιτικής, αυξάνουν τη θητεία δίνοντας το περιθώριο στις δημοτικές αρχές να υλοποιήσουν την πολιτική, διασφαλίζουν την αποκέντρωση των πόρων και την εύρυθμη λειτουργία των νέων σχημάτων. 
      
      
      (DP) 
    (GK)
Την ίδια στιγμή στους δήμους που όλοι συμφωνούμε ότι αποτελούν εστία διαφθοράς, κακοδιαχείρισης, κακοδιοίκησης εφαρμόζουν αποτελεσματικά προληπτικό έλεγχο, ώστε πραγματικά να διασφαλίζεται και το τελευταίο ευρώ από το δημόσιο χρήμα. 
    Βεβαίως, κυρία Υπουργέ, σε θέματα που αφορούν τα κωλύματα, τα οποία προσωπικά επικροτώ γιατί υπάρχει μία συσχέτιση μεταξύ υπηρετούντων στο δημόσιο τομέα και αυτών που εκλέγονται στην τοπική αυτοδιοίκηση, θα πρέπει να μην μετατεθούν στην επόμενη δημοτική περίοδο, γιατί όπως στο μέτρα σοκ τα οποία εισηγηθήκαμε και εφαρμόσαμε, όπως τις αλλαγές με την προϋπηρεσία στα προγράμματα stage και στις προσλήψεις στο ΑΣΕΠ, έτσι θα πρέπει και αυτό να εφαρμοσθεί αμέσως, γιατί είναι σημαντικό το ανθρώπινο δυναμικό, το οποίο θα υπηρετήσει και σε πολλές περιπτώσεις είναι αυτό, το οποίο δημιουργεί εστίες τοπικής έντασης, πυροδοτεί διαφωνίες, με αποτέλεσμα να έχουμε φαινόμενα, όπως τις προηγούμενες ημέρες. Να κλείνουν, δηλαδή, δρόμοι και να δημιουργείται αναστάτωση στην πρωτεύουσα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνοντας, κύριε Πρόεδρε, θα ήθελα να κάνω μερικές επισημάνσεις …
    ΠΡΟΕΔΡΕΥΩΝ (Βύρων Πολύδωρας): Όχι μερικές. Ολοκληρώστε, παρακαλώ.
    ΜΙΧΑΗΛ ΚΑΤΡΙΝΗΣ: Μισό λεπτό μόνο.
    …για την ιδιαίτερη περιφέρειά μου για το Νομό Ηλείας. Νομίζω, κυρία Υπουργέ, ότι θα πρέπει να γίνουν κάποιες διορθωτικές κινήσεις, οι οποίες βεβαίως δεν αυξάνουν τον αριθμό των δήμων, δεν δημιουργούν διαφορετική προοπτική σε σχέση με τη συνολική φιλοσοφία του νομοθετήματος. Όμως υπάρχει ένα αίτημα από τους έξι δήμους του Ηλειακού κάμπου, που έχουν επισκεφθεί τον Υπουργό και ζητούν να γίνουν ένας δήμος. Υπάρχει μία σοβαρή αντίδραση από το Δήμο Βουπρασίας, ο οποίος ζητάει να μείνει μόνος του και είναι ένας Δήμος με πάνω από έντεκα χιλιάδες κατοίκους και πέντε χιλιάδες οικονομικούς μετανάστες και νομίζω ότι είναι δίκαιο αυτό το αίτημα. Επίσης, η επαρχία Ολυμπίας από την οποία κατάγεται ο αγαπητός Πρόεδρος ο κ. Πολύδωρας, η οποία ζητάει να γίνει ένας Δήμος και νομίζω ότι μπορεί να στηριχθεί αυτή η πρόταση και βεβαίως ο πυρόπληκτος Δήμος Ωλένης, ο οποίος θέλει να αποτελέσει τον πυρήνα ενός ορεινού Δήμου. 
    Αυτές, λοιπόν, οι διορθωτικές κινήσεις, οι οποίες δεν αλλάζουν ούτε τον αριθμό των δήμων, ούτε τη φιλοσοφία του εγχειρήματος, νομίζω, κυρία Υπουργέ, ότι θα πρέπει να υιοθετηθούν. 
    Τελειώνοντας θα καλέσω τους συναδέλφους της Νέας Δημοκρατίας να αφήσουν για ακόμη μία φορά τη λογική της στείρας αντιπαράθεσης, να στηρίξουν ένα νομοσχέδιο, το οποίο οι ίδιοι πριν από ενάμιση χρόνο υπερασπίζονταν σαν φιλοσοφία και λογική και μη έχοντας να αντιπροτείνουν κάτι συγκεκριμένο να υιοθετήσουν τη μοναδική υπεύθυνη πολιτική πρόταση, αυτή της Κυβέρνησης του ΠΑΣΟΚ.
    Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Βύρων Πολύδωρας): Αρκετά. Ευχαριστούμε.
    ΜΙΧΑΗΛ ΚΑΤΡΙΝΗΣ: Και εγώ για την ανοχή σας, κύριε Πρόεδρε.
    ΠΡΟΕΔΡΕΥΩΝ (Βύρων Πολύδωρας): Ενώνω τη φωνή μου και εγώ για τον ορεινό Δήμο της Ανδρίτσαινας. Εκεί γεννήθηκα. Έχουμε ζήσει ως ποιμένες της Αρκαδίας. Έτσι περιγράφεται στην ιστορία. Είναι φτώχεια, είναι όρεξη για να μείνουμε εκεί στο βραχότοπο. Εξετάστε τον ορεινό Δήμο της Ανδριτσαίνης υπό το φως του Επικουρίου Απόλλωνος. 
    Ευχαριστώ. 
    Το λόγο έχει ζητήσει ο πρώην Πρόεδρος της Βουλής, ο κ. Δημήτριος Σιούφας, ο οποίος καλείται να προσέλθει στο Βήμα.
    Ορίστε, κύριε Πρόεδρε, έχετε το λόγο.
    ΔΗΜΗΤΡΙΟΣ ΣΙΟΥΦΑΣ: Κυρίες και κύριοι συνάδελφοι, η συζήτηση που διεξάγεται τις δύο τελευταίες ημέρες στην Εθνική Αντιπροσωπεία, αλλά και τις προηγούμενες στις διαρκείς επιτροπές, βγάζει ένα συμπέρασμα, τουλάχιστον αυτό βγαίνει για μένα: Ότι για πρώτη φορά τόσο στην Εθνική Αντιπροσωπεία, όσο και στην ελληνική κοινωνία ακούγονται τοποθετήσεις από όλα τα κόμματα και από το κόμμα της πλειοψηφίας, ότι το σχέδιο «Καλλικράτης», όπως έρχεται έχει αστοχίες, έχει αδυναμίες και τα επιχειρήματα είναι τέτοια που θα έπρεπε να κάνουν και την πολιτική ηγεσία του Υπουργείου Εσωτερικών να τα παρακολουθήσει από την άποψη ότι ο διάλογος και η συμβολή των συναδέλφων Βουλευτών ακριβώς γι’ αυτό το λόγο υπάρχει. 
    Έχουμε δει μία άκαμπτη τοποθέτηση, η οποία λέει ότι όπως ήρθε το νομοσχέδιο, ή θα το ψηφίσετε έτσι ή θα το απορρίψετε. Αυτό τουλάχιστον για όσα χρόνια εγώ ενθυμούμαι είναι πρωτόγνωρο. Και δεν είναι μόνο ο αντιπολιτευτικός λόγος, που αυτό άλλωστε είναι και από το Σύνταγμα το χρέος των κομμάτων και της Αξιωματικής Αντιπολίτευσης και της ελάσσονος Αντιπολίτευσης, να αρθρώνουν την άλλη άποψη από την κυβερνητική πρόταση. Φαίνεται ότι δεν συγκινείστε, γιατί φοβείστε ότι αν πειράξετε κάτι, αυτό μπορεί να δημιουργήσει τεράστια ζητήματα και να καταρρεύσει.
    Θα ξεκινήσω, κυρίες και κύριοι συνάδελφοι, με τη μεγάλη κακοδαιμονία που υπάρχει στην πατρίδα μας σε ό,τι αφορά βασικά ζητήματα, που αλλού έχουν λυθεί εδώ και δεκάδες χρόνια και πάνω σε αυτό χτίζουν όλες οι κυβερνήσεις. Υπάρχει μία κινούμενη άμμος. Φτιάξαμε την αιρετή νομαρχιακή αυτοδιοίκηση το 1994 και δεκαέξι χρόνια μετά ερχόμαστε και την καταργούμε. Ποια ήταν η συνέπεια της αιρετής νομαρχιακής αυτοδιοίκησης; Όλα τα κόμματα το λέγαμε εδώ ότι κάνετε ένα πείραμα που δεν υπάρχει πουθενά στον κόσμο. Θα αποδιοργανώσει το ελληνικό κράτος, θα αποδιοργανώσει την ελληνική περιφέρεια. Οι μισοί νομάρχες με την εκάστοτε κυβέρνηση και οι άλλοι μισοί νομάρχες απέναντι και όλοι εργαζόμενοι με μία λογική πώς θα εκλεγούν την επόμενη φορά. Αυτό δημιούργησε την υστέρηση στην ελληνική περιφέρεια. 
    Έγινε κάποια αξιολόγηση ποια ήταν τα αποτελέσματα της λειτουργίας της αιρετής νομαρχιακής αυτοδιοίκησης; Πιστεύω, όχι. Είμαστε δώδεκα χρόνια μετά τον «Καποδίστρια», που ο εμπνευστής αυτού του νόμου ήταν ένας πολύ μεγάλος Έλληνας πολιτικός, ο Αλέκος Παπαδόπουλος. Πιστεύω ότι δεν θα τον ακούσατε και καθόλου, ούτε ζητήσατε ενδεχομένως τη γνώμη του, τι λέει για τον «Καλλικράτη» και γιατί αυτό δεν γίνεται «Καποδίστριας 2». Τον ρωτήσατε να σας πει τα συμπεράσματά του; 
    Χίλιοι εκατόν πενήντα δήμοι και κοινότητες, που από το Σύνταγμα επιτρέπεται και τώρα να υπάρχουν. Μπορείτε τώρα να έχετε κοινότητες και όχι μόνο δήμους, για να λύσετε σημαντικά προβλήματα σε περιοχές, στις οποίες οφείλουμε να τις θυμίσουμε. 
    Βλέπω δίπλα τον ήρωα αυτής της χώρας, τον άνθρωπο που κατέβασε τη σβάστικα από την Ακρόπολη, το Μανώλη το Γλέζο με την Απείρανθο. Τι θα πείραζε αν στη Νάξο εκτός από το Δήμο τον οποίο φτιάχνετε, ήταν και η Κοινότητα Απειράνθου, για να τιμήσουμε όχι το Μανώλη Γλέζο που κατάγεται από εκεί, αλλά και για να τιμήσουμε αυτή την ιστορική, παραδοσιακή πόλη της Απειράνθου. 
    Δεν είναι μόνο εκεί, είναι και το Νυμφαίο. Ό,τι μπορούμε να σεμνυνόμεθα από πλευράς ανάπτυξης. Γιατί το ενώνεται σε Δήμο και δεν το αφήνετε κοινότητα; Τουλάχιστον δεν σας το απαγορεύει κανένας. 
    Δημιουργείτε θέμα με το Δοξάτο. Άκουσα το επιχείρημα του Υπουργού, επειδή έγινε ένα κτίριο. Τα κτίρια είναι άψυχα. Οι άνθρωποι όμως, και ο ηρωισμός του Δοξάτου που τρεις φορές καταστράφηκε, κάηκε ολόκληρο, οφείλουμε όλοι μέσα σε αυτή την Αίθουσα να το σεβαστούμε. 
    Θα μπορούσα να σας αναφέρω δεκάδες παραδείγματα. Ήρθατε στη Διαρκή Επιτροπή και προσθέσατε τις ιστορικές έδρες χωρίς να πείτε τι σημαίνει αυτό.  Είναι μόνο αυτές οι τριάντα επτά περιπτώσεις, που θα μπορούσατε να κάνετε αυτή την τιμή; Θα μπορούσα να σας αναφέρω δεκάδες. Αλλά το σημαντικό, κυρίες και κύριοι συνάδελφοι, είναι ότι είδα Βουλευτές από όλα τα κόμματα σε νομούς να έχουν την ίδια ακριβώς άποψη σε όποιο κόμμα και να ανήκουν με αυτή τη διάρθρωση την οποία κάνετε στην πρώτου βαθμού  τοπική αυτοδιοίκηση.
    Παρακολούθησα τους συναδέλφους μου Βουλευτές Καρδίτσας. Και οι πέντε με μία φωνή σας έβαλαν το ζήτημα της διάρθρωσης των δήμων. Ένας δήμος έχει 120 χιλιόμετρα. Από την  πρωτεύουσα του Δήμου μέχρι  την ιστορική Ρεντίνα. 
    Ιστορική Ρεντίνα: Όχι από την πλευρά που σας το λέει ένας πολιτικός του φιλελεύθερου χώρου, αλλά από τη δικιά σας την πλευρά, την πλευρά του ΠΑΣΟΚ, της αριστεράς. Και δεν το έκανε τυχαία ο Αλέκος Παπαδόπουλος, ή τη γενέτειρα του Γεωργίου Καραϊσκάκη στο Μαυρομάτι Καρδίτσας, το Ταμάσι, θα μπορούσαν να γίνουν ιστορικές έδρες. Ούτε αυτά τα ακούτε. 
    (DE)
      (03DP)
      Εγώ πιστεύω ότι μέχρι αύριο το βράδυ θα έχετε τη δυνατότητα να αλλάξετε θέση, με διάλογο, με επιχειρήματα. Διότι δεν κουβεντιάσατε καθόλου. Κάνει ένα Κόμμα -και δεν εννοώ μόνο το ΠΑΣΟΚ ή τη Νέα Δημοκρατία- μια μεγάλη μεταρρύθμιση και την κάνει μόνο του, χωρίς να καθίσει σε ένα τραπέζι να συνεννοηθεί με όλες τις πολιτικές δυνάμεις και όλους τους φορείς.
      Έχετε κανέναν από τους φορείς της αυτοδιοίκησης μαζί σας αυτή την ώρα; Έχετε τους πολίτες;  Οι Βουλευτές, αν μπορούσαν να μιλήσουν ελεύθερα, δεν θα σας έλεγαν τα ίδια πράγματα τα οποία λένε μεταξύ τους, με τους δημάρχους που έχουν κατακλείσει το Κοινοβούλιο; Είχε γίνει τέτοιο θέμα το 1998, όταν πέρασε ο «Καποδίστριας»; Υπήρχαν αντιρρήσεις, υπήρχαν αντιθέσεις, αλλά αυτό το πράγμα δεν είχε γίνει.
      Οδηγείτε την Ελλάδα από τις έξι χιλιάδες κοινότητες που είχε και δέχθηκε το 1998 το ισχυρότερο χτύπημα στον κοινοτισμό, τους χίλιους εκατόν πενήντα δήμους και κοινότητες που είχε, στην Ελλάδα των τριακοσίων είκοσι πέντε πόλεων. Αυτή είναι η Ελλάδα την οποία σχεδιάζετε για όλο το επόμενο διάστημα. Το ίδιο και για τη νησιωτική Ελλάδα.
      Μπορείτε να μου απαντήσετε ο Νομός Αιτωλοακαρνανίας ή ο Νομός Ιωαννίνων, που ουσιαστικά είναι ολόκληρες περιφέρειες, το Ηράκλειο, η Λάρισα, η Κοζάνη πώς θα λειτουργήσουν με τέσσερις,  έξι και με επτά δήμους; Η Ρόδος ένας δήμος; Υποκαθιστάτε, δηλαδή, τις νομαρχίες με δήμους, χωρίς να υπάρχει καμία απολύτως στην προκειμένη περίπτωση δικαιολογία και υποδομή.
      «Ναι» στις μεταρρυθμίσεις, αλλά μεταρρυθμίσεις με εξαντλητικό διάλογο και όχι βιαστικά, ενόψει των εκλογών, όπως έγινε το 1994 με την αιρετή Νομαρχιακή Αυτοδιοίκηση και βλέπετε πού φθάσαμε.
      Θα μου επιτρέψετε, γιατί τώρα θα έχουμε έναν μέσο πληθυσμό ανά δήμο περίπου τριανταδυόμισι χιλιάδες κατοίκους, να σας πω ότι στη Γαλλία υπάρχουν τριάντα έξι χιλιάδες εξακόσιοι ογδόντα τέσσερις δήμοι εδώ και διακόσια είκοσι χρόνια. Ό,τι παρεμβάσεις γίνονται, γίνονται μόνο σε αρμοδιότητες και στον τρόπο με τον οποίο λειτουργεί η συγκεκριμένη χώρα, με εκατό διαμερίσματα και με είκοσι περιφέρειες.
      Και έρχομαι τώρα στη διοικητική διαίρεση της χώρας: Δεκατρείς αιρετές περιφέρειες. Για μένα τόσες πρέπει να είναι και οι κρατικές περιφέρειες. Και εδώ θα έχετε τα ζητήματα τα οποία σας ανέφερα πριν και για τον τρόπο με τον οποίο θα εκλέγεται ο περιφερειάρχης και ο αντιπεριφερειάρχης, που υποτίθεται ότι θα κάνει τα καθήκοντα του νομάρχη και κάνετε άμεση εκλογή. Θα τις δείτε τις συνέπειες. Στις περισσότερες χώρες, η εκλογή του αιρετού περιφερειάρχη είναι έμμεση. Θα το δείτε και θα το βρείτε μπροστά σας και δεν θα μπορείτε απολύτως τίποτα να απαντήσετε. Θα το χρεωθείτε στην ιστορία.
      Θέλατε να κάνετε οικονομίες; Μεγάλο λάθος ότι συνδέσατε την μεταρρύθμιση με το Πρόγραμμα Σταθερότητας και με την τριμερή συμφωνία την οποία κάνατε στο εξωτερικό, ενώ θα μπορούσατε, ακόμα και οικονομίες αν κάνατε με αυτό το πράγμα, να μην έχει καμία σύνδεση αυτή η μεταρρύθμιση με το Πρόγραμμα Σταθερότητος ή με την εξασφάλιση της χρηματοδότησης της χώρας από την Τρόικα.
      Το ΘΗΣΕΑ να περιορίζατε, το πρόγραμμα που αναγέννησε την Αυτοδιοίκηση με 21.000 έργα. Τα νομικά πρόσωπα, τα οποία τα περιορίζετε, θα σας έδιναν αυτά τα χρήματα τα οποία θέλατε να σας περισσέψουν, από το να έχει αναστατωθεί ολόκληρη η Ελλάδα.
      Στην Ισπανία είναι οκτώ χιλιάδες εκατόν δέκα δήμοι, στη Γερμανία δώδεκα χιλιάδες τετρακόσιοι τριάντα ένας δήμοι, στην Ιταλία οκτώ χιλιάδες εκατόν ένας δήμοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κύριε Πρόεδρε.
      Βλέπετε τους αριθμούς τους οποίους σας ανέφερα.
      Η παραίνεσή μου είναι οι πολιτικές δυνάμεις της χώρας σε τέτοια μεγάλα θέματα να βρουν τρόπο να συνεννοηθούν πριν έρθει ένα νομοθέτημα, για να υπάρχει ένα μίνιμουμ συναίνεσης. Και εδώ έχετε όλη την Αντιπολίτευση απέναντί σας. Και βεβαίως, σκέφτομαι ειλικρινά και τους συναδέλφους Βουλευτές που σας κάνουν προτάσεις, σας κάνουν παρατηρήσεις, τις οποίες και δεν τις δέχεστε. Μέχρι αύριο το βράδυ έχετε τη δυνατότητα να ξανασκεφτείτε. Και σκεφτείτε και τη λύση των κοινοτήτων, που δεν τη χρησιμοποιείτε καθόλου σ’ αυτό το νομοσχέδιο, από τους γίγαντες δεινόσαυρους που κάνετε για το πώς θα λειτουργήσουν χωρίς υποδομές και μάλιστα, από την 1-1-2011 θα αναλάβουν και την ευθύνη να περπατήσουν το Δ’ Κοινοτικό Πλαίσιο Στήριξης.
      Ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βύρων Πολύδωρας): Ευχαριστούμε τον κ. Σιούφα.
      Παρακαλείται ο Βουλευτής της Νέας Δημοκρατίας στο Νομό Βοιωτίας κ. Μιχάλης Γιαννάκης να λάβει το λόγο.
      ΜΙΧΑΗΛ ΓΙΑΝΝΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, διαπιστώσαμε όλοι σ’ αυτή την Αίθουσα ότι όσοι συνάδελφοι προηγήθηκαν, ο καθένας ανεξάρτητα σε ποια πολιτική παράταξη ανήκει, είχαν να καταθέσουν προτάσεις και ενστάσεις ιδιαίτερα για το χωροταξικό. Και αυτό δεν είναι τυχαίο.
      Ο πρώην Πρόεδρος που μόλις κατήλθε του Βήματος, ο σημερινός Πρόεδρος έκαναν αυστηρή κριτική. Διακομματική, θα έλεγα, κριτική ασκήθηκε όλο αυτό το διάστημα για τον τρόπο με τον οποίο λειτούργησε η σημερινή Κυβέρνηση, πίσω από κλειστά κομματικά γραφεία και μας έφερε ένα χωροταξικό σχεδιασμό, ο οποίος δεν ανταποκρίνεται ούτε στις ανάγκες της περιφέρειας, αλλά ούτε στην προοπτική ανάπτυξης που έχει ανάγκη πραγματικά ο τόπος μας.
      Αυτό δεν είναι τυχαίο και ιδιαίτερα σήμερα, που υπήρξε μια μεγάλη ευκαιρία και για την πολιτεία, για την Κυβέρνηση και για το πολιτικό σύστημα, για ένα τόσο σημαντικό νομοσχέδιο να εμφανιστούμε όλοι ενωμένοι, με κοινές λύσεις που όλοι θα θέλαμε να χειροκροτήσουμε και να δώσουμε ένα μήνυμα στην κοινωνία, ότι στο ελληνικό Κοινοβούλιο υπάρχει πραγματικός διάλογος, γίνεται συζήτηση, κατατίθενται προτάσεις και η πολιτεία, η Κυβέρνηση αξιολογεί αυτές τις προτάσεις και περισσότερες ή λιγότερες από αυτές τις αποδέχεται, βλέπουμε, δυστυχώς, μια Κυβέρνηση να έχει κλείσει τα αυτιά, δια στόματος του αρμόδιου Υπουργού να αποκλείει κάθε αλλαγή. Και πρόκειται για αλλαγές που τις περισσότερες φορές είναι ομόφωνες από τους συναδέλφους όλων των Κομμάτων σε συγκεκριμένες περιφέρειες, όπως και στην ιδιαίτερη πατρίδα μου τη Βοιωτία, όπου και εδώ υπάρχουν τρανταχτά παραδείγματα στο πως λειτουργήσαμε μικροκομματικά, πελατειακά, εσωτερικά του κόμματος, περισσότερο να εξυπηρετήσουμε τοπικούς κομματικούς παράγοντες παρά την ουσία του νομοσχεδίου, που είναι η ανάπτυξη, το μέλλον της αυτοδιοίκησης και της πατρίδας μας.
      Επίσης, δεν είναι τυχαίο ότι τόσο όλα τα Κόμματα της Αντιπολίτευσης, οι Τοπικές Ενώσεις Δήμων και Κοινοτήτων, η ΚΕΔΚΕ, που εκφράζει ολόκληρη την Τοπική Αυτοδιοίκηση, η ΕΝΑΕ, η Ομοσπονδία των Υπαλλήλων της Τοπικής Αυτοδιοίκησης -είναι οι άνθρωποι που θα κληθούν να εφαρμόσουν το συγκεκριμένο νόμο- είναι αντίθετες. Γιατί άραγε; Δεν θέλουμε όλοι και δεν είναι κοινός μας στόχος το να αναπτύξουμε την περιφέρεια, να δώσουμε πραγματικά εκείνα τα εφόδια και τα όπλα στις καινούργιες δομές της Τοπικής Αυτοδιοίκησης, ώστε πραγματικά να έχουμε το ζητούμενο, που είναι η ανάπτυξη;
      Θα πρέπει, επίσης, να επισημάνουμε ότι θα κληθούμε να εφαρμόσουμε τον καινούργιο χάρτη της Τοπικής Αυτοδιοίκησης στο νέο νομοσχέδιο σε μια εξαιρετικά δύσκολη οικονομική συγκυρία, με ό,τι αυτό συνεπάγεται. Ήδη βρισκόμαστε σε κατάσταση εκτάκτου ανάγκης, σε κατάσταση χρεοκοπίας, όπως ο ίδιος ο Πρωθυπουργός και η Κυβέρνηση αναγνωρίζουν, με ό,τι αυτό συνεπάγεται για το επόμενο διάστημα, για τα μικρά ή τα μεγαλύτερα έργα που έχει ανάγκη ο τόπος. Διότι γνωρίζουμε όλοι ότι ήδη πολλοί δήμοι έχουν κηρύξει λευκή απεργία, με την έννοια ότι αυτά τα μικρά, που είναι, όμως, πολύ σημαντικά αυτή την συγκυρία να εκτελεστούν, δεν εκτελούνται. Θα έχουμε από την 1η Ιανουαρίου εκλεγμένο περιφερειάρχη, με ό,τι αυτό συνεπάγεται, όπου θα χαθεί πολύτιμος χρόνος να σχεδιαστεί ένα πρόγραμμα ανάπτυξης, να ενταχθούν τα έργα στο ΕΣΠΑ.
      Καταλαβαίνετε τι σημαίνει σ’ αυτή την δύσκολη οικονομική συγκυρία η όποια καθυστέρηση και δυστυχώς, σε αυτήν την περίπτωση, η καθυστέρηση θα είναι πολύ μεγάλη.
      Και αξίζει να αναφέρω ένα παράδειγμα που έχει να κάνει με τη Βοιωτία, για να επιχειρηματολογήσω, αλλά και να στηρίξω αυτά που είπα προηγούμενα. Ανακοινώθηκε το χωροταξικό για ένα δήμο, θα πάρω ένα παράδειγμα, ο Δήμος Αράχωβας, με έδρα το Δίστομο. Δύο ώρες μετά, άλλαξε ως δια μαγείας. Τροποποιήθηκε σε Δήμο Διστόμου, με έδρα το Δίστομο. Μια εβδομάδα μετά, νέα αλλαγή: Δήμος Αράχωβας-Διστόμου, με έδρα το Δίστομο. Στην Επιτροπή τέταρτη αλλαγή: Δήμος Αράχωβας-Αντίκυρας-Διστόμου, με έδρα το Δίστομο. Αυτό είναι ενδεικτικό του πώς λειτουργήσατε όλο αυτό το διάστημα
      ΧΡΗΣΤΟΣ ΑΗΔΟΝΗΣ: Καλό είναι.
      (AD)
      (3DE)
      ΜΙΧΑΗΛ ΓΙΑΝΝΑΚΗΣ: Καλό είναι, αλλά ακούστε και τη συνέχεια.
      Λογικά, έρχεται το 4ο Δημοτικό Διαμέρισμα –γιατί τέσσερα δημοτικά διαμερίσματα απαρτίζουν τον καινούριο δήμο και λέει «γιατί εμείς; Το όνομα του ιστορικού Στειρίου γιατί να μην περιέχεται σε τετραπλή ονομασία; Γιατί μονή, διπλή, τριπλή και όχι τετραπλή;». 
      Οφείλω, λοιπόν, να καταθέσω στα Πρακτικά την ομόφωνη απόφαση του Τοπικού Διαμερίσματος και του συνόλου των κατοίκων, όπως εκφράζεται με τις υπογραφές τους, στο γιατί πραγματικά το 4ο Δημοτικό Διαμέρισμα να μη συμμετέχει στην ονομασία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης, κύριε Πρόεδρε, γνωρίζετε πολύ καλά τον ιστορικό Δήμο των Θεσπιέων. Είναι ένας δήμος και μία περιοχή που έχει τεράστια ιστορική σημασία και προσφορά στην πατρίδα μας. Γνωρίζετε τη συμμετοχή των επτακοσίων Θεσπιέων στην ιστορική μάχη των Θερμοπυλών. Δυστυχώς, στο νέο Δήμο, το Δήμο Αλιάρτου, που συνενώνεται με τις Θεσπιές, δεν υπάρχει η ονομασία των Θεσπιών. Μπορεί κάλλιστα η Κυβέρνηση να ορίσει σαν ιστορική έδρα του νέου δήμου τις Θεσπιές, γιατί είναι πραγματικά μεγάλη απώλεια αυτό το ιστορικό διαχρονικό όνομα των Θεσπιέων να μην υπάρχει πλέον στο χάρτη της Βοιωτίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Μισό λεπτό, κύριε Πρόεδρε.
      Καταθέτω, λοιπόν, για τα Πρακτικά την ομόφωνη απόφαση του Δημοτικού Συμβουλίου Θεσπιέων και πιστεύω ότι η Κυβέρνηση, έστω στο παρά ένα, θα μπορέσει να εντάξει στο σχεδιασμό και το όνομα «Θεσπιέων».
      (Στο σημείο αυτό ο Βουλευτής κ. Μιχαήλ Γιαννάκης καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κλείνοντας, κύριε Υφυπουργέ, θα σας έλεγα ότι έχετε γίνει δέκτης αιτήματος από το Δημοτικό Διαμέρισμα Δηλεσίου. Υπάρχει ένα αίτημα συνολικό. Έχετε τις απόψεις των κατοίκων των δήμων που συνενώνονται. Είναι ομόφωνες οι αποφάσεις. Ο οικισμός Δηλεσίου εξελίσσεται και αναπτύσσεται ταχέως. Ήδη, έχουμε πέντε χιλιάδες οικίες στο Δήλεσι, χωρίς να υπάρχει δημοτικό διαμέρισμα. Να εντάξετε στον καινούριο «Καλλικρατιακό» Δήμο Τανάγρας και το Δημοτικό Διαμέρισμα Δηλεσίου. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Βύρων Πολύδωρας): Ευχαριστούμε πολύ. 
      Εντυπωσιάζει η εξακολουθητική αδικία που υφίστανται οι Θεσπιείς. Δεν κατεγράφησαν ως μαχητές των Θερμοπυλών. Κατεγράφησαν μόνο στις υποσημειώσεις της ιστορίας και δεν καταγράφονται τώρα στο χωροτακτικό του ΚΑΛΛΙΚΡΑΤΗ.
      ΚΩΝΣΤΑΝΤΙΝΟΣ ΤΖΑΒΑΡΑΣ: Βρίσκεται στα έργα του Πλουτάρχου, κύριε Πρόεδρε.
      ΠΡΟΕΔΡΕΥΩΝ (Βύρων Πολύδωρας): Ναι, αλλά έπεσαν οι προβολείς πάνω στο Λεωνίδα με τους τριακοσίους και έμειναν στην άκρη οι Θεσπιείς.
      Παρακαλείται ο κ. Κωνσταντίνος Κόλλιας εκ της Κορινθίας να προσέλθει στο Βήμα.
      ΚΩΝΣΤΑΝΤΙΝΟΣ ΚΟΛΛΙΑΣ: Ευχαριστώ, κύριε Πρόεδρε.
      Κυρίες και κύριοι, συζητούμε σήμερα ένα νομοσχέδιο τριακοσίων σελίδων, αλλά λειψό. Πρόκειται για ένα νομοσχέδιο που από την ψήφισή του μέχρι την πλήρη εφαρμογή του, θα απαιτηθούν τουλάχιστον τρία χρόνια, αλλά και καμιά διακοσαριά παρεμβάσεις νομοθετικού περιεχομένου. Είναι ένας νομοθετικός λαβύρινθος που διασφαλίζει την αποτυχία του όλου εγχειρήματος. 
      Και μέσα σ’ αυτή τη βαθιά οικονομική κρίση, η Κυβέρνηση διατείνεται ότι φέρνει αυτό το νομοσχέδιο για τη διοικητική μεταρρύθμιση, προκειμένου να εξοικονομήσει πόρους. Ο κύριος Υπουργός μίλησε για 1,2 δισεκατομμύρια ευρώ, πλην όμως δεν τα αιτιολόγησε. Δεν έχουμε αναλογιστική μελέτη. Δεν μας είπε πόσο θα στοιχίσει η όλη μεταρρύθμιση. Δεν μας είπε εάν μαζί με τις αρμοδιότητες και το προσωπικό, θα μεταφερθούν και οι πόροι, πόσοι θα είναι αυτοί οι πόροι και από πού προέρχονται. 
      Και, βεβαίως, δεν μας είπε πόσο θα στοιχίσουν οι επαναληπτικές εκλογές της δεύτερης Κυριακής που επαναφέρει αυτή η Κυβέρνηση, προκειμένου να υπηρετήσει τις μικροκομματικές σκοπιμότητες. Και, βεβαίως, θα δούμε πάλι το φαινόμενο να χάνουν υποψήφιοι δήμαρχοι που έχουν συγκεντρώσει το 48% και 49% και να αναδεικνύονται εκείνοι που είναι στο 30%, οι οποίοι όμως φρόντισαν να συνεννοηθούν, να συνεργαστούν με τους τρίτους και τους τέταρτους, οι οποίοι βεβαίως κατά κανόνα διεκδικούν και παίρνουν θέσεις, αλλά και τα έξοδά τους, όπως πολύ εύστοχα παρατήρησε συνάδελφός μας. 
      Και, βεβαίως, υπάρχει και το χωροταξικό. Ο κύριος Υπουργός μας είπε ότι υπάρχουν μόνο διακόσιες πενήντα ενστάσεις. Όμως, τόσο κατά τη συζήτηση στην Ολομέλεια, όσο και στην Επιτροπή, κύριε Υπουργέ, έχουμε χάσει το μέτρημα. Συνάδελφοι της Συμπολίτευσης κυριολεκτικά βομβάρδισαν το Υπουργείο με ενστάσεις, με διαμαρτυρίες, με προτάσεις από αγανακτισμένες εκλογικές περιφέρειες. Και αυτά, βεβαίως, συμβαίνουν, κύριε Υπουργέ, διότι σ’ αυτό το δήθεν διάλογο δεν συμμετείχαν οι θεσμικοί φορείς, οι δήμαρχοι, οι νομάρχες, αλλά και οι αντιπρόσωποι των πολιτών στο Κοινοβούλιο. Ακούσατε προηγουμένως το συνάδελφό μας, ο οποίος δημοσίως σ’ αυτήν εδώ την Αίθουσα είπε ότι εδώ και δεκαπέντε ημέρες προσπαθεί να δει τον Υπουργό, χωρίς να το καταφέρνει.
      Και ήταν θλιβερό το θέαμα, κυρίες και κύριοι συνάδελφοι, κύριε Υπουργέ, να βλέπουμε τους συναδέλφους της Συμπολίτευσης να τρέχουν πίσω από τους Υπουργούς της δικής τους Κυβέρνησης, στους διαδρόμους της Βουλής και στο καφενείο, προκειμένου να ενημερωθούν για το τι μέλλει γενέσθαι με τις περιφέρειές τους. Ήταν θλιβερό το θέαμα, κύριε Υπουργέ, όταν βλέπαμε τους δημάρχους και τους νομάρχες κατά τη διάρκεια των δημοσίων συζητήσεων να τρέχουν πίσω από τον Υπουργό για να διεκδικούν κάτι καλύτερο για το νομό τους. 
      Και, βεβαίως, ήταν πολύ θλιβερό το γεγονός ότι αγνοήσατε την έκθεση του Ινστιτούτου Τοπικής Αυτοδιοίκησης και η ΚΕΔΚΕ και η ΕΝΑΕ καταγγέλλουν ότι βρέθηκαν μπροστά σε τετελεσμένα γεγονότα.
      Υπάρχει και το ερώτημα, κύριε Υπουργέ, με ποιους τελικά κάνατε αυτήν την πολυδιαφημισμένη διαβούλευση. Προφανώς, με τους ευνοούμενους και επίδοξους αυτοκράτορες της «ΠΑΣΟΚικής» Τοπικής Αυτοδιοίκησης που θέλουν να φτιάξουν δήμους στα μέτρα τους και να εξυπηρετήσουν τα προσωπικά τους συμφέροντα και το κομματικό συμφέρον του ΠΑ.ΣΟ.Κ.
      Θα ήθελα, κύριε Υπουργέ, να ρωτήσω εκείνους οι οποίοι αποφάνθηκαν για τη χωροταξία στην Κορινθία, αν ξέρουν πού πέφτει ο Φενεός και η Στυμφαλία. Θα ήθελα να τους διαφωτίσω ότι είναι δύο κατ’ εξοχήν ορεινοί δήμοι που απλώνονται σε υψόμετρο μέχρι και πάνω από 1.200 μέτρα και που η κοινοτική νομοθεσία αναγνωρίζει ότι όλα τα κοινοτικά διαμερίσματα –μα, όλα- εμπίπτουν στις διατάξεις των ορεινών και μειονεκτικών περιοχών. Είναι δύο δήμοι με απολύτως κοινά χαρακτηριστικά, με κοινές ανάγκες, με ίδιους αναπτυξιακούς στόχους, με κοινωνική συνοχή, αλλά και με δεδηλωμένη την επιθυμία, κύριε Υφυπουργέ, να συνενωθούν. Και αυτό είναι το πολύ σημαντικό. Ήταν και η πρόταση του Ι.Τ.Α. 
      Καταθέτω στα Πρακτικά την κοινή απόφαση των δύο δήμων για τη νέα διοικητική μεταρρύθμιση την οποία βεβαίως και αγνοήσατε.
      (Στο σημείο αυτό ο Βουλευτής κ. Κωνσταντίνος Κόλλιας καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν δημιουργήσατε ένα δήμο ο οποίος θα συμβάλει σημαντικά στην ανάπτυξη της ορεινής Κορινθίας, θα την καταστήσει πόλο έλξης για πολύ κόσμο, θα αναδείξει τα συγκριτικά της πλεονεκτήματα, για να μπορέσει τελικά να προσφέρει πλούτο για όλη την Κορινθία.
      Θα αναφερθώ βεβαίως και σε μία μεγάλη αδικία με το Δήμο Σικυωνίων, όπου μέσα εκεί εντάξατε τους δύο ορεινούς δήμους και φτιάξατε ένα δήμο τέρας, με πλάτος μόλις 4 χιλιόμετρα κατά μήκος της παραλίας και με βάθος 100 χιλιόμετρα. Είναι ένας δήμος που του στερείτε τη δυνατότητα να αναπτυχθεί, να αναπτύξει τα συγκριτικά του πλεονεκτήματα, την πεδινή ζώνη, τη μεγάλη εμπορική δραστηριότητα, να αναπτύξει το συγκριτικό πλεονέκτημα που του δίνει το λιμάνι και η παραλία. Και αυτό ήταν το δεύτερο μεγάλο σας ολίσθημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, θα ήθελα να αναφερθώ, κύριε Πρόεδρε, στην περίπτωση της μεγάλης αδικίας που έχει συντελεστεί σε βάρος της Περαχώρας. Κυριολεκτικά,  όλη η Κορινθία βοά, κύριε Υπουργέ, ότι όλα έγιναν ύστερα από μυστικές διαβουλεύσεις, προκειμένου να εξυπηρετηθούν πρόσωπα και κομματικές σκοπιμότητες για την ιστορική περιοχή της Περαχώρας, της οποίας το όνομα αφαιρέθηκε, κύριε Υπουργέ, από το νέο Δήμο Λουτρακίου-Αγίων Θεοδώρων.
      Και εδώ φάνηκε ξεκάθαρα ότι οι συνεργάτες σας αγνοούν ιστορία πέντε χιλιάδων χρόνων. Αγνοούν όχι μόνο την αρχαία γη της Περαίας, αλλά και το γεγονός ότι η ιστορική Περαχώρα υπήρξε ένας από τους πρώτους δήμους –ιδρύθηκε το 1833- του νεοσύστατου ελληνικού κράτους. Είναι άμεσα συνδεδεμένος βεβαίως και με τους αγώνες της εθνικής απελευθέρωσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κύριε Υπουργέ, περιμένουμε να αποκαταστήσετε αυτή τη μεγάλη αδικία και να βάλετε ξανά το όνομα της ιστορικής Περαχώρας στο νέο δήμο.
      Σας καταθέτω, κύριε Υπουργέ, ομόφωνη απόφαση της Διαπαραταξιακής Επιτροπής, όπως επίσης και τη σύμφωνη γνώμη όλων των συναδέλφων μου στην Κορινθία.
      (Στο σημείο αυτό ο Βουλευτής κ. Κωνσταντίνος Κόλλιας καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Βεβαίως, κύριε Πρόεδρε, δεν φανταζόμασταν ποτέ ότι μ’ αυτήν την κατ’ ευφημισμό μεταρρύθμιση, το ΠΑ.ΣΟ.Κ. θα μας έδειχνε ένα κομματικό πρόσωπο χειρότερο απ’ αυτό που είδαμε κατά την πρώτη μεταρρύθμιση με τον ΚΑΠΟΔΙΣΤΡΙΑ.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       (ΚΟ)

      (3AD)
      ΠΡΟΕΔΡΕΥΩΝ (Βύρων Πολύδωρας): Ευχαριστούμε, κύριε Κόλλια. 
      Παρακαλώ τώρα τον έτερο συμπατριώτη μου κ. Γεώργιο Κοντογιάννη να έρθει στο Βήμα. 
      Είμαι τυχερός γιατί καλώ συνέχεια στο Βήμα αγαπημένους μου συμπατριώτες. Και ο Χριστός, άλλωστε, έκανε διακρίσεις! 
      Στη συνέχεια, θα ακολουθήσει η κα Φωτεινή Πιπιλή, η οποία είναι Βουλευτής Αθηνών βεβαίως, αλλά… 
      ΓΕΩΡΓΙΟΣ ΚΟΝΤΟΓΙΑΝΝΗΣ: Αλλά κατάγεται από την Ηλεία!
      ΠΡΟΕΔΡΕΥΩΝ (Βύρων Πολύδωρας): …είναι κλασική εξ Ηλείας. 
      Ορίστε, κύριε Κοντογιάννη, έχετε το λόγο. 
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, σε συνθήκες «Καλλικράτη» δεν μπορούν να επιβιώσουν μικροί δήμοι. Με τη διαπίστωση αυτή έκλεισε σήμερα γύρω στις 13.30΄ το μεσημέρι την παρέμβασή του ο Υπουργός Εσωτερικών κ. Γιάννης Ραγκούσης. Πρόκειται για μια διαπίστωση που παραπέμπει στη φιλοσοφία του σχεδίου νόμου που συζητούμε, μια φιλοσοφία που πρέπει να ικανοποιήσει και τις σύγχρονες λειτουργικές ανάγκες της Ευρωπαϊκής Ένωσης, αλλά και τις απαιτήσεις του Μνημονίου της Τρόικας των δανειστών μας. 
      Πώς, όμως, ισχύει στην πράξη αυτή η διαπίστωση του Υπουργού; Η εμπειρία μου από την εκλογική μου περιφέρεια δείχνει ότι κάτι τέτοιο δεν συμβαίνει. 
      Μιλώντας στην Επιτροπή, σας ανέφερα συγκεκριμένα παραδείγματα. Από τη συζήτηση που είχα μαζί σας, κύριε Υπουργέ, αλλά και με τον αρμόδιο Υφυπουργό, διαπίστωσα ότι η διάθεση εκ μέρους σας για διάλογο ίσως και να υπήρχε. Δυστυχώς, όμως, άλλοι παράγοντες –και ξέρετε ποιοι- φρόντισαν να μείνουν εκτός διαβούλευσης οι Βουλευτές της Αντιπολίτευσης. 
      Ήταν σαφές, κύριε Υπουργέ, ότι κάποιοι θέλησαν μέσω της χωροταξικής κατανομής να κόψουν και να ράψουν πολιτικά κουστούμια στα δικά τους μέτρα, κάτι που πέτυχαν με την ανοχή σας και σε βάρος της φιλοσοφίας του δικού σας πολιτικού τέκνου, του «Καλλικράτη» και σε βάρος της ενότητας των τοπικών κοινωνιών. 
      Μόνο απογοήτευση, όμως, και πικρία μπορεί να νιώσει κανείς, γιατί στον 21ο αιώνα και υπό τις παρούσες πολιτικές και οικονομικές συνθήκες κυριαρχούν λογικές που θα έπρεπε να έχετε εγκαταλείψει, λογικές που ικανοποιούν προσωπικά συμφέροντα και όχι συμφέροντα του κοινωνικού συνόλου. 
      Και αφού σε συνθήκες «Καλλικράτη» δεν μπορούν να επιβιώσουν, όπως σωστά είπατε, μικροί δήμοι, γιατί διχοτομείτε την Επαρχία Ολυμπίας; Και χθες ακόμα ήταν εδώ, στη Βουλή, δήμαρχοι της περιοχής που ζητούσαν οι πέντε δήμοι της Επαρχίας Ολυμπίας να γίνουν ένας με πληθυσμό τριάντα έξι χιλιάδες κατοίκους. 
      Και είναι δυνατόν μ’ αυτήν την ενωτική πρόταση των δημάρχων Ανδρίτσαινας, Αλιφείρας, Φιγαλίας να συμφωνούν μεν και κατ’ ιδίαν οι Βουλευτές του Νομού, αλλά να υπάρχουν συνάδελφοι που αρνούνται να υπογράψουν; Τι φοβούνται; Και γιατί συνεχίζουμε, οι Βουλευτές που έχουμε ορκιστεί να υπηρετούμε τα συμφέροντα του τόπου μας, να υποτασσόμεθα σε προσωπικές φιλοδοξίες τοπικών κομματικών φίλων ή ακόμα και σε πολιτικές απειλές; 
      Άραγε, κύριε Υπουργέ, εξυπηρετούν αυτές οι λογικές τη φιλοσοφία του «Καλλικράτη», όταν μάλιστα με το να υποκύπτουμε σ’ αυτές τις λογικές προκαλούνται τέτοιου είδους «καραμπόλες» που πλήττεται η ενότητα των τοπικών κοινωνιών και σε άλλες περιοχές, όπως αυτή του Κάμπου της Ηλείας;  
      Και εξηγώ τι εννοώ. Από τις αρχές της δεκαετίας του 2000, οι δήμαρχοι του Κάμπου είχαν δημιουργήσει τη Συμπολιτεία και αργότερα το Σύνδεσμο των δήμων της περιοχής επιδιώκοντας τη συνένωσή τους μόλις γινόταν η δεύτερη φάση της ενοποίησης των δήμων. 
      Μάλιστα, ο σημερινός Υφυπουργός Εσωτερικών με θάρρος είχε πει ότι η πρωτοβουλία τους έπρεπε να αποτελέσει παράδειγμα προς μίμηση και ότι το Υπουργείο Εσωτερικών θα έπρεπε να τη διαφημίζει παντού. 
      Δυστυχώς, αποδείχθηκε ότι μιλούσε χωρίς τον ξενοδόχο. Και «ξενοδόχος» στην προκειμένη περίπτωση ήταν τα κομματικά συμφέροντα των τοπικών παραγόντων του ΠΑ.ΣΟ.Κ. οι οποίοι έδρασαν διασπαστικά. 
      Έτσι, λοιπόν, προκειμένου να εξυπηρετηθούν άλλα συμφέροντα και να μην υπάρξει ένας ενιαίος και ισχυρός δήμος στον Κάμπο της Ηλείας της τάξεως των σαράντα πέντε χιλιάδων κατοίκων, θεωρήθηκε σωστό να διχοτομηθεί μια περιοχή που από μόνη της αποτελεί κοινωνική, οικονομική, ιστορική και πολιτιστική οντότητα. Με το πρόσχημα ότι έπρεπε οι ίδιοι δήμαρχοι να αποφασίσουν την έδρα, η σύμπνοια εξαφανίστηκε. Και μετά την ανακοίνωση του προσχεδίου, κανείς δήμαρχος δεν ήθελε να συζητήσει με κανέναν, γιατί δεν τολμούσε να αποστεί από κεκτημένα που το Υπουργείο Εσωτερικών ανέλπιστα του προσέφερε. 
      Στον Κάμπο της Ηλείας υπάρχει και το αεροδρόμιο της Ανδραβίδας, το οποίο εντάσσετε πλέον στο Δήμο Κυλλήνης. Στο δε διπλανό Δήμου του Πηνειού εντάσσετε το Πεδίο Βολής της «117 Πτέρυγος Μάχης». Δηλαδή, στον ένα Δήμο εντάσσετε τα οφέλη με τη λειτουργία του αεροδρομίου και τις βάσεις της διασποράς, οφέλη που θα πολλαπλασιαστούν όταν το αεροδρόμιο από το 2013 θα λειτουργήσει και ως πολιτικό και στον άλλον, όλα τα προβλήματα που έχει το Πεδίο Βολής. Άραγε, αυτό είναι δικαιοσύνη; 
      Όμως και ανάμεσα στον «Καλλικρατικό» Δήμο της Κυλλήνης δημιουργήσατε προβλήματα, αφού η ιστορική πόλη της Ανδραβίδας, πρωτεύουσα του Δεσποτάτου του Μορέως, διαμαρτύρεται ότι σκανδαλωδώς αγνοείται, γιατί ορίσατε ως ιστορική πρωτεύουσα τη Βάρδα. 
      Όμως, και η Βάρδα διαμαρτύρεται, γιατί ορίσατε πρωτεύουσα του Δήμου τα Λεχαινά, μια πόλη με το μισό πληθυσμό από αυτή, η οποία όμως χωροταξικά βρίσκεται στο κέντρο του Δήμου που έχετε δημιουργήσει. 
      Όλες αυτές οι διαμαρτυρίες φαντάζουν με γόρδιο δεσμό. Όμως, κύριε Υπουργέ, οι γόρδιοι δεσμοί δεν λύνονται, αλλά κόβονται! 
      Ενοποιείστε τους δύο δήμους του Κάμπου σε έναν, να γίνει δηλαδή αυτό που όλοι οι δήμαρχοι, αλλά και οι Βουλευτές κατ’ ιδίαν παραδέχονται ότι είναι σωστό, αλλά δεν τολμούν δημοσίως να εκφράσουν και να συνυπογράψουν. 
      Ο Κάμπος της Ηλείας πρέπει να γίνει ένας δήμος. Για την επιλογή της πρωτεύουσας οφείλετε να εφαρμόσετε τα ίδια κριτήρια που ακολουθήθηκαν στην πλειονότητα των περιπτώσεων, δηλαδή τα πληθυσμιακά και οι δήμαρχοι οφείλουν να μοιράσουν κατά τέτοιο τρόπο τις υπηρεσίες, ώστε να δίνεται προοπτική ανάπτυξης σε όλες τις πόλεις. 
      Ποιος μπορεί να αρνηθεί την πρωτεύουσα θέση των Λεχαινών του Καρκαβίτσα στον πολιτισμό; 
      Ποιος μπορεί να αρνηθεί την πρωτεύουσα θέση της Βουπρασίας στην αγροτική παραγωγή και την πλεονεκτική της θέση σε ό,τι αφορά το εμπόριό τους, αφού βρίσκεται ανάμεσα σε δύο αεροδρόμια και δίπλα στο μεγαλύτερο αστικό κέντρο της Πελοποννήσου; 
      Ποιος μπορεί να αρνηθεί την ιστορικότητα της πρωτεύουσας του Δεσποτάτου του Μορέως της Ανδραβίδας ή την κομβική θέση της Κυλλήνης με το λιμάνι της; 
      Ποιος, επίσης, μπορεί να αρνηθεί την τουριστική ανάπτυξη που θα έχει πρωτεύουσα θέση στους Δήμους Βαρθολομιού, Κάστρου, Κυλλήνης, αλλά και Βουπρασίας; 
      Ο «Καλλικράτης», λοιπόν, μπορεί να δώσει προοπτική σε κάθε δήμο, κύριε Υπουργέ, αρκεί όμως να το δούμε με τα μάτια του μέλλοντος που ξεπερνούν τα δικά μας προσωπικά ή μικροκομματικά συμφέροντα ή και τη δική μας εκ των πραγμάτων σύντομη παρουσία στην πολιτική. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, αρθείτε στο ύψος των περιστάσεων, έστω και την ύστατη στιγμή. Η πρόκληση να γράψετε ιστορία είναι τεράστια. Επιλέξτε εσείς εάν την ιστορία θα τη γράψετε με μαύρα ή με χρυσά γράμματα. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Βύρων Πολύδωρας): Ευχαριστούμε τον κ. Κοντογιάννη, αλλά ιδιαιτέρως τον ευχαριστούμε για την πειθαρχία του στο χρονόμετρο.  
      Τώρα καλείται η κα Φωτεινή Πιπιλή, Βουλευτής της Α΄ Αθηνών, εξ Ολυμπίας βεβαίως, να λάβει το λόγο. 
      ΦΩΤΕΙΝΗ ΠΙΠΙΛΗ: Κυρίες και κύριοι –και απευθύνομαι και σε όσους τηλεθεατές μας παρακολουθούν- δεν είναι τυχαίο ότι έφερα μαζί μου αυτόν τον όγκο, προκειμένου να καταλάβει ο κόσμος το τι καλούμεθα να ψηφίσουμε, αναφορικά με τον όγκο και αναφορικά με το δυσνόητο τρόπο που χαρακτηρίζει πάντα τα νομοσχέδια στη Βουλή. 
      Και επειδή εγώ δεν θέλω πάλι να βρεθώ στη δυσάρεστη θέση, όπως πολλοί συνάδελφοι, να με κατηγορήσουν «μα, καλά Χριστιανή μου, δεν ξέρατε τι ψηφίζατε;», διευκρινίζω ότι όταν ένα νομοσχέδιο είναι εξακοσίων σελίδων, εγώ από μόνο του αυτό το γεγονός το φοβάμαι και μου δημιουργεί ανησυχία, γιατί εγώ ως άνθρωπος της Τοπικής Αυτοδιοίκησης επί είκοσι χρόνια φανταζόμουν ότι διαφορετικά θα μιλούσαμε εδώ σε πνεύμα συναίνεσης για τη διοικητική μεταρρύθμιση που οπωσδήποτε είναι αναγκαία, κάτι στο οποίο έχουμε συμφωνήσει όλοι. 
      Και αφού σας έδειξα για ποιο λόγο κουβάλησα μαζί μου αυτόν τον όγκο, θέλω να επισημάνω πράγματα που δεν ακούστηκαν από άλλους συναδέλφους, γιατί ο καθένας μας έχει μια εξειδίκευση. 
      Αυτό που με απασχολεί εμένα γενικότερα είναι η πλήρης έλλειψη προσοντολογίου για το ποιος δικαιούται να ψηφίζεται και να ανακηρύσσεται ως πρώτος πολίτης της χώρας. 
      Για μένα ο «Καλλικράτης» θα έπρεπε να μπαίνει σε ένα πολύ πιο σύντομο αρχικά νομοσχέδιο σε τέτοιες λεπτομέρειες, προκειμένου να μην έχουμε αυτό το φαινόμενο κακών, άθλιων δημάρχων και κακών, άθλιων αιρετών που έχουν οδηγήσει την Τοπική Αυτοδιοίκηση που είναι η πεμπτουσία της δημοκρατίας στα χάλια στα οποία αναφέρεται κάθε φορά ο Επιθεωρητής Δημόσιας Διοίκησης. 
      Βλέπω, όμως, ότι ενώ δεν υπάρχει μία γενική γραμμή για το ποιος μπορεί να είναι ο πρώτος ή η πρώτη πολίτης της χώρας, έχουμε εδώ ένα λαϊκιστικό και άκρως επικίνδυνο -και θα εξηγήσω γιατί- φαινόμενο, ότι ξαφνικά από 21 έτους η ελληνική νεολαία θα μπορεί να γίνει δήμαρχος ή άκουσον-άκουσον περιφερειάρχης! 
      (NP)
      
(3KO)
      
      Φαντάρος θα έχει προλάβει να πάει; Σε κανένα πανεπιστήμιο, που είναι η πρώτη αναγκαιότητα, θα έχει προλάβει να πάει; Θα διαχειριστεί το ΕΣΠΑ ή τα ταμεία των δήμων ένα παιδί 21 ετών; Δεν λέω για το δημοτικό σύμβουλο. Δημοτικός σύμβουλος μπορεί να είναι και από 16 χρονών. 
      Βλέπω, επίσης, το εξής καταπληκτικό, ότι εδώ για λόγους που μόνο μια ΠΑ.ΣΟ.Κ.ική πολιτική δικαιολογεί επιτρέπεται η μεταδημότευση της τελευταίας στιγμής χωρίς προϋπόθεση, δηλαδή ο Αθηναίος θα πάει ξαφνικά στην Ξάνθη ή στον Έβρο να γίνει περιφερειάρχης ή δήμαρχος. Γιατί το έκαναν αυτό; Τα παιδιά του «κομματιού σωλήνα» στο παρελθόν, τα ανεπάγγελτα, θα μπουν στην πολιτική και έρχεται εις επίρρωσιν των λεγομένων μου αυτό το τρομερό, που πρέπει να το πάρετε πίσω, κύριε Ραγκούση. 
      ΙΩΑΝΝΗΣ ΡΑΓΚΟΥΣΗΣ (Υπουργός Εσωτερικών, Αποκέντρωσης και Ηλεκτρονικής Διακυβέρνησης): Ισχύει 20 χρόνια. 
      ΦΩΤΕΙΝΗ ΠΙΠΙΛΗ: Όχι εγώ σήμερα είμαι Βουλευτής. 
      ΙΩΑΝΝΗΣ ΡΑΓΚΟΥΣΗΣ (Υπουργός Εσωτερικών, Αποκέντρωσης και Ηλεκτρονικής Διακυβέρνησης): Μα, 20 χρόνια ισχύει!
      ΦΩΤΕΙΝΗ ΠΙΠΙΛΗ: Δεν με καταλάβατε! Σήμερα είμαι Βουλευτής. 
      Πάρτε πίσω το ασυμβίβαστο των δημάρχων! Θα μας μουντζώνουν ακόμη περισσότερο οι πολίτες έξω από τη Βουλή. Εμείς ψηφίσαμε αυτήν την κατάντια του πολιτικού συστήματος, που ήταν το ασυμβίβαστο των Βουλευτών. Αυτό οδήγησε σε συντεχνίες, οδήγησε σε συντάξεις και παροχές στους Βουλευτές, που εξοργίζουν τον κόσμο. Έχουμε δηλαδή τώρα ένα σαθρό βουλευτικό σύστημα με ανεπάγγελτους Βουλευτές που διεκδικούν συντάξεις για τις οποίες πληρώναμε παλιά οι πολίτες και τα ασφαλιστικά ταμεία. Τώρα αυτό το σαθρό σύστημα το ενισχύουμε! 
      Άκουσον-άκουσον, κύριε Υπουργέ! Είναι δυνατόν να πληρώσει ο Έλληνας πολίτης τα ασφαλιστικά ταμεία των δημάρχων, επειδή θα είναι ανεπάγγελτοι, δηλαδή επαγγελματίες πολιτικοί; Επιτρέπεται να μάθει ο ελληνικός λαός που μουντζώνει εμάς τους Βουλευτές, ενώ εμείς τώρα πληρώνουμε τα ασφαλιστικά μας ταμεία από την αποζημίωση μας, ότι  τους δημάρχους θα τους πληρώνουν οι δημότες; 
      Να σας πω και  κάτι άλλο, που το έχω πει πολλές φορές; Να καταργηθούν οι συντάξεις των Βουλευτών και να μην παίρνουν σύνταξη οι δήμαρχοι! 
      Κύριε Υπουργέ, καταργείτε τις συντάξεις στις χήρες με τα μωρά, αντί να καταργήσετε τις συντάξεις και τα προνόμια στις πολιτικές χήρες και στις γυναίκες των πρώην Προέδρων της Βουλής. Θα φάμε ξύλο, κύριε Υπουργέ, αν δημιουργήσουμε μια δεύτερη συντεχνία στην Τοπική Αυτοδιοίκηση!
      Για ποια ρηξικέλευθη αλλαγή μιλάμε; Επαγγελματίες δήμαρχοι; Τρεις θητείες το πολύ, για να μην καταντήσει η Τοπική Αυτοδιοίκηση, όπως η Βουλή των Ελλήνων που τη μουντζώνουν!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βύρων Πολύδωρας): Ευχαριστούμε την κυρία Πιπιλή. 
      Καλείται τώρα ο Βουλευτής του Νομού Καβάλας κ. Μιχαήλ Τιμοσίδης να έρθει στο Βήμα. 
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε. 
      Να σπάσω το σερί των συμπατριωτών σας, γιατί είναι αλήθεια πως αρκετοί συνάδελφοι συνέπεσε να είναι από την ίδια περιοχή. 
      ΠΡΟΕΔΡΕΥΩΝ (Βύρων Πολύδωρας): Καλώς σπάτε το σερί, για να μετατεθούμε στο Βορρά!
      ΜΙΧΑΗΛ ΤΙΜΟΣΙΔΗΣ: Κυρίες και κύριοι συνάδελφοι, με το νομοσχέδιο που συζητούμε σήμερα, τη νέα αρχιτεκτονική της αυτοδιοίκησης και της αποκεντρωμένης διοίκησης, το πρόγραμμα ΚΑΛΛΙΚΡΑΤΗΣ, υλοποιούμε μια ακόμη από τις δεσμεύσεις μας προς τους Έλληνες πολίτες. 
      Το πρόγραμμα ΚΑΛΛΙΚΡΑΤΗΣ είναι η συνέχεια σε μια σειρά από σημαντικές θεσμικές αλλαγές που έγιναν στην αυτοδιοίκηση της χώρας μας. Πρόκειται για θεσμικές αλλαγές που φέρουν τη σφραγίδα του ΠΑ.ΣΟ.Κ. Η ενίσχυση του ρόλου και των αρμοδιοτήτων των δήμων, η εκλεγμένη δευτεροβάθμια αυτοδιοίκηση, η δημιουργία ισχυρών δήμων με το πρόγραμμα ΚΑΠΟΔΙΣΤΡΙΑΣ αποτελούν χαρακτηριστικές θεσμικές παρεμβάσεις. 
      Ιδεολογική μας σημαία ήταν ότι αποτελεσματικό κράτος είναι το αποκεντρωμένο κράτος. Προσπάθεια μας ήταν να είναι τα κέντρα λήψης των αποφάσεων όσο γίνεται πιο κοντά στον πολίτη, για να ελέγχονται όλο και πιο πολύ, αλλά και πιο αποτελεσματικά από τον ίδιο τον πολίτη. 
      Η Νέα Δημοκρατία, κυρίες και κύριοι συνάδελφοι, είτε ως Κυβέρνηση είτε ως Αντιπολίτευση έπαιξε διαχρονικά ένα συντηρητικό ρόλο, αντιδρώντας στον εκσυγχρονισμό αυτής της μορφής του κράτους. 
      Η νέα αρχιτεκτονική εντάσσεται στη συνολική προσπάθεια της Κυβέρνησης για τη ριζική αλλαγή του πολιτικού συστήματος και του κράτους, αλλαγή που ξεκίνησε από το ίδιο το κυβερνητικό σχήμα, προσπάθεια που συνεχίστηκε με την κατοχύρωση της αξιοκρατίας, με την υπαγωγή όλων των προσλήψεων στο δημόσιο και των εποπτευομένων φορέων στο ΑΣΕΠ ή με τη διαφάνεια που έφερε η νομοθετική πρωτοβουλία για ανάρτηση όλων των αποφάσεων κρατικών λειτουργών σε όλες τις βαθμίδες διοίκησης και αυτοδιοίκησης στο διαδίκτυο. 
      Είναι κοινός τόπος ότι σήμερα η κατάσταση στην Τοπική Αυτοδιοίκηση απέχει πολύ από το νέο μοντέλο ανάπτυξης που θέλουμε για τη χώρα. Μόνο 213 δήμοι, κυρίες και κύριοι συνάδελφοι, από τους 1.034 κατάφεραν να αποκτήσουν την πιστοποίηση για διαχειριστική επάρκεια για υλοποίηση έργων του ΕΣΠΑ. Από την άλλη το 44%, δηλαδή 500 δήμοι της χώρας, λειτουργούν το πολύ με ένα μηχανικό, ενώ 250 δήμοι δεν έχουν ούτε έναν οικονομολόγο να εργάζεται εκεί και 500 δήμοι έχουν το πολύ έναν έως δύο οικονομολόγους. 
      Τι βιώνουν οι πολίτες στις συναλλαγές τους με την Τοπική Αυτοδιοίκηση είναι γνωστό: Γραφειοκρατία, με αποτέλεσμα την κακή εξυπηρέτηση, πολυδαίδαλες, αλληλεπικαλυπτόμενες, πολυδιασπασμένες και τελικά χαμηλής ποιότητας υπηρεσίες στα διάφορα επίπεδα της διοίκησης, δηλαδή παθογένειες που δημιουργούν δυσβάστακτο δημοσιονομικό κόστος και σπατάλη και κατ’ επέκταση λειτουργούν ως εστίες διαφθοράς και αναποτελεσματικότητας. 
      Στην πραγματικότητα ο ΚΑΛΛΙΚΡΑΤΗΣ αποτελεί μια από τις θεμελιώδεις προγραμματικές δεσμεύσεις της Κυβέρνησής μας, έχοντας ως στόχο και ως πνεύμα του να δημιουργηθούν ισχυροί δήμοι με ουσιαστικές αρμοδιότητες για την καλύτερη εξυπηρέτηση του πολίτη, αιρετές περιφέρειες που σχεδιάζουν την ανάπτυξη, αποκεντρωμένη κρατική διοίκηση επιτελικού χαρακτήρα. 
      Με τις 16 θεμελιώδεις αλλαγές που αφορούν σημαντικούς τομείς της Τοπικής Αυτοδιοίκησης προχωρούμε. Αναφέρω χαρακτηριστικά μερικούς, όπως τη χωροθεσία των νέων δήμων σε όλη τη χώρα και τη συγκρότηση των περιφερειών με την κατάργηση των νομαρχιακών αυτοδιοικήσεων και επαρχείων και, βεβαίως, μία υπόθεση που δεν μπορεί να ισχυριστεί κανείς ότι ήταν τέλεια, ότι δεν είχε προβλήματα, ότι δεν δημιούργησε προβλήματα. 
      Όμως, νομίζω πως αυτό είναι το έλασσον αυτής της προσπάθειας και πως εμείς θα πρέπει αν μείνουμε στο μείζον. Το μείζον είναι πως αλλάζουμε τη δομή της ίδιας της Αυτοδιοίκησης, με αποκεντρωμένες αρμοδιότητες και κυρίως με πόρους που μεταφέρονται στην Αυτοδιοίκηση, με σημαντικές αρμοδιότητες που μεταφέρονται από τη δευτεροβάθμια αυτοδιοίκηση στους δήμους και το ίδιο, επίσης, από το κράτος προς την ίδια την αιρετή περιφέρεια, με καινοτομίες, όπως το Συμπαραστάτη του Δημότη και της Επιχείρησης και τη μείωση της ηλικίας στα 18. 
      Γιατί, αγαπητή κυρία συνάδελφε, φοβάστε τους νέους των 18 ετών; Δεν αποκλείει κανένας ότι και αυτοί μπορούν πολύ καλύτερα. Εξάλλου, ας τους δώσουμε την ευκαιρία, μιας και εμείς, οι μεγαλύτερες ηλικίες, δεν καταφέραμε να πετύχουμε το ζητούμενο. 
      Κυρίες και κύριοι συνάδελφοι, με την εφαρμογή του σχεδίου ΚΑΛΛΙΚΡΑΤΗΣ συρρικνώνεται ένας μεγάλος αριθμός επιχειρήσεων. Oι θέσεις πολιτικού προσωπικού περιορίζονται από 50 χιλιάδες σε 25 χιλιάδες. Από 6 χιλιάδες νομικά πρόσωπα περιοριζόμαστε σε 2. Από 40 χιλιάδες μέλη δημοτικών επιχειρήσεων και συμβουλίων περιοριζόμαστε σε 20 χιλιάδες. 
      Με την εξυγίανση των υπερχρεωμένων δήμων, με την αναπτυξιακή επανεκκίνηση της χώρας και με την αλλαγή του ΘΗΣΕΑΣ στο πρόγραμμα «Ελληνική Αρχιτεκτονική Διοίκηση και Αυτοδιοίκηση της Ελλάδας», στο οποίο θα συμμετέχει η ίδια η Αυτοδιοίκηση, θα δώσουμε τη δυνατότητα στους τοπικούς άρχοντες και στην τοπική κοινωνία η ίδια να προγραμματίζει, να σχεδιάζει και να υλοποιεί όλα εκείνα που σκέφτεται να κάνει στον τόπο της και μάλιστα με πόρους. Είναι γνωστό πως μεταφέρονται πόροι τους οποίους η ίδια η κοινωνία με τους εκπροσώπους της θα διαχειρίζεται. 
      (MT) 
      
      
      
      
      
      
      
      




























      (3NP)
      Πιστεύω ότι σ’ αυτή τη δύσκολη περίοδο που διανύει η χώρα μας, σε μια περίοδο όπου όλοι ξέρουμε ότι τα οικονομικά είναι τόσο άσχημα, εμείς τολμούμε και προχωρούμε με θεσμικές αλλαγές, γιατί πιστεύουμε ότι στην κρίση απαντάς με πρωτοβουλίες που οδηγούν τα πράγματα μπροστά. Είμαι βέβαιος ότι ο «Καλλικράτης» θα οδηγήσει τη χώρα σε μία νέα πορεία.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βύρων Πολύδωρας): Ευχαριστούμε τον κ. Τιμοσίδη. Μένουμε στη Μακεδονία. Το λόγο έχει ο Βουλευτής Σερρών της Νέας Δημοκρατίας κ. Θεόφιλος Λεονταρίδης. Στα ιταλολατινικά ο Θεόφιλος λέγεται Αμαντέους. Έχετε το όνομα του Μότσαρτ. 
      ΘΕΟΦΙΛΟΣ ΛΕΟΝΤΑΡΙΔΗΣ: Μου το έχετε πει, κύριε Πρόεδρε, σας ευχαριστώ.
      Κυρίες και κύριοι συνάδελφοι, σε μία κρίσιμη για την πατρίδα μας εποχή, όπου η οικονομική κρίση άρχισε να μετατρέπεται σε πολιτική κρίση και η κοινωνία είναι κυριολεκτικά σοκαρισμένη από τα σκληρά και απάνθρωπα μέτρα της Κυβέρνησης, που βυθίζουν όλο και περισσότερο τα νοικοκυριά στη φτώχεια, η κοινωνική συνοχή είναι απαραίτητη προϋπόθεση για την επιβίωση όλων μας.
      Δεν επιτυγχάνεται, όμως, με προπαγανδιστικούς μηχανισμούς, με ψεύτικες υποσχέσεις, με βαρύγδουπες δηλώσεις, έτσι ώστε να κοροϊδέψετε τον κόσμο και να κερδίσετε χρόνο ή με αλλαγές που απαιτούν πόρους για να υλοποιηθούν σε μια εποχή που υπερδανειζόμαστε για να επιζήσουμε. 
      Η Κυβέρνηση αυτή έχει ένα μεγάλο προσόν, να εφευρίσκει και να επινοεί καλαίσθητες ονομασίες για να δώσει επικοινωνιακά έμφαση ακόμα και σε νομοσχέδια που στην πράξη η υλοποίησή τους δεν θα είναι πραγματοποιήσιμη, χωρίς τις απαραίτητες υποδομές, τους πόρους και εταιρικά μέσα, όπως είναι το συζητούμενο σχέδιο «Καλλικράτης». 
      Η αλαζονική συμπεριφορά που επέδειξε η Κυβέρνηση του ΠΑ.ΣΟ.Κ. προς τους Βουλευτές της Αντιπολίτευσης και η περιφρόνηση των τοπικών κοινωνιών, αλλά και των θεσμοθετημένων οργάνων της αυτοδιοίκησης αποτελεί κεντρική επιλογή του σχεδιασμού της για τη νέα διοικητική μεταρρύθμιση που παρουσιάζει στη Βουλή προς ψήφιση. 
      Η διαβούλευση που έκανε με τους κομματάρχες της στα υπουργικά γραφεία είναι προσβολή για την ίδια τη δημοκρατία και τους εκπροσώπους της. Ελήφθησαν αποφάσεις για να εξυπηρετήσουν κομματικά συμφέροντα και όχι το όφελος των τοπικών κοινωνιών. 
      Η επιτάχυνση της ανάπτυξης της περιφέρειας, η εξάλειψη των ανισοτήτων, η τόνωση της επιχειρηματικότητας και της απασχόλησης, η συνολική αναδιάρθρωση των διοικητικών μηχανισμών, το ζωντάνεμα των ξεχασμένων χωριών, η καλύτερη λειτουργία του θεσμού για την πλήρη εξυπηρέτηση των πολιτών, δεν επιτυγχάνονται όταν, πρώτον, η μεταρρύθμιση στην Τοπική Αυτοδιοίκηση δεν αποτελεί μέρος ενός συνολικού προγράμματος διοικητικής μεταρρύθμισης. 
      Δεύτερον, δεν υπάρχει σχεδιασμός εθνικού επιχειρησιακού προγράμματος που θα συνοδεύει τη διοικητική μεταρρύθμιση, θα διαθέτει τους αναγκαίους πόρους που θα επαρκούν για την άσκηση των νέων εξουσιών και αρμοδιοτήτων. 
      Τρίτον, δεν εμπεδώνεται η δικαιοσύνη στη νέα χωροταξική κατανομή των δήμων με ενιαία αντικειμενικά κριτήρια, πληθυσμιακά, οικονομικά, κοινωνικά, πολιτισμικά, αφού η Κυβέρνηση αγνόησε τους πάντες και συζήτησε μόνο με τους Βουλευτές της και τους κομματικούς παράγοντες.
      Τέταρτον, δεν έγινε κοστολόγηση των αρμοδιοτήτων που μεταφέρονται, καθορισμός και διασφάλιση των αναγκαίων πόρων με χρονοδιαγράμματα υλοποίησής τους. 
      Αναφερόμενος στο χωροταξικό για το Νομό Σερρών, θέλω να καταγγείλω την αναξιοπιστία της Κυβέρνησης, η οποία ενώ θα έπρεπε να εφαρμόσει ενιαία αντικειμενικά κριτήρια με δικαιοσύνη, κατέφυγε σε μικροπολιτικά παιχνίδια, αποφασίζοντας εν κρυπτώ, χωρίς να λάβει υπ’ όψιν της τη βούληση των τοπικών κοινωνιών που κατέθεσαν τεκμηριωμένες προτάσεις.
      Έτσι, πρώτον, η Κυβέρνηση κινήθηκε με δύο μέτρα και δύο σταθμά όσον αφορά το πληθυσμιακό κριτήριο. Δεύτερον, δεν έλαβε υπ’ όψιν της τις προτάσεις της ΤΕΔΚ, αλλά περιφρόνησε και τους Βουλευτές της Αντιπολίτευσης σαν να μη ζούμε εμείς σ’ αυτό το νομό, δείχνοντας μικρόψυχη κομματική σκοπιμότητα. 
      Τρίτον, σε μία δύσκολη οικονομική συγκυρία, που η Κυβέρνηση επιζητά τη συναίνεση σε κορυφαία θέματα με την πρακτική του «αποφασίζουμε και διατάζουμε μόνοι μας εν αγνοία της κοινωνίας», η Κυβέρνηση επέφερε εντάσεις και αντιθέσεις στις τοπικές κοινωνίες, ακυρώνοντας στη συνείδηση του κόσμου την αναγκαιότητα της διοικητικής μεταρρύθμισης.
      Έτσι, αλλού εφαρμόσατε το πληθυσμιακό κριτήριο και αλλού όχι, αλλού πήρατε υπ’ όψιν την ορεινότητα και σε άλλες περιπτώσεις όχι, αλλού συνενώσατε Οργανισμούς Τοπικής Αυτοδιοίκησης και δημιουργήσατε δήμους τέρατα σε έκταση και πληθυσμό και αλλού όχι. 
      Στο Νομό Σερρών έχουμε δήμους που η χιλιομετρική απόσταση των χωριών είναι έως και 80 χιλιόμετρα χωρίς ομοιογένεια, εν αντιθέσει με άλλους. Ξεχάσατε ιστορικούς δήμους και μαρτυρικές κοινότητες, πράγμα που σημαίνει ότι δεν είστε ενημερωμένοι ή αν είστε ενημερωμένοι, τους αγνοήσατε. Έγινε ελαστικοποίηση των κριτηρίων ανάλογα με τις κομματικές σας επιδιώξεις.
      Σας κατηγορούμε, γιατί κάνατε τον «Καλλικράτη» χωρίς τους αναγκαίους πόρους και με χειρότερες συνθήκες απ’ ό,τι τον «Καποδίστρια» και θέλετε να επιτύχει αυτό το δημιούργημα.
      Κλείνοντας την ομιλία μου, διερωτώμαι εδώ, στην Αίθουσα του Ελληνικού Κοινοβουλίου το εξής: Έχει νόημα και ουσιαστικό περιεχόμενο η συζήτηση στο Κοινοβούλιο τόσες ημέρες, όταν δεν είστε διατεθειμένοι να κάνετε κάποιες αλλαγές σε τεκμηριωμένες προτάσεις μας; Γιατί κάθεστε και μας ακούτε, όταν δεν είστε διατεθειμένοι να αλλάξετε τίποτα; Γιατί υποβαθμίζετε συνεχώς το ρόλο του Βουλευτή, όταν γνωρίζουμε εκ των προτέρων ότι δεν λαμβάνονται σοβαρά υπ’ όψιν οι απόψεις μας; Ποιο είναι τέλος πάντων το νόημα της διαβούλευσης; Ένας μύθος ή μία ωραιοποιημένη επινόηση για να δημιουργείτε εντυπώσεις στον ελληνικό λαό; 
      Όταν, κύριε Υπουργέ, ως κόμματα και ως θεσμό μάς απαξιώνετε και χάνουμε την αξιοπιστία μας με τον τρόπο που συμπεριφέρεστε εδώ, στο ναό της Δημοκρατίας, μην περιμένετε να μπορέσουμε να εμπνεύσουμε την κοινωνία για να μας ακολουθήσει. Καταψηφίζουμε το νομοσχέδιο για όλους αυτούς τους λόγους και για πολλούς άλλους που δεν έχω το χρόνο να αναπτύξω.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βύρων Πολύδωρας): Ευχαριστούμε τον κ. Λεονταρίδη.
      Επειδή εκδηλώνετε ενδιαφέρον να έχετε μία ενημέρωση σχετικά με το χρόνο της αποψινής συνεδριάσεως -πράγμα που είναι εύλογο- θέλω να σας ενημερώσω ότι, όπως υπολογίσαμε, η συζήτηση θα ολοκληρωθεί περίπου στις 01.30΄ και εκτιμούμε ότι αυτό θα συμπέσει με την ομιλία της κυρίας Γιαννακοπούλου, που έχει τον αριθμό 128 στον κατάλογο. Αυτά κατά προσέγγιση. Αυτή η ενημέρωση είναι χρήσιμη. Κρατήστε το ως σημείωση. 
      Το λόγο έχει ο  Βουλευτής Αχαΐας του ΠΑ.ΣΟ.Κ. κ. Τριανταφυλλόπουλος.
      ΑΝΔΡΕΑΣ ΤΡΙΑΝΤΑΦΥΛΛΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σήμερα ενώπιον της Εθνικής Αντιπροσωπείας συζητάμε τη μεγαλύτερη διοικητική μεταρρύθμιση που συνετελέσθη ποτέ στη χώρα μας. 
      Το θέμα της νέας αρχιτεκτονικής του κράτους δεν είναι θέμα τεχνικό, χωροταξικό ή επικοινωνιακό, όπως ακούσαμε. Είναι θέμα βαθιά πολιτικό και ιδεολογικό. Και εδώ συγκρούονται δύο στρατηγικές, δύο φιλοσοφίες, δύο ιδεολογίες. Η μία, είναι η προοδευτική ιδεολογία που βασίζεται στις αρχές της εγγύτητας, της λαϊκής κυριαρχίας, της αποκέντρωσης, του δημοκρατικού προγραμματισμού και της περιφερειακής ανάπτυξης. Υπάρχει και η άλλη, η συντηρητική που εκφράζει τη στασιμότητα, τον αναχρονισμό, τον συγκεντρωτισμό. 
      Οφείλω να πω, κύριοι συνάδελφοι της Νέας Δημοκρατίας, ότι υπηρετείτε πιστά αυτή τη φιλοσοφία και αυτή την ιδεολογία, διότι ως Κυβέρνηση δεν κάνατε κανένα βήμα εκσυγχρονισμού της δημόσιας διοίκησης, ενώ ως Αντιπολίτευση είστε απόντες από όλες τις μεταρρυθμίσεις. 
      (PS)  
      (03MT)
      Εμείς το ΠΑΣΟΚ θεσμοθετήσαμε την Νομαρχιακή Αυτοδιοίκηση, τον ΚΑΠΟΔΙΣΤΡΙΑ και τότε αντιμετωπίσαμε την λυσσαλέα αντίδραση σας για να περάσουν κάποια χρόνια και να γίνεται και εσείς υπερασπιστές αυτών των πρωτοβουλιών.
      Είπε ο κ. Ζώης ότι η Νέα Δημοκρατία έβαλε στο τραπέζι της συζήτησης πρώτη τη Νέα Αρχιτεκτονική. Έχει επιλεκτική μνήμη ο κ. Ζώης, διότι θα πρέπει να του θυμίσω ότι ο Γιώργος Παπανδρέου ήταν ο πρώτος πολιτικός στη χώρα που έβαλε αυτό το ζήτημα από το 2004 στο δέκατο συνέδριο της ΕΝΑΕ. Τότε, λοιπόν, μπήκαν οι βασικοί άξονες, οι οποίοι περιέχονται στο σημερινό νομοσχέδιο, το οποίο συζητάμε.
      Οι άξονες αυτοί απετέλεσαν από το 2004, το αντικείμενο διαλόγου όλων των θεσμικών φορέων και των συνεδρίων της ΚΕΔΚΕ και της ΕΝΑΕ και κατέληξαν σε ομόφωνες αποφάσεις. Οι ομόφωνες αυτές πολιτικές και θεσμικές αποφάσεις έχουν ενταχθεί στο νομοσχέδιο. Άλλωστε ο κ. Παυλόπουλος, στο συνέδριο της ΕΝΑΕ στη Δράμα το 2007, μας είχε πει ότι το νομοσχέδιο είναι περίπου έτοιμο και ότι σε λίγους μήνες το νομοσχέδιο αυτό θα ψηφιστεί. Βέβαια, ξεχάστηκε, δεν ψηφίστηκε, επικαλούμενοι αργότερα την οικονομική κρίση.
      Με το παρόν νομοσχέδιο, κυρίες και κύριοι συνάδελφοι, ερχόμαστε να υλοποιήσουμε συγκεκριμένες δεσμεύσεις του ΠΑΣΟΚ διαχρονικές για τη λειτουργία του κράτους. Με αυτό το νομοσχέδιο, εκτός των άλλων, ενεργοποιούμε τις αρχές της εγγύτητας προς τον πολίτη και της καλύτερης λειτουργίας της δημοκρατίας μας, δίνουμε την δυνατότητα στις τοπικές κοινωνίες στο κατώτατο θεσμικό επίπεδο που μπορεί να υπάρξει και είναι αυτό της κοινότητας να οραματίζετε, να σχεδιάζει, να υλοποιεί και να παίρνει αποφάσεις για τις τύχες των τοπικών κοινωνιών. Γιατί, κυρίες και κύριοι συνάδελφοι, εμείς το ΠΑΣΟΚ έτσι κατανοούμε το βάθεμα και το πλάτεμα της δημοκρατίας.
      Παρακολουθήσαμε στην επιτροπή, αλλά και αυτές τις δύο ημέρες, τις αγωνιώδεις προσπάθειες των κομμάτων της Αντιπολίτευσης και ιδιαίτερα της Νέας Δημοκρατίας να στοιχειοθετήσουν λόγους για την μη ψήφιση του νομοσχεδίου. Γιατί είναι πραγματικά δύσκολο όταν συμφωνείς για την σκοπιμότητα, την αναγκαιότητα και την χρηστικότητα αυτού του νομοσχεδίου να πεις «όχι». 
      Γιατί όταν συμφωνείς για τις αρμοδιότητες, διότι αρμοδιότητες έχετε συμφωνήσει ότι δίνονται πολλές από το κεντρικό κράτος προς την τοπική αυτοδιοίκηση, γιατί όταν αναγνωρίζετε ότι γίνεται σοβαρή προσπάθεια αποκέντρωσης πόρων σε αυτή τη δύσκολη δημοσιονομική κατάσταση στην οποία βρισκόμαστε, γιατί όταν στο νομοσχέδιο περιλαμβάνονται, όπως ανέφερα και πριν, οι βασικές θέσεις της ΚΕΔΚΕ και της ΕΝΑΕ και τέλος γιατί ο ελληνικός λαός έχει αγκαλιάσει αυτό το νομοσχέδιο, πράγματι είναι πολύ δύσκολο να τεκμηριώσεις πολιτικά την άρνησή σου και για να δικαιολογηθείς στον ελληνικό λαό, ψάχνεις επιχειρήματα ήσσονος σημασίας.
      Σε σχέση με το χωροταξικό εγώ, κυρίες και κύριοι συνάδελφοι, δεν θα σημειολογήσω, θα κάνω μόνο μια παρατήρηση και θα πω ότι ο «ΚΑΛΛΙΚΡΑΤΗΣ» δεν γίνεται για να εξυπηρετήσει προσωπικές στρατηγικές και επιλογές των Βουλευτών, των Νομαρχών, των Δημάρχων ή των διάφορων Τοπαρχών, γίνεται για να εξυπηρετήσει τις ανάγκες του λαού, της χώρας και της τοπικής αυτοδιοίκησης.
      Εμείς, κυρίες και κύριοι συνάδελφοι της Νέας Δημοκρατίας, τολμάμε γιατί εμπιστευόμαστε την πολιτική ωριμότητα του ελληνικού λαού και την λαϊκή κυριαρχία. Ήρθε η ώρα να τολμήσετε και εσείς, γιατί είναι κρίμα για τον τόπο, είναι κρίμα για την χώρα, είναι κρίμα για την ίδια σας την παράταξη να είστε απόντες και από αυτήν την μεγάλη ιστορική πρόκληση.
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βύρων Πολύδωρας):   Ευχαριστούμε και εμείς τον κύριο Τριανταφυλλόπουλο και για το ευσύνοπτο του λόγου.
      Καλείται ο κ. Θεόδωρος Καράογλου, Βουλευτής Β’ Θεσσαλονίκης Νέας Δημοκρατίας να λάβει το λόγο.
      ΘΕΟΔΩΡΟΣ ΚΑΡΑΟΓΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε σήμερα το σχέδιο νόμου του Υπουργείου Εσωτερικών που αφορά τη διοικητική μεταρρύθμιση της χώρας, ένα σχέδιο νόμου πολύπαθο, πρόχειρο, με έντονο άρωμα κομματισμού, στο οποίο περισσότερο ταιριάζει η λέξη απορύθμιση, παρά μεταρρύθμιση. 
      Το τελευταίο διάστημα, αγαπητοί συνάδελφοι του ΠΑΣΟΚ, εισάγετε νομοσχέδια στην Εθνική Αντιπροσωπεία: φορολογικό, ασφαλιστικό, μεταναστευτικό, πολυνομοσχέδιο Παιδείας, τα οποία ενώ θα έπρεπε να έχουν στο επίκεντρο τους τον πολίτη, εντούτοις τον αφήνουν σε δεύτερη μοίρα εξυπηρετώντας, κυρίως μικροπολιτικές σκοπιμότητες και κομματικά συμφέροντα. 
      Ελπίζαμε ότι τουλάχιστον το παρόν σχέδιο νόμου που έπρεπε να αφορά την ανάπτυξη και το μέλλον των τοπικών κοινωνιών, τη βελτίωση της ποιότητας ζωής των Ελλήνων πολιτών και τη δημιουργία υγειών και σύγχρονων Οργανισμών Τοπικής Αυτοδιοίκησης θα το αντιμετωπίζατε με ευαισθησία, με αίσθημα ευθύνης απέναντι στις τοπικές κοινωνίες και με γνώμονα την ανάπτυξη και την ευημερία του κάθε τόπου. 
      Για άλλη μια φόρα, όμως, δυστυχώς διαψευστήκαμε και διαψευστήκαμε γιατί σήμερα μας παρουσιάζετε ένα νομοσχέδιο που αν ζούσε σήμερα ο Καλλικράτης, ο μεγάλος αυτός αρχιτέκτονας θα το χαρακτήριζε ως έκτρωμα. Η Κυβέρνηση σας, λοιπόν, έχοντας ανάγει την κοπτοραπτική σε επιστήμη, την χρησιμοποιεί για άλλη μια φορά εδώ, για να δημιουργήσει στη χώρα ένα διοικητικό χάρτη με κύρια χαρακτηριστικά την έλλειψη πόρων, την απουσία ουσιαστικών και ολοκληρωμένων αρμοδιοτήτων στην τοπική αυτοδιοίκηση και την ανεπαρκή στελέχωση με εξειδικευμένο προσωπικό.
      Είναι απορίας άξιο πως εσείς, κύριε Υπουργέ και ο έτερος  των Υπουργών ο κύριος Ραγκούσης, άνθρωποι που προέρχεστε από την τοπική αυτοδιοίκηση και θητεύσατε σε αυτή, διαπράττετε ένα ατόπημα, το οποίο θα σας χαρακτηρίζει. Αγνοήσατε τις προτάσεις των θεσμικών οργάνων της αυτοδιοίκησης, αρνηθήκατε το διάλογο με τα ανάλογα θεσμικά όργανα συλλογικά της αυτοδιοίκησης, την ΚΕΔΚΕ και την ΕΝΑΕ, αφήσατε την περιβόητη διαβούλευση στην άκρη και ήρθατε αιφνιδίως την προηγούμενη εβδομάδα, ενώ θεωρητικά ο διάλογος με την ΚΕΔΚΕ και την ΕΝΑΕ συνεχιζόταν, Παρασκευή μεσημέρι και καταθέσατε αιφνιδιαστικά το σχέδιο νόμου.
      Κύριοι του ΠΑΣΟΚ, ας μην κρυβόμαστε, οι περισσότεροι μέσα σε αυτήν την Αίθουσα προερχόμαστε από την αυτοδιοίκηση και έχουμε δώσει μάχες και αγώνες για να την υπερασπιστούμε. Η τοπική αυτοδιοίκηση είναι μια σοβαρή υπόθεση που δεν μπορούμε να την αντιμετωπίζουμε με καιροσκοπισμό και μεγαλόστομες εξαγγελίες. 
      Έρχεστε, λοιπόν, σήμερα με το παρόν σχέδιο νόμου και καταργείτε το αυτονόητο. Καταργείτε την αυτοδιοίκηση που οφείλει να είναι κοντά στον πολίτη. Ξεχνάτε τις αρχές τις επικουρικότητας και της εγγύτητας και προχωράτε αποσπασματικά και μεμονωμένα σε ένα σχέδιο συνενώσεων, αγνοώντας την κραυγή αγωνίας των τοπικών κοινωνιών και τις προτάσεις των αρμόδιων θεσμικών οργάνων. 
      Δεν αρνούμαστε, αγαπητέ προλαλήσαντα συνάδελφε του ΠΑΣΟΚ, την ιδέα των συνενώσεων, αφού αποτελούσε δέσμευση του κόμματός μας. Ήμασταν και είμαστε υπέρ των συνενώσεων που θα συνοδεύονταν με όραμα, με κατανομή επαρκών και θεσμοθετημένων πόρων και αρμοδιοτήτων, με δημοσιονομική αποκέντρωση και οικονομική αυτοτέλεια, με επαρκή στελέχωση των Οργανισμών Τοπικής Αυτοδιοίκησης με προσωπικό, με βιωσιμότητα και ειδική μέριμνα για ορεινούς, απομονωμένους καθώς επίσης και για νησιωτικούς δήμους.
      Σε όλα αυτά εσείς απαντάτε καταθέτοντας ένα σχέδιο κομμένο και ραμμένο στα κομματικά σας μέτρα, χωρίς διάλογο με τους θεσμικούς φορείς, αλλά μόνο με τους κομματάρχες σας με σκοπό την αποκόμιση πολιτικών οφελών στις προσεχείς αυτοδιοικητικές εκλογές. Αφήνετε στην τύχη τους και οδηγείτε σε μαρασμό δήμους και κοινότητες χωρίς να παρέχετε υποδομές, χωρίς να παρέχετε πόρους, χωρίς να παρέχετε κίνητρα ανάπτυξης. 
      Ακούσαμε προηγουμένως, πριν από λίγες ώρες, τον Πρόεδρο της Βουλής να σας λέει ότι είναι πολύ σημαντικό στην Αίθουσα αυτή να γίνεται διάλογος και διάλογος δεν σημαίνει μονόλογοι που ο ένας δεν ακούει τον άλλο, διάλογος σημαίνει να ακούμε και να σεβόμαστε τον συνομιλητή μας, να δεχόμαστε τις προτάσεις που καταθέτει όταν είναι σοβαρές, τεκμηριωμένες και υπεύθυνες και να κάνουμε και διορθωτικές κινήσεις, αν διαπιστώσουμε ότι έχουμε κάνει λάθη.
      Έρχομαι, λοιπόν, στην εκλογική μου περιφέρεια, έρχομαι στο Νομό Θεσσαλονίκης. Με ποιους κάνατε διάλογο, κύριε Υπουργέ; Με την Τοπική Ένωση Δήμων και Κοινοτήτων Θεσσαλονίκης; Το καταγγέλλει, δεν κάνατε. Με τους Βουλευτές όλων των κομμάτων, πλην του δικού σας, δεν έχετε κάνει. Με τους Δημάρχους και τον Νομάρχη, δεν έχετε κάνει. Αλήθεια, με ποιους κάνατε διάλογο και αποφασίσατε τα συγκεκριμένα πράγματα; 
      Στην επαρχία Λαγκαδά, δεκατρείς δήμοι συνολικά, τους χωρίζετε και τους κάνετε δύο. Πείτε μου τα κριτήρια με τα οποία γίνονται οι δύο δήμοι αυτοί. Δεν μπορώ να καταλάβω γιατί το χωριό μου το Ζαγκλιβέρι Καλυβίων, είναι προφανές ότι δεν το ξέρετε αλλά δεν έχει καμία σημασία αυτό, γιατί λοιπόν στο προσχέδιο του νομοσχεδίου…
      ΓΕΩΡΓΙΟΣ ΝΤΟΛΙΟΣ (Υφυπουργός Εσωτερικών, Αποκέντρωσης και Ηλεκτρονικής Διακυβέρνησης) : Τα έχω μάθει όλα πια.
      ΘΕΟΔΩΡΟΣ ΚΑΡΑΟΓΛΟΥ: .. το είχατε στο δήμο Βόλβης, ένα ημιορεινό χωριό το είχατε στον παραθαλάσσιο δήμο και μετά από μια εβδομάδα όταν καταθέσατε το νομοσχέδιο, το πήρατε από τον παραθαλάσσιο δήμο, από τον Δήμο Βόλβης και το πήγατε στο δήμο Λαγκαδά.
      (SM)
      Εξηγήστε μου γιατί. 
      Γιατί αγνοείτε τις προτάσεις των δήμων Καλλινδοίων, Κορώνειας  και Απολλωνίας, να συγκροτήσουν ένα δήμο από μόνοι τους, έναν δήμο, ο οποίος θα μπορούσε να σταθεί και με πληθυσμιακά και με οικονομικά και με αναπτυξιακά κριτήρια; 
      Για ποιο λόγο αγνοείτε τις υπογραφές όλων των βουλευτών της δεύτερης εκλογικής περιφέρειας του νομού Θεσσαλονίκης για τη δημιουργία του ορεινού δήμου Σοχού. Ο δήμος Σοχού, που τον ξέρετε όλοι σας, είναι ένας δήμος με 650 μέτρα υψόμετρο, ο οποίος έχει όλα εκείνα τα χαρακτηριστικά, που θα μπορούσε να χαρακτηριστεί ορεινός δήμος. Για ποιο λόγο, λοιπόν, εφαρμόζετε την πολιτική δύο μέτρων και δύο σταθμών; 
      Ποια είναι η λογική με την οποία εφαρμόζετε πολιτικές δύο μέτρων και δύο σταθμών μεταξύ του νομού Αττικής και του νομού Θεσσαλονίκης; Γιατί στο νομό Αττικής αφήνετε το δήμο Καισαριανής μόνο του με 27.000 πληθυσμό, τα Βριλήσσια μόνα τους με 26.000 πληθυσμό, την Αγία Βαρβάρα μόνη της με 31.000 πληθυσμό, τον Μαρκόπουλο μόνο του με 13.000 πληθυσμό αυτοτελή δήμο, ενώ την ίδια στιγμή στο νομό Θεσσαλονίκης ενώνετε το δήμο Αμπελοκήπων με 45.000 κατοίκους, ενώνετε το δήμο Ευόσμου με 55.000 κατοίκους, ενώνετε το δήμο Νεάπολης με 31.000 κατοίκους;
      Εξηγήστε μου τους λόγους. Ποια ήταν η λογική με την οποία έγιναν αυτές οι επιλογές;
      (Στο σημείο αυτό κτυπάει το κουδούνι λήξης της ομιλίας του κυρίου Βουλευτή)
       Τελειώνω, κύριε Πρόεδρε. 
      Με αυτό το σχέδιο νόμου, κύριοι της Κυβέρνησης δεν εδραιώνετε μία ζωντανή και αποδοτική αυτοδιοίκηση. Δεν οδηγείτε σε ουσιαστική ανάπτυξη και ευημερία τη χώρα. Το μόνο που καταφέρνετε με το παρόν νομοσχέδιο, είναι να υπηρετείτε μικρόψυχες κομματικές σκοπιμότητες, επιβεβαιώνοντας για άλλη μία φορά ότι αποτελείτε, ως ΠΑΣΟΚ, το γνησιότερο εκπρόσωπο του παλαιοκομματισμού.
      Αποσύρετε, λοιπόν, το παρόν σχέδιο νόμου ή τουλάχιστον αποσύρετε την ονομασία που τους δώσατε, γιατί βλασφημείτε και προσβάλλετε τον μεγάλο αρχιτέκτονα του 5ου αιώνα τον Καλλικράτη, από το έργο του οποίου δεν παραδειγματιστήκατε καθόλου. Αντιθέτως, το μόνο που δανεισθήκατε από την προσφορά του ήταν τα μακρά τείχη, τα οποία εσείς τώρα σηκώνετε στο σύνολο της χώρας με αυτό το νομοσχέδιο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Βύρων Πολύδωρας):  Ευχαριστούμε τον κ. Καράογλου. Μαζί με τις ευχές μου να ευτυχήσει στο γάμο του, καλώ τον Βουλευτή Δράμας τον κ. Χρήστο Αηδόνη, να λάβει το λόγο. 
      ΠΕΤΡΟΣ ΕΥΘΥΜΙΟΥ: Οι ευχές σας ως      αποτέλεσμα της σοφίας σας, κύριε Πρόεδρε, εδραιώνονται. 
    ΠΡΟΕΔΡΕΥΩΝ (Βύρων Πολύδωρας):  Θέλω να είναι μία ανθρώπινη και αληθινή διάσταση μέσα στην αίθουσα, γι’ αυτό θα δείτε πολλές φορές τέτοιου είδους παρεμβάσεις και υποδοχές. 
    Ορίστε, κύριε Αηδόνη, έχετε το λόγο.
      ΧΡΗΣΤΟΣ ΑΗΔΟΝΗΣ:  Ευχαριστώ, κατ’ αρχάς κύριε Πρόεδρε, για τις ευχές σας. 
      Είναι αλήθεια ότι όλοι μας έχουμε ανάγκη τις μικρές και καθημερινές στιγμές. Σε μία περίοδο που υπάρχει μία πολιτική, η οποία βρίσκεται δυστυχώς στο κατώτερο σημείο της, με ένα πολιτικό σύστημα το οποίο είναι απαξιωμένο και με όλους εμάς να προσπαθούμε σήμερα να πείσουμε για τα αυτονόητα. 
      Πριν από λίγο, λοιπόν, άκουσα μία συνάδελφό μου –δεν θέλω να κατονομάσω κανένα- η οποία δυστυχώς επικροτήθηκε για την τοποθέτησή της. Μας κατήγγειλε όλους εμάς ως ανεπάγγελτους, ότι όλοι εμείς είμαστε αποτέλεσμα μίας ανεπάγγελτης διαδρομής και καταλήξαμε σε αυτόν εδώ το χώρο, το χώρο της δημοκρατίας, στον οποίο υπερασπιζόμαστε τους πολίτες και τα συμφέροντα του. Και αυτή η άποψη, δυστυχώς, επικροτήθηκε. Και αυτό είναι το χειρότερο, είναι ότι πιο αλγεινό, πιο ταπεινό και σκοτεινό υπάρχει. 
      Σήμερα, όλοι εμείς θα αποδεχόμαστε αυτήν την προσπάθεια, η οποία είναι μεθοδευμένη και στοχεύει στη συνολικότερη απαξίωση του δημοκρατικού πολιτεύματος. Προσωπικά,  γιατί μόνο για εμένα μπορώ να μιλήσω και δεν μπορώ να μιλήσω ούτε για την κυρία Κόλλια, που είναι καταξιωμένη επαγγελματικά και τον κ. Ευθυμίου, που γνωρίζουν όλοι πάρα πολύ καλά, ποια ήταν η πέννα τους και τον κ. Μαργιέλη και μία σειρά από άλλους συναδέλφους που βρίσκονται εδώ. Ο καθένας μας, λοιπόν, είχε επαγγελματικές διαδρομές
      Φθάσαμε εδώ, ως αποτέλεσμα μίας κοινωνίας που μας επέλεξε όχι ως αρεστούς, αλλά ως άριστους σε μία δεδομένη χρονική στιγμή. Επιτέλους, πρέπει να καταλάβουμε όλοι εδώ μέσα ότι πρέπει να βάλουμε ένα τέλος σε αυτήν την άθλια προσπάθεια, η οποία δυστυχώς μας υποβαθμίζει για να μας υποτάξει. Γιατί αυτός είναι ο στόχος.  
      Πρέπει να πούμε σε όλους ότι εμένα προσωπικά με λένε Αηδόνη Χρήστο του Ευαγγέλου, επάγγελμα Καθηγητής Δευτεροβάθμιας Εκπαίδευσης με μηδενικές καταθέσεις και με μηδενική ακίνητη περιουσία. Αυτός είμαι. Και το πολιτικό σύστημα της χώρας έχει γεννήσει από τη Μεταπολίτευση και μετά, από το 1974, περίπου 1500 πρόσωπα. Οι 1300 έχουν ακριβώς τα ίδια κριτήρια. Θα το υπερασπιστούμε το πολιτικό σύστημα; Θα το κτυπάμε εμείς οι ίδιοι; Θα αφήνουμε φωνές συναδέλφων να ακούγονται με αυτόν τον τρόπο και να τους χειροκροτάμε; 
      Έλεος. Σταματήστε όλη αυτή την φάρσα, στην οποία κάποιοι θέλουν να μας  βάλουν να παίξουμε. Και βέβαια σήμερα άλλο είναι το θέμα. Και το σταματάω εδώ, γιατί πρέπει όλοι να επανέλθουμε σε αυτό το θέμα. Σήμερα συζητάμε μία πάρα πολύ μεγάλη τομή, η οποία βάζει τα θεμέλια για το πώς θα μπορέσουμε να συγκροτήσουμε ένα ελληνικό κράτος. 
      Άκουσα ένα συνάδελφο να λέει ότι από τα χρόνια της σύγχρονης δημοκρατίας δεν υπήρξε ποτέ τέτοια τομή. Δεν γεννήθηκα στο παρελθόν. Είμαι ένας άνθρωπος που γεννήθηκα στο 1963. Από τότε μπορώ να θυμάμαι. Έχω διαβάσει, όμως, την ιστορία και την έχω μελετήσει. 
      Αυτή η τομή θα καταγραφεί ως μία από τις μεγαλύτερες τομές που έγιναν ποτέ στο ελληνικό κράτος. Και δεν μπορεί να μιλάει κανείς και να λέει ότι είναι μία τομή που έχει άρωμα κομματισμού. Αστοχίες μπορεί να έχουν γίνει. Λάθη μπορεί να έχουν γίνει.  Παραλείψεις μπορεί να έχουν γίνει. Αδικίες μπορεί να υπάρχουν και εγώ προσωπικά νιώθω αδικημένος, αλλά δεν έχει καμία σημασία. Καμία σημασία δεν έχει πως νιώθει ο καθένας από εμάς. Σημασία έχει τι κτίζουμε για τους ανθρώπους, τους οποίους πρέπει επιτέλους να τους χαρίσουμε κάτι. Και αυτοί είναι τα νέα παιδιά. 
      Χθες βρέθηκα σε μία τηλεοπτική εκπομπή. Ένας νέος άνθρωπος είπε κάτι απίστευτο, με το οποίο προσωπικά ανατρίχιασα. Είπε ότι δεν μπορούμε να κάνουμε όνειρα. Πώς θα τα κάνει αυτή η νέα γενιά αυτά τα όνειρα; Όταν εμείς ερχόμαστε εδώ με αυτές τις φωνές και λέμε ότι αυτό το νομοθέτημα είναι παρωχημένο; Είναι δυνατόν; 
      Η νέα γενιά από εμάς απαιτεί υπευθυνότητα και σοβαρότητα. Απαιτεί από εμάς επιτέλους κάποιες γενναίες τομές, να συμφωνήσουμε και να τους πούμε ότι εδώ κτίζουμε ένα μέλλον που είναι στηριγμένο πάνω στις αξίες και στις αρχές. Μέσα από αυτούς τους δρόμους πρέπει να προχωρήσεις εσύ νέε άνθρωπε. Αλλιώς δεν έχεις καμία τύχη. Αλλιώς θα φθάσεις στο ίδιο σημείο όπως εμείς σήμερα, να περπατάμε στο δρόμο και να βγαίνουν έξω πολίτες και να διαδηλώνουν και να λένε «έξω οι κλέφτες». Και οι κλέφτες είμαστε εμείς. 
      Επιτέλους, πρέπει να αναλάβουμε την υπευθυνότητα που μας αναλογεί. Αυτό το νομοσχέδιο, κυρία Υπουργέ, θα το ψηφίσω με εκατό χέρια. Προσωπικά με έχετε αδικήσει. Αυτό, όμως, δεν έχει καμία σημασία. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Βύρων Πολύδωρας):  Ευχαριστούμε τον κ. Αηδόνη. 
      ΑΣΤΕΡΙΟΣ ΡΟΝΤΟΥΛΗΣ: Κύριε Πρόεδρε, ζητώ το λόγο. 
    ΠΡΟΕΔΡΕΥΩΝ (Βύρων Πολύδωρας):  Παρακαλώ, κύριε Ροντούλη, έχετε το λόγο για μισό λεπτό. 
    ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Μα, είναι τόσοι ομιλητές.
      ΑΣΤΕΡΙΟΣ ΡΟΝΤΟΥΛΗΣ:  Κύριε Σκανδαλίδη, δεν θα υπερβώ το χρόνο.
      Η πολιτική, κύριε Πρόεδρε, δεν είναι ηθικολογία, είναι πράξη. Και στην πράξη κάποιοι μπορεί να διαφωνούν. Αυτό δεν σημαίνει ότι είναι εκ προοιμίου ανεύθυνοι και ότι κάποιοι άλλοι που συμφωνούν, είναι οι υπεύθυνοι και θέλουν να χαρίσουν πράγματα στη νέα γενιά, πράγμα που δεν θέλουν να κάνουν οι διαφωνούντες. Η διαφωνία, η κατάθεση της αντίθετης άποψης είναι βασικό συστατικό στοιχείο της δημοκρατίας. 
      ΄Αρα, λοιπόν, θα παρακαλούσα πολύ να μη γίνονται αξιολογικές τοποθετήσεις από συναδέλφους σε σχέση με την υπευθυνότητα η τη μη των πολιτικών τοποθετήσεων. 
    ΠΡΟΕΔΡΕΥΩΝ (Βύρων Πολύδωρας):  Εντάξει μη με κάνετε να αισθάνομαι μετανιωμένος που σας έδωσα το λόγο, γιατί αυτό δεν είναι η συνέχιση της συζήτησης. 
      ΑΗΔΟΝΗΣ ΧΡΗΣΤΟΣ: Πάντως,  ο μόνος που το καταλάβατε αυτό, είστε εσείς. 
       
      
      
      (3SM) 
      ΠΡΟΕΔΡΕΥΩΝ (Βύρων Πολύδωρας): Παρακαλώ τον ΣΤ’ Αντιπρόεδρο της Βουλής κ. Βαΐτση Αποστολάτο και Βουλευτή Α’ Πειραιώς του Λαϊκού Ορθόδοξου Συναγερμού να λάβει το λόγο. 
      ΒΑΪΤΣΗΣ ΑΠΟΣΤΟΛΑΤΟΣ (ΣΤ’ Αντιπρόεδρος της Βουλής): Ευχαριστώ πολύ, κύριε Πρόεδρε. 
      Θα μπω στον πειρασμό να απαντήσω στο συνάδελφό μου τον κ. Ροντούλη και –χωρίς να διαφωνώ- θα πω την άποψή μου ότι η πολιτική εκτός από πρακτική, οφείλει να είναι και ηθική και σε αυτή τη βάση επάνω νομίζω ότι συμφωνούμε όλοι. 
      ΑΣΤΕΡΙΟΣ ΡΟΝΤΟΥΛΗΣ: Όχι όμως ηθικολογία. 
      ΒΑΪΤΣΗΣ ΑΠΟΣΤΟΛΑΤΟΣ (ΣΤ’ Αντιπρόεδρος της Βουλής): Ένα νομοσχέδιο, λοιπόν, σαν το σημερινό πρέπει να κρίνεται με βάση τη χρονική, κοινωνική και πολιτική συγκυρία, στην οποία έρχεται, για να μπορεί να αποδειχθεί με έναν τρόπο το κατά πόσο θα είναι όντως αποτελεσματικό ή θα εξυπηρετήσει απλώς τις όποιες σκοπιμότητες της εκάστοτε κυβέρνησης –όποια και αν ήταν αυτή- που το προτείνει, πόσω μάλλον όταν μιλάμε πραγματικά για ένα νομοσχέδιο  που όφειλε και οφείλει να είναι τομή, για ένα νομοσχέδιο που πρέπει να φέρει αλλαγές σε όλα τα επίπεδα. 
      Σε αυτή τη λογική, ο «Καλλικράτης» έρχεται, πράγματι, σε μια χρονική στιγμή απολύτως κρίσιμη για τη χώρα, δεδομένης της γενικής κρίσης. Η οικονομική θεωρώ ότι είναι η αιχμή του δόρατος. Έρχεται, λοιπόν, μετά την ψήφιση του νόμου περί ιθαγένειας και βεβαίως έρχεται και με την αλλαγή του εκλογικού νόμου. 
      Έρχεται, άρα, με όρους ευνοϊκούς μόνο για την Κυβέρνηση. Είναι αυτό το gourmet vert, η πράσινη γκουρμέ διάθεση που ο καθένας που κυβερνά θα μπορούσε να έχει, όχι όμως οικολογική, αλλά κολορατούρα της παρτιτούρας, για να κτιστεί μια πραγματική διοικητική μεταρρύθμιση. 
      Ως έχει, λοιπόν, αποτελεί ένα κομματικά διαμορφωμένο νομοσχέδιο, ένα σχεδιασμό δεν θα έλεγα με ιδιαίτερα αντικειμενικά κριτήρια, γιατί αποδυναμώνει την έννοια του εθνικού κράτους, του αξιακά φορτισμένου εθνικού κράτους, αλλά και ηθικά, μεταφέροντας αρμοδιότητες στις περιφέρειες, ένα νομοσχέδιο με το οποίο η Κυβέρνηση κυριολεκτικά φτιάχνει τις εκλογικές περιφέρειες ? volont?. 
      Βεβαίως και είναι απολύτως απαραίτητη η διοικητική μεταρρύθμιση και έχουμε συγκεκριμένες προτάσεις πάνω σε αυτό, οι οποίες όμως θεωρούμε ότι ανταποκρίνονται σε αυτό που εμείς καταλαβαίνουμε απόλυτες ανάγκες της ελληνικής πραγματικότητας, δεδομένων πάντοτε των εκάστοτε τοπικών, γεωγραφικών, πληθυσμιακών, πολιτιστικών και ιστορικών παραγόντων και δεν έχουν σε καμία περίπτωση να κάνουν με στοχευμένες συνενώσεις δήμων. 
      Για να μπορέσει να εφαρμοστεί το σχέδιο που προτείνετε, να υπάρξει και το προβλεπόμενο κέρδος για τον κρατικό προϋπολογισμό, θα έπρεπε να έχουν εξεταστεί συγκεκριμένες παράμετροι, θα έπρεπε να έχουν απαντηθεί συγκεκριμένα ερωτήματα. Υπάρχουν οικονομικοί πόροι να προχωρήσει ο «Καλλικράτης» αυτή τη συγκεκριμένη, τη δεδομένη στιγμή; Τα έχουν καταφέρει οι υπάρχουσες διοικητικές υποδομές και οι σχετικές ελλείψεις έχουν καταγραφεί; 
      Έχει γίνει κοστολόγηση των νέων αρμοδιοτήτων και των διευρυμένων απαιτήσεων που θα έχουν οι νέοι δήμοι; Θα υπάρξει η ανάλογη μεταβίβαση πόρων και με βάση ποια κριτήρια γίνεται η διανομή των πόρων αυτών για την κάλυψη των νέων αναγκών των ενοποιημένων δήμων; Και πώς θα κρίνονται οι προτεραιότητες σε αυτούς τους νέους δήμους; Υπάρχει ένα σχέδιο αξιοποίησης όλων αυτών των υπαλλήλων που θα θιγούν σίγουρα και θα μείνουν χωρίς θέση εργασίας μετά τις ενοποιήσεις των δήμων; Όλα αυτά θα έπρεπε να έχουν σαφώς διευκρινιστεί, για να μιλάμε για πραγματικά υπεύθυνη νομοθετική δουλειά. 
      Σαν βέρος Πειραιώτης και εκλεγμένος αντιπρόσωπος του Πειραιά και των νησιών του σε αυτή την Αίθουσα του Κοινοβουλίου θα επιμείνω σε δύο προβλεπόμενες ενοποιήσεις δήμων που αφορούν τη Νομαρχία του Πειραιά. Μιλάω για τα Αντικύθηρα και για τα Μέθανα που αποτελούν δυο χαρακτηριστικές περιπτώσεις δημιουργίας ενοποιημένων δήμων, αποτελούμενων από εντελώς διαφορετικά χαρακτηριστικά πληθυσμού και οι οποίοι θα κληθούν να ικανοποιήσουν με ενιαίο τρόπο εντελώς διαφορετικές ανάγκες που προκύπτουν από εντελώς διαφορετικές κοινωνίες, όπως η καθεμιά έχει διαμορφωθεί στο πέρασμα του χρόνου από δικές της επιτόπιες συνήθειες, ήθη, έθιμα και παραδόσεις. 
      Ο «Καλλικράτης» προβλέπει την κατάργηση της υπάρχουσας από εκατοντάδων ετών Κοινότητας Αντικυθήρων και την ενσωμάτωσής της στο νέο Δήμο Κυθήρων, παρά το γεγονός ότι τα περισσότερα νησιά –το 90%- σε ολόκληρη την Ελλάδα αντιμετωπίστηκαν όπως έπρεπε και στον Πειραιά –στην Α’ Περιφέρεια- το Αγκίστρι, ακριβώς όπως έπρεπε, παρόλο που είναι δίπλα στον Πειραιά, απέναντι από τη μεγάλη Αίγινα και την Καλαβρία του Πόρου. 
      Οι κοινότητες αναγνωρίζονται ως δήμοι. Με μια τέτοια κατάργηση δεν λαμβάνει υπ’ όψιν τα πραγματικά συμφέροντα που διέπουν την καθημερινότητα των κατοίκων ακριτικών περιοχών στην εσχατιά του νοτίου Ιονίου Πελάγους, όπως είναι τα Αντικύθηρα με τα χιλιάδες προβλήματα μέσα στα τρία πέλαγα που βρίσκονται. 
      Για τους ίδιους λόγους η ενοποίηση του Δήμου Μεθάνων με το Δήμο Τροιζηνίας. Οφείλουμε για το συγκεκριμένο εγχείρημα να λάβουμε υπ’ όψιν τα ιδιαίτερα χαρακτηριστικά γεωγραφίας, γεωλογίας σε ένα Δήμο που είναι αρχαιότερος του Δήμου Πειραιώς, από το 1834. Είναι ο Δήμος που προϋπήρχε και από την Αθήνα, είναι ένας Δήμος ιστορικός που αναγκάζεται τώρα να χάσει τη φυσιογνωμία και τις ιδιαιτερότητές του για τη λειτουργικότητα της εφαρμογής του «Καλλικράτη».
      Κλείνω, λέγοντας πως αυτό το οποίο θα προεξοφλούσε την επιτυχία μιας διοικητικής μεταρρύθμισης σαν τον «Καλλικράτη» θα ήταν μια αποκέντρωση στην πράξη, με την παράλληλη δημιουργία ισχυρών Ο.Τ.Α. με συγκεκριμένες αρμοδιότητες και επαρκείς πόρους και όχι η δημιουργία ενός συγκεντρωτικού μοντέλου στη θέση του κράτους, το οποίο κατά βάση καταστρέφει το βασικό κύτταρο της κοινωνίας, τον κοινοτισμό, την ελληνική κοινοτική ιστορία και παράδοση και την ευκαιρία για τις τοπικές κοινωνίες να διαμορφώνουν με τις αποφάσεις και τις επιλογές τους το δικό τους μέλλον. 
      Ευχαριστώ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Βύρων Πολύδωρας): Ευχαριστούμε τον κ. Αποστολάτο, τον κύριο Αντιπρόεδρο, τον οποίο και καλώ να με διαδεχθεί στην Έδρα. 
      Το λόγο έχει τώρα η κυρία Κόλλια-Τσαρουχά, Βουλευτής της Νέας Δημοκρατίας στο Νομό Σερρών. 
      ΜΑΡΙΑ ΚΟΛΛΙΑ-ΤΣΑΡΟΥΧΑ: Σας ευχαριστώ, κύριε Πρόεδρε. 
      (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Κύριε Πρόεδρε, κυρίες και κύριοι συνάδελφοι, κύριε Υφυπουργέ, προτεραιότητα όλων μας είναι να επιταχυνθεί η ανάπτυξη της περιφέρειας, να εξαλείψουμε τις ανισότητες, να τονωθεί η επιχειρηματικότητα και η απασχόληση, να παταχθούν τα φαινόμενα κακοδιοίκησης και διαφθοράς, να φέρουμε τελικά τη διοίκηση κοντά στον πολίτη. 
      Η Νέα Δημοκρατία διά του Αρχηγού της και των στελεχών της, όπως και τα άλλα Κόμματα της Αντιπολίτευσης, απορρίπτει αυτό τον «Καλλικράτη», ζητώντας την εφαρμογή μιας ολοκληρωμένης, ριζικής και καλά προετοιμασμένης διοικητικής μεταρρύθμισης, που να ανταποκρίνεται στο όραμα του πολίτη και να υπηρετεί το δημόσιο συμφέρον και όχι τις όποιες μικροπολιτικές σκοπιμότητες. 
      Στην περίοδο της δικής μας διακυβέρνησης, με τη σύμφωνη γνώμη της ΚΕΔΚΕ και της Ε.Ν.Α.Ε. τότε, για λόγους σεβασμού των θεσμών, μεταθέσαμε την εφαρμογή της, την οποία σχεδιάζαμε, αφού η όποια μεταρρύθμιση προϋπέθετε την προηγούμενη αναγκαία στήριξη των υποδομών και την ενίσχυση των πόρων των Ο.Τ.Α. και των δύο βαθμών. 
      Υπάρχουν άπειρες δηλώσεις του τότε Αρχηγού της Αξιωματικής Αντιπολίτευσης και νυν Πρωθυπουργού, του κ. Παπανδρέου, ο οποίος προειδοποιούσε την Κυβέρνηση της Νέας Δημοκρατίας να μην επιχειρήσει την εξαπάτηση –όπως έλεγε- της τοπικής αυτοδιοίκησης, χωρίς ένα συνολικό σχέδιο διοικητικής μεταρρύθμισης, χωρίς τις οικονομικές και άλλες προϋποθέσεις και τα προγράμματα που θα τη συνοδεύουν, όπως η χωροθέτηση μετά από διάλογο, η χρηματοδότηση υποδομών και λειτουργικών δαπανών, η στελέχωση και οργάνωση των υπηρεσιών. 
      Πιστεύει έστω και ένας από εμάς, κυρίες και κύριοι συνάδελφοι, ότι οι Ο.Τ.Α. και των δύο βαθμών που θεσμοθετούνται δεν θα είναι παντελώς αδύναμοι και ανέτοιμοι να ασκήσουν τις νέες αρμοδιότητες τον Ιανουάριο του 2011; Όχι βέβαια. Με το χέρι στην καρδιά, πιστεύει έστω και ένας από εμάς ότι όλα όσα θεωρούνταν προαπαιτούμενα από τον κ. Παπανδρέου θα ικανοποιηθούν σήμερα, ειδικά σε αυτή την οικονομική συγκυρία; Δυστυχώς, όχι. 
      Αναπτύχθηκε μια επιχειρηματολογία από τους Βουλευτές της Νέας Δημοκρατίας όπου είναι ξεκάθαροι οι λόγοι, για τους οποίους αποφασίστηκε για το μέλλον η εφαρμογή της μεταρρύθμισης. Εσείς θα πρέπει να απολογηθείτε, κύριοι της Κυβέρνησης, για τους λόγους που αποφασίσατε να δοθεί προτεραιότητα στην ψήφο των μεταναστών και όχι αυτή των αποδήμων Ελλήνων. Επίσης, σύντομα θα απολογηθείτε για τους λόγους, που σήμερα αποκρύπτονται και έχουν σχέση με τον «Καλλικράτη», αλλά και για το νέο εκλογικό νόμο που θα φέρετε. 
      
      (DP)
      (4GK)
Χάθηκε μια ιστορική ευκαιρία, κύριε Υπουργέ, για τη συναίνεση όλων των πολιτικών φορέων της χώρας ως απαρχή της συναίνεσης που απαιτούν οι συγκεκριμένες σημερινές περιστάσεις.
      Κύριε Υπουργέ, οι μεγάλοι πληθυσμιακά δήμοι δεν είναι πάντοτε και ισχυροί. Δήμος έως τριάντα χιλιάδων κατοίκων –πραγματικών κατοίκων και όχι με στοιχεία απογραφής- στελεχωμένος με το κατάλληλο επιστημονικό προσωπικό μπορεί κάλλιστα σε τοπικό επίπεδο να αποτελέσει έναν ισχυρό πόλο ανάπτυξης, ιδιαίτερα δε αν αυτός ο δήμος είναι και διαχειριστικά επαρκής. Τα κριτήρια συνένωσης των δήμων με βιωσιμότητα θα πρέπει να λάβουν σοβαρά υπ' όψιν τους τα δημογραφικά, αναπτυξιακά, γεωγραφικά κριτήρια και ειδικά την κοινωνική συνοχή: ένα κριτήριο που πρέπει να εξασφαλιστεί οπωσδήποτε, γιατί αυτό θα παίξει το σημαντικότερο ρόλο στη βιωσιμότητα του νέου Οργανισμού.
      Είμαι ιδιαίτερα επιφυλακτική στην απορρόφηση των αγροτικών δήμων από τις γειτονικές πόλεις, καθώς κάτι τέτοιο θα ενίσχυε τις οικιστικές πιέσεις στην ύπαιθρο χώρα και με τρομάζει ο κίνδυνος της περαιτέρω εγκατάλειψης και απερήμωσης των χωριών και ενός νέου κύματος αστυφιλίας και συγκέντρωσης του πληθυσμού στις πόλεις, όπως συμβαίνει τώρα και όπως είναι βέβαιο ότι με αυτές τις ρυθμίσεις, θα γίνει και στο μέλλον. 
      Οι Βουλευτές των ακριτικών περιοχών ζητούμε να δημιουργηθούν δήμοι καθαρά αγροτικοί, ξέχωρα από τους αστικούς, αφού για εθνικούς λόγους επιβάλλεται η ανάγκη στήριξης και συγκράτησης του πληθυσμού στα χωριά μας και αυτό δεν το αγγίζουμε σήμερα μιας και το έχουμε ήδη βάλει μόνιμα στο περιθώριο, όπως και τα μέτρα στήριξης της οικογένειας που και αυτό είναι βέβαιο ότι θα το βρούμε μπροστά μας.
      Οι Σερραίοι γνωρίζουμε, κύριε Υπουργέ, ότι στον «Καποδίστρια» στο Νομό Σερρών υπήρξαν παρεμβάσεις πολιτικών παραγόντων στη σύσταση των τότε δήμων, χωρίς να ικανοποιηθεί κανένα από τα κριτήρια τότε του «Καποδίστρια». Και έρχεται σήμερα ο «Καλλικράτης» και συνεχίζει να καλύπτει αυτό το τερατούργημα αποκλείοντας δημοτικά διαμερίσματα των δήμων να ενταχθούν σε άλλους δήμους και να μην ακολουθήσουν την πορεία των δήμων που ανήκουν.
      Ο «Καποδίστριας» του Νομού Σερρών είχε είκοσι δύο δήμους και πέντε κοινότητες. Ο «Καλλικράτης» του Νομού Σερρών έχει επτά Δήμους. Είναι κοινή διαπίστωση όλων των Σερραίων ότι σ’ αυτόν το χωροταξικό σχεδιασμό ακολουθήθηκαν ξεκάθαρα πρακτικές με κομματικά καιροσκοπικά κριτήρια. 
      Κύριε Υπουργέ, σας καλώ να μας πείσετε για το αντίθετο. Ολόκληρη η πρώην επαρχία Βισαλτίας αποτελεί ένα Δήμο. Με ακριβώς τα ίδια χαρακτηριστικά η πρώην επαρχία Φυλλίδος διασπάται σε δυο. Άλλα μέτρα και άλλα σταθμά. 
      Ο Δήμος Σερρών γειτνιάζει με πέντε δήμους: Το Δήμο Εμμανουήλ Παπά, του Στρυμώνα, Σκουτάρεως, Καπετάν Μητρούση και του Λευκώνα. Πολλά δημοτικά διαμερίσματα των Δήμων αυτών πραγματικά έχουν ενταχθεί στον οικονομικό ιστό της πρωτεύουσας του Νομού. Έρχεται η Κυβέρνηση και αποφασίζει ότι δυο από αυτούς τους Δήμους μπορούν να αποτελέσουν ένα βιώσιμο Δήμο,ενώ οι άλλοι δεν μπορούν να το καταφέρουν αυτό.
      Κύριε Υπουργέ, η ανεξήγητη πρακτική που ακολουθήθηκε κατάφερε να ενώσει πολίτες από όλους τους πολιτικούς χώρους, να τους κινητοποιήσει γιατί πολύ απλά γνωρίζουν τι επικράτησε στον «Καποδίστρια» και γνωρίζουν τι θα ακολουθήσει στο σημερινό αδιέξοδο. Να ξοδεύουμε εκατομμύρια να προετοιμάζουμε υποδομές και δημαρχιακά μέγαρα σε περιοχές που σύντομα θα αποτελούν θλιβερά απομεινάρια χαμένων ευκαιριών.
      Και το ερώτημα παραμένει: Γίνεται η μεταρρύθμιση αυτή για την πραγματική βελτίωση της πρωτοβάθμιας τοπικής αυτοδιοίκησης προς όφελος των τοπικών κοινωνιών και της ανάπτυξης των περιοχών, ή των ελαχίστων κομματαρχών σας, όπως πράξατε και με τον «Καποδίστρια»; Σεβόμαστε θεσμικά όργανα και τοπικές κοινωνίες που εκφράστηκαν με κάθε νόμιμο και φανερό τρόπο ή υπακούμε σε εξωθεσμικές παρεμβάσεις; 
      Η μεταρρύθμιση πρέπει να είναι αποτέλεσμα ωρίμανσης μιας πολυετούς προσπάθειας του ίδιου του κόσμου της αυτοδιοίκησης και των θεσμικών φορέων της. Αυτό που συζητούμε σήμερα δεν είναι ένας συνολικός επανασχεδιασμός με εσωτερική συνοχή και συνέπεια που στηρίζεται στη βάση μιας ολοκληρωμένης μελέτης, που θέτει ως επίκεντρο την αποτελεσματική εξυπηρέτηση των αναγκών του πολίτη και δίνει νέα αναπτυξιακή ώθηση στο κράτος. Δεν είναι αυτό, κύριε Υπουργέ, δυστυχώς. Να μην πάει χαμένη ακόμα μια ευκαιρία για περισσότερη δημοκρατία και διαφάνεια στη λειτουργία του κράτους. Σκεφθείτε, κύριε Υπουργέ, ότι ίσως και όλα τα κόμματα της Αντιπολίτευσης έχουν δίκιο στις επισημάνσεις τους.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ την κυρία Μαρία Κόλλια-Τσαρουχά, Βουλευτή της Νέας Δημοκρατίας στο Νομό Σερρών.
      Ακολουθεί ο συνάδελφος Σάββας Αναστασιάδης, Βουλευτής της Νέας Δημοκρατίας στη Β΄ Θεσσαλονίκης. 
      Έχετε το λόγο, για έξι λεπτά.
      ΣΑΒΒΑΣ ΑΝΑΣΤΑΣΙΑΔΗΣ: Ευχαριστώ, κύριε Πρόεδρε.
      Μέσα σε ένα θολό και ταραγμένο τοπίο εξαιτίας της πολύπλευρης κρίσης που διέρχεται η χώρα μας επιχειρείτε, κύριε Υπουργέ, μεταρρύθμιση στο χώρο της τοπικής αυτοδιοίκησης με το πρόγραμμα «Καλλικράτης». Η αναγκαιότητα μιας ριζοσπαστικής μεταρρύθμισης στη διοικητική δομή του κράτους είναι αδιαμφισβήτητη και εθνικής σημασίας. Η οργάνωση, όμως, της χώρας στα τρία επίπεδα εθνικό, περιφερειακό και τοπικό απαιτεί, καταρχήν, μια ολοκληρωμένη μεταρρύθμιση η οποία θα ξεκινάει από την τοπική διοίκηση. Μεταρρύθμιση που θα ανατρέπει όλες τις κατεστημένες δομές: να μετασχηματίζει ριζικά το κεντρικό κράτος και να ενισχύει τις επιτελικές του λειτουργίες, να μην εξαντλείται σε παρεμβάσεις αποσπασματικές, που απλώς θα αγγίζουν τα γεωγραφικά όρια των νέων δήμων και των νέων περιφερειών, να μην υποτάσσεται σε κομματικές σκοπιμότητες και να μην συνδέεται με οποιεσδήποτε εκλογές, είτε εθνικές είτε τοπικές, να είναι αποτέλεσμα ενός προσεκτικού και ολοκληρωμένου σχεδιασμού με αντικειμενικά κριτήρια. Τότε μόνο θα εξυπηρετεί τα συμφέροντα, τον πολίτη και τον τόπο. 
      Τίποτε, όμως, από αυτά δεν γίνεται στο νομοσχέδιο που καταθέσατε, κύριε Υπουργέ, γιατί για να έχουμε τα στοιχεία που περιγράφονται παραπάνω ήταν απαραίτητη η μελέτη και η αξιολόγηση των αποτελεσμάτων του «Καποδίστρια», της πρώτης, δηλαδή, διοικητικής μεταρρύθμισης έτσι ώστε η εμπειρία από τη δωδεκάχρονη λειτουργία της να αποτελέσει οδηγό και πυξίδα στη νέα μεταρρύθμιση. Ήταν αναγκαίος ένας ουσιαστικός διάλογος με τα στελέχη της τοπικής αυτοδιοίκησης για το σύνολο των θεμάτων που εγείρονται, με τις τοπικές κοινωνίες επίσης και με τους Βουλευτές όλων των κομμάτων. Να γίνει συζήτηση για τα διοικητικά, τα οικονομικά, τα κοινωνικά και βεβαίως τα γεωγραφικά όρια των συνενώσεων. Ήταν, δηλαδή, απαραίτητος ένας σοβαρός διάλογος μια βαθιά ανάλυση για ένα μακρόπνοο σχεδιασμό έτσι ώστε η οργάνωση του κράτους να μην παρουσιάζει κενά και επικαλύψεις. 
      Δεν είναι δυνατόν να αγνοείτε τις τοπικές κοινωνίες και τις αντιδράσεις τους γιατί σε πολλές περιπτώσεις οι αντιδράσεις αυτές πέρα από τη συναισθηματική δυναμική εμπεριέχουν και ουσιαστικούς λόγους, που δεν τους λάβατε εσείς υπ' όψιν σας. Γιατί, παραδείγματος χάρη, καταργείτε τους ορεινούς όγκους στην επαρχία Λαγκαδά στο Νομό Θεσσαλονίκης; Γιατί δεν αντιμετωπίζετε με τα ίδια κριτήρια την Αθήνα και τη Θεσσαλονίκη; Γιατί δεν διατηρείτε τον ορεινό Δήμο Σοχού τη στιγμή που όλοι οι Βουλευτές όλων των κομμάτων συναινούν στη διατήρησή του; Ή τον ιστορικό Δήμο Λαχανά, τον ιστορικό Δήμο Καλινδίων που με τα ιδιαίτερα χαρακτηριστικά, το φυσικό κάλλος και τα πολιτιστικά στοιχεία που έχουν μπορούν να δημιουργήσουν προϋποθέσεις ανάπτυξης και να συγκρατήσουν εκεί τον πληθυσμό τους; Γιατί δεν διατηρείτε τον Δήμο Πυλαίας. έναν τεράστιο Δήμο σε έκταση με δυναμική ανάπτυξης, με πληθυσμιακή και οργανωτική επάρκεια, ένας Δήμος που θα μπορούσε να σταθεί μόνος του. Γιατί διαγράφετε τον ιστορικό όρο της Μυγδονίας από τον Δήμο Ωραιοκάστρου; Γιατί δεν τον συμπεριλαμβάνετε και αυτόν, όπως σε άλλους δήμους; 
      Δεν κάνετε ένα απλό λάθος με αυτές τις παραλείψεις και την εμμονή σας. Εγκληματείτε κατά των συγκεκριμένων περιοχών και όλης της αντίστοιχης ελληνικής περιφέρειας. Η τάση που δημιουργείται αυτή τη περίοδο στις τοπικές κοινωνίες εξαιτίας αυτών των προβλημάτων είναι να εγκαταλείψουν τις γενέτειρές τους και να εγκατασταθούν στα αστικά κέντρα και όταν, κυρία Υπουργέ, αδειάσει η ελληνική περιφέρεια τότε η Ελλαδίτσα μας πάει. Έτσι αντιλαμβάνεστε το καλό του τόπου αυτή τη δύσκολη περίοδο; Μπροστά στο κομματικό συμφέρον δείχνετε ότι δεν υπολογίζετε τίποτα. 
      Είναι προφανές, κυρία Υπουργέ, ότι πριν από την έναρξη της νέας διοικητικής μεταρρύθμισης θα έπρεπε να αντιμετωπιστούν τα σημερινά οικονομικά προβλήματα του συνόλου της αυτοδιοίκησης. Η κυβέρνηση της Νέας Δημοκρατίας, λόγω της οικονομικής κρίσης που αντιμετώπιζε τότε η χώρα και συνεχίζει και σήμερα να αντιμετωπίζει με μεγαλύτερη ένταση, αποφάσισε να μην προχωρήσει στη μεταρρύθμιση. Εσείς τότε ως αντιπολίτευση θέτατε την αντιμετώπιση των οικονομικών προβλημάτων της τοπικής αυτοδιοίκησης ως απαραίτητο όρο και αναγκαία προϋπόθεση για τη νέα δομή του κράτους. Σήμερα τι κάνετε, κυρία Υπουργέ; Αυτοαναιρείστε. Μεταφέρετε παλαιά βάρη και προβλήματα στα νέα σχήματα, που κανείς δεν γνωρίζει πώς και πότε θα αντιμετωπιστούν. 
      
      (DE)
       
      (4DP)
      Έχετε μια ευκολία άλλα να λέτε, ως Αντιπολίτευση και άλλα να πράττετε ως Κυβέρνηση. Οφείλατε ακόμη, πριν προχωρήσετε, να είχατε εφοδιάσει με τα κατάλληλα τεχνικά και διοικητικά μέσα τους νέους δήμους και τις νέες περιφέρειες. Μπορείτε να μας πείτε πώς θα λειτουργήσουν αυτά τα νέα δημιουργήματα, που σε πολλές περιπτώσεις θα έχουν τη μορφή μικρού κρατιδίου;
      Να σας θυμίσω τι έλεγε ο σημερινός Πρωθυπουργός, όταν ήταν στην Αντιπολίτευση. Χαρακτήριζε έγκλημα κάθε απόπειρα μεταρρύθμισης που δεν θα έλυνε προκαταβολικά όλα τα οικονομικά, τεχνικά και διοικητικά προβλήματα. Λύσατε εσείς κανένα από αυτά; Δεν διαπράττετε εσείς σήμερα έγκλημα;
      Το νομοσχέδιο που καταθέτετε, κύριε Υπουργέ, δεν απαντά στα καίριας σημασίας ζητήματα στήριξης του νέου θεσμού. Δεν εγγυάται την αυτοδυναμία και την οικονομική αυτοτέλεια. Έχει σοβαρές ελλείψεις και κενά. Δεν νοείται τόση βιασύνη σε ένα τόσο καθοριστικό για τη χώρα ζήτημα. Ακολουθήσατε την αυταρχική πολιτική του «αποφασίζομεν και διατάσσομεν». Θεσμοθετήσατε ερήμην της κοινωνίας. Δεν μπορεί να στεριώσει μια τέτοια μεταρρύθμιση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Όταν ξεκινήσατε, μας λέγατε ότι απαιτούνται 4,5 δισεκατομμύρια ευρώ για την εφαρμογή του. Σήμερα, μας λέτε ότι θα έχετε εξοικονόμηση πόρων περίπου 1,5 δισεκατομμυρίου ευρώ. Από πού, πώς και πότε θα γίνει η εξοικονόμηση αυτή δεν μας εξηγείτε.
      Από τη σπουδή, την εμμονή και τη βιασύνη με την οποία, κύριε Υπουργέ, καταθέτετε το νομοσχέδιο, αποδεικνύετε ότι το μόνο που σας ενδιαφέρει είναι οι εκλογικοί συσχετισμοί, τα εκλογικά παιχνίδια ενόψει των εκλογών του Νοεμβρίου. Κάνετε, όμως, τραγικό λάθος. Η χώρα περνάει δύσκολες στιγμές. Δεν υπάρχουν περιθώρια για πειραματισμούς. Βρισκόμαστε μπροστά σε μεγάλες προκλήσεις, τις οποίες καλούμαστε να αντιμετωπίσουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Τελειώστε, όμως, τώρα, σας παρακαλώ.
      ΣΑΒΒΑΣ ΑΝΑΣΤΑΣΙΑΔΗΣ: Οι ευθύνες όλων μας είναι τεράστιες. Εμείς αναλαμβάνουμε τις ευθύνες μας. Η Κυβέρνηση ας αναλογιστεί τις δικές της.
      Καταψηφίζουμε το συγκεκριμένο νομοσχέδιο, γιατί πιστεύουμε ότι δεν θα δώσει αυτά που προσδοκά.
      Ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Σάββα Αναστασιάδη.
      Ο κ. Κώστας Σκανδαλίδης, συνώνυμος με το ΠΑ.ΣΟ.Κ., που εκλέγεται στην Α’ Αθήνας, έχει το λόγο.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Συνώνυμος, κύριε Πρόεδρε;
      ΠΡΟΕΔΡΕΥΩΝ (Βαΐτσης Αποστολάτος): Είστε σειρά μου, γι’ αυτό τα λέω αυτά, κύριε Σκανδαλίδη.
      Ορίστε, έχετε το λόγο και ακολουθεί ο κ. Λιντζέρης.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Νομίζω ότι σήμερα είναι μια πολύ σημαντική μέρα και είμαι υποχρεωμένος εισαγωγικά να εξομολογηθώ κάτι. Από τη μια μεριά, ανοίγει ο δρόμος για μια μεγάλη θεσμική αλλαγή και από την άλλη μεριά, το πρωί, στην Εξεταστική Επιτροπή, άρχισε να σπάει το απόστημα της παθογένειας του πολιτικού συστήματος.
      Κατ’ αρχήν και τα δύο δείχνουν μια πολύ πρωτόγνωρη και αυξημένη ευαισθησία από την πλευρά μιας εξουσίας που θέλει και επιμένει να είναι νέα, όχι μόνο να δείχνει νέα και στην πρακτική της και σε σχέση με τον εαυτό της.
      Γι’ αυτό νομίζω ότι πρέπει να βγούμε λίγο, αγαπητοί συνάδελφοι, από αυτή τη μιζέρια που μας τρώει όλη μέρα με μια συζήτηση γύρω από επιμέρους θέματα και να μπούμε στην ουσία αυτής της πολύ σημαντικής μέρας. Και θα ήθελα, πριν πω δυο λόγια για το νομοσχέδιο, να πω για το πολιτικό σύστημα.
      Βεβαίως, η παθογένεια του πολιτικού συστήματος υπάρχει και μάλιστα, πολλά χρόνια. Την καταγγέλλω εδώ και πάρα πολλά χρόνια. Ημιτελείς θεσμικές αλλαγές, νόμοι που δεν εφαρμόζονται, συντεχνιακοί συμβιβασμοί, μεταπρατικές και διαμεσολαβητικές πρακτικές, αυγά που σπάνε μόνο ρητορικά, παραοικονομία αδιανόητη με κρατικοδίαιτους επιχειρηματίες, με κρατικοδίαιτους μεταπράτες, ισοπεδωτικές λογικές στο κοινωνικό κράτος «για όλους οι παροχές, για όλους οι αναπηρικές συντάξεις», πρακτικές που μας έχουν αμαυρώσει.
      Εγώ, όμως, αρνούμαι να αποδεχθώ συλλήβδην την ακύρωση ενός ολόκληρου ιστορικού κύκλου, για τον οποίο διέθεσα όλα μου τα χρόνια, από τότε που ένιωσα τον εαυτό μου. Αρνούμαι την ακύρωση της Μεταπολίτευσης, που η χώρα έκανε τεράστια βήματα. Αρνούμαι, γιατί αυτό θα ήταν αυτοχειριασμός και θα ήθελα πολύ να το σκεφθείτε αυτό, γιατί μετά από εμάς, μη νομίζετε ότι θα έλθει κάτι που θα δώσει διέξοδο, εάν εμείς δεν υπερβούμε τον εαυτό μας. Θα έλθουν οι εθελόδουλοι, οι υποτακτικοί και οι πραγματικοί υπάλληλοι των συμφερόντων. Διότι αυτή η Βουλή δεν έχει πολλούς υπαλλήλους συμφερόντων. Το πιστεύω ακράδαντα.
(Χειροκροτήματα από την πτέρυγα του ΠΑ.ΣΟ.Κ.)
      Θα ήθελα, λοιπόν, να είμαστε πολύ προσεκτικοί απέναντι στις μικροκομματικές μας επιδιώξεις, απέναντι σε μια πάγια στρατηγική Κομμάτων που από δέκα χρόνια τώρα έπρεπε να αλλάξουν γραμμή και δεν άλλαξαν, μηδέ του δικού μας εξαιρουμένου. Γι’ αυτό, θα ήθελα πραγματικά να μιλήσω λίγο διαφορετικά από αυτό που γινόταν μέχρι τώρα.
      Και έρχομαι στο δεύτερο σημείο, που είναι το θέμα μας. Η οικονομική κρίση συνοδεύεται από μια μεγάλη αναπτυξιακή κρίση του μοντέλου ανάπτυξης. Ξέρετε ποια είναι η παθογένεια στο μοντέλο ανάπτυξης; Δεν υπάρχει αντιστοιχία ανάμεσα στις αναπτυξιακές βαθμίδες, τις παραγωγικές, πολιτισμικές, διοικητικές και αντιπροσωπευτικές δομές της χώρας. Οι θεσμοί της δημοκρατίας που αναλαμβάνουν την ανάπτυξη είναι κατ’ όνομα αναπτυξιακοί. Δεν συμμετέχουν στις αποφάσεις, δεν μπορούν, δεν έχουν τη δυνατότητα.
      Από το 2002 έπρεπε να είχε γίνει ο «Καλλικράτης». Χάσαμε πολύτιμο χρόνο, δέκα ολόκληρα χρόνια χάσαμε. Και πρέπει να καταλάβουμε ότι αν αυτό το παράλογο κράτος δεν αποκαταστήσει στοιχειωδώς την αντιστοιχία ανάμεσα στις βαθμίδες του, δεν μπορεί να λύσει το οικονομικό πρόβλημα. Δεν θα το λύσει. Δεν θα βρει τις παραγωγικές δυνάμεις, γιατί δεν θα υπάρχει δημοκρατία. Δεν θα βρει τοπικές αναπτυξιακές δυνάμεις, γιατί δεν θα υπάρχει θεσμός να ενισχύσει και να προχωρήσει την τοπική ανάπτυξη.
      Αυτό κάνει ο «Καλλικράτης». Αντιστοιχεί στην περιφέρεια που διαπραγματεύεται με την Ευρωπαϊκή Ένωση, στον ισχυρό δήμο που πρέπει να αναλάβει την τοπική ανάπτυξη, επιτέλους, τους αντιπροσωπευτικούς θεσμούς με τις αναπτυξιακές ανάγκες της χώρας του χθες, όχι του αύριο. Επαναλαμβάνω, του χθες. Διότι αυτή η καθυστέρηση μας έχει οδηγήσει σε τεράστια αδιέξοδα.
      Δεν είναι μόνο η ανάπτυξη. Είναι κρίση δημοκρατίας. Όλοι ερχόμαστε εδώ και αντιπροσωπεύουμε τις τοπικές μας κοινωνίες. Εγώ σας ρωτώ: Τι κάνουμε για να αποκτήσει η τοπική κοινωνία τη δυνατότητα και το δικαίωμα της απόφασης και του ελέγχου, για να μας ελέγξει, για να μην είναι αύριο το πολιτικό σύστημα όπως είναι σήμερα;
      Εγώ λέω ότι ο «Καλλικράτης» κάνει μια κίνηση γενναία προς αυτή την κατεύθυνση. Αναβιώνει το κύτταρο της λαϊκής κυριαρχίας, δίνοντας και αρμοδιότητες και πόρους στις δημοτικές κοινότητες και παράλληλα, διευρύνει το αναπτυξιακό μέγεθος του θεσμού, προκειμένου να έχει την τεχνοκρατική δυνατότητα να αξιοποιήσει τη λαϊκή σοφία και τη λαϊκή ανάπτυξη από κάτω και να δώσει απάντηση στα μεγάλα αναπτυξιακά προβλήματα της χώρας.
      Η δημοκρατία με τον «Καλλικράτη» ενισχύεται -είτε το θέλετε είτε δεν το θέλετε- και στο μέγεθος και στην εσωτερική αποκέντρωση.
      Πολιτική: Γίνεται αυτονομία της πολιτικής χωρίς αυτονόμηση των θεσμών που ασκούν την πολιτική; Εγώ ρωτώ: Η θεσμική και πολιτική χειραφέτηση της Τοπικής Αυτοδιοίκησης από την εκτελεστική εξουσία δεν κατοχυρώνεται στον «Καλλικράτη»; Μπορεί ο Υπουργός να διαχειρίζεται τα κονδύλια κατά το δοκούν; Δίνεται η δυνατότητα του ελέγχου; Υπάρχει όλο αυτό το σύστημα ελέγχων παντού, ούτως ώστε να μπορεί να υπάρξει μια αυτοδιοίκηση που να στέκεται στα πόδια της και να μην έχει ανάγκη την κεντρική εξουσία;
      Αν αυτό το κάνει το νομοσχέδιο και μέσα από τη διαφάνεια και τους θεσμούς που καθορίζει και εγώ θα έλεγα ότι είναι και πάρα πολύ πιεστικός, αν θέλετε και ίσως θα μπορούσε να ήταν και πιο ελαφρύς, ας πούμε, αυτός ο έλεγχος, γιατί έχει μια αγωνία η Κυβέρνηση να εμφανίσει μια…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με συγχωρείτε, αλλά θα ήθελα δύο λεπτά, κύριε Πρόεδρε, αν μου δίνετε τη δυνατότητα.
      ΠΡΟΕΔΡΕΥΩΝ (Βαΐτσης Αποστολάτος): Έχετε ένα λεπτό, κύριε συνάδελφε, από τη γραμμή που έχουμε.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Θα προσπαθήσω να τελειώσω γρήγορα.
      Έπρεπε γι’ αυτούς τους τέσσερις λόγους, για την ανάπτυξη, για τη δημοκρατία, για την αυτονομία των θεσμών, της πολιτικής, για τη διαφάνεια να το ψηφίσουμε επί της αρχής και μετά να πούμε τι γίνεται με τους δήμους του Νομού μας, τι γίνεται με το γεωγραφικό προσδιορισμό και όλα αυτά.
      Θα κάνω ένα πολιτικό σχόλιο και θα κλείσω. Λέει η Αντιπολίτευση ότι είναι πρόχειρο, είναι ανεφάρμοστο, είναι επιφανειακό. Σας λέω: Δεν υπάρχει θεσμική αλλαγή που να σχεδιάζεται επί χάρτου στην ολότητά της. Έχω εμπειρία, έχω κάνει θεσμικές αλλαγές. Δεν υπάρχει. Αυτό έχει έκθεση αξιολόγησης, έχει δυνατότητες, σου δίνει βήματα, τι Προεδρικά Διατάγματα μπορεί να διαφανούν στο χώρο, να τα πάμε πιο πέρα… Όμως και το μεταβατικό στάδιο προσπαθεί να το προσδιορίσει. Δεν υπάρχει τυφλοσούρτης ούτε τελειωμένο σχέδιο.
      Λέει η Αντιπολίτευση ότι υπηρετεί δήθεν κομματικούς σκοπούς. Η Ρόδος, η Λέσβος και η Κέρκυρα αφαιρούν είκοσι δήμους από το ΠΑ.ΣΟ.Κ., να το πω έτσι κομματικά.
      (AD)
      (4DE)
      Γιατί τόσο εύκολα η Κυβέρνηση δέχτηκε να πάει σε ένα δήμο, στη Ρόδο, όταν ξέρει ότι από τους δέκα δήμους θα έπαιρνε τους οκτώ ή τους εννέα; Γιατί; Είναι έωλα επιχειρήματα. Δεν έχουν νόημα. 
      Έπειτα, πρέπει να αυτονομηθεί η Εθνική Αντιπροσωπεία από τις τοπικιστικές αντιθέσεις και να μην κρατά άμυνα χαρακωμάτων. Η κοινωνία αμύνεται στους δημάρχους, γιατί οι δήμαρχοι τώρα –και είναι φυσικό αυτό για το πολιτικό προσωπικό- νιώθουν ανασφάλεια και προσπαθούν να οριοθετήσουν το χώρο της επιβίωσής τους. 
      Και πάμε εμείς και φέρνουμε αυτά τα προβλήματα εδώ. Και αυτά τα προβλήματα γίνονται φοβερά και τρομερά και τελικά αυτά αποδεικνύουν ότι αν κρατήσουμε την άμυνα χαρακωμάτων, θα λύσουμε και τα προβλήματα. Λάθος! Είμαστε μικρότεροι των περιστάσεων. Να μιλήσουμε για τα άρθρα που βελτιώνουν το νομοσχέδιο, για να λειτουργήσει ο θεσμός, ναι. Να μη μεταφέρουμε, όμως, τις τοπικιστικές αντιθέσεις. 
      Εγώ, λοιπόν, αγαπητοί συνάδελφοι, σας ζητώ να το σκεφτείτε ξανά. Μην το ψηφίσετε. Σκεφτείτε το ξανά. Και άλλες φορές ψηφίσαμε νομοσχέδια μόνοι μας. Αυτό ειδικά έπρεπε να το στηρίξετε με όλες σας τις δυνάμεις και εντός και εκτός του ΠΑ.ΣΟ.Κ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε το συνάδελφο κ. Σκανδαλίδη. 
      Ο κ. Δημήτρης Λιντζέρης από τη Β΄ Πειραιά έχει το λόγο και ακολουθεί η κα Μανωλάκου. Ο Πειραιάς σήμερα έχει την τιμητική του! 
      Κύριε Λιντζέρη, έχετε το λόγο. 
      ΔΗΜΗΤΡΙΟΣ ΛΙΝΤΖΕΡΗΣ: Κυρίες και κύριοι συνάδελφοι, το υπό συζήτηση νομοσχέδιο συνιστά αναμφίβολα μια μεγάλη πολιτική, θεσμική και διοικητική μεταρρύθμιση. Στοχεύει στην αναζωογόνηση της αυτοδιοίκησης, στην αποκέντρωση, στη δημοκρατική συμμετοχή, στη διαφάνεια. Στοχεύει, εν τέλει, στην καλύτερη αντιμετώπιση από μεριάς της πολιτείας των προβλημάτων των πολιτών. 
      Ο ΚΑΛΛΙΚΡΑΤΗΣ έρχεται προς ψήφιση εν μέσω μιας πρωτοφανούς οικονομικής κρίσης. Κάποιοι ισχυρίζονται ότι η οικονομική κρίση αποτελεί τροχοπέδη για την υλοποίησή του. Η δική μου πεποίθηση, αντιθέτως, λέει ότι μπορεί να αποτελέσει μια από τις σοβαρές συνιστώσες της διεξόδου από αυτήν την κρίση. 
      Πεποίθησή μου είναι ότι ο ΚΑΛΛΙΚΡΑΤΗΣ συνιστά ζωτική ανάγκη για την ανάπτυξη και την ευημερία των τοπικών κοινωνιών. Η συνένωση δεν είναι μια απλή διοικητική πράξη. Αφορά την αξιοποίηση των δυνατοτήτων και των ευκαιριών της κάθε περιοχής. Φιλοδοξεί να δώσει αναπτυξιακή ανάσα στην αυτοδιοίκηση, στην οικονομία, στους θεσμούς. 
      Τώρα είναι η μεγάλη ευκαιρία να καταστούν ικανοί και ανταγωνιστικοί οι δήμοι της χώρας. Και ανταγωνιστικός είναι ο δήμος που διασφαλίζει αποτελεσματική πολιτική διεύθυνση και διοίκηση, σύγχρονο δίκτυο υποδομών, επαρκή προπανεπιστημιακή εκπαίδευση, ικανοποιητικές υπηρεσίες υγείας και πρόνοιας, απαραίτητες υποδομές. 
      Ικανός είναι ο δήμος που σέβεται το περιβάλλον, ακολουθεί ενιαίους κανόνες οικιστικής ανάπτυξης, συνθέτει τη διαφορετικότητα της κάθε περιοχής. 
      Ανταγωνιστικός είναι ο δήμος που είναι ελκυστικός σε επισκέπτες και επενδυτικά σχέδια για την ανάπτυξη πολλαπλών δραστηριοτήτων οικονομικών, εμπορικών, μορφωτικών και πολιτιστικών, που αναδεικνύει και αξιοποιεί τα συγκριτικά πλεονεκτήματα της κάθε περιοχής. 
      Εξάλλου, κυρίες και κύριοι συνάδελφοι, η χρησιμότητα και αποτελεσματικότητα ενός θεσμού, όπως η αυτοδιοίκηση, δεν πρέπει να καθορίζεται και να εξαρτάται μόνο από την οικονομική ευρωστία της κεντρικής διοίκησης του κράτους, αλλά πρέπει να μπορεί να αξιοποιεί τις ευκαιρίες και να διασφαλίζει πόρους από δραστηριότητες και δράσεις που ξεφεύγουν από τα στενά πλαίσια της μονοδιάστατης οικονομικής αρωγής από την πολιτεία. 
      Η αυτοδιοίκηση πρέπει να μπορεί να κάνει σχέδια και να έχει τις τεχνικές, επιστημονικές υποδομές για την υλοποίησή τους. Πρέπει να μπορεί να απορροφήσει κοινωνικούς πόρους, να έχει τη δυνατότητα για σωστή, εύστοχη και αποτελεσματική απορρόφηση του ΕΣΠΑ ανά δήμο. Και όλα αυτά, με διαφάνεια, ανοιχτή διαβούλευση, κοινωνικό έλεγχο και θεσμικό έλεγχο. 
      Αυτό το τελευταίο, η διαφάνεια, αποτελεί προϋπόθεση για την αποδοχή από τους πολίτες κάθε αρχής –ιδιαίτερα στις μέρες μας- και θεσμοθετείται, θα έλεγα, με σχολαστικό τρόπο στο συγκεκριμένο νομοθέτημα. 
      Κυρίες και κύριοι, σε όλες τις πιο πάνω παραμέτρους που ανέφερα, αυτό το νομοθέτημα δίνει σαφείς και πειστικές απαντήσεις. Και είναι όντως λυπηρό ότι η Νέα Δημοκρατία, πιστή στο μηδενιστικό της εαυτό, καταψηφίζει αυτό το νόμο. Άλλη πολιτική, όμως, θα έπρεπε να έχει, αν φιλοδοξεί να ανακτήσει την εμπιστοσύνη του λαού, ιδιαίτερα μετά από ένα τόσο βεβαρυμμένο πενταετές παρελθόν διακυβέρνησης. 
      Κύριε Υπουργέ, θέλω να ενώσω τη φωνή μου με αυτήν του Προέδρου της Βουλής και να σας καλέσω να είστε δεκτικός στις προτάσεις που κατατίθενται από τους συναδέλφους. Αυτό αποτελεί καταξίωση και του δικού σας ρόλου και του Κοινοβουλίου και του συνολικού πολιτικού συστήματος. 
      Ας προσθέσω και εγώ, λοιπόν, τη φωνή μου, χωρίς να έχω καμία σκοπιμότητα, κανένα προσωπικό ενδιαφέρον, για να καταθέσω δυο συγκεκριμένες απόψεις. Η πρώτη είναι ότι θέλω να ενώσω τη φωνή μου μαζί με τους τοπικούς φορείς της Πανηπειρωτικής Συνομοσπονδίας, της Ομοσπονδίας Αδελφότητας Πωγωνίου, αλλά και όλης της τοπικής κοινωνίας, που ζητούν για λόγους γεωγραφικούς, λειτουργικούς, αλλά και ιστορικούς, να παραμείνει πρωτεύουσα του δήμου το ιστορικό Δελβινάκι. Ο δήμος εκεί έχει τις υποδομές, έχει τα δημόσια κτήρια που τόσο μεγάλο ρόλο παίζουν στην επιλογή της πρωτεύουσας του δήμου, όπως  μας είπε το πρωί ο κύριος Υπουργός. Μπορείτε, λοιπόν, να ακούσετε τη φωνή όλων των κατοίκων και να προχωρήσετε σ’ αυτό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, κύριε Υπουργέ, φέρνετε στη Βουλή ένα έγκυρο θεσμικό πλαίσιο που φιλοδοξεί να αλλάξει το χάρτη της χώρας. Εκείνο βέβαια που δίνει νόημα, συνέχεια και καταξίωση στους θεσμούς είναι οι άνθρωποι που τους υπηρετούν. Θα πρέπει να ενθαρρύνονται να ασχολούνται με την Τοπική Αυτοδιοίκηση άνθρωποι καταξιωμένοι στη συνείδηση των συνδημοτών τους. Εξέχουσα θέση στους παράγοντες που οδηγούν στην καταξίωση είναι αναμφίβολα η επαγγελματική καταξίωση. Άλλωστε, το αξίωμα του δημάρχου δεν μπορεί να μετατρέπεται σε επάγγελμα. Αν αυτό συμβεί, οι δήμαρχοι θα μετατραπούν σε κατηγορία επαγγελματιών, καθώς ελλοχεύει ο κίνδυνος να οδηγήσει σε εμπορευματοποίηση της σχέσης του με τον πολίτη. Αναφέρομαι βέβαια στο άρθρο 16 που σας ζητώ να το διαφοροποιήσετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αν εμμείνετε, θα αποκλειστεί ένα μεγάλο μέρος των μεσαίων στρωμάτων και του επιστημονικού δυναμικού της χώρας, άνθρωποι που μπορούν να προσφέρουν στα κοινά. Θα αποκλειστούν γιατροί, δικηγόροι, φαρμακοποιοί, μηχανικοί και τόσοι άλλοι καταξιωμένοι επαγγελματίες. Αντιθέτως, θα προσελκυστούν συνταξιούχοι και ανεπάγγελτα κομματικά ή κοινωνικά στελέχη. 
      Άλλωστε, κυρίες και κύριοι συνάδελφοι, νομίζω ότι το εν λόγω άρθρο κινείται αναμφίβολα σε αντίθετη κατεύθυνση του πνεύματος του συνταγματικού νομοθέτη, ο οποίος κατάργησε το επαγγελματικά απόλυτο ασυμβίβαστο των Βουλευτών με την Αναθεώρηση του 2008, αντιλαμβανόμενος το λάθος της προηγούμενης Αναθεώρησης του 2002. 
      Και γνωρίζοντας πολύ καλά ότι στις λεπτομέρειες κρύβονται οι δαίμονες, όπως λέει ο λαός μας, εκτιμώ ότι αυτή η διάταξη θα φαλκιδεύσει στην εφαρμογή τη σημαντική μεταρρύθμιση που εισηγείστε. Γι’ αυτό, σας καλώ να το λάβετε σοβαρά υπ' όψιν σας. Το νομοσχέδιο είναι ένα σπουδαίο νομοθέτημα που πραγματικά δεν θα πρέπει να ψεγαδιασθεί από επιμέρους λανθασμένες επιλογές. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Δημήτριο Λιντζέρη από τη Β΄ Πειραιά. 
      Το λόγο έχει από το Κομμουνιστικό Κόμμα Ελλάδος η κα Μανωλάκου Διαμάντω, Βουλευτής Α΄ Πειραιά.
      Ορίστε, κυρία συνάδελφε, έχετε το λόγο για έξι λεπτά. 
      ΔΙΑΜΑΝΤΩ ΜΑΝΩΛΑΚΟΥ: Αυτό το νομοσχέδιο υποβαθμίζει βάναυσα βασικές ανάγκες του λαού. Δίκαιες οι κατακραυγές και οι κινητοποιήσεις. Στόχος του είναι να προσαρμόσει τις δομές της διοίκησης στις σύγχρονες ανάγκες του κεφαλαίου και της κερδοφορίας του. 
      Θύμα είναι και η αγροτιά. Οι επιπτώσεις στην αγροτική παραγωγή και τον έλεγχο των προϊόντων θα είναι μεγάλες. Πρώτον, καταργείτε στον πρωτογενή τομέα εκατόν δέκα Διευθύνσεις Γεωργίας και Κτηνιατρικής και πάνω από επτακόσια Γραφεία Γεωργικής Ανάπτυξης, Κτηνιατρεία και Υπηρεσίες Αλιείας. Η κατάργησή τους δεν αντισταθμίζεται με τη μεταφορά των αρμοδιοτήτων στους «Καλλικρατικούς» δήμους που το πολύ-πολύ να αναπτύξουν μία όλη και όλη υπηρεσία σε κάθε δήμο που θα ασκεί τις μεταφερθείσες αρμοδιότητες. 
      (KO)
      
      
      
      
      
      (4AD)
      Κατατμήζετε τον ενιαίο χαρακτήρα υπηρεσιών, γίνονται πιο αναποτελεσματικές και ενισχύετε την επιχειρηματική δράση. Υποβαθμίζετε ακόμα πιο πολύ τις ήδη υπάρχουσες που λειτουργούσαν με προβλήματα και κυρίως με έλλειψη προσωπικού. Δημιουργείτε προϋποθέσεις εκχώρησης της σημερινής παρεχόμενης δημόσιας και δωρεάν υπηρεσίας στον ιδιωτικό τομέα. 
      Αυτό σημαίνει ότι όποιος έχει λεφτά, θα πληρώνει, δηλαδή ο μεγαλοαγρότης. Και όποιος δεν έχει, θα τις στερείται. Αυτό θα έχει συνέπειες στην παραγωγή και στο εισόδημά του.
      Τώρα, επίσημα πια οι οργανικές θέσεις των νέων φορέων θα είναι μειωμένες. Η μείωση αυτή θα ενταθεί διαχρονικά λόγω της σταδιακής συνταξιοδότησης των μεταταγμένων υπαλλήλων, εκτός αν με το νέο ασφαλιστικό η σύνταξη δίνεται μετά θάνατον. 
      Αυτό σημαίνει ποσοτική και ποιοτική μείωση των μέχρι σήμερα προσφερομένων δωρεάν υπηρεσιών στους αγρότες και κτηνοτρόφους που θα ζητήσουν λύση στον ιδιωτικό τομέα και θα υποστούν την επιβάρυνση άμεσα και έμμεσα. Θα οδηγηθούν σε αύξηση του κόστους παραγωγής των αγροτικών προϊόντων που ήδη πλήττονται από την ευρω-κοινοτική και κυβερνητική αγροτική πολιτική. 
      Για όσους αγρότες δεν μπορούν να πληρώσουν, αυτό θα σημαίνει μικρότερη απόδοση στα χωράφια και τα ζώα τους λόγω ασθενειών και άλλα, προσθέτοντας έναν επιπλέον παράγοντα στην Κοινή Αγροτική Πολιτική που τους ξεκληρίζει. Ενισχύετε έτσι την οικονομική μεγέθυνση και στον αγροτικό τομέα από την καταστροφή των φτωχομεσαίων πολλών αγροτών. 
      Δεύτερον, με τις μεταφερόμενες αρμοδιότητες διασπάται ο ενιαίος χαρακτήρας στον έλεγχο ποιότητας και ασφάλειας των εγχώριων και εισαγόμενων αγροκτηνοτροφικών προϊόντων. 
      Το ίδιο ισχύει και για τις αναγκαίες υποδομές σε εργαστήρια και εξοπλισμό που εξυπηρετούν τις ελεγκτικές υπηρεσίες. Έτσι, οι υπάρχουσες θα υποαπασχολούνται σε μερικούς δήμους και σε άλλους δεν θα υπάρχουν καν. Για παράδειγμα, οι ιχθυολόγοι αναφέρουν την ανάγκη ενιαίας αντιμετώπισης της αλιείας που δεν μπορεί να ασκηθεί κατακερματισμένα στα όρια των δήμων. Ή οι κτηνίατροι αναφέρουν τη διάσπαση του ενιαίου χαρακτήρα που έχει ο έλεγχος των τροφίμων ζωικής προέλευσης για ζωονόσους, από σαλμονέλωση μέχρι σπογγώδη εγκεφαλοπάθεια, όταν για όλα τα τρόφιμα η σύγχρονη αντιμετώπιση επιστημονικά επιβάλλει ενιαίο έλεγχο από το χωράφι στον καταναλωτή. 
      Το ίδιο θέτουν και οι γεωπόνοι με το Πρόγραμμα ΟΣΔΕ, με τα σχέδια βελτίωσης των νέων αγροτών, με την νιτρορύπανση  κλπ.  
      Δεν μπορεί κάθε δήμος, αλλά ενιαία να ασκείται έλεγχος. Μ’ αυτή τη λογική που προωθείτε, ο εμποροβιομήχανος ουσιαστικά δεν υφίσταται ελέγχους –βεβαίως ανεπαρκείς είναι και οι σημερινοί- αλλά πάει στο χειρότερο, πράγμα που σημαίνει ότι για το κέρδος μπορεί να υποθηκεύει στην ασφάλεια και ποιότητα των τροφίμων με επιπτώσεις στη δημόσια υγεία. 
      Τρίτον, διασπά το ενιαίο στην έρευνα και μελέτη κάθε θέματος για την ανάπτυξη της γεωργίας, κτηνοτροφίας και αλιείας, καθώς και των ελέγχων για την επισήμανση γενετικά τροποποιημένων οργανισμών στις ζωοτροφές. 
      Τέταρτον, διευκολύνει το κεφάλαιο άμεσα και γρήγορα στην απορρόφηση μεγαλύτερων κοινοτικών κονδυλίων στον πρωτογενή τομέα. Η πληθώρα των καταργούμενων υπηρεσιών οδηγούσε σε καθυστερήσεις στη λήψη αποφάσεων, αλλά και σε περισσότερους ελέγχους, όπως στις ιχθυοκαλλιέργειες. Η κατάργησή τους και η εκχώρηση των αρμοδιοτήτων στους «Καλλικρατικούς» δήμους θα μειώσει τις καθυστερήσεις και τους ελέγχους, θα αυξήσει τις δυνατότητες του κεφαλαίου να απορροφήσει πόρους και να κερδίσει ευκολότερα και περισσότερα από ό,τι πριν. Έτσι διευκολύνεται και ενισχύεται η συγκέντρωση και συγκεντροποίηση του κεφαλαίου. 
      Πέμπτον, με το άρθρο 210 μεταφέρεται η αρμοδιότητα διαχείρισης και εποπτείας των ορεινών όγκων για τις περιοχές Αττικής και Θεσσαλονίκης στις αντίστοιχες μητροπολιτικές ενότητες. 
      Διασπά έτσι τον ενιαίο χαρακτήρα διαχείρισης και προστασίας, επιλεκτικά αφαιρεί ορεινούς όγκους «φιλέτα» για το κεφάλαιο από τη Δασική Υπηρεσία με προοπτική την ιδιωτικοποίησή τους. Αυτό το είχατε επιχειρήσει και στο παρελθόν. 
      Θα υπάρχουν επιπτώσεις στο περιβάλλον σ’ αυτές τις περιοχές που και οικολογικά είναι επιβαρυμένες, αλλά και θα ενισχυθεί η κερδοφορία του κεφαλαίου. Ήδη αυτό γίνεται στην Πάρνηθα και τον Υμηττό με τη δημιουργία φορέα διαχείρισης, όπου αναθέτει σε ιδιώτες από τις αναδασώσεις μέχρι την πυρασφάλεια. 
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
      Έκτον, στην αλιεία κατατμήζεται η διαχείριση των υδάτινων οικοσυστημάτων, δηλαδή των ενιαίων και κοινόχρηστων δημόσιων υδάτων. Είναι σαν να κατατμήζεις τον αέρα. 
      Η Ελλάδα έχει την τρίτη μεγαλύτερη ακτογραμμή παγκοσμίως. Ο κατακερματισμός του λιγοστού ανθρώπινου δυναμικού και η αποδιοργάνωση της ορθολογικής διαχείρισης των υδάτινων οικοσυστημάτων είναι σε βάρος του λαϊκού συμφέροντος. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΕΥΑΓΓΕΛΟΣ ΑΡΓΥΡΗΣ)
      Έβδομον, με τη διάλυση της ΕΣΔΝΑ αφαιρείτε αρμοδιότητες από τους δήμους της Αθήνας, όπως προσωρινή αποθήκευση, επεξεργασία και ανακύκλωση απορριμμάτων, για να απαλλαχτείτε από κάθε αντίθετη φωνή, όπως αυτή του ΚΚΕ και για να ξεμπλοκάρεται έναν επικερδή για το μεγάλο κεφάλαιο τομέα που τελικά θα επιβαρύνει το λαϊκό εισόδημα.  
      Δεν είναι τυχαίο ότι ομοσπονδίες και σύλλογοι του Υπουργείου Αγροτικής Ανάπτυξης και Τροφίμων και της περιφέρειας απορρίπτουν τον «Καλλικράτη» και αναδεικνύουν τα περισσότερα προβλήματα που θα δημιουργήσει. 
      Είναι σε βάρος των λαϊκών αναγκών και της αγροτικής ανάπτυξης και γι’ αυτό καταψηφίζουμε τη διοικητική μεταρρύθμισή σας που εξυπηρετεί τη βάρβαρη πολιτική σας. Και με μεγαλύτερο αγωνιστικό πνεύμα παλεύουμε την ανατροπή της. Σ’ αυτή την κατεύθυνση καλούμε και τους εργαζόμενους να παλέψουν και να μη φοβηθούν τις προσπάθειες που γίνονται ενοχοποίησης της πάλης για τα συμφέροντα και το καλό του λαού. 
      ΠΡΟΕΔΡΕΥΩΝ (Ευάγγελος Αργύρης): Το λόγο έχει ο κ. Γιάννης Κουτσούκος, Βουλευτής του ΠΑ.ΣΟ.Κ. 
      ΙΩΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
      Αγαπητές συναδέλφισσες και αγαπητοί συνάδελφοι, σ’ αυτή τη συνεδρίαση δεν γίνεται μια παραδοσιακή, μια τυπική, μια αποστεωμένη, μια κλασική αντιπαράθεση που γίνεται συνήθως σ’ αυτήν την Αίθουσα μεταξύ των κομμάτων εξουσίας, του ΠΑ.ΣΟ.Κ. δηλαδή και της Νέας Δημοκρατίας. 
      Η αντιπαράθεση που γίνεται εδώ σήμερα έχει βαθύτατα πολιτικά και ιδεολογικά χαρακτηριστικά, γιατί αφορά το περιεχόμενο και τη λειτουργία των δημοκρατικών θεσμών, το ρόλο της Τοπικής Αυτοδιοίκησης ως πρωτογενούς λαϊκής εξουσίας. 
      Κυρίες και κύριοι συνάδελφοι, σ’ αυτήν την αντιπαράθεση αποτυπώνεται και περιγράφεται η αέναη σύγκρουση μεταξύ από τη μια μεριά ενός κεντρικού και γραφειοκρατικού κράτους, όπως το διαμόρφωσαν οι Βαυαροί και δυστυχώς το κληρονομήσαμε και εμείς στη χώρα μας και από την άλλη μεριά, της απαίτησης του λαού για περισσότερη εξουσία, για εξουσία κοντά στο λαό. 
      Αν κάνουμε μια σύντομη ιστορική αναδρομή, θα δούμε ότι έτσι κινήθηκαν όλες οι μεγάλες αντιπαραθέσεις στη χώρα μας, έτσι έγιναν οι μεγάλες συσπειρώσεις πολιτικών και κοινωνικών δυνάμεων που οδήγησαν στις μεγάλες αλλαγές για τις οποίες μπορεί κανένας να είναι υπερήφανος. 
      Και βέβαια, η αλήθεια και η πραγματικότητα είναι ότι οι μεγάλες αλλαγές που έγιναν στον τόπο μας μετά τη Μεταπολίτευση και είχαν να κάνουν με την αποκέντρωση, με την ενίσχυση της Αυτοδιοίκησης, με το να μεταφέρουμε αρμοδιότητες και πόρους από ένα συγκεντρωτικό, ελεγχόμενο και γραφειοκρατικό κράτος στην τοπική κοινωνία, έχουν την ταυτότητα της παράταξής μας, έχουν ταυτότητα ΠΑ.ΣΟ.Κ. Η Νομαρχιακή Αυτοδιοίκηση, ο Καποδίστριας, η συγκρότηση των περιφερειών είναι τρία χαρακτηριστικά παραδείγματα. 
      Και βέβαια, είναι χαρακτηριστικό ότι και σε όλες αυτές τις μεγάλες αλλαγές που έγιναν στον τόπο μας, η Νέα Δημοκρατία ήταν απέναντι, η Νέα Δημοκρατία όχι απλά δεν στήριξε, όχι απλά υπονόμευσε αυτές τις αλλαγές, αλλά κορόιδευε τον ελληνικό λαό ότι όταν γίνει εξουσία, θα τις καταργήσει. 
      Και ήρθε βεβαίως η πραγματικότητα για να αποδείξει ότι όταν γίνονται αλλαγές που έχουν τη λαϊκή συνένωση, όταν γίνονται αλλαγές που συσπειρώνουν κοινωνικές δυνάμεις -εν προκειμένω τις αυτοδιοικητικές δυνάμεις- τα κόμματα και οι πολιτικές τους σαρώνονται. Και αυτό έγινε με την πολιτική της Νέας Δημοκρατίας. 
      (NP)
       
      
      
(4KO)
      
      Έφθασε η Νέα Δημοκρατία την προηγούμενη περίοδο στο όνομα της επανίδρυσης του κράτους, μιας πολιτικής που την επαγγέλθηκε, για να την μετατρέψει σε κομματικό κράτος, να εξαγγείλει τον ΚΑΠΟΔΙΣΤΡΙΑ ΙΙ. Πρόκειται, βεβαίως, για μια πολιτική που ήταν άγραφο χαρτί –tabula rasa- και που ποτέ δεν υλοποιήθηκε, διότι η Νέα Δημοκρατία δεν είχε καμία μεταρρυθμιστική δύναμη. Ενσωματώθηκε από την εξουσία, μιας χείριστης μορφής εξουσία, την οποία πλήρωσε στις εκλογές και παρέδωσε ένα κράτος που είναι μέρος των προβλημάτων που κληρονομήσαμε και έχει τη βασική ευθύνη για τα μεγάλα ελλείμματα: αναπτυξιακά, κοινωνικά, ελλείμματα διαφάνειας, αξιοπιστίας και φθοράς του πολιτικού συστήματος. 
      Ο ΚΑΛΛΙΚΡΑΤΗΣ, λοιπόν, αγαπητοί συνάδελφοι, δεν δημιουργεί απλώς μια μεγάλη αναπτυξιακή ενότητα, ένα ενιαίο διοικητικό κέντρο για μεγάλες περιφέρειες που είναι οι νέοι ισχυροί δήμοι. Δεν δίνει περισσότερους πόρους και αρμοδιότητες στην τοπική εξουσία. Αλλάζει το μοντέλο που λειτουργεί το κράτος μας με τη θέσπιση της περιφερειακής αυτοδιοίκησης, με τη δυνατότητα μέσω της νέας πρωτοβάθμιας αυτοδιοίκησης να έχουμε περισσότερους πόρους, περισσότερες εξουσίες και την τοπική αυτοδιοίκηση να αναδειχθεί στον πραγματικό, αναπτυξιακό και κοινωνικό της ρόλο. 
      Γι’ αυτό και η κριτική που κάνει η Νέα Δημοκρατία στο νομοσχέδιο δεν είναι κριτική επί της ουσίας. Είναι κριτική στη διαδικασία, ότι δεν έγινε διάλογος, ότι υπάρχουν διαφωνίες, ότι εκφράζονται. Μα, είναι δυνατόν μια τόσο μεγάλη θεσμική αλλαγή που ανακατανέμει τις εξουσίες να μην έχει αντιδράσεις και αντιπαραθέσεις; Πόσοι θα χάσουν την εξουσία τους; Πόσοι οραματίζονται κάτι καινούργιο; Θυμάστε εσείς ποτέ να έγινε μια τόσο μεγάλη αλλαγή και να μην υπήρχαν αντιπαραθέσεις; 
      Αγαπητοί συνάδελφοι, είναι βέβαιο πως αν δούμε την τοποθέτηση της Επιτροπής Χωροταξικού δια της ΚΕΔΚΕ, θα βγάλουμε συμπεράσματα ότι η κριτική της Νέας Δημοκρατία για τη λεγόμενη «κοπτορραπτική» του ΠΑ.ΣΟ.Κ. με κομματικά κριτήρια δεν ευσταθεί, όπως δεν ευσταθεί και η κριτική που έγινε από συναδέλφους εδώ στο Βήμα για την εκλογική μου περιφέρεια, την Ηλεία. Η ΚΕΔΚΕ έρχεται να συμφωνήσει με το σχέδιο νόμου, μια και δεν  υπάρχει άλλη πρόταση από την Τοπική Ένωση Δήμων και Κοινοτήτων. 
      Βεβαίως, η Κυβέρνηση έκανε διάλογο σε όλα τα επίπεδα. Είδε τις τοπικές ενώσεις δήμων και κοινοτήτων. Είδε δημάρχους κατά μόνας και κατά ομάδες. Αποδέχθηκε ό,τι μπορούσε να αποδεχθεί. Δεν μπορούσε να αποδεχθεί τις αντικρουόμενες και τις αντιφατικές θέσεις. Και βεβαίως δεν μπορεί να τις αποδέχεται ένας Βουλευτής που λαϊκίζει σε αυτό το Βήμα. Οφείλει να μεταφέρει εδώ τα προβλήματα που υπάρχουν στην εκλογική του περιφέρεια. 
      Πρέπει να σας πω ότι στην εκλογική μου περιφέρεια, στην Ηλεία, υπάρχουν δήμαρχοι που διαμαρτύρονται, όπως ο Δήμος Βουπρασίας, ο Δήμος Αμαλιάδος κ.λπ. Τα έχω πει στην Επιτροπή. Όμως, εκείνο που έχει σημασία είναι ότι εμείς με ένα κριτήριο, το κεντρικό κριτήριο, στηρίζουμε αυτή τη μεγάλη αλλαγή, αναγνωρίζουμε το μέγεθος του εγχειρήματος και πιστεύουμε πως όταν ένα εγχείρημα στηρίζεται από το λαό, γιατί μια κυβέρνηση δεν έχει χάσει τη μεταρρυθμιστική της δύναμη -και το δείχνει αυτό με τις μεγάλες αλλαγές που έχει επιχειρήσει σε όλη τη δημόσια διοίκηση- έχει το πλεονέκτημα της επιτυχίας. 
      Ξέρουμε πάρα πολύ καλά, αγαπητοί συνάδελφοι –και τελειώνω, κύριε Πρόεδρε- ότι το στοίχημα είναι μπροστά μας. Η Κυβέρνηση έχει μεγάλο βάρος στην πλάτη της να υλοποιήσει το σχέδιο εφαρμογής. Οι δήμαρχοι το ίδιο, για να μετατρέψουν τις αρμοδιότητες σε υπηρεσίες. Οι εργαζόμενοι, επίσης. 
      Η Κυβέρνηση οφείλει να αντιμετωπίσει τα ζητήματα που θα εμφανιστούν στην πορεία. Διότι, όπως είπε ο προηγούμενος ομιλητής, δεν υπάρχει αυτόματος πιλότος στις διοικητικές αλλαγές. Η εξουσία θέλει να έχει καθημερινή επιμονή και να δίνει τη δυνατότητα να διορθώνει λάθη και παραλείψεις που θα εμφανιστούν, γιατί εκείνο που χρωστάμε στο λαό είναι ότι πρέπει να δώσουμε καλύτερες υπηρεσίες. Και είμαι βέβαιος ότι με την πολιτική βούληση, με τη λαϊκή θέληση αυτό θα γίνει πράξη και πως το ΠΑ.ΣΟ.Κ. και ο λαός τελικά θα κερδίσει αυτό το στοίχημα. 
      Ευχαριστώ, αγαπητοί συνάδελφοι. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης): Το λόγο έχει ο Βουλευτής της Νέας Δημοκρατίας κ. Νικόλαος Καντερές. 
      Κάντε και μία πρόβλεψη τώρα, να δούμε τι θα γίνει. Γιατί το μέλλον είναι δυσοίωνο. 
      ΝΙΚΟΛΑΟΣ ΚΑΝΤΕΡΕΣ: Κυρία Υπουργέ, κυρίες και κύριοι συνάδελφοι, συζητούμε ένα σχέδιο νόμου, που ενώ αποτελεί τη σημαντικότερη τομή στη δομή και λειτουργία της αυτοδιοίκησης, δυστυχώς, εν τη γενέσει του είναι καταδικασμένο σε αποτυχία. Ανοίγονται οι Ασκοί του Αιόλου σε μια περίοδο μεγάλης οικονομικής κρίσης, όταν ακολουθείτε πιστά τις επιταγές του μονόδρομου του Διεθνούς Νομισματικού Ταμείου στον οποίο εσείς μας βάλατε, παρά τη θέλησή μας και τη θέληση του λαού της Ελλάδας. 
      Όλη η επιχειρηματολογία για την πολιτική που ακολουθείτε στηρίζεται αποκλειστικά στη φαινόμενη μείωση των δημοσίων δαπανών. Αυτό ισχύει τόσο για τον ΚΑΛΛΙΚΡΑΤΗ όσο και για τη γενικότερη πολιτική που ακολουθεί η Κυβέρνησή σας το τελευταίο τρίμηνο. 
      Και για να μην παρεξηγηθώ, η περιστολή των δαπανών είναι ένα αναγκαίο και σωστό βήμα, αρκεί να είναι σωστά σχεδιασμένο, απολύτως εφαρμόσιμο και να τυγχάνει κοινωνικής στήριξης μέσα από ένα απαραίτητο κοινωνικό διάλογο. 
      Η Κυβέρνηση δεν εξασφάλισε τίποτα από τα παραπάνω: Ούτε σωστά σχεδιασμένος είναι ο ΚΑΛΛΙΚΡΑΤΗΣ ούτε εφαρμόσιμος δείχνει να είναι ούτε διάλογος με τους φορείς της αυτοδιοίκησης υπήρξε και το σημαντικότερο όλων, η Κυβέρνηση δεν είναι καν διατεθειμένη να συζητήσει οποιαδήποτε αλλαγή. Συμπεριφέρεστε, λες και ο ΚΑΛΛΙΚΡΑΤΗΣ, όπως τον διαμορφώσατε, αποτελεί ιδανική λύση, χωρίς κανένα περιθώριο βελτιώσεων. 
      Αγνοείτε εντελώς ότι υπάρχει πληθώρα ενστάσεων και επιφυλάξεων όχι  μόνο από τα Κόμματα της Αντιπολίτευσης, αλλά και από τους φορείς, όπως η ΚΕΔΚΕ και η ΕΝΑΕ. Βγήκαν πορίσματα από τους εκπροσώπους της Τοπικής Αυτοδιοίκησης, όπου ξεκάθαρα διατυπώνονταν οι κόκκινες γραμμές και οι ενστάσεις τους. 
      Πείτε μου –σας παρακαλώ, κύριε Υπουργέ- ποιες απ’ αυτές τις ενστάσεις και τις κόκκινες γραμμές υιοθετήσατε. Η ΑΔΕΔΥ  ούτε καν κλήθηκε στο διάλογο και χιλιάδες εργαζόμενοι στου Ο.Τ.Α. δεν γνωρίζουν τι τους φέρνει η επόμενη μέρα. 
      Επίσης, δεκάδες αυτοδιοικητικοί, αλλά και συνάδελφοι Βουλευτές του ΠΑ.ΣΟ.Κ. μίλησαν για τον ΚΑΛΛΙΚΡΑΤΗ και παρά το γεγονός ότι είναι προσκείμενοι στην Πλειοψηφία άφησαν υπαινιγμούς για το νομοσχέδιο και έκαναν έμμεσες αναφορές προς τον Υπουργό να κάνει διάφορες αλλαγές. Προφανώς όλοι, σκεπτόμενοι υπερκομματικά, διαπιστώνουμε κενά. 
      Εξαγγέλλετε τη μείωση κατά 70% του αριθμού των δήμων, αλλά αυτό δεν συνεπάγεται μείωση των λειτουργικών αναγκών. Λέτε ότι θα γλιτώσει το δημόσιο περίπου 1,2 δισεκατομμύρια ευρώ. Εμείς σας ρωτάμε: Από πού προκύπτει αυτό; Με ποια μελέτη κοστολογήσατε τα έξοδα των 325 δήμων με τις νέες διευρυμένες αρμοδιότητες τους; Ποια 4 χιλιάδες νομικά πρόσωπα δημοσίου δικαίου συγχωνεύονται και καταργούνται; 
      Η αλήθεια είναι ότι καμία συζήτηση δεν έχει γίνει για την επίλυση των οικονομικών ζητημάτων, όπως και καμία συζήτηση δεν έγινε για την κοστολόγηση των νέων αρμοδιοτήτων των Ο.Τ.Α.. Και ενώ τίποτα απ’ όλα αυτά δεν έχει συζητηθεί, εμείς καλούμαστε να τοποθετηθούμε με υπεύθυνο τρόπο για το αύριο της Αυτοδιοίκησης και για την προοπτική της ελληνικής περιφέρειας. 
      Όμως, μια υπεύθυνη τοποθέτηση προϋποθέτει ολοκληρωμένο διάλογο και όλα τα στοιχεία στο τραπέζι. Στοιχεία, όμως, δεν δίνετε. Τα αφήνετε όλα μετέωρα. Μόνο και μόνο το γεγονός ότι στο νομοσχέδιο προβλέπονται 118 πράξεις, για να εξειδικευτούν οι όροι και οι προϋποθέσεις ενεργοποίησης του νόμου, εκ των οποίων οι 92 είναι υπουργικές αποφάσεις και τα 26 είναι προεδρικά διατάγματα, αποδεικνύεται ότι πολλά πράγματα αφήνονται θολά για το μέλλον. 
      Πολύ σύντομα θα αναφερθώ στην εκλογική μου περιφέρεια. Κύριε Υπουργέ, θέλω να ρωτήσω το εξής: Είναι κοινωνικά δίκαιο μια μεγάλη περιφέρεια να εκπροσωπηθεί με λιγότερους εκπροσώπους στα περιφερειακά συμβούλια; Αυτό σημαίνει ότι θα υπάρχουν 11 σύμβουλοι στην Ανατολική Αττική και 10 στη Δυτική Αττική  σε σύνολο 101 εκπροσώπων σε όλη την περιφέρεια της Αττικής. 
      Ένα άλλο ερώτημα αφορά τα γεωγραφικά όρια των νέων δήμων. Στη Βόρειο Αττική προβλέπεται ο Δήμος Ωρωπού με τη συνένωση τριών δήμων και έξι κοινοτήτων. Είναι ποτέ δυνατόν σε μια τόσο μεγάλη περιοχή να μπορέσει να ανταποκριθεί μια δημοτική αρχή και να εξασφαλίσει ομαλή ανάπτυξη, όταν δεν υπάρχει ούτε καν τοπική συγκοινωνία μεταξύ των άλλων; 
      Δεκάδες υπομνήματα υπήρξαν για τον Ωρωπό. Σας επισημαίνουμε επανειλημμένως πως η δημιουργία δύο δήμων, ένας δήμος που να ενώνει Καπανδρίτι, Πολυδένδρι, Αφίδνες και Κάλαμο και ένας που θα ενώνει τους υπόλοιπους  δήμους και τις κοινότητες θα αποτελούσε απ’ όλες τις απόψεις την ιδανικότερη λύση. Το απορρίψατε χωρίς δεύτερη σκέψη και βάλατε την κοινότητα του Βαρνάβα, που απέχει μόνο 6 χιλιόμετρα από το Καπανδρίτι, να ενωθεί με το Μαραθώνα και τη Νέα Μάκρη, που ο Βαρνάβας δεν δένει με τίποτα. 
      Αντίστοιχα, στη Δυτική Αττική με την Οινόη, τις Ελευθερές και τα Βίλλια, που ενώνονται με τη Μάνδρα, χωρίς να αποτελεί ούτε επιθυμητή ούτε ιδανική λύση, ενώ έπρεπε να γίνει από μόνος του ένας ορεινός δήμος, αφού έχει όλες τις υποδομές που χρειάζονται, όπως είπε ο κύριος Υπουργός. 
      Εισάγετε τον όρο «ιστορική έδρα». Σας ρωτώ κάτι άλλο: Ο Δήμος Λαυρεωτικής με έδρα το Λαύριο δεν δικαιούται να έχει ιστορική έδρα την Κερατέα, όταν η Κερατέα υπήρξε έδρα δήμου από το 1835;
      Οι τοπικές κοινωνίες είναι ανάστατες, κύριε Υπουργέ. Μεταρρύθμιση με όλους τους πολίτες και τις τοπικές κοινωνίες να φωνάζουν δεν γίνεται. Αυτό πρέπει να το καταλάβετε και να το σεβαστείτε. Σε αυτούς τους πολίτες απολογείστε και όχι στο Δ.Ν.Τ..
      (PS)
      (4NP)
      Κυρίες και κύριοι, η Νέα Δημοκρατία επανειλημμένως έχει πει ένα μεγάλο «ναι» στην ανάγκη για διοικητική μεταρρύθμιση. Σας θυμίζω, μάλιστα, ότι η Νέα Δημοκρατία παρά το γεγονός ότι καταψήφισε τον ΚΑΠΟΔΙΣΤΡΙΑ, τον υπηρέτησε σωστά, αυξάνοντας τους αναγκαίους πόρους και καθιστώντας αυτόν βιώσιμο. Εάν η Νέα Δημοκρατία δεν είχε στηρίξει τα προβλήματα και τα ελλείμματα που γέννησε ο ΚΑΠΟΔΙΣΤΡΙΑΣ, τετραπλασιάζοντας τους πόρους των νομαρχιακών αυτοδιοικήσεων, η τοπική αυτοδιοίκηση θα είχε καταρρεύσει.
      Ήδη, από τότε είχαμε διαγνώσει τα ελλείμματα και τα προβλήματα και τα προβλήματα του ΚΑΠΟΔΙΣΤΡΙΑ.  Σε στενή συνεργασία με την τοπική και νομαρχιακή αυτοδιοίκηση δρομολογήσαμε τις εξελίξεις για τον ΚΑΠΟΔΙΣΤΡΙΑ 2. Όταν, όμως, μας χτύπησε η διεθνής κρίση ήμασταν και πάλι οι πρώτοι που προτείναμε αναβολή της υλοποίησης, διότι η νέα συγκυρία δεν επέτρεπε αυτή την αλλαγή. Αλλά αυτό δεν το λέγαμε μόνο εμείς, το λέγατε και εσείς, κυρίες και κύριοι του ΠΑ.ΣΟ.Κ.. Το ξεχάσατε;
      Ο σημερινός Πρωθυπουργός και ο τότε σκιώδης Υπουργός Εσωτερικών δεν έβγαιναν με κάθε ευκαιρία να καταγγείλουν ως εγκληματική πράξη την οποιαδήποτε μεταρρύθμιση στην αυτοδιοίκηση χωρίς να έχουν ξεκαθαρίσει οικονομικές εκκρεμότητες; 
      Τελικά από ό,τι φαίνεται το ΠΑ.ΣΟ.Κ. κάθε φορά που είναι στην Κυβέρνηση ξεχνάει όσα έλεγε σαν Αντιπολίτευση και οραματίζεται μεγαλόπνοα και προγράμματα και σχέδια χωρίς ποτέ να τα κοστολογεί. Όπως κάθε φορά, κυρίες και κύριοι, καλείται τελικά τη Νέα Δημοκρατία να μαζέψει τα προβλήματα και τις ανομίες αυτών των θεσμών που εσείς φέρνετε στον τόπο. 
      Κλείνοντας, θέλω να τονίσω ότι στην Ελλάδα, ειδικά τώρα με την επιτήρηση της ΤΡΟΪΚΑΣ, χρειαζόμαστε εκτός από μικρότερο κράτος και αποτελεσματικότερο κράτος. Δεν είναι το ζητούμενο να μικρύνουμε το μέγεθος. Το ζητούμενο είναι να βελτιώσουμε τις δομές. Μειώνονται στο ένα τρίτον οι δήμοι της χώρας αν περάσει το νομοσχέδιο σας. Το θέμα είναι: θα έχουμε στα χέρια μας μια καλή λειτουργική μηχανή Τοπικής Αυτοδιοίκησης ή ενδεχομένως θα έχουμε λιγότερους δήμους που δεν θα λειτουργούν καθόλου, με αποτέλεσμα να καταρρεύσει το σύστημα; 
      Σαν ένας άνθρωπος που υπηρέτησε σας Αντινομάρχης και Νομαρχιακός  Σύμβουλος στην Ανατολική Αυτοδιοίκηση της Ανατολικής Αττικής για δώδεκα χρόνια, απευθύνομαι σε έναν άνθρωπο που αν και σήμερα Υπουργός, επί σειρά ετών υπήρξε δήμαρχος, τον κ. Ραγκούση. Θεωρώ, κύριε Υπουργέ, ότι γνωρίζετε πολύ καλά τι εστί Τοπική Αυτοδιοίκηση με όλα τα προβλήματα και τις αδυναμίες που την χαρακτηρίζουν. Είμαι πεπεισμένος ότι αν σήμερα βρισκόσασταν στην άλλη πλευρά, όχι του Υπουργού, αλλά των αυτοδιοικητικών, τότε θα εκφράζατε πολλές αντιρρήσεις και επιφυλάξεις για το νομοσχέδιο που φέρατε σήμερα στη Βουλή και ζητάτε την ψήφισή του.
      Είναι καθήκον μας στα πλαίσια άσκησης μιας υπεύθυνης αντιπολίτευσης να πράξουμε ό,τι θα πράττατε και εσείς αν βρισκόσασταν στην πλευρά των αυτοδιοικητικών. Αυτό θα είναι η καταψήφιση επί της αρχής του παρόντος νομοσχεδίου.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ευάγγελος Αργύρης):   Η Βουλευτής της Νέας Δημοκρατίας  Τσαμπίκα Ιατρίδη έχει το λόγο.
      ΤΣΑΜΠΙΚΑ ΙΑΤΡΙΔΗ: Κυρίες και κύριοι συνάδελφοι, η Κυβέρνηση του ΠΑ.ΣΟ.Κ. και η ηγεσία του Υπουργείου Εσωτερικών χαρακτηρίζει το παρόν νομοσχέδιο ως τη νέα αρχιτεκτονική της αυτοδιοίκησης και της αποκεντρωμένης διοίκησης. Όμως, αν υπήρχε η δυνατότητα αυτό το νομοσχέδιο να αξιολογούνταν από τους πρωτοετείς φοιτητές της σχολής αρχιτεκτόνων μηχανικών του Εθνικού Μετσόβιου Πολυτεχνείου θα μας έλεγαν ότι πρόκειται πράγματι για το χειρότερο αρχιτεκτόνημα της ιστορίας.
      Κυρίες και κύριοι συνάδελφοι, είναι λυπηρό που το ΠΑ.ΣΟ.Κ. προχωρά στον ΚΑΛΛΙΚΡΑΤΗ κάνοντας αυτό που μας έχει συνηθίσει τους οκτώ μήνες της κυβερνητικής του θητείας. Άλλα να λέει προεκλογικά και άλλα να κάνει μετεκλογικά. Προεκλογικά ο κ. Παπανδρέου προειδοποιούσε την Κυβέρνηση της Νέας Δημοκρατίας να μην προχωρήσει σε διοικητική μεταρρύθμιση αν δεν εξασφάλιζε τις οικονομικές προϋποθέσεις. Τώρα είναι η Κυβέρνηση του η οποία προχωράει στον ΚΑΛΛΙΚΡΑΤΗ, χωρίς να έχει διαβουλευτεί ουσιαστικά με τις τοπικές κοινωνίες, χωρίς να έχει συγκεκριμένη τεκμηρίωση για τις συνέπειες της νέας αρχιτεκτονικής της, χωρίς να μπορεί να προσδιορίσει το ακριβές ποσό των ευρώ που δήθεν θα εξοικονομηθούν. 
      Πόσα είναι τελικά; Ένα δισεκατομμύριο; Δυο; Κανείς δεν μπορεί να απαντήσει. Χωρίς να έχει αποτιμήσει το κόστος των αρμοδιοτήτων που θα ασκηθούν από τα νέα όργανα των δυο βαθμίδων της αυτοδιοίκησης, χωρίς να είναι συγκεκριμένη ως προς το τι ακριβώς θα γίνει με τις δημοτικές επιχειρήσεις και τους οργανισμούς, όπως ο Πρωτός στα Δωδεκάνησα, χωρίς να λαμβάνει υπ' όψιν της το μέλλον των συμβασιούχων εργαζομένων, χωρίς να τη νοιάζει τι θα γίνει με τους μόνιμους και αορίστου χρόνου εργαζομένους. 
      Τι θα γίνει με αυτούς που εργάζονται στις περιφέρειες και τις νομαρχίες των νησιωτικών περιοχών; Τι ακριβώς σημαίνει υποχρεωτική μετάταξη για αυτούς; Υπάρχει περίπτωση να μετακινηθούν ακόμα και σε άλλα νησιά από αυτά που είναι σήμερα; Τι θα γίνει με τις οικογένειές τους; 
      Κυρίες και κύριοι συνάδελφοι, θα ήθελα στο σημείο αυτό να σχολιάσω και το ζήτημα του χωροταξικού σχεδιασμού του ΚΑΛΛΙΚΡΑΤΗ. Θα επικεντρωθώ στην περιοχή μου, τα Δωδεκάνησα, μια και γνωρίζω τις ιδιαιτερότητές τους. 
      Παρατήρηση πρώτη: το ΠΑ.ΣΟ.Κ. για μια ακόμη φορά, όπως έκανε το 1986 που όρισε ως έδρα της περιφέρειας Νοτίου Αιγαίου την Ερμούπολη της Σύρου, αδικεί κατάφωρα τα Δωδεκάνησα, αφού ορίζει ως έδρα της αποκεντρωμένης διοίκησης Αιγαίου το συνοριακό και αποκεντρωμένο Πειραιά. Είναι πραγματικά πρωτάκουστο και φυσικά πρωτότυπο. 
      Η Κυβέρνηση του ΠΑ.ΣΟ.Κ. αντί να ορίσει την έδρα της αποκεντρωμένης διοίκησης την πιο ευαίσθητη περιοχή του Αιγαίου για την οποία ο Τούρκος Υπουργός Εξωτερικών στην πρόσφατη επίσκεψή του είπε ότι κακώς η Τουρκία δεν αντέδρασε στην ενσωμάτωση των Δωδεκανήσων στην Ελλάδα, την ορίζει στην Ηπειρωτική Ελλάδα και όχι στο Αιγαίο και τη Ρόδο.
      Τι μήνυμα ακριβώς θέλουμε να περάσουμε στους γείτονές μας; Όλες οι άλλες διοικήσεις έχουν έδρα το μεγαλύτερο και πολυπληθέστερο αστικό κέντρο. Αντίθετα η Ρόδος που πληροί της ίδιες προϋποθέσεις, δεν δικαιούται να είναι η έδρα της αποκεντρωμένης διοίκησης. Δηλαδή, ούτε εδώ εφαρμόζεται το άρθρο 101 για τη νησιωτικότητα. Χάνεται μια ακόμη ευκαιρία ανάπτυξης της περιοχής του Αιγαίου, αφού με την έδρα στη Ρόδο θα προέκυπταν οι προϋποθέσεις για καλύτερη ακτοπλοϊκή συγκοινωνία και σύνδεση μεταξύ των νησιών του Αιγαίου και θα προβάλλονταν καλύτερα τα πλεονεκτήματα των νησιών τουριστικά, πολιτιστικά και εθνικά. 
      Αντί, λοιπόν, ο εκ Πάρου ορμώμενος αξιότιμος Υπουργός Εσωτερικών, να επιλέξει το αυτονόητο, βάζει την έδρα στον Πειραιά, επικαλούμενος λειτουργικούς λόγους. Τότε στην ίδια λογική ορίστε τις έδρες των περιφερειών Βορείου και Νοτίου Αιγαίου, ίσως και της Κρήτης, στον Πειραιά για να είμαστε λειτουργικά ικανοποιημένοι. 
      Κυρία Υπουργέ, πιστεύω ότι πρέπει να διορθωθεί αυτό το ατόπημα και να ορίσετε τουλάχιστον ως έδρα της αποκεντρωμένης διοίκησης Αιγαίου τη Ρόδο. 
      Παρατήρηση δεύτερη: Το Υπουργείο μίλησε για την αρχή ένας δήμος ανά νησί. Η περίπτωση όμως της Ρόδου και άλλων μεγάλων νησιών δεν μπορεί να ενταχθεί σε αυτήν την αρχή. Ο κύριος Υπουργός είναι από τις όμορφες Κυκλάδες και ίσως δεν γνωρίζει ότι για να πας από τη μια άκρη της Ρόδου στην άλλη χρειάζεσαι τουλάχιστον 90 χιλιόμετρα σε έντονο ανάγλυφο. Συνεπώς, η αρχή της εγγύτητας πάει περίπατο. Για να γίνει αντιληπτό το μέγεθος, ο Δήμος Νέας Σμύρνης στην Αττική έχει πληθυσμό που εκτιμάται στις 120.000 περίπου, όσο περίπου είναι και η Ρόδος. Πείτε μου εσείς τώρα, διανύει ο δημότης της Νέας Σμύρνης 90 χιλιόμετρα για να πάει στο δημαρχείο του; Προφανώς όχι, όμως έχετε την απαίτηση να το κάνει ο κάτοικος της Ρόδου. 
      Την ίδια στιγμή στο Νομό Λασιθίου της Κρήτης: κάτοικοι 76.000 περίπου, δήμοι σύμφωνα με τον ΚΑΛΛΙΚΡΑΤΗ τέσσερις. Γιατί, κύριε Υπουργέ; Γιατί το νησί της Ρόδου με 120.000 κατοίκους πρέπει να έχει μόνο ένα δήμο; Γιατί προχωράτε σε αυτό το διοικητικό έκτρωμα; 
      Πιστεύω ότι το νησί της Ρόδου πρέπει να έχει τρεις δήμους και πρέπει να λάβετε επίσης υπ' όψιν σας ότι υπάρχουν αγροτικές και αστικές περιοχές, ενώ ο τουρισμός παίζει βασικό ρόλο στα νησιά μας. 
      Τρεις ακόμα παρατηρήσεις: Κύριε Υπουργέ, εφόσον προχωράτε σε ένα δήμο στη Ρόδο, πρέπει να εξετάσετε το ενδεχόμενο να ορίσετε και ιστορική έδρα. Η Ρόδος έχει την Κάμειρο, τη Λίνδο και βεβαίως την αρχαιότερη εξ αυτών την Ιαλυσό, ενώ η Όλυμπος Καρπάθου πρέπει να είναι ανεξάρτητος δήμος, καθώς εκεί οι κάτοικοι μπορούν να μετακινηθούν μόνο μέσω θάλασσας και ενός καρόδρομου. 
      Επιπλέον, εκτιμώ ότι έχετε βάλει σε δεύτερη μοίρα τον τουρισμό, αφού ουσιαστικά στερείτε ή δεν έχετε προβλέψει αντίστοιχες αρμοδιότητες στους νησιωτικούς δήμους, θέμα στο οποίο θα αναφερθώ και στη συζήτηση επί των άρθρων.
      Κυρίες και κύριοι συνάδελφοι, το ΠΑ.ΣΟ.Κ. μιλάει για ακόμη μια τομή και μεταρρύθμιση στη δημόσια διοίκηση. Από αυτά που βλέπουμε ο ΚΑΛΛΙΚΡΑΤΗΣ δεν είναι ούτε τομή ούτε μεταρρύθμιση. Αντίθετα αγνοεί τις ουσιαστικές ανάγκες των τοπικών κοινωνιών, ακροβατεί στο χωροταξικό εφαρμόζοντας κομματικά κριτήρια και επισπεύδοντας την ψήφο των μεταναστών, δεν εξασφαλίζει την οικονομική επιβίωση των νέων ΟΤΑ, αμφιβάλλει και το ίδιο το Υπουργείο για το νομοσχέδιο του όταν αναβάλλει για το 2013 την άσκηση πρόσθετων αρμοδιοτήτων από τους νέους δήμους. 
      Κυρίες και κύριοι συνάδελφοι, όλο αυτό το πρόγραμμα το ονόμασε το ΠΑ.ΣΟ.Κ. «ΚΑΛΛΙΚΡΑΤΗ». Ευτυχώς που ο Καλλικράτης και ο Ικτίνος  δεν ακολούθησαν τη δική σας μεθοδολογία, γιατί πιθανόν να μην είχαμε καν Παρθενώνα. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ευάγγελος Αργύρης):   Το λόγο έχει ο κ. Νικόλαος Λέγκας, Βουλευτής της Νέας Δημοκρατίας.
      (ΜΤ)
      (4PS)
      ΝΙΚΟΛΑΟΣ ΛΕΓΚΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, νομίζω πως όλοι συμφωνούμε σ’ αυτή την Αίθουσα ότι η διοικητική αναδιάρθρωση της χώρας είναι μια αναγκαιότητα που θα πρέπει να προσαρμόσει και να εναρμονίσει τις πολιτικές και διοικητικές δομές με τα ανθρωπογεωγραφικά δεδομένα της περιοχής. 
      Αναμφισβήτητα αποτελεί ένα όραμα το οποίο δεν πρέπει να ξεθωριάσει και βεβαίως δεν πρέπει να οδηγήσει σε διάσταση των δομών αυτών με τις τοπικές κοινωνίες. Δυστυχώς η μέχρι τώρα πολιτική της Κυβέρνησης μας οδηγεί στην εκτίμηση ότι προς τα εκεί οδεύουμε, μιας και δεν δόθηκε επαρκής χρόνος για διαβούλευση, καθόλου για το χωροταξικό, σχεδόν καθόλου για τα οικονομικά και τα θεσμικά ζητήματα, ενώ η όποια διαβούλευση έγινε, εξαντλήθηκε κεκλεισμένων των θυρών, εντός των τειχών και μάλιστα με προνομιακούς συνομιλητές, ακόμα και μεταξύ των κυβερνητικών στελεχών. 
      Εξαντλήθηκε σε διαβουλεύσεις χωρίς στοιχεία, για κρίσιμους πυλώνες, όπως είναι οι πόροι και οι αρμοδιότητες. Αποτέλεσμα ένα πολυνομοσχέδιο εξπρές πέντε μήνες πριν τις αυτοδιοικητικές εκλογές. Αποτέλεσμα ένα νομοσχέδιο για την ουσιαστική υλοποίηση του οποίου απαιτούνται ακόμα ενενήντα δύο υπουργικές αποφάσεις και είκοσι έξι προεδρικά διατάγματα. Δεν τα λέμε μόνο εμείς αυτά. Τα λέει η ΚΕΔΚΕ, τα λέει η ΕΝΑΕ, τα λένε οι Βουλευτές όλων των κομμάτων της Αντιπολίτευσης, τα λένε πολλοί από τους εμπειρότερους Βουλευτές του Κόμματός σας, αγαπητοί συνάδελφοι του ΠΑ.ΣΟ.Κ..
      Κυρίες και κύριοι συνάδελφοι, δυστυχώς αυτό το φιλόδοξο σχέδιο έρχεται να διαψεύσει τις υψηλές προσδοκίες που καλλιεργήθηκαν, αφού εμφανώς προσπαθεί να ανακατανείμει αρμοδιότητες χωρίς τους απαραίτητους πόρους. Παράλληλα ο χωροταξικός σχεδιασμός αναδεικνύει την έλλειψη ενιαίων κριτηρίων, αλλά και αρχών χωροθέτησης, με αποτέλεσμα να ξεφεύγει από το στόχο του, που θα έπρεπε να είναι η δομή και η λειτουργία επαναθεμελίωσης των αυτοδιοικητικών μονάδων. 
      Δεν ήμουν ούτε είμαι της άποψης ότι το σχέδιο αυτό θα έπρεπε να ικανοποιεί το κάθε ευκαιριακό, το κάθε καιροσκοπικό, το κάθε μικροπολιτικό αίτημα, πολύ περισσότερο την όποια εκλογική αριθμητική. Υπό αυτή την έννοια ο αριθμός των ΟΤΑ δεν θα μπορούσε να είναι ανοικτός, εφόσον η μεταρρύθμιση πρόταξε τη δημιουργία μεγάλων -για να είναι βιώσιμες- αυτοδιοικητικών μονάδων. 
      Είναι εξάλλου προφανές ότι η ικανοποίηση του ενός αιτήματος, όταν γίνεται χωρίς κριτήρια, απαιτεί την ικανοποίηση και των άλλων. Σ’ αυτή την περίπτωση είναι αναπόφευκτη η διέγερση των ανακλαστικών των τοπικών κοινωνιών, τα οποία μεγεθύνονται και από ένα άλλο πρόβλημα που έχει ο σχεδιασμός, από το γεγονός ότι ο νέος χάρτης δημιουργείται από τη συνένωση καποδιστριακών δήμων και όχι δημοτικών διαμερισμάτων. 
      Το αποτέλεσμα είναι σαφές. Το αποτέλεσμα είναι να χάνεται η ευελιξία, να αυξάνεται η ακαμψία και κυρίως να κληροδοτούνται οι όποιες στρεβλώσεις εντοπίστηκαν στον «Καποδίστρια». Αντιθέτως θα μπορούσαμε να αντλήσουμε λύσεις από την αυτοδιοικητική μας ιστορία. 
      Θα μπορούσαμε, παραδείγματος χάρη, να επικαιροποιήσουμε τη δοκιμασμένη στο χρόνο επαρχιακή δομή, αντίστοιχη των παλιών επαρχιών, η οποία παρά το γεγονός ότι έχει αποθεσμοποιηθεί, παραμένει ακόμα και σήμερα ισχυρή, ανεξίτηλη, αλλά και χρηστική στη συνείδηση των πολιτών. Επαναλαμβάνω ότι μιλάω για μια επαρχιακή δομή με διοικητικά κελύφη, που θα τα συγκροτούσαν τα δημοτικά διαμερίσματα και όχι οι καποδιστριακοί δήμοι, στη φάση όμως ίδιων κριτηρίων για όλους. 
      Γιατί, κυρίες και κύριοι συνάδελφοι, όταν χωροθετείς, δεν μπορείς να χρησιμοποιείς δύο μέτρα. Δεν μπορείς από τη μια να δημιουργείς προνομιακές χωροθετήσεις για κάποιους και από την άλλη να δημιουργείς δήμους με δημότες που δεν πρόκειται να γνωρίσουν τα υπόλοιπα χωριά του δήμου τους. Δυστυχώς, οι παρεμβάσεις που έγιναν στη λογική της ευκαιριακής και ιδιοτελούς ανασυγκρότησης των ΟΤΑ, αδίκησαν το εγχείρημα και γκρίζαραν την εικόνα του. 
      Δεν θα ήθελα να σταθώ στην ποιότητα της διαβούλευσης που έγινε και δεν το λέω με παράπονο, γιατί δεν συμμετείχα, όπως δεν συμμετείχαν πιστεύω και άλλοι συνάδελφοι, τόσο της Μείζονος όσο και της Ελάσσονος Αντιπολίτευσης. 
      Επιτρέψτε μου όμως να πω αυτό που συνέβη στο Νομό Τρικάλων. Είναι ενδεικτικό του όλου εγχειρήματος. Στο Νομό Τρικάλων εν μια νυκτί κυριολεκτικά, χωρίς κανείς να γνωρίζει πώς και γιατί, οι έξι δήμοι που είχαν δημοσιοποιηθεί κατέληξαν σε τέσσερις, φυσικά χωρίς διαβούλευση, φυσικά χωρίς να ληφθούν υπόψη οι τοπικές κοινωνίες, οι φορείς, φυσικά χωρίς αιτιολογία, φυσικά χωρίς εξηγήσεις. 
      Αγνοήθηκε μάλιστα η απόφαση του Διοικητικού Συμβουλίου της ΤΕΔΚ, αγνοήθηκε η πρόταση της Επιτροπής Χωροταξικού της ΚΕΔΚΕ, αγνοήθηκε η κρίσιμη έννοια της ορεινότητας καθόσον δεν προβλέπεται κανένας ορεινός δήμος σ’ έναν κατεξοχήν ορεινό νομό, τη στιγμή που σε γειτονικούς νομούς με μικρότερο πληθυσμό, με μικρότερη έκταση, με μικρότερη ορεινότητα δημιουργούνται περισσότεροι δήμοι. 
      Και εδώ αναπόφευκτα προκύπτουν ερωτήματα που πρέπει να απαντηθούν. Τι συνέβη και άλλαξε ο σχεδιασμός; Έγινε διαβούλευση και ποιοι μετείχαν; Ποιες ήταν οι νέες εισηγήσεις και ποιοι τις κατέθεσαν; Μπορεί να θεωρείται σοβαρός σχεδιασμός αυτός που αλλάζει χωρίς τεκμηρίωση σε μια ημέρα; 
      Κυρίες και κύριοι συνάδελφοι, η ιστορία δεν πρέπει να επαναληφθεί στο χώρο της Τοπικής Αυτοδιοίκησης ως κακή φάρσα, γιατί είναι αλήθεια ότι η διαδρομή της Τοπικής Αυτοδιοίκησης ήταν περιπετειώδης, από τις εθελούσιες συνενώσεις στην επαναστατική ομολογουμένως πρόταση του Τρίτση για τις ανοιχτές πόλεις, στους απλούς συνδέσμους και από εκεί και πέρα στους αναπτυξιακούς συνδέσμους, από εκεί στον «Καποδίστρια» και σήμερα στον «Καλλικράτη». 
      Ελπίζω και εύχομαι να μην χρειαστεί σύντομα ένας Ικτίνος για να αποδείξει και να επιβεβαιώσει πόσο πολύ αναλώσιμος είναι ο θεσμικός πληθωρισμός που εφάρμοσε το ΠΑ.ΣΟ.Κ. τα τελευταία χρόνια στο χώρο της Τοπικής Αυτοδιοίκησης. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ευάγγελος Αργύρης): Και εμείς ευχαριστούμε. 
      Και μετά τον όμορο νομό των Ιωαννίνων, τα Τρίκαλα, πάμε στον άλλο όμορο νομό των Ιωαννίνων, που είναι η Θεσπρωτία. 
      Το λόγο έχει ο κ. Κατσούρας, Βουλευτής του ΠΑ.ΣΟ.Κ. 
      ΧΡΗΣΤΟΣ ΚΑΤΣΟΥΡΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η σημερινή συζήτηση γίνεται σε μια ημέρα θλίψης αλλά και λύτρωσης, αφού ένα απόστημα φαίνεται να σπάει στην αρμόδια Επιτροπή της Βουλής για τη SIEMENS. 
      Γίνεται όμως και σε μια περίοδο μεταβατική, όπου οι οικονομικές και κοινωνικές συνέπειες ενός συγκεκριμένου τρόπου διαχείρισης και εξουσίας για πολλά χρόνια είναι τραγικές, σε μια περίοδο που ο πολίτης νιώθει ανήμπορος, απογοητευμένος και έτοιμος να εκφράσει την οργή του οπουδήποτε, με κάθε τρόπο και προς οποιονδήποτε, μια περίοδο που τη χαρακτηρίζει η αγωνία για το αύριο και την κοινωνική συνοχή, μια περίοδο που συχνά, ελέω και ελλείμματος πολιτικής, το θέαμα σκεπάζει την ουσία. 
      Σε τέτοιες καταστάσεις ο τόπος έχει ανάγκη από μια νέα κοινωνική συμφωνία μεταξύ των πολιτών και των αντιπροσώπων τους, από ένα νέο όραμα για τον τόπο, γιατί αυτός ο τόπος και αυτός ο λαός έρχεται από πολύ μακριά και παρά τις δυσκολίες θα πάει πολύ μακριά. 
      Για να υπογραφεί όμως μια τέτοια συμφωνία και να ισχυροποιήσει τις ελπίδες όσων πιστεύουν ότι οι θυσίες δεν θα πάνε χαμένες, απαιτείται να συνοδεύεται από προσπάθεια ανάκτησης της αξιοπιστίας της ίδιας της πολιτικής και των πολιτικών. Το πρώτο βήμα για την ανάκτηση αυτής της αξιοπιστίας είναι η συμφιλίωση με το παρελθόν μας και η ομολογία αποτυχίας και ενοχής για την κατάσταση στη χώρα σήμερα. 
      Ιστορικά κεντρικό σημείο αυτής της αποτυχίας αποτέλεσαν οι προσπάθειες των κυβερνητικών σχημάτων μετά τη Μεταπολίτευση για την αποκέντρωση του κράτους. Στη δεκαετία του ’80 χάσαμε την πρώτη ευκαιρία. Αντί για μια μεταρρυθμιστική προσπάθεια αποκέντρωσης ψηφίζαμε νόμους κατάρτισης νομαρχιακών συμβουλίων και περιφέρειας, προεκτάσεις του κεντρικού κράτους. 
      Στη δεκαετία του ’90 χάσαμε μια δεύτερη ευκαιρία. Ψηφίζαμε την άμεση εκλογή των νομαρχιακών συμβούλων και του νομάρχη, με περιορισμένες όμως αρμοδιότητες και την ενοποίηση πολλών κοινοτήτων και δήμων, αλλά έλειπε πάλι μια ολοκληρωμένη στρατηγική μεταρρύθμισης και περιφερειοποίησης του κράτους. 
      Με τις ατελείς αυτές κυβερνητικές προσπάθειες, αλλά και την άρνηση συμμετοχής κάθε φορά από την πλευρά της Νέας Δημοκρατίας σε οποιαδήποτε προσπάθεια θεσμικών αλλαγών προς μια περιφερειακή κατεύθυνση, είναι εύκολο να εξηγήσουμε πώς φτάσαμε ως εδώ. 
      Δεκαετίες αργότερα τα ίδια δομικά προβλήματα παραμένουν, αποτέλεσμα της έλλειψης εργαλείων επίλυσης των σύγχρονων προβλημάτων, άνιση κατανομή των πόρων, κράτος-πρωτεύουσα, άγριες μορφές αστικοποίησης, αντίγραφα των Αθηνών σε κάθε περιφέρεια αλλά και σε κάθε νομό, ερήμωση της υπαίθρου, αδύναμες περιφέρειες, ανίκανες να σχεδιάσουν το μέλλον τους, αλλά και να βρουν τον όποιο προσανατολισμό τους. 
      (SM)
    (MT)
    Σήμερα δεν χρειάζεται να πείσουμε για την ανάγκη για μια νέα αρχιτεκτονική για τη αυτοδιοίκηση και τη διοίκηση. Είναι αίτημα της κοινωνίας της ίδιας. Αυτό που δεν απέκτησαν κάποιοι σε μια πορεία εκσυγχρονισμού τόσων χρόνων, το απαιτεί σήμερα ο δημότης. 
    Και απαιτεί να μεταφέρουν πράγματι στις περιφέρειες αρμοδιότητες για έναν περιφερειακό αναπτυξιακό σχεδιασμό. Απαιτεί να αποκτήσουν οι δήμοι τη δυνατότητα να επιλύουν τοπικά θέματα, το αυτονόητο δηλαδή. Απαιτεί νέους θεσμούς, επιτροπές διαβούλευσης, τοπικές και δημοτικές κοινότητες σαν ένα κύτταρο των νέων ισχυρών δήμων, περιορισμό της σπατάλης, πρόγραμμα εξυγίανσης δήμων, δαπάνες που να υπόκεινται σε προληπτικό έλεγχο, δημοτικά και ηλεκτρονικά ΚΕΠ πλάι στα σημερινά ΚΕΠ, υπηρεσίες υπεύθυνες για την παροχή διοικητικής βοήθειας σε άτομα που έχουν αντικειμενική δυσκολία προσπέλασης στους δήμους ή στα ΚΕΠ, την κάρτα του δημότη, την ανάρτηση κάθε απόφασης στο διαδίκτυο.
    Στη σημερινή αυτή μεταρρυθμιστική προσπάθεια, κεντρικό σημείο κατέχουν οι έννοιες του δήμου και της περιφέρειας. Με τον πρώτο όρο γίνεται μία προσπάθεια αποκατάστασης της πολιτικής έννοιας του δήμου ή της πόλης, ιδιαίτερα στην εκτός Αττικής Ελλάδα. Είναι πόλεις ή δήμοι που περιλαμβάνουν και το άστυ αλλά και τον αγροτικό χώρο, με τη μεγαλύτερη δυνατή πολιτική αυτονομία τους, με το κατάλληλο μέγεθος.
    Ακούω διάφορα για το μέγεθος και για τα κριτήρια των νέων δήμων. Υπενθυμίζω ότι το κριτήριο του μεγέθους είναι και ήταν πάντα στην ιστορία σημαντικό για τη λειτουργία του δήμου. Στα «Πολιτικά» του Αριστοτέλη αναφέρεται, προφανώς, ότι ένας δήμος δεν μπορεί να είναι πολύ μικρός, γιατί τότε δεν είναι να είναι δήμος, αλλά ούτε πολύ μεγάλος, γιατί τότε είναι Βαβυλωνία. 
    Αλλά νομίζω ότι η καλύτερη απάντηση υπάρχει στην «Πολιτεία» του Πλάτωνα. Στην ερώτηση του Αδείμαντου «Ποιο είναι το μέτρο», προκειμένου να καθορίζεται το μέγεθος που πρέπει να έχει η πόλη και τα όριά της, η απάντηση του Σωκράτη είναι «Να μεγαλώνει ίσα με εκεί που μπορεί να μεγαλώνει, χωρίς να χάνει την ενότητά της, παραπέρα, όμως, όχι». 
    Αυτήν την έννοια του μεγέθους, που δεν μπορεί να είναι παντού το ίδιο και της ενότητας, υπηρετεί το παρόν σχέδιο νόμου και στο νομό μου. Είναι ειδικά θέματα που θα τα συζητήσουμε στη συζήτηση επί των άρθρων.
    Με το δεύτερο όρο της περιφέρειας και της αναβάθμισης του ρόλου της, αναγνωρίζεται ότι οι δυνάμεις αντίστασης στο παλιό, οι δυνάμεις του καινούργιου και του οραματικού, βρίσκονται, ή τουλάχιστον αναζητούνται, μακριά από την παθογένεια ενός κράτους-πρωτεύουσα, στην ελληνική περιφέρεια. Αναγνωρίζεται, επίσης, ότι χρειαζόμαστε νέα περιφερειακά κέντρα σε μία προσπάθεια πραγματικής και βιώσιμης ανάπτυξης της χώρας.
    Κυρίες και κύριοι συνάδελφοι, η νέα αρχιτεκτονική συνιστά προεκλογική δέσμευση του ΠΑΣΟΚ και εντάσσεται στη συνολική προσπάθεια της Κυβέρνησης για τη ριζική αλλαγή του πολιτικού συστήματος και του κράτους. Οι αλλαγές που περιλαμβάνει είναι κατά τη γνώμη μου αναγκαίες για το μέλλον της πολιτικής, αλλά κυρίως για το μέλλον του τόπου.
    Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ευάγγελος Αργύρης): Βλέπετε ότι οι Ηπειρώτες είναι πάντα ακριβείς και σε αυτά που λένε και στο χρόνο.
    Το λόγο έχει ο Βουλευτής της Νέας Δημοκρατίας κ. Γεώργιος Καρασμάνης.
    ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, είναι άξιον απορίας ότι ενώ η σημερινή Κυβέρνηση ως αντιπολίτευση επικρότησε την απόφαση της τότε κυβέρνησης της Νέας Δημοκρατίας να αναβάλει την εφαρμογή της μεταρρύθμισης στην τοπική αυτοδιοίκηση, έρχεται τώρα και επισπεύδει τον περιβόητο «Καλλικράτη» -όπως τον ονόμασε- και μάλιστα χωρίς να τηρηθούν ούτε έστω οι στοιχειώδεις και προσχηματικές δημοκρατικές διαδικασίες.
    Κυρίες και κύριοι συνάδελφοι της Κυβέρνησης, προχωράτε στην εφαρμογή ενός νόμου κομμένου και ραμμένου στα μέτρα των κομματικών σας συμφερόντων. Αγνοήσατε παντελώς την ΕΝΑΕ. Δεν ζητήσατε καν τη συμμετοχή της ΚΕΔΚΕ, η οποία θα έπρεπε να έχει τον πρώτο λόγο ως γνωρίζουσα, από πρώτο χέρι, τα προβλήματα της τοπικής αυτοδιοίκησης. Τις αποφάσεις τις πήρατε εν κρυπτώ και παραβύστω, μόνοι σας, μεταξύ σας, δηλαδή χωρίς τη συμμετοχή των εκπροσώπων των τοπικών κοινωνιών, των τοπικών φορέων, των Βουλευτών που δεν ανήκουν στο δικό σας κόμμα. 
    Και μη βιαστείτε να μας κατηγορήσετε για στείρα αντιπολιτευτική πρακτική. Δεν είμαστε οι μόνοι που αντιπολιτευόμαστε αυτό το κατασκεύασμα, που προωθείτε. Το λένε τα δικά σας στελέχη. Το καταγγέλλουν οι δήμαρχοι που έχουν εκλεγεί με τη δική σας σημαία και στήριξη. Το καταγγέλλουν ακόμα και υψηλόβαθμα κομματικά και κυβερνητικά σας στελέχη.
    Κυρίες και κύριοι συνάδελφοι, προηγουμένως, όμως, θέλω να ξεκαθαρίσω και να τονίσω ότι ήμουν πάντα υπέρ των συγχωνεύσεων, οι οποίες δημιουργούν οικονομίες κλίμακος, δημιουργούν μεγάλα, σύγχρονα αυτοδιοικητικά σχήματα και συνεπώς μπορούν να ανταπεξέρχονται αποτελεσματικότερα στις απαιτήσεις και στις ανάγκες του σύγχρονου δημότη.
    Γι’ αυτό και εξυπακούεται ότι σε αυτές τις συγχωνεύσεις οι τοπικές κοινωνίες πρέπει να έχουν τον πρώτο και τον τελευταίο λόγο. Επίσης, εξυπακούεται ότι η κεντρική εξουσία πριν προχωρήσει σε ένα τόσο μεγάλο βήμα, θα έπρεπε να εξασφαλίσει τους αναγκαίους οικονομικούς πόρους, ώστε το νέο αυτοδιοικητικό σχήμα να λειτουργήσει απρόσκοπτα και αποτελεσματικά.
    Κυρίες και κύριοι συνάδελφοι, θα μιλήσω εξ ιδίας πείρας και για το νομό που έχω την τιμή να εκπροσωπώ επί δεκαπέντε συναπτά έτη και όχι ως απλός επισκέπτης εορτάς και πανηγύρεις. Η Τοπική Ένωση Δήμων και Κοινοτήτων του Νομού αποφάσισε ομόφωνα τη δημιουργία τριών δήμων, στην Αριδαία, στα Γιαννιτσά, στην Έδεσσα. Είναι μία απόφαση, η οποία εξέφραζε και τον ομιλούντα.
    Κυκλοφορεί άμεσα ένα σενάριο ότι θα δημιουργηθεί και τέταρτος δήμος με τη συγχώνευση των δήμων Κρύας Βρύσης και της Σκύδρας. Η αντίδραση των τοπικών κοινωνιών ήταν άμεση και έντονη. Εκπρόσωποι των τοπικών φορέων όλων των κομμάτων, όλων των πολιτικών αποχρώσεων χαρακτήρισαν το ενδεχόμενο δημιουργίας αυτού του τετάρτου δήμου ως έκτρωμα και διεμήνυσαν ότι η αντίδραση θα ήταν μεγάλη. 
    Κύριο επιχείρημα ήταν ότι ανάμεσα στις δύο προαναφερθείσες περιοχές, οι πληθυσμιακές, κοινωνικές, παραδοσιακές και λοιπές διαφορετικότητες ήταν μεγάλες. Το έκτρωμα, όπως χαρακτηρίστηκε, αποφεύχθηκε. Η τελευταία απόφαση για τον «Καλλικράτη» ήταν να δημιουργηθεί τέταρτος δήμος με τη συνένωση της Σκύδρας με το Δήμο Μενηίδος, ανάμεσα στους οποίους υπάρχουν πολλά κοινά χαρακτηριστικά. Η μελέτη που κατέθεσε ο Δήμος Σκύδρας, ήταν απόλυτα τεκμηριωμένη. 
    Από την Κυβέρνηση υπήρχε αποδοχή για δημιουργία πέμπτου δήμου με συνένωση της Κρύας Βρύσης με το Δήμο Μεγάλου Αλεξάνδρου. Το δημοτικό συμβούλιο, όμως, του Μεγάλου Αλεξάνδρου αντιδρά ομόφωνα στη συνένωση και δηλώνει ότι επιθυμεί να προσχωρήσει στο Δήμο Γιαννιτσών. Εδώ που φθάσατε τα πράγματα, πρέπει να ηρεμήσει η περιοχή. 
	Οι λύσεις, όμως, που απομένουν, κύριοι συνάδελφοι, είναι οι παρακάτω. Συγκεκριμένα, πρώτον, η Κρύα Βρύση να αποτελέσει τον πέμπτο δήμο ως περιοχή ανεξάρτητη και αυτόνομη, καθώς διαθέτει όλα τα αναγκαία κριτήρια και τις προϋποθέσεις γι’ αυτό. Βέβαια, υπάρχει ένα πρόβλημα στο πληθυσμιακό κριτήριο, υστερεί κατάτι. 
Μετά τη δήλωση, όμως, δημοτικών διαμερισμάτων του Δήμου Μεγάλου Αλεξάνδρου ότι μετά την ψήφιση του νόμου θα προσχωρήσουν στο Δήμο της Κρύας Βρύσης, αυτό το κριτήριο υπερκαλύπτεται. Μπορεί, λοιπόν, ο Δήμος Κρύας Βρύσης να αποτελέσει πυλώνα της τοπικής ανάπτυξης και ως τέτοιος δεν πρέπει να καταργηθεί. Θα μας το χρεώσουν οι κάτοικοι του Δήμου της Κρύας Βρύσης, που μέχρι χθες τους υποσχόμασταν ότι θα κάνουμε το δήμο ανεξάρτητο και αυτόνομο.
	Ο Μέγας Αλέξανδρος με τη συνένωση με τα Γιαννιτσά να διατηρήσει την ονομασία ως Δήμος Μεγάλου Αλεξάνδρου μέσα στα Γιαννιτσά. Και ο Δήμος Πέλλας να μη συνενωθεί με τα Γιαννιτσά, αλλά να παραμείνει ως ανεξάρτητος δήμος. Είναι το παγκόσμιο σημείο αναφοράς στη γενέτειρα της μεγαλύτερης ιστορικής, πολιτικής, στρατιωτικής φυσιογνωμίας, που εξάπλωσε τον ελληνικό πολιτικό στα πέρατα της οικουμένης. 
	Δεν πληροί βέβαια τα οικονομικά, τα πληθυσμιακά κριτήρια. Αλλά όταν πρόκειται για την πολιτισμική μας κληρονομιά σε αυτό το ύπατο επίπεδο, πιστεύω ότι πρέπει να υπάρξουν εξαιρέσεις. Και αυτό δεν αφορά μόνο το νομό μας. Η Πέλλα ακουμπά ολόκληρη την Ελλάδα. Όπως γνωρίζετε και το γνωρίζει όλο το Πανελλήνιο, η Πέλλα είναι ο ομφαλός της μακεδονικής γης. Είναι το επίκεντρο του μακεδονικού πολιτισμού στα βάθη των αιώνων.
	Και μην μας απαντήσετε, κύριοι συνάδελφοι της Κυβέρνησης, ότι το όνομα Πέλλα θα έχει ένας μεγάλος δήμος. Αυτό δεν λέει τίποτα. Το όνομα γενικά το έχει ο νομός. Εμείς θέλουμε, η Ελλάδα οφείλει, να διατηρήσει ως δήμο τη γενέτειρα του μεγάλου στρατηλάτη και εκπολιτιστή. Αφήστε, λοιπόν, την Πέλλα ως δήμο και κέντρο στις καρδιές και στις μνήμες του παγκόσμιου πολιτισμού.
(GK)


      (SM)
      O Δήμος Εξαπλατάνου πληροί τα κριτήρια της ωριμότητας. Συνεπώς, μετά την κατάργηση των τριών δήμων μπορεί να παραμείνει αυτόνομος και ανεξάρτητος.
      Κλείνω επαναδιατυπώνοντας την αρχική μου απορία. Προ τριών ετών η τότε Κυβέρνηση της Νέας Δημοκρατίας είχε έτοιμο, μελετημένο, τεκμηριωμένο σχέδιο για την αναδιάρθρωση της τοπικής αυτοδιοίκησης της χώρας. Εμφανίστηκαν στον ορίζοντα τα πρώτα σύννεφα της οικονομικής κρίσης που επρόκειτο να γονατίσουν τους λαούς όχι μόνο της Ευρώπης, αλλά και παγκόσμια.
      Η Κυβέρνηση τότε αποφάσισε να αναστείλει την εφαρμογή του προγράμματος και σε αυτό συμφώνησε και ο σημερινός Πρωθυπουργός. Η οικονομική κρίση έχει ξεσπάσει και πλήττει τη χώρα μας, τα χαμηλότερα οικονομικά στρώματα.
      Και αναρωτιέται κανείς: Ποιος είναι ο λόγος της εφαρμογής ενός προγράμματος που θα επιβαρύνει υπέρμετρα έναν δοκιμαζόμενο λαό; Αλλά και οι νέοι δήμοι δεν θα μπορέσουν να ανταποκριθούν στις απαιτήσεις των πολιτών,γιατί δεν θα έχουν τους απαραίτητους οικονομικούς πόρους.
      Ευχαριστώ, κύριε Πρόεδρε, για την ανοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ευάγγελος Αργύρης): Και εμείς ευχαριστούμε.
      Το λόγο έχει ο Σπύρος Μοσχόπουλος, Βουλευτής του ΠΑΣΟΚ στο Νομό Κεφαλληνίας και μπαίνουμε στους ομιλητές που έχουν υπηρετήσει την αυτοδιοίκηση.
      ΣΠΥΡΙΔΩΝ ΜΟΣΧΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η εποχή μας χαρακτηρίζεται από μία γενικευμένη κρίση, κρίση οικονομική, κρίση κοινωνική, πολιτική, κρίση θεσμών και αξιών. Σε αυτή τη συγκεκριμένη χρονική συγκυρία έρχεται το ΠΑ.ΣΟ.Κ., έρχεται η Κυβέρνηση του ΠΑ.ΣΟ.Κ., πιστή στις προεκλογικές δεσμεύσεις και καταθέτει το σημερινό πολυνομοσχέδιο, το νομοσχέδιο «Καλλικράτης». 
      Υπήρξε πολλή και επίπονη δουλειά από την πολιτική ηγεσία του Υπουργείου, από τους επιστημονικούς συνεργάτες του Υπουργείου και της πολιτικής ηγεσίας. Εξάλλου, γι’ αυτό πήρε και τα εύσημα και στην Επιτροπή όπου συζητήθηκε όχι μόνο των Βουλευτών του ΠΑ.ΣΟ.Κ., αλλά και Βουλευτών άλλων κομμάτων.
      Υπήρξε ένας εξαντλητικός διάλογος και διαβούλευση με συμφωνίες, με τροποποιήσεις, με συμπληρώσεις, με αφαιρέσεις, με διαφωνίες. Αυτό δεν σημαίνει όμως πως δεν προχωράμε. Αυτό δεν σημαίνει πως δεν αποφασίζουμε, γιατί τότε δεν παράγουμε έργο και δεν υπηρετούμε τα συμφέροντα των πολιτών.
      Κυρίες και κύριοι συνάδελφοι, οι μεγάλες αλλαγές, οι μεγάλες τομές που έγιναν στην αυτοδιοίκηση μετά τη μεταπολίτευση έχουν την σφραγίδα της πολιτικής του ΠΑ.ΣΟ.Κ., μια πολιτική που έβγαλε τις κοινότητες και τους δήμους που ήταν ληξιαρχεία και τους έκανε κύτταρα ανάπτυξης. Δημιούργησε τους αναπτυξιακούς συνδέσμους, τα συμβούλια περιοχής, τις προαιρετικές συνενώσεις, την αιρετή νομαρχιακή αυτοδιοίκηση. 
      Ακούσαμε σε όλη αυτή τη συζήτηση –και εδώ στην Βουλή και στην Επιτροπή- πως ήταν ένας θεσμός που απέτυχε. Όμως δεν μας είπαν οι Βουλευτές της Νέας Δημοκρατίας γιατί –εφόσον αυτός ο θεσμός ήταν αποτυχημένος- κατά τη διάρκεια της κυβερνητικής τους θητείας δεν τον καταργούσαν ή δεν τον άλλαζαν.
      Μετά από όλα αυτά ήρθε ο «Καποδίστριας». Όλες αυτές οι τομές, όλες αυτές οι αλλαγές πολεμήθηκαν. Όμως αυτό δεν είναι τυχαίο. Η συντηρητική αντίληψη είναι φίλος με τη στασιμότητα και το τέλμα, γιατί δεν μπορεί να συλλάβει τα μηνύματα των καιρών, γιατί φοβάται το νέο και γι’ αυτό δεν τολμά. Δεν πιστεύει στην έννοια της πραγματικής αυτοδιοίκησης, στην έννοια της πραγματικής αποκέντρωσης.
      Εμείς τολμούμε. Δεν φοβόμαστε το νέο. Αφουγκραζόμαστε τις ανάγκες των καιρών. Πιστεύουμε στην αυτοδιοίκηση, την αποκέντρωση και την περιφερειακή ανάπτυξη. Δεν θέλουμε το βαθύ κράτος που όλοι το κατηγορούμε, αλλά κανείς μας δεν το αγγίζει, φοβούμενοι το πολιτικό κόστος. Όλοι αυτοί οι θεσμοί και οι τομές αγκαλιάστηκαν από το λαό, καταξιώθηκαν στη συνείδησή του, γι’ αυτό και δεν τόλμησαν οι κυβερνήσεις της Νέας Δημοκρατίας να τις πειράξουν. 
      Σήμερα το νομοσχέδιο «Καλλικράτης» με τους νέους δήμους, τους ισχυρούς δήμους, την αιρετή περιφέρεια και την κρατική περιφερειακή διοίκηση δημιουργεί μονάδες τοπικής αυτοδιοίκησης που μπορούν να αναπτύξουν και να διοικήσουν σωστά τις πολιτικές, κοινωνικές, πολιτισμικές και οικονομικές δυνάμεις του, μονάδες ισχυρές και ανταγωνιστικές, μονάδες που εξουδετερώνουν τον τοπικισμό και τους άχαρους ή και γραφικούς πολλές φορές ανταγωνισμούς, μονάδες τοπικής αυτοδιοίκησης που να μπορούν να αναπτύσσουν ισότιμες συνεργασίες σε εθνικό και διεθνή χώρο. 
      Δημιουργεί μονάδες που ξεφεύγουν από τη μετριότητα και αναπτύσσουν σύγχρονες πολιτιστικές δομές, μονάδες τοπικής αυτοδιοίκησης με ενιαία αντίληψη των μεγάλων προβλημάτων, με εξοικονόμηση πόρων και ανάπτυξη ενιαίων υπηρεσιών και δράσεων, μονάδες τοπικής αυτοδιοίκησης που αναβαθμίζουν την πολιτική μας.
      Γνωρίζω κυρίες και κύριοι συνάδελφοι, ότι υπάρχουν ενστάσεις που αφορούν τη λειτουργικότητα, τη δημιουργία φαινομένων υπερσυγκέντρωσης, περιθωριοποίησης και αναποτελεσματικής δράσης. Τέτοιες ενστάσεις υπάρχουν και στην περιοχή μου, τις οποίες μέχρι σε ένα βαθμό τις συμμερίζομαι. 
      Η δημιουργία όμως νησιωτικών δήμων με αυξημένες αρμοδιότητες, δήμων-στρατηγείων, ένας δήμος ανά νησί για όλα τα νησιά της Ελλάδας, είναι τελικά μονόδρομος για τη βιώσιμη ανάπτυξη και τη σωστή διαχείριση των πόρων. Αυτές τις ενστάσεις και άλλες σκέψεις είναι προβλήματα που πρέπει να αντιμετωπίσει η νέα ενιαία δημοτική αρχή. Γι’ αυτό θα πρέπει να είναι ικανή, με όραμα και μεράκι για πολύ δουλειά.
      Κυρία Υπουργέ, ζούμε σε μια περιφέρεια, την Περιφέρεια Ιονίων Νήσων, η οποία στα είκοσι τέσσερα χρόνια ζωής της δεν λειτούργησε συνεκτικά, δεν είναι λειτουργική και οδηγεί εν τέλει σε μια στρεβλή ανάπτυξη σε σχέση με την ανάπτυξη της υπόλοιπης Ελλάδας, μια περιφέρεια μικρή, πληθυσμού διακοσίων δέκα χιλιάδων κατοίκων με επτά δήμους, χωρίς συγκοινωνιακή σύνδεση, με την έδρα στο ένα άκρο της και που με τις αυξημένες αρμοδιότητες που τώρα θα έχει θα είναι ακόμα περισσότερο μη λειτουργική.
      Εφόσον όμως παραμένει για λόγους καθαρά ιστορικούς, θα ήταν σκόπιμο η έδρα αυτής της Περιφέρειας να μεταφερθεί στο κέντρο. Και δεν μιλώ τοπικιστικά. Γι’ αυτό πιστεύω ότι το κέντρο μπορεί να είναι η Λευκάδα που είναι ασύγκριτα πιο προσβάσιμη από τους άλλους νομούς. Θα μπορέσουν έτσι να λειτουργήσουν τα αιρετά όργανα της Περιφέρειας πολύ καλύτερα, χωρίς να υπάρχει έλλειμμα δημοκρατίας από την απουσία των μελών τους σε αυτά.
      Κυρίες και κύριοι συνάδελφοι, ακούμε χρόνια στα Ιόνια για νησιωτική πολιτική. Γνωρίζουμε ότι υπήρχε ένα Υπουργείο Εμπορικής Ναυτιλίας και Νησιωτικής Πολιτικής που δημιούργησε η Νέα Δημοκρατία. Ποτέ όμως στα Ιόνια Νησιά δεν έφτασε όχι Υπουργός, αλλά ούτε ο κλητήρας αυτού του Υπουργείου! Αίτημα και διεκδίκηση όλων των φορέων της περιφέρειας είναι η ίση αντιμετώπιση και σε επίπεδο φορολογικών ελαφρύνσεων και στο Φ.Π.Α. με όλα τα υπόλοιπα νησιά της Ελλάδας. 
      Κυρία Υπουργέ, στα Ιόνια Νησιά λειτουργεί το Επαρχείο της Ιθάκης και στην Επιτροπή είχε προταθεί από εμένα να δημιουργηθεί περιφερειακή κοινότητα η Ιθάκη, για να έχει η Ιθάκη, αυτό το ιστορικό νησί, το νησί του Οδυσσέα και του Ομήρου, το νησί του νόστου, τη δυνατότητα να βγάζει ένα περιφερειακό σύμβουλο. Ο Υπουργός είχε δεχθεί. Όμως, δεν βλέπω στο νομοσχέδιο να έχει περάσει αυτή η τροποποίηση. Πιστεύω ότι θα το δείτε με συμπάθεια και θα το διορθώσετε.
      Επίσης, να πω ότι διορθώθηκε ο όρος «Περιφέρεια Ιονίου» και έγινε «Περιφέρεια Ιονίων Νήσων» στο άρθρο 3 μόνο. Όμως στα υπόλοιπα άρθρα του νομοσχεδίου παραμένει «Περιφέρεια Ιονίου». Χρειάζεται διόρθωση.
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κυρίες και κύριοι συνάδελφοι, πιστεύω ότι τα όποια αδύνατα σημεία υπάρχουν και μπορεί να υπάρξουν στο νομοσχέδιο ζυγίζουν πολύ λιγότερα από όσο ζυγίζουν τα θετικά. Χρειάζεται όμως τόλμη και φαντασία, στοιχεία που αποπνέουν από αυτό το νομοσχέδιο. Κυρίως χρειάζονται άνθρωποι ικανοί να υπηρετήσουν τους νέους αναβαθμισμένους φορείς της αυτοδιοίκησης.
      Είμαι σίγουρος ότι ο ελληνικός λαός το Νοέμβριο θα εκλέξει τους πιο άξιους και για άλλη μια φορά αυτή η τομή, αυτή η αλλαγή στη διοίκηση, αυτές οι μεγάλες αλλαγές που γίνονται με το σημερινό νομοσχέδιο θα καταξιωθούν στη συνείδηση κάθε Έλληνα πολίτη.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης): Πάντως, χρειάζεται πολιτικό θάρρος και τόλμη για να προτείνεις κάτι τέτοιο –παρότι είναι εδώ μέσα και Λευκαδίτες και Κερκυραίοι- κάτι τόσο ρηξικέλευθο και ριζοσπαστικό. 
      Ο κ. Νικόλαος Ζωίδης, Βουλευτής του ΠΑ.ΣΟ.Κ. στο Νομό Δωδεκανήσου, έχει το λόγο. 
      
      (DP) 
(GK)
      ΝΙΚΟΛΑΟΣ ΖΩΙΔΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, οι 113 προλαλήσαντες συνάδελφοι και οι θεσμικοί, Υπουργοί και κοινοβουλευτικοί εκπρόσωποι, που μίλησαν προηγουμένως εξαντλητικά προσέγγισαν το θέμα της νέας διοικητικής μεταρρύθμισης και ο καθένας ή οι περισσότεροι ακροθιγώς παραδέχθηκαν την αναγκαιότητα να γίνει αυτή η μεταρρύθμιση, ενώ οι περισσότεροι αναφέρθηκαν στα τοπικά προβλήματα, όπως αυτά μεταφέρθηκαν στην Αίθουσα από τους εκπροσώπους της αυτοδιοίκησης μέχρι σήμερα που, επιτρέψτε μου να πω, δεν έχουν το τεκμήριο της ανιδιοτέλειας. 
      Ας παραδεχθούμε, κύριοι συνάδελφοι, χρειάζεται η διοικητική μεταρρύθμιση; Είμαστε ευχαριστημένοι από το διοικητικό μοντέλο, από τον τρόπο που γίνεται η διοίκηση στον τόπο μας μέχρι σήμερα; Ασφαλώς, όχι. 
      Δεν είναι, λοιπόν, μόνο η προεκλογική εξαγγελία του ΠΑΣΟΚ που μας φέρνει στην Αίθουσα να συζητήσουμε για το σχέδιο «Καλλικράτης», είναι μία πραγματική ανάγκη που έχει η χώρα μας, αν θέλουμε να προχωρήσει μπροστά, αν θέλουμε να οδηγηθεί στο δρόμο της ανάπτυξης. Και οφείλουμε να παραδεχθούμε ότι η σημερινή δομή της αυτοδιοίκησης, πέραν των άλλων προβλημάτων που παρουσιάζει, έχει συντελέσει τα τελευταία χρόνια στη ραγδαία επιδείνωση της λειτουργίας του κράτους, καθώς και στη γιγάντωση του δημοσιονομικού προβλήματος. 
      Με το σχέδιο νόμου που συζητούμε υλοποιείται, επιτέλους, μία καθοριστική τομή στο διοικητικό σύστημα της χώρας. Ενισχύεται η αποκέντρωση και η τοπική ανάπτυξη, η αυτοδιοίκηση αποκτά, επιτέλους, πόρους και αρμοδιότητες, ενώ το κράτος έρχεται ακόμη πιο κοντά στον πολίτη. Η ολοκληρωμένη αναδόμηση της αποκεντρωμένης κρατικής διοίκησης σε λιγότερες και μεγαλύτερες μονάδες ανταποκρίνεται στις νέες κοινωνικοοικονομικές απαιτήσεις. 
      Και για να τηρήσω και εγώ τη πεπατημένη, για το νησιωτικό χώρο η διοικητική μεταρρύθμιση αποτελεί μοναδική ευκαιρία για την ανάδειξη των ιδιαιτεροτήτων της περιοχής μας ως η μοναδική εξόχως απομακρυσμένη νησιωτική περιφέρεια της Ευρωπαϊκής Ένωσης με στόχο τη χάραξη νέων πολιτικών, σε εθνικό και ευρωπαϊκό επίπεδο και τη διεκδίκηση πρόσθετων πόρων, ειδικών προγραμμάτων για την επίτευξη της σύγκλισης. Μεταφέρονται επιπλέον αρμοδιότητες στους νησιωτικούς δήμους στους τομείς ανάπτυξης, περιβάλλοντος, μεταφορών, δημοσίων έργων και άλλες. Όσον αφορά στις περιφέρειες, είκοσι τέσσερα χρόνια μετά τη θεσμοθέτησή τους, οι υφιστάμενες δεκατρείς διοικητικές περιφέρειες της χώρας μετατρέπονται σε ισχυρές αυτοδιοικούμενες περιφέρειες με αιρετά όργανα, νέες αρμοδιότητες και πόρους. Την εφαρμογή δε του προγράμματος «Καλλικράτης» θα υποστηρίξει το επιχειρησιακό πρόγραμμα «Ελληνική Αρχιτεκτονική Διοίκησης και Αυτοδιοίκησης - ΕΛΛΑΔΑ». 
      Σύμφωνα με το Σύνταγμα και τον Ευρωπαϊκό Χάρτη της Τοπικής Αυτονομίας, ο «Καλλικράτης» μεριμνά για τη μεταφορά ανθρώπινων και οικονομικών πόρων αντίστοιχων προς το ευρύ φάσμα των αρμοδιοτήτων. Πόρων δυναμικών, όπως είναι ο Φόρος Εισοδήματος 20% για τους δήμους και 2,4% για τις περιφέρειες, ο Φόρος Προστιθέμενης Αξίας 12% για τους δήμους και 4% για τις περιφέρειες και το 50% του Φόρου Ακίνητης Περιουσίας. 
      Δίνεται ιδιαίτερη βαρύτητα στην προώθηση της διαφάνειας και στην ενίσχυση της πολιτικής λογοδοσίας. Η διοίκηση γίνεται πιο αντικειμενική και λιγότερο επιρρεπής σε προσωπικές και συγγενικές εξυπηρετήσεις. Οι υπηρεσίες και οι αποφάσεις έρχονται κοντά στον πολίτη, τα κοινοτικά καταστήματα μετατρέπονται σε ΚΕΠ και προβλέπεται η αξιοποίηση της νέας τεχνολογίας με τη δημιουργία ηλεκτρονικών ΚΕΠ, που θα παρέχουν τις βασικές υπηρεσίες της δημοτικής και περιφερειακής αυτοδιοίκησης και θα προσφέρουν αυτόματη εξυπηρέτηση είκοσι τέσσερις ώρες το εικοσιτετράωρο. 
      Για τους άτυχους συμπολίτες μας ιδρύεται ο θεσμός του δημοτικού ανταποκριτή, δηλαδή του πολυδύναμου υπαλλήλου στο πλαίσιο του προγράμματος «Διοικητική Βοήθεια στο Σπίτι». Και τέλος, την εποπτεία των ΟΤΑ αναλαμβάνει αυτοτελής υπηρεσία, η οποία ιδρύεται στην έδρα κάθε αποκεντρωμένης διοίκησης που θα στελεχώνεται με προσωπικό υψηλών προδιαγραφών. 
      Και για να μην ξεφύγω από την πεπατημένη, κυρία Υπουργέ, τους τελευταίους μήνες κατεβλήθησαν προσπάθειες και συντελέστηκαν παρεμβάσεις σε όλα τα επίπεδα. Παρά ταύτα, ενώ επιλέγονται ως έδρες των έξι γενικών διοικήσεων οι πρωτεύουσες των μεγαλύτερων νομών, για τη Γενική Διοίκηση Αιγαίου ορίζεται ο Πειραιάς. Αυτό συνιστά, κατά την άποψη των Δωδεκανησίων, αδικία σε βάρος της Ρόδου και της Δωδεκανήσου, αλλά και διοικητική ασυνέπεια προς την έννοια της αποκέντρωσης και της νησιωτικότητας. Η Ρόδος πληροί τις προϋποθέσεις που θέτει ο «Καλλικράτης», ενώ η Δωδεκάνησος δεν επέμεινε στην διεκδίκηση της έδρας της περιφέρειας, αφού έγινε αποδεκτή η αρχή μη παραβίασης του ισχύοντος πλαισίου στην κατεύθυνση υλοποίησης του ΕΣΠΑ.
      Γι’ αυτό προτείνουμε και ζητούμε να δεσμευτείτε, κυρία Υπουργέ, να ιδρυθεί τουλάχιστον παράρτημα Γενικής Διοίκησης Δωδεκανήσου στη Ρόδο, όπως επίσης, να κατοχυρωθεί θεσμικά η αρχή του μεταφορικού ισοδυνάμου, για να διασκεδάσω τις απαιτήσεις του μόλις κατελθόντος του Βήματος συναδέλφου. 
      Και άλλα πράγματα έχουμε να πούμε και θα τα πούμε στα άρθρα. Πρέπει, όμως, μερικές βασικές απαιτήσεις του νησιωτικού κόσμου να γίνουν αποδεκτές, αν θέλουμε όλοι να συμβάλουμε στην προσπάθεια που καταβάλει η Κυβέρνηση για να θεραπεύσει μακροχρόνιες πληγές που ταλανίζουν την περιοχή μας. Η έκβαση του εγχειρήματος απαιτεί συλλογικότητα, αποφασιστικότητα να προχωρήσουμε, σταθερή προσπάθεια και διάθεση να συμβαδίσουμε με τα δεδομένα της εποχής μας. Απαιτείται η συνεργασία όλων μας, κύριοι συνάδελφοι: θεσμικών φορέων και τοπικών κοινωνιών. Αν δεν το πράξουμε, τότε κάποιοι άλλοι ίσως θα συνεχίζουν να αποφασίζουν για εμάς. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ευάγγελος Αργύρης): To λόγο έχει ο κ. Κωνσταντίνος Παπασιώζος, Βουλευτής της Νέας Δημοκρατίας στο Νομό Άρτας. Και αυτός άνθρωπος της αυτοδιοίκησης. 
      ΚΩΝΣΤΑΝΤΙΝΟΣ ΠΑΠΑΣΙΩΖΟΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ευάγγελος Αργύρης): Να δούμε εμείς πότε θα πάμε στην Αυτοδιοίκηση!
      ΚΩΝΣΤΑΝΤΙΝΟΣ ΠΑΠΑΣΙΩΖΟΣ: Κυρίες και κύριοι συνάδελφοι, σήμερα η Κυβέρνηση έφερε προς συζήτηση ένα ιδιαίτερα κρίσιμο θέμα για το μέλλον της τοπικής αυτοδιοίκησης, τον «Καλλικράτη». Ένα νομοσχέδιο, το οποίο έχει προκαλέσει τις αντιδράσεις των κομμάτων της Αντιπολίτευσης, των τοπικών αυτοδιοικήσεων και των πολιτών. Ένα νομοσχέδιο το οποίο, κατά την πολιτική σας άποψη, επιχειρεί να αλλάξει τα επόμενα χρόνια τη μορφή και το ρόλο της αυτοδιοίκησης. 
      Δυστυχώς, για εσάς, κύριοι της Κυβέρνησης το νομοσχέδιο που μας παρουσιάζεται ως ολοκληρωμένο σχέδιο μεταρρυθμιστικών τομών, είναι ένα πολύ κατώτερο των απαιτήσεων και δεν ανταποκρίνεται στις προκλήσεις της εποχής. Δεν είναι παρά μία γενικόλογη και αόριστη έκθεση ιδεών, που έχει ως στόχο τη δημιουργία πρόσκαιρων εντυπώσεων για την αποκόμιση εφήμερων μικροπολιτικών κερδών και όχι τη ριζική αντιμετώπιση και επίλυση των μεγάλων προβλημάτων της αυτοδιοίκησης, εξ ου άλλωστε και ο λόγος που απορρίπτεται από όλα τα κόμματα της Αντιπολίτευσης, τις τοπικές αυτοδιοικήσεις και τους πολίτες. 
      Το κόμμα σας είναι ταυτισμένο με την αναξιοπιστία, την προχειρότητα και την ανεπάρκεια. Στους ίδιους ρυθμούς κινείται και η Κυβέρνησή σας, η οποία από την ημέρα που ανέλαβε βρίσκεται σε συνεχή αναντιστοιχία με τις προεκλογικές της δεσμεύσεις και σε μόνιμη αντιπαράθεση με τους πολίτες και την κοινωνία. Παραβήκατε τις δεσμεύσεις σας στην οικονομία, στην ανάπτυξη, στο ασφαλιστικό και τώρα με τον «Καλλικράτη» επαναλαμβάνεται τη γνωστή πρόχειρη ανεύθυνη και μικροκομματική τακτική. Το κάνετε από το 1994 που θεσμοθετήσατε τη νομαρχιακή αυτοδιοίκηση και την αφήσατε χωρίς πόρους να απαξιώνεται θεσμικά και αναπτυξιακά. Το επαναλαμβάνετε με τον «Καποδίστρια», τον οποίο στήσατε πρόχειρα χωρίς πόρους και αρμοδιότητες και το ξαναεπαναλαμβάνετε σήμερα με τον «Καλλικράτη», χωρίς να έχετε την αναγκαία συναίνεση από τη κοινωνία και τις αυτοδιοικήσεις. Το αποτέλεσμα αυτής της πρακτικής σας είναι η απαξίωση της αυτοδιοίκησης και ο αναπτυξιακός μαρασμός της περιφέρειας. 
      Εμείς ως κυβέρνηση είχαμε θέσει ως βασική αρχή την ουσιαστική συνεργασία με την ΚΕΔΚΕ και την ΕΝΑΕ στην οποιαδήποτε συζήτηση για τη διοικητική μεταρρύθμιση της χώρας σεβόμενοι τους θεσμούς και τα συμφέροντα των πολιτών. Πιστεύαμε πως τέτοια μεταρρύθμιση προϋπέθετε την προηγούμενη αναγκαία στήριξη των υποδομών και την ενίσχυση των πόρων της αυτοδιοίκησης. Επίσης, πιστεύαμε ότι μέσω της παγκόσμιας οικονομικής κρίσης τέτοιες σοβαρές μεταρρυθμίσεις δεν θα μπορούσαν να ολοκληρωθούν σωστά και γι΄ αυτό το λόγο τις μεταθέσαμε για το μέλλον. 
      Έχοντας την αυτοδιοικητική εμπειρία των είκοσι δύο χρόνων, σας λέω ότι ο «Καλλικράτης» σας είναι καταδικασμένος να αποτύχει, επειδή δεν έχει εξασφαλισμένους πόρους, αφήνει σε εκκρεμότητα την οργάνωση των υπηρεσιών του, δεν εξυπηρετεί τα συμφέροντα των πολιτών, είναι χωροταξικά ανισοβαρής και δεν εξασφαλίζει την περιφερειακή ανάπτυξη. 
      
      
      DE
      (05DP)
      Απλά διαμορφώνει με αποκλειστικό γνώμονα το μικροπολιτικό συμφέρον του ΠΑ.ΣΟ.Κ., τα πιθανά οφέλη που ευελπιστεί πως θα λάβει η Κυβέρνηση από τις επικείμενες εκλογές στην Τοπική Αυτοδιοίκηση.
      Τα ερωτήματα εδώ είναι πολλά και ξεκάθαρη απάντηση δεν έχετε δώσει. Πώς θα μεταβιβαστούν οι αρμοδιότητες από τις νομαρχίες στους δήμους; Πώς προεξοφλείτε την προσαρμογή των εργαζομένων στο νέο καθεστώς; Πώς δέχεστε πως οι δήμοι θα μπορέσουν να ανταπεξέλθουν στα νέα, πρωτόγνωρα καθήκοντά τους, όταν αδυνατούν να ασκήσουν με τη σημερινή τους μορφή τις αρμοδιότητές τους;
      Πέραν των γενικών προβλημάτων του «Καλλικράτη», μεγάλο πρόβλημα δημιουργήσατε και στις τοπικές κοινωνίες με τη χωροταξική κατανομή των νέων δήμων. Και συγκεκριμένα, στο Νομό μου, στην Άρτα, ενώ ο τέταρτος δήμος θα έπρεπε να αποτελείται από τους δήμους του Κάμπου, που πληρούν απόλυτα τα κριτήρια που εσείς θέσατε, δυστυχώς, δεν το πράξατε. Απεναντίας, δημιουργήσατε το Δήμο «Νικόλαος Σκουφάς», που αποτελείται από τους Δήμους Πέτα, Κομποτίου, Αράχθου και τη μαρτυρική Κοινότητα Κομμένου, ο οποίος δεν αποτελεί τη χρυσή τομή που ευαγγελίζεσθε, αλλά το μόνο ισχυρό κριτήριο είναι το κομματικό σας ή το μικροπολιτικό σας.
      Αυτό φάνηκε αμέσως μετά την επίσημη ανακοίνωση της χωροταξικής κατανομής των νέων δήμων. Άρχισαν οι διαμαρτυρίες των τοπικών κοινωνιών, οι οποίες γνωρίζουν καλύτερα από τον καθένα τα προβλήματά τους και τι λύσεις χρειάζονται.
      Συγκεκριμένα, σας καταθέτω απόσπασμα από το Πρακτικό του Δημοτικού Συμβουλίου, με το οποίο ζητούν ο Δήμος Πέτα να συνεννοηθεί με το Δήμο Αρταίων, παρ’ όλο που το Πέτα προτάθηκε ως έδρα του νέου δήμου.
      (Στο σημείο αυτό ο Βουλευτής κ. Κωνσταντίνος Παπασιώζος καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης, σας καταθέτω το ψήφισμα των πολιτών του Πέτα, με τη συγκέντρωση χιλίων και πάνω υπογραφών, σύμφωνα με το οποίο ζητούν και αυτοί τη συνένωση του δήμου τους με το Δήμο Αρταίων.
      (Στο σημείο αυτό ο Βουλευτής κ. Κωνσταντίνος Παπασιώζος καταθέτει για τα Πρακτικά το προαναφερθέν ψήφισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης, σας καταθέτω δημοσίευμα τοπικού τύπου, όπου χαρακτηρίζουν το νέο δήμο σας δήμο-έκτρωμα.
      (Στο σημείο αυτό ο Βουλευτής κ. Κωνσταντίνος Παπασιώζος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρία Υπουργέ, η απαίτηση της συνένωσης του Δήμου Πέτα με το Δήμο Αρταίων είναι πολύ φυσικό αίτημα, αν ρίξετε μια ματιά στο γεωγραφικό χάρτη της περιοχής. Η τοποθέτηση του Δήμου Πέτα στο Δήμο «Νικόλαος Σκουφάς» και όχι στο Δήμο Αρταίων ήταν πρόταση των δύο Βουλευτών του ΠΑ.ΣΟ.Κ. Άρτας, των κομματικών αυτοδιοικητικών σας και των κομματικών σας τοπικών στελεχών. Γι’ αυτό και πρέπει να τροποποιήσετε, σύμφωνα με το αίτημα των πολιτών του.
      Άλλη αντίδραση έχουμε από τη μαρτυρική Κοινότητα Κομμένου, που χθες οι κάτοικοί της βρίσκονταν διαμαρτυρόμενοι έξω από τη Βουλή, ζητώντας, πρώτον, να μη χαθεί από τον αυτοδιοικητικό χάρτη το όνομα του μαρτυρικού Κομμένου. Το ελάχιστο θα ήταν να δοθεί διπλή ονομασία στο δήμο, όπως έγινε και σε άλλες περιπτώσεις μαρτυρικών δήμων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Δεύτερον, ζητούν τη θεσμική και οικονομική κατοχύρωση συγκεκριμένων αρμοδιοτήτων και τρίτον, ζητούν να ορίσει τώρα το Υπουργείο το θεσμικό πλαίσιο λειτουργίας της τοπικής μαρτυρικής Κοινότητας, ιστορικής έδρας του δήμου, πριν προχωρήσει στην ψήφιση του νομοσχεδίου. Πρόκειται για αιτήματα σωστά και λογικά, γιατί ο λαός που ξεχνά την ιστορία του, χάνεται.
      Παρ’ όλες τις αντιδράσεις, δυστυχώς, κύριοι της Κυβέρνησης, εμπαίζετε τις τοπικές κοινωνίες. Που είναι η διαβούλευση και η συνδιαμόρφωση με την Τοπική Αυτοδιοίκηση και τους πολίτες, που υποσχέθηκε ο Πρωθυπουργός για το χωροταξικό και τα θεσμικά ζητήματα;
      Δυστυχώς, σήμερα, μας αποδεικνύεται για μια ακόμα φορά πως είστε ανεύθυνη Κυβέρνηση, χωρίς στόχους και όραμα. Λειτουργείτε αποκλειστικά με μικροπολιτικά κριτήρια, αδιαφορώντας πως η χώρα, τέτοιες κρίσιμες στιγμές, χρειάζεται πολιτικές που θα προβάλλουν τη συναίνεση και την αποτελεσματικότητα.
      Με το παρόν νομοσχέδιο, απαξιώνετε για μια ακόμα φορά το θεσμό της αυτοδιοίκησης και εξαπατάτε τον ελληνικό λαό. Η κρίσιμη σημερινή συγκυρία χρειάζεται μια ολοκληρωμένη και εσωτερικά συλλεκτική διοικητική και αυτοδιοικητική μεταρρύθμιση, που θα θέτει τέρμα στις παθογένειες του παρελθόντος, στις αρρυθμίες του μοντέλου ανάπτυξης και της τροπής των τελευταίων δεκαετιών. Ο «Καλλικράτης» σας δεν καλύπτει ούτε τις προσδοκίες των πολιτών ούτε τις ανάγκες της αυτοδιοίκησης.
      Σας ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ευάγγελος Αργύρης): Το λόγο έχει ο Βουλευτής του ΠΑ.ΣΟ.Κ. στο Νομό Τρικάλων, με ρίζες ηπειρώτικες, κ. Χρήστος Χάιδος.
      ΧΡΗΣΤΟΣ ΧΑΪΔΟΣ: Γεννηθείς, όχι απλώς με ρίζες.
      ΠΡΟΕΔΡΕΥΩΝ (Ευάγγελος Αργύρης): Δεν το λέμε όλο, γιατί στα Τρίκαλα ψηφίζουμε.
      ΧΡΗΣΤΟΣ ΧΑΪΔΟΣ: Κύριοι συνάδελφοι, μεταξύ των άλλων για τα οποία διαμαρτύρεται και καταγγέλλει η Νέα Δημοκρατία την Κυβέρνηση και το ΠΑ.ΣΟ.Κ. σε σχέση με το νομοσχέδιο που συζητούμε, είναι και η έλλειψη συνεννόησης, η απουσία πολιτικής συναίνεσης σε ένα τόσο μεγάλο θέμα, όπως είναι η νέα αρχιτεκτονική στην αυτοδιοίκηση και στην αποκεντρωμένη διοίκηση της χώρας.
      Ε, λοιπόν, κύριοι της Νέας Δημοκρατίας, εδώ σας ταιριάζει απόλυτα η λαϊκή ρήση που λέει: «Τα παράπονα στο δήμαρχο» ή καλύτερα «στους δικούς σας δημάρχους». Διότι οι παραπάνω ισχυρισμοί σας δεν βρήκαν ουσιαστική απήχηση εκτός από την κοινωνία, ούτε καν στα δικά σας αυτοδιοικητικά στελέχη, τα οποία παρακινούσατε σε δυναμικές αντιδράσεις.
      Υπενθυμίζω ότι η ΚΕΔΚΕ, που στην πλειοψηφία της πρόσκειται στη Νέα Δημοκρατία, πρόσφατα δεν κατόρθωσε να πραγματοποιήσει έκτακτη γενική συνέλευση σε απαρτία για τον «Καλλικράτη», λόγω απροθυμίας και δικών σας εκπροσώπων να συνταχθούν με διαφαινόμενες συγκρουσιακές θέσεις απέναντι σε αυτόν.
      Καταψηφίζει, λοιπόν και απορρίπτει η Νέα Δημοκρατία το νομοσχέδιο που αποτελεί τομή και αναγκαιότητα για την πρόοδο της χώρας. Το ίδιο, όμως, δεν έκανε πάντα η Νέα Δημοκρατία σε όλες τις μεγάλες μεταρρυθμίσεις της μεταπολιτευτικής περιόδου; Δεν καταψήφισε τη διαφάνεια και την αξιοκρατία στις προσλήψεις; Δεν αποχώρησε από τη θεσμοθέτηση της Νομαρχιακής Αυτοδιοίκησης; Δεν αποδοκίμασε τον «Καποδίστρια»; Τι διαφορετικό, λοιπόν, υπάρχει σήμερα και θα περίμενε κανείς μια διαφορετική συμπεριφορά;
      Σήμερα, συνάδελφοι και αυτό το παραδέχονται όλοι, η πατρίδα μας βρίσκεται στη δίνη μιας βαθιάς και πολύπλευρης κρίσης. Εκτός του εκτροχιασμού των δεικτών που έφεραν την οικονομία στα πρόθυρα της χρεοκοπίας, οξυμένα προβλήματα τα οποία οδήγησαν σε αδιέξοδο παρουσιάζει και το μοντέλο διοίκησης της χώρας. Από αυτή την αρνητική εξέλιξη δεν ξέφυγε ούτε η Τοπική Αυτοδιοίκηση, που αποτελεί ένα από τα βάθρα της δημοκρατίας και είναι ο πλησιέστερος προς τον πολίτη αντιπροσωπευτικός θεσμός της δημοκρατίας.
      Για τους παραπάνω λόγους, η αναμόρφωσή του αποτελεί πρώτη προτεραιότητα, κάτι το οποίο συνιστά και σαφή προεκλογική δέσμευση του ΠΑ.ΣΟ.Κ. Η εισαγωγή για πρώτη φορά στην ιστορία του θεσμού του αιρετού περιφερειάρχη με συγκεκριμένους πόρους και αρμοδιότητες είναι ένα μεγάλο βήμα αποκέντρωσης και ανάπτυξης απέναντι στο συγκεντρωτικό, αυταρχικό, αθηνοκεντρικό κράτος των Υπουργείων, που υπάρχει σήμερα.
      Τεράστια είναι και η παρέμβαση στον Α’ βαθμό αυτοδιοίκησης, όπου δημιουργούνται μέσα από συνενώσεις υπαρχόντων ΟΤΑ λιγότεροι, ισχυροί, βιώσιμοι και αναπτυξιακά ικανοί δήμοι, με περισσότερες αρμοδιότητες και αυξημένους πόρους.
      Εκτός, όμως, των άλλων καινοτομιών που εισαγάγει, όπως η οικονομία κλίμακος που επιτυγχάνεται, ο έλεγχος, η λογοδοσία και η ενίσχυση της διαφάνειας που αυστηροποιούνται, σημαντική είναι και η θέσπιση της ουσιαστικής εκπροσώπησης των χωριών μέσω εκχώρησης σοβαρών αρμοδιοτήτων και σημαντικών κονδυλίων στις τοπικές και δημοτικές επιτροπές τους.
      Είναι οι ενιαίοι κανόνες και οι αντικειμενικές προϋποθέσεις συνενώσεων σε μεγαλύτερα σχήματα, όπως τα γεωγραφικά, οικονομικά, κοινωνικά, πολιτισμικά, οδικά και αναπτυξιακά κριτήρια, που διευκολύνουν τη δίκαια χωροθέτηση των νέων ΟΤΑ και αποδυναμώνουν τους όποιους ισχυρισμούς για σκοπιμότητες.
      Στην περιφέρεια που εκλέγομαι είχαμε την τύχη να υπάρχουν από δεκαετίες, εκτός της πόλης των Τρικάλων και άλλα τρία διοικητικά κέντρα, η Καλαμπάκα, η Φαρκαδώνα και η Πύλη, που ήταν και προ «Καποδίστρια» δήμοι. Αυτά αποτελούν τις έδρες για τους τέσσερις νέους «καλλικρατικούς» δήμους στο Νομό μας, όπου εντάχθηκαν και όλοι οι άλλοι ΟΤΑ της περιοχής τους, που πληρούν τα κριτήρια που προανέφερα και οι κάτοικοί τους συρρέουν στα ανωτέρω αστικά και ημιαστικά κέντρα.
      Θα μπορούσε σε αυτούς να προστεθεί και ένας καθαρά ορεινός τουριστικός δήμος, που θα περιλαμβάνει τους απομακρυσμένους ΟΤΑ, τα χωριά των οποίων βρίσκονται πλησίον του Αχελώου και των παραποτάμων του και εκτείνονται γενικότερα από το Βορρά προς το Νότο, στην κορυφογραμμή της Πίνδου.
      Επειδή, όμως, στην παρούσα φάση, λόγω των εγγενών αδυναμιών που δεν ήταν εύκολο να ξεπεραστούν, όπως η τεράστια δυσκολία ομαλής επικοινωνίας μεταξύ των διαφόρων χωριών της μεγάλης αυτής περιοχής -λόγω της απουσίας των απαραίτητων δρόμων, βεβαίως- αυτό δεν κατέστη δυνατό, θα πρέπει να σχεδιαστεί η υλοποίησή του στο προσεχές μέλλον, με την ταυτόχρονη πραγματοποίηση των έργων που απαιτούνται και την ανάληψη των πρωτοβουλιών που χρειάζονται. Η δημιουργία ενός οποιουδήποτε άλλου μεμονωμένου δήμου στον Κάμπο, πέραν των τεσσάρων, θα οδηγούσε στην υποχρέωση αποδοχής και άλλων όμοιων αιτημάτων για έγκριση επιπλέον δήμων, με εκτάσεις στην πεδιάδα, κάτι το οποίο θα αύξανε υπερβολικά τον αριθμό τους και θα ακύρωνε τους στόχους του «Καλλικράτη», που είναι μεγάλοι και ισχυροί ΟΤΑ.
      (AD)
      (5DE)
      Μα, θα μου πείτε, όλα είναι τέλεια σ’ αυτό το νομοθέτημα; Δεν επιδέχεται βελτιώσεων; Ασφαλώς, ναι. Αυτό κάνει και η Κυβέρνηση κάνοντας δεκτές τις όποιες τεκμηριωμένες προτάσεις. 
      Μεταξύ αυτών που εκτιμώ ότι πρέπει να αντιμετωπιστούν θετικά από το Υπουργείο είναι τα αιτήματα των υπαλλήλων των ΤΥΔΚ που έχουν σχέση με τη μετάταξή τους, καθώς επίσης και αιτήματα υπαλλήλων των Νομαρχιακών Αυτοδιοικήσεων, τα οποία δεν αντιτίθενται στις αρχές του νόμου και είναι εφικτή η υλοποίησή τους.
      Θεωρώ, επίσης, απαραίτητο σε δεύτερο χρόνο, αφού αποφασίστηκε ενόψει των επικείμενων συνενώσεων να μη σπάσουν τώρα οι καποδιστριακοί δήμοι, να διορθωθούν οι όποιες στρεβλώσεις και αδικίες από την ένταξη ορισμένων χωριών μαζί με τους ΟΤΑ στους οποίους ανήκαν, στους νέους δήμους που η έδρα τους είναι απομακρυσμένη και όχι σ’ αυτούς που είναι πολύ κοντά. Έχουμε πολλές τέτοιες περιπτώσεις στην περιοχή μου. 
      Όμως, αυτά είναι πολύ μικρά θέματα σε σχέση με την τεράστια σημασία αυτής της ριζικής μεταρρύθμισης που επιτυγχάνεται με το σημερινό νομοθέτημα, το οποίο αποτελεί μία μεγάλη επανάσταση για την πατρίδα μας. Μπορεί να γίνει η αρχή για μία νέα μεταπολίτευση. Και επειδή το πολιτικό μας σύστημα και η πατρίδα μας έχει ανάγκη από μία νέα αρχή, από μία νέα μεταπολίτευση, γι’ αυτό το υπερψηφίζω.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ευάγγελος Αργύρης): Το λόγο έχει ο κ. Ιωάννης Ανδριανός, Βουλευτής της Νέας Δημοκρατίας στο Νομό Αργολίδας.
      ΙΩΑΝΝΗΣ ΑΝΔΡΙΑΝΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πρώτα απ’ όλα να ξεκαθαρίσουμε κάτι. Βεβαίως, το κράτος χρειάζεται διαρκή εκσυγχρονισμό, διαρκείς και βαθιές μεταρρυθμίσεις. Η κρίση που πλήττει σήμερα ολόκληρη τη χώρα, ολόκληρη την κοινωνία και ιδιαίτερα τους λιγότερο προνομιούχους, δεν σηκώνει καμία παρερμηνεία. Ο μόνος δρόμος που οδηγεί σε μία επόμενη καλύτερη ημέρα περνά μέσα από ένα κράτος περισσότερο ορθολογικό, περισσότερο λειτουργικό, περισσότερο αποτελεσματικό σε όλες, μα όλες, τις εκφάνσεις του.
      Μ’ αυτήν την έννοια, είναι κατ’ αρχήν καλή ιδέα η αναμόρφωση του διοικητικού χάρτη. Αυτή η αναμόρφωση θα μπορούσε να οδηγήσει σε καλύτερες υπηρεσίες για τους πολίτες, σε μεγαλύτερες δυνατότητες άσκησης στοχευμένης κοινωνικής πολιτικής, σε σημαντικά μικρότερο κόστος για την κεντρική διοίκηση και κατά συνέπεια μικρότερη φορολογική επιβάρυνση για τους πολίτες.
      Ισχυρή τοπική αυτοδιοίκηση σημαίνει ότι ο πολίτης μπορεί να έχει αμεσότερο έλεγχο για το πού πάνε τα λεφτά του, για το πώς γίνονται αντικείμενο διαχείρισης οι κοινές υποθέσεις της καθημερινότητάς του. Έχει περισσότερο και πιο ουσιαστικό λόγο για κρίσιμες παραμέτρους της ζωής της δικής του, των παιδιών και της οικογένειάς του. Φέρνει περισσότερη λογοδοσία, περισσότερη αποτελεσματικότητα, περισσότερη διαφάνεια, περισσότερη και ουσιαστικότερη δημοκρατία. 
      Είναι προφανές σε όλους πως η Τοπική Αυτοδιοίκηση, όπως είναι σήμερα οργανωμένη, δεν μπορεί να επιτελέσει αποτελεσματικά το ρόλο της. Δεν μπορεί να ανταποκριθεί στις προσδοκίες, στις απαιτήσεις και στις ανάγκες των πολιτών. Χρειάζεται όντως αλλαγή. Τι είδους, όμως, αλλαγή; Αυτό είναι το ερώτημα. Και σ’ αυτό το ερώτημα, πολύ φοβάμαι ότι η Κυβέρνηση δεν δίνει σοβαρή και υπεύθυνη απάντηση. 
      Πρώτα απ’ όλα, υπάρχουν οι αντιδράσεις των τοπικών κοινωνιών που προέκυψαν από την απουσία ουσιαστικής διαβούλευσης. Μάλιστα, σε πολλές περιπτώσεις, η χάραξη των νέων δήμων έγινε με καθαρά εκλογολογικά κριτήρια. Βεβαίως, ήταν φυσικό και αναμενόμενο ότι αντιδράσεις θα υπάρξουν. Καμία αλλαγή δεν ικανοποιεί τους πάντες. Όμως, το κρίσιμο είναι τι επιχειρήματα έχεις να αντιτάξεις σ’ αυτούς που διαμαρτύρονται. Και εδώ, η Κυβέρνηση είναι ελλειμματική, γιατί δεν τήρησε αυτά που η ίδια έθεσε ως κριτήρια για τη λήψη των τελικών αποφάσεων, κριτήρια πολιτιστικά, κριτήρια ιστορικά, κριτήρια γεωγραφικής συνάφειας, ορεινότητας, κριτήρια που η Κυβέρνηση δεν έλαβε υπ' όψιν ούτε στο Νομό που έχω την τιμή να εκπροσωπώ, την Αργολίδα.
      Ακόμα και ο Πρόεδρος της Βουλής, ο κ. Πετσάλνικος, λίγες ώρες πριν άσκησε απ’ αυτό το Βήμα σκληρή κριτική στην έλλειψη ουσιαστικής και ειλικρινούς διαβούλευσης, στην προχειρότητα με την οποία η Κυβέρνηση αντιμετωπίζει αυτό το ζήτημα.
      Είναι, λοιπόν, πρόβλημα η νέα χωροταξία έτσι όπως τη χαράξατε. Όμως, το μεγαλύτερο πρόβλημα είναι η προετοιμασία αυτής της αλλαγής. Πρώτα απ’ όλα, είναι η πολιτική στιγμή κατά την οποία έρχεται αυτό το νομοσχέδιο στη Βουλή, ελάχιστους δηλαδή μήνες πριν από τις εκλογές για την Τοπική Αυτοδιοίκηση. Πώς θα συγκροτηθούν οι νέες τοπικές κοινωνίες στις μέρες που απομένουν μέχρι τις εκλογές; Πώς θα συζητήσουν τα προβλήματά τους; Πώς θα ιεραρχήσουν τις προτεραιότητές τους; Πώς θα συναποφασίσουν κοινά προγράμματα δράσης;
      Κυρίες και κύριοι συνάδελφοι, ειλικρινά φοβάμαι –και καταθέτω αυτήν την ανησυχία μου- ότι σε πολλές περιπτώσεις οι νέες τοπικές αρχές δεν θα είναι αντιπροσωπευτικές της λαϊκής βούλησης. Πολύ φοβάμαι ότι με τη βιασύνη που περνά αυτό το νομοσχέδιο, αντί για συνέργειες, αντί για συνεργασίες για τη δημιουργία προστιθέμενης αξίας, θα δούμε τη μία συνιστώσα του νέου δήμου να προσπαθεί να ρίξει την άλλη.
      Δεύτερο και κρισιμότερο, καμία πειστική απάντηση δεν δόθηκε για τους πόρους και τη σύνδεσή τους με τις αρμοδιότητες. 
      Σας το λέμε ξεκάθαρα. Υπάρχει τεράστιο πρόβλημα τόσο αντισυνταγματικότητας, όσο και βιωσιμότητας των νέων δήμων. Δυστυχώς, την ώρα που χρειάζονται ριζικές τομές και αλλαγές, συνεχίζετε το γνώριμο δρόμο του ΠΑ.ΣΟ.Κ., δηλαδή μεταφέρετε αρμοδιότητες χωρίς να μεταφέρετε πόρους. Πώς θα ανταποκριθούν οι δήμοι στους νέους ρόλους; Με τι κονδύλια; Ή μήπως θα μετακυλιστεί το κόστος των υπηρεσιών σε νέους φόρους που θα επιβαρύνουν τους δημότες, εν μέσω μάλιστα της οικονομικής κρίσης;
      Η εξασφάλιση των πόρων είναι το μεγάλο στοίχημα. Είναι η προϋπόθεση από την οποία κρίνεται η επιτυχία όχι μόνο του ΚΑΛΛΙΚΡΑΤΗ, αλλά και της οποιασδήποτε αλλαγής. Και εδώ δεν έχετε τίποτα πειστικό να πείτε. Σας το επισημαίνει η ΚΕΔΚΕ σε κάθε τόνο. Σας το επισημάναμε επανειλημμένα και εμείς. Έτσι όμως όπως κινείσθε, ένα είναι σίγουρο. Θα δούμε υπηρεσίες κρίσιμες για την ποιότητα της ζωής των πολιτών να φθίνουν δραματικά. Και σας προειδοποιούμε να μην επιχειρήσετε τότε να φορτώσετε τις δικές σας ευθύνες, ευθύνες που θα βαραίνουν εσάς και μόνο εσάς, στους δήμους. Εσείς θα είστε υπεύθυνοι της κατάστασης που θα δημιουργηθεί. 
      Και δεν είναι μόνο οι πόροι. Τι γίνεται με τις κτηριακές υποδομές; Τι γίνεται με τα οργανογράμματα των φορέων της Τοπικής Αυτοδιοίκησης; Τι γίνεται με τη στελέχωση των νέων Οργανισμών; Σας θυμίζω ότι οι περισσότεροι σημερινοί δήμοι και κοινότητες στηρίζονται σε συμβασιούχους και απασχολούμενους σε STAGE. Οι συμβάσεις θα λήξουν, χωρίς να προβλέπεται η ανανέωση. Ομοίως, δεν προβλέπονται νέες προσλήψεις. Πώς, λοιπόν, θα καλυφθούν οι νέες ανάγκες που θα δημιουργηθούν; 
      Έχει προβλεφθεί μία διαδικασία για την αντιμετώπιση του χάους που θα δημιουργηθεί στην αρχική φάση; Μιλάμε για μία οργανωσιακή αρωγή στους νέους δήμους που θα δημιουργηθούν, ώστε η περίοδος προσαρμογής στη νέα κατάσταση να είναι όσο το δυνατόν πιο γρήγορη και πιο αποτελεσματική.
      Κυρίες και κύριοι συνάδελφοι, σ’ αυτά τα κρίσιμα ερωτήματα το νομοσχέδιο που συζητάμε σήμερα, δυστυχώς, δεν απαντά. Μία μεγάλη, χρήσιμη και αναγκαία μεταρρύθμιση γίνεται με πρόχειρο και βιαστικό τρόπο που, δυστυχώς, προδιαγράφει σημαντικές αρνητικές συνέπειες. 
      Είναι προφανές ότι εμείς σ’ αυτό δεν μπορούμε να συναινέσουμε.
      Ευχαριστώ πολύ.
      ΠΡΟΕΔΡΕΥΩΝ (Ευάγγελος Αργύρης): Το λόγο έχει ο κ. Παναγιώτης Δημητρουλόπουλος, Βουλευτής του ΠΑ.ΣΟ.Κ. στο Νομό Ηλείας. Και αυτός, αυτοδιοικητικός. Αν δεν κάνω λάθος, Νομάρχης για δύο τετραετίες, έτσι δεν είναι, κύριε Δημητρουλόπουλε;
      ΠΑΝΑΓΙΩΤΗΣ ΔΗΜΗΤΡΟΥΛΟΠΟΥΛΟΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Ευάγγελος Αργύρης): Το ότι ήταν επιτυχημένες, αυτό δεν το συζητάμε, κύριε συνάδελφε.
      ΠΑΝΑΓΙΩΤΗΣ ΔΗΜΗΤΡΟΥΛΟΠΟΥΛΟΣ: Ευχαριστώ πολύ, κύριε Πρόεδρε και για το κομπλιμέντο σας.
      Κυρίες και κύριοι συνάδελφοι, είναι φορές που τα σταυροδρόμια της ιστορίας βρίσκονται μπροστά μας όχι για να μας θέτουν διλήμματα, αλλά για να μας υποχρεώνουν να επιλέξουμε και να κριθούμε.
      Το ΠΑ.ΣΟ.Κ. δεν στέκεται απλά μπροστά στο σταυροδρόμι του μέλλοντος της αυτοδιοίκησης. Είναι η πολιτική δύναμη που χάραξε και άνοιξε το δρόμο που οδηγεί στις σημερινές αποφάσεις. Το δρόμο, το ΠΑ.ΣΟ.Κ. τον έφτιαξε πλατύ, αλλά τον πορεύτηκε μόνο του. Η Νέα Δημοκρατία ποτέ δεν βάδισε στον ίδιο δρόμο και ποτέ δεν υπέδειξε αξιόπιστα μία άλλη πορεία. Επιφύλαξε για τον εαυτό της τον άχαρο ρόλο του σταθμού εξυπηρέτησης, για να συνεχίσει να κάνει αυτό που έκανε πάντα, δηλαδή να εισπράττει οφέλη από τα έργα των άλλων.
      Κύριε Πρόεδρε, κυρίες και κύριοι συνάδελφοι, αυτήν την ώρα δεν έχει σημασία η προσωπική μας ανάγνωση επί των λεπτομερειών του νομοσχεδίου. Αυτήν την ώρα έχει σημασία να αποδείξουμε ότι αντιλαμβανόμαστε το διακύβευμα και τη σημαντικότητα των προβλέψεων του νομοσχεδίου, σε σχέση με την Ελλάδα που πρέπει υποχρεωτικά πλέον να γεννηθεί.
      (ΚΟ)
      (5AD)
      Ο «Καλλικράτης» δίνει τέλος σε μια μακροπερίοδη ασάφεια. Δίνει τέλος στην απαρχαιωμένη και για πολλά δεινά ευθυνόμενη ανάγνωση της Ελλάδας σαν ένα κεντροδιοίκητο κράτος, σαν ένα κράτος που οι τοπικοί μηχανισμοί εξουσίας λειτουργούν ως εντεταλμένοι βραχίονες και στο οποίο το πολιτικό προσωπικό εκ των πραγμάτων είναι ένας απλός κρίκος στην αλυσίδα της εξουσίας. 
      Το παρόν σχέδιο νόμου έρχεται να βάλει τέλος στην παθογενή εξάρτηση της Αυτοδιοίκησης από τον κρατικό μηχανισμό και ταυτόχρονα να απελευθερώσει την τεράστια δυναμική των τοπικών κοινωνιών. Έρχεται να δημιουργήσει δεκατρείς πρότυπες νέες «Ελλάδες», υπό την έννοια ότι αν μέχρι σήμερα κάποιος ένιωθε μικρός και ανήμπορος να αλλάξει με τις ιδέες του ολόκληρη τη χώρα, τώρα μπορεί να θεωρεί ρεαλιστικό να γίνει μέρος μιας μεγάλης αλλαγής σε μια γεωγραφική περιφέρεια και σε μια κοινωνία ορατή και μετρήσιμη στο δικό του τόπο. 
      Θα έλεγα, λοιπόν, ότι η σπουδαιότερη συμβολή αυτού του σχεδίου νόμου είναι ότι αποδεικνύει στον πολίτη πως το κράτος έχει το θάρρος να αρχίσει να νομοθετεί υπέρ του, υπό την έννοια ότι στις μέρες μας ο ίδιος ο πολίτης βιώνει τα ηθικά και οικονομικά αδιέξοδα που δημιούργησε η παλιά κρατικοκεντρική νομοθετική αντίληψη. 
      Τολμώ να πω ότι ο «Καλλικράτης» είναι και το πιο ηχηρό μήνυμα που μπορούμε να στείλουμε στη διεθνή κοινότητα, στους πολίτες του κόσμου, που στο δικό τους τόπο, αν θέλετε, τα κατάφεραν πολύ πριν από εμάς. Ο «Καλλικράτης» μπορεί να στείλει μήνυμα ότι η Ελλάδα είναι έτοιμη για το μεγάλο ποιοτικό άλμα σύγκλησης με το ευρωπαϊκό πολιτικό κεκτημένο. 
      Κλονίζομαι, κυρίες και κύριοι συνάδελφοι, όταν ακούω συναδέλφους να ισοπεδώνουν οτιδήποτε ευρωπαϊκό και να το εντάσσουν στη σφαίρα του αντιλαϊκού, του αντεθνικού, του μη προοδευτικού. Ειλικρινά δεν μπορώ να καταλάβω τι κοινωνία θέλουν. Και εν τέλει, για μένα «σοσιαλιστικό» δεν είναι το κρατικό. Σοσιαλιστικό είναι το κοινωνικά δίκαιο και απελευθερωτικό. Πιστεύω πως είναι η ώρα αυτές οι πολιτικές δυνάμεις να αποφασίσουν τι είναι συντηρητικό και τι είναι προοδευτικό. 
      Κύριε Πρόεδρε, κυρίες και κύριοι συνάδελφοι, έχοντας υπηρετήσει οκτώ χρόνια στην αιρετή Αυτοδιοίκηση ως Νομάρχης και ως Αντιπρόεδρος της ΕΝΑΕ, έχοντας υποστεί τις παθογένειες του κεντροδιοίκητου κράτους και έχοντας δει ευκαιρίες να χάνονται, ψηφίζω «ναι» στο σχέδιο νόμου, συναισθανόμενος ότι με τη ψήφο μου συμβάλω στην εθνική επανεκκίνηση και στην οικοδόμηση μιας προοδευτικής, μιας φωτεινής, μιας αποκεντρωμένης και ειλικρινά δημοκρατικής Ελλάδας. 
      Αυτός είναι, κύριε συνάδελφε, ο λόγος που δεν επεκτείνομαι και στην εξειδίκευση των λεπτομερειών και δεν αναφέρομαι στην αναγκαιότητα ύπαρξης αυτού του σχεδίου νόμου. Ακριβώς γιατί έχω βιώσει την Αυτοδιοίκηση απόντος ενός τέτοιου νόμου και έχω ξοδέψει πολύ χρόνο να μιλώ παντού και να ζητώ τομές και πολιτικές διαρρυθμίσεις, όπως αυτές που προβλέπονται από αυτό το σχέδιο νόμου. 
      Εκλέγομαι, κύριε Πρόεδρε, σε μια περιφέρεια που υπέφερε όσο καμία άλλη τα τελευταία χρόνια. Εκλέγομαι σε μια περιφέρεια στην οποία δεκάδες αναπτυξιακές προσπάθειες δεν τελεσφόρησαν. Ακριβώς γιατί η ανάπτυξη δεν είναι μόνο θέμα χρημάτων. Είναι πρωτίστως θέμα αρμοδιοτήτων και κουλτούρας της διοίκησης. Κανένας άνθρωπος δεν δείχνει τον καλύτερο εαυτό του και κανένας άνθρωπος δεν καταβάλλει το σύνολο των δυνάμεών του αν πιστεύει ότι αυτά θα χαθούν στην απεραντοσύνη ενός σπάταλου, αδιευκρίνιστου, βαθιά αγκυλωμένου και διεφθαρμένου κράτους. 
      Ο «Καλλικράτης», λοιπόν, δίνει στους πολίτες δύο ευδιάκριτα βιώσιμα και ελκυστικά πεδία πολιτικής δραστηριότητας και ταυτόχρονα προσφοράς, την Τοπική και την Περιφερειακή Αυτοδιοίκηση. Δίνει την ευκαιρία να αναδειχθεί ό,τι καλύτερο διαθέτει κάθε τοπική κοινωνία, να καρποφορήσει και να επιβραβευθεί με τρόπο συγκεκριμένο και διάφανο με ασφαλιστικές δικλείδες άτρωτες από συμπεριφορές και αποφάσεις που ευτελίζουν το δημόσιο βίο. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Ψηφίζω «ναι», κύριε Πρόεδρε, στο σχέδιο νόμου, γιατί έτσι πιστεύω ότι συμβάλλω στη ματαίωση της περιφερειακής υπανάπτυξης. 
      Ψηφίζω «ναι» στο σχέδιο νόμου, γιατί δίνει περιεχόμενο στην έννοια του δημοκρατικού προγραμματισμού. 
      Ψηφίζω «ναι» στο σχέδιο νόμου, γιατί πιστεύω βαθιά ότι αν αυτές οι δεκατρείς μικρές «Ελλάδες», αν αυτές οι τριακόσιες είκοσι πέντε μικρές πατρίδες σταθούν και πετύχουν, τότε μια άλλη Ελλάδα γεμάτη δύναμη, γεμάτη θέληση θα είναι αυτό που θα γεννηθεί. Διότι αν αυτό το εγχείρημα πετύχει –πράγμα που εξαρτάται από όλους τους Έλληνες- τότε το αποτέλεσμα θα είναι μια Ελλάδα με προοπτικές, με ευκαιρίες προσβάσιμες από όλους και πάνω απ’ όλα μια Ελλάδα που δεν θα σπαταλά, που δεν θα αργεί και που θα δημιουργεί ευημερία για τους πολίτες της. 
      Τέλος, ψηφίζω «ναι» σε όλα όσα σημαίνει αυτό το σχέδιο νόμου και δεν θεωρώ σκόπιμο να μικρύνουμε την ιστορική στιγμή, στεκούμενοι σε όσα η πράξη ενδεχομένως αλλάξει στο μέλλον. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης): Σας ευχαριστούμε. 
      Το λόγο έχει τώρα ο κ. Δημήτριος Καρύδης, Βουλευτής στην Α΄ Περιφέρεια Πειραιά. 
       ΔΗΜΗΤΡΙΟΣ ΚΑΡΥΔΗΣ: Σας ευχαριστώ. 
      Κύριε Πρόεδρε, κυρίες και κύριοι συνάδελφοι, είναι γεγονός και πρέπει να το ομολογήσουμε ότι σήμερα η πλειοψηφία του ελληνικού λαού έχει στραμμένη την προσοχή του στην κυνική ομολογία χρηματισμού ενός πρώην Υπουργού που ντρόπιασε την παράταξή μας, τον πολιτικό κόσμο και καταχράστηκε την εμπιστοσύνη των πολιτών. Τα σημερινά γεγονότα σκίασαν τη συζήτηση που κάνουμε εδώ στη Βουλή γι’ αυτή τη μεγάλη αλλαγή στο κράτος που φέρνει ο «Καλλικράτης». 
      Πιστεύω ότι αυτό το Πρόγραμμα, η νέα αρχιτεκτονική της Αυτοδιοίκησης μέσα από τον «Καλλικράτη», είναι η φυσική συνέχεια του Καποδίστρια που πριν από δώδεκα χρόνια πάλι το ΠΑ.ΣΟ.Κ. έκανε πράξη, μια μεγάλη αλλαγή που παρά τις αρχικές αντιδράσεις, στην πορεία των χρόνων «αγκάλιασαν» και επιβράβευσαν οι πολίτες και οι δυνάμεις της Αυτοδιοίκησης. 
      Τότε και τώρα η Νέα Δημοκρατία είναι κατώτερη των περιστάσεων και αρνείται κάθε μεγάλη μεταρρύθμιση στο κράτος. Κλείνει τα μάτια και τα αυτιά στην πρόοδο και το μέλλον της πατρίδας μας. Άλλωστε, αυτό το διαπίστωσε ο ελληνικός λαός τα προηγούμενα έξι χρόνια της διακυβέρνησής της, όπου δεν έγινε κανένα ουσιαστικό βήμα για την ανάπτυξη και την ενίσχυση των δήμων. 
      Αυτό που έμεινε από τα έργα και τις ημέρες της Νέας Δημοκρατίας είναι η σπατάλη, η κακοδιαχείριση, η αναποτελεσματικότητα και η διαφθορά που οδήγησαν την Ελλάδα στη χρεοκοπία και την οικονομική καταστροφή. Κυριάρχησε η μικροπολιτική ατολμία και η παντελής έλλειψη των νέων ιδεών και νέων δομών. 
      Και όσο κι αν εδώ προσπαθούν και σήμερα και χθες οι ομιλητές συνάδελφοι της Νέας Δημοκρατίας να πείσουν το Σώμα ότι αυτή η μεταρρύθμιση που κάνουμε είναι πρόχειρη, εγώ θέλω να τους θυμίσω ότι εδώ και πολλά χρόνια μας διαφήμιζαν τον Καποδίστρια ΙΙ, ο οποίος όμως έμεινε στα χαρτιά παρ’ ότι υπήρχαν μελέτες και σχέδια από το Ινστιτούτο Τοπικής Αυτοδιοίκησης. 
      Αγαπητοί συνάδελφοι, η μεγάλη μεταρρύθμιση του Καποδίστρια ολοκλήρωσε το ρόλο της και έφτασε στα όριά της. Βοήθησε, όμως, να αλλάξουν νοοτροπίες, έκανε σαφές ότι ο ισχυρός δήμος αποτελεί τη μόνη βιώσιμη λύση για τις τοπικές κοινωνίες και οπωσδήποτε για την Ελλάδα της υπαίθρου, προκειμένου να ξεπεραστούν τα προβλήματα της στασιμότητας και της υποβάθμισης. 
      Σήμερα με το Πρόγραμμα «Καλλικράτης» κάνουμε ένα νέο καθοριστικό άλμα για την ανάπτυξη της χώρας, τη βελτίωση της ποιότητας ζωής, την προστασία του περιβάλλοντος και την εξυπηρέτηση του πολίτη αξιοποιώντας στο έπακρο τη σύγχρονη τεχνολογία και την ηλεκτρονική διακυβέρνηση.
      Ανταποκρινόμαστε στις συνταγματικές επιταγές για μια Τοπική Αυτοδιοίκηση σε δύο βαθμίδες, εναρμονισμένη με την ευρωπαϊκή πραγματικότητα της ισχυρής Τοπικής Αυτοδιοίκησης και των αυτόνομων περιφερειών. 
      Η χώρα μας διαθέτει πλέον ισχυρές αναπτυξιακές μονάδες. Ο δήμος εφοδιάζεται με ουσιαστικές αρμοδιότητες, μέσα και ανθρώπινο δυναμικό για να ανταποκριθεί στις ανάγκες και στις προκλήσεις του μέλλοντος. Μετατρέπεται σε κύτταρο της δημοκρατίας, ενθαρρύνει και ενισχύει τη συμμετοχή των δημοτών σε δομές, δράσεις και ελέγχους που εξασφαλίζουν την επίλυση των καθημερινών προβλημάτων. 
      Ενισχύεται η διαφάνεια και αυστηρά ελέγχεται η κακοδιοίκηση και η διαφθορά. Γυρίζουμε οριστικά σελίδα και αφήνουμε πίσω το παρελθόν. Ταυτιζόμαστε με την ιδέα της Ευρώπης των περιφερειών που σύντομα θα υποκαταστήσει πλήρως τις κεντρικές διοικήσεις σε ό,τι έχει σχέση με τα αναπτυξιακά προγράμματα και τις ευρωπαϊκές πρωτοβουλίες. 
      (NP)
(5KO)
      
      Οι νέες αναπτυξιακές δομές είναι πλέον σε θέση να απορροφούν ευρωπαϊκούς πόρους και με την υλοποίηση ολοκληρωμένων και λειτουργικών έργων, χωρίς σπατάλες και απώλειες, όπως ζήσαμε μέχρι σήμερα. 
      Κυρίες και κύριοι συνάδελφοι, στην περιφέρειά μου, στον Πειραιά, στα νησιά του Αργοσαρωνικού και στα Κύθηρα, το πρόγραμμα ΚΑΛΛΙΚΡΑΤΗΣ μας επεφύλαξε μια πολύ ευχάριστη έκπληξη, που δημιουργεί τις καλύτερες προοπτικές για την ανάδειξη της ιδιαιτερότητας των νησιών σε σχέση με την υπόλοιπη Αττική και τη μελλοντική ανάπτυξή τους. 
      Με το νομοσχέδιο δημιουργείται περιφερειακή ενότητα νησιών στα πλαίσια της περιφέρειας Αττικής, με επικεφαλής αντιπεριφερειάρχη. Η απόφαση αυτή αναδεικνύει και κατοχυρώνει τη «νησιωτικότητα» του Αργοσαρωνικού έως τα Κύθηρα και δημιουργεί ελπίδες σε όλους τους νησιώτες για μια νέα αναπτυξιακή πορεία. 
      Έτσι, λοιπόν, ένα καθολικό αίτημα όλων των αυτοδιοικητικών κοινωνικών και πολιτικών δυνάμεων της περιοχής μας γίνεται πράξη. Γι’ αυτό και τη χαιρετίζουμε. 
      Θα ήθελα, επίσης, να τονίσω την αμφίδρομη σχέση και τη σπουδαιότητα του προγράμματος ΚΑΛΛΙΚΡΑΤΗ με την ανάπτυξη της τουριστικής Ελλάδας. Είναι σαφές σε όλους μας ότι ο τουρισμός αποτελεί τη βαριά βιομηχανία της χώρας μας και αναμφισβήτητα αποτελεί διέξοδο από τη σημερινή κρίση. Οι νέοι φορείς της Τοπικής Αυτοδιοίκησης πρώτου και δεύτερου βαθμού, με διευρυμένες αρμοδιότητες και ισχυρούς οικονομικά πόρους, πρέπει να εμπλακούν δυναμικά στην ενίσχυση του τοπικού τουριστικού προϊόντος, σε συνεργασία με το Υπουργείο Τουρισμού και τον Ε.Ο.Τ.. Είναι ώρα να θέσουμε τις βάσεις και να δώσουμε τις δυνατότητες σε φορείς και όργανα της Τοπικής Αυτοδιοίκησης να ανταποκριθούν από κοινού στις απαιτήσεις της τουριστικής ανάπτυξης και προβολής του τοπικού τουριστικού προϊόντος. 
      Κατέθεσα στη Διαρκή Επιτροπή ορισμένες προτάσεις προς αυτήν την κατεύθυνση, προτάσεις που επεξεργάστηκε το Ξενοδοχειακό Επιμελητήριο Ελλάδος. 
      Τέλος, θα ήθελα να επισημάνω ένα σοβαρό σημείο του νομοσχεδίου, που έχει σχέση με τις δημοτικές κοινότητες των μεγάλων δήμων, όπως ο Πειραιάς, και ιδιαίτερα με την πρόβλεψη του άρθρου 86 σχετικά με τον προϋπολογισμό που καθορίζει το Δημοτικό Συμβούλιο. 
      Θα πρέπει ο καθορισμός του ύψους των πόρων που ορίζει το Δημοτικό Συμβούλιο για κάθε δημοτική κοινότητα να στηρίζεται σε κριτήρια, παραδείγματος χάρη πληθυσμιακά και κοινωνικοοικονομικά, με γνώμονα την κοινωνική και αναπτυξιακή σύγκλιση στους κόλπους του δήμου. 
      Κυρίες και κύριοι συνάδελφοι, με το νομοσχέδιο που συζητούμε σήμερα και με μια σειρά από νόμους που ήδη ψηφίσαμε η Κυβέρνηση προχωρά με σταθερούς ρυθμούς στην πραγματική και ουσιαστική επαναθεμελίωση του κράτους. Τον ΚΑΛΛΙΚΡΑΤΗ τον έχει αγκαλιάσει η πλειοψηφία της κοινωνίας μας. Είναι δική μας ευθύνη να αποδείξουμε ότι στις σημερινές δύσκολες συνθήκες μπορούμε να πετύχουμε να αναγεννήσουμε τη δημόσια διοίκηση προς όφελος των πολιτών και της Ελλάδας. Γι’ αυτό σας καλώ όλους να υπερψηφίσουμε αυτό το νομοσχέδιο. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης): Και εμείς σας ευχαριστούμε. 
      Θέλω να κάνω μια πρόταση στο Σώμα: Είναι επτά συνάδελφοι ακόμη για να μιλήσουν. Αν τηρήσουμε ακριβώς το χρόνο, θα μιλήσουν και οι επτά. Γι’ αυτό, λοιπόν, να τηρείτε το χρόνο των έξι λεπτών. 
      Γι’ αυτό, λοιπόν, ο Σπύρος Μαργέλης, που έχει θητεύσει επί πολλές τετραετίες στην Αυτοδιοίκηση, τα ξέρει απ’ έξω και σε έξι λεπτά θα έχει τελειώσει. 
      ΣΠΥΡΟΠΑΝΟΣ ΜΑΡΓΕΛΗΣ: Κυρίες και κύριοι συνάδελφοι, στην πολιτική, όπως και στη ζωή, πολλοί αρέσκονται στην αδράνεια και στην απραξία. Άλλοι επιλέγουν να είναι παρατηρητές των εξελίξεων και των γεγονότων, άντε καμιά φορά και σχολιαστές. Εμείς στο ΠΑ.ΣΟ.Κ. όλα αυτά τα χρόνια έχουμε επιλέξει να ανοίγουμε καινούργιους δρόμους και να δίνουμε καινούργιες δυνατότητες στη χώρα μας. 
      Εμείς καταλαβαίνουμε ότι ζούμε σε έναν κόσμο μεγάλο, ανοικτό, χωρίς σύνορα, με πολλές προκλήσεις, με δυσκολίες, αλλά και πολλές δυνατότητες. Καταλαβαίνουμε ότι ζούμε σε μια μεγάλη ένωση κρατών, την Ευρωπαϊκή Ένωση, που έχει κανόνες, συνθήκες, προγράμματα, που έχει ισχυρή αυτοδιοίκηση και ισχυρές δομές στα κράτη. Παρατηρούμε ότι η Γερμανία, η Ολλανδία, η Σουηδία, η Δανία, παρά το γεγονός ότι έχουν ισχυρές αυτοδιοικήσεις, εν τούτοις παίρνουν μέτρα και εφαρμόζουν πολιτικές, να ενισχύσουν ακόμη περισσότερο τους Οργανισμούς Τοπικής Αυτοδιοίκησης. 
      Ξέρουμε ότι πολλές αρμοδιότητες, κανονισμοί και αποφάσεις της Ευρωπαϊκής Ένωσης υλοποιούνται από τις περιφερειακές δομές. Βεβαίως, βλέπουμε όλα αυτά τα χρόνια και την πορεία της χώρας μας, των μεγάλων πρωτοβουλιών και των μεγάλων αλλαγών, που εμείς, το ΠΑ.ΣΟ.Κ., έχουμε κάνει από τη δεκαετία του ’80, με πόρους, αρμοδιότητες στην Αυτοδιοίκηση και με δημοκρατικό προγραμματισμό. Στη συνέχεια, με τη Νομαρχιακή Αυτοδιοίκηση, με τον ΚΑΠΟΔΙΣΤΡΙΑ, με την κρατική περιφέρεια. Όλα αυτά αντιμετώπισαν αντιδράσεις και τότε, όπως και τώρα, αλλά στην πορεία είδαμε ότι βοήθησαν να πάνε μπροστά τα πράγματα, να πάει μπροστά η χώρα μας, να πάει μπροστά, κυρίως, η ελληνική περιφέρεια. 
      Σήμερα, λοιπόν, βρισκόμαστε μπροστά σε ένα καινούργιο εγχείρημα, το νομοσχέδιο που κουβεντιάζουμε, που το λένε ΚΑΛΛΙΚΡΑΤΗΣ. Προβλέπει την περιφερειακή αιρετή αυτοδιοίκηση και τους ισχυρούς δήμους στην ελληνική περιφέρεια και στο κέντρο. 
      Λέμε ότι είναι επιταγή των καιρών. Οφείλουμε να προχωρήσουμε σε αυτήν τη μεγάλη μεταρρύθμιση. Άλλωστε η Αυτοδιοίκηση χρόνια ολόκληρα το ζητάει. Είναι αίτημα της Αυτοδιοίκησης. Είναι αίτημα των πολιτών, των φορέων της χώρας μας. Θα μπορούσαμε και νωρίτερα να έχουμε κάνει αυτό το εγχείρημα. 
      Λέμε: «Μα, σε περίοδο κρίσης πάμε να κάνουμε τέτοιες μεταρρρυθμίσεις;» Μα, δεν λέμε όλοι –και έχουμε συμφωνήσει- ότι ακριβώς, επειδή τα προηγούμενα χρόνια δεν είχαμε την τόλμη, δεν μπορέσαμε να παραμερίσουμε το πολιτικό κόστος και να κάνουμε τις μεγάλες αλλαγές και τις μεγάλες μεταρρυθμίσεις που έχει ανάγκη η χώρα μας, γι’ αυτό φθάσαμε εδώ που φθάσαμε σήμερα;
      Δεν λέμε όλοι ότι θα πρέπει, για να ξεπεράσουμε την κρίση, να τολμήσουμε να κάνουμε όλες αυτές τις μεγάλες αλλαγές και τις μεγάλες μεταρρυθμίσεις; Καλά κάνουμε, λοιπόν, και κάνουμε τώρα αυτή τη μεταρρύθμιση, όπως καλά κάναμε και κάναμε μερικές μεγάλες μεταρρυθμίσεις, όπως το Α.Σ.Ε.Π., το φορολογικό νομοσχέδιο, μια σειρά άλλα ζητήματα μέχρι σήμερα. Καλά θα κάνουμε να συνεχίσουμε με αυτούς τους ρυθμούς. Βεβαίως, δεν αιφνιδιάζουμε κανέναν. Είναι προεκλογική μας δέσμευση, δέσμευση που έχουμε επαναλάβει πάρα πολλές φορές. 
      Θέλω να πω ότι και σήμερα, όπως όλα τα προηγούμενα χρόνια, σε όλες τις μεγάλες αλλαγές και στις μεγάλες μεταρρυθμίσεις πάντα ακούγαμε από την πλευρά της Νέας Δημοκρατίας καταστροφολογία, άρνηση, αποχώρηση, ότι με τις αποφάσεις που παίρνουμε οδηγούμε τον τόπο στην καταστροφή, ότι θα καταστρέψουμε το έθνος-κράτος, ότι θα διαλύσουμε τη χώρα. Τίποτα απ’ αυτά, βέβαια, δεν έγινε. Λυπάμαι που και σήμερα ακούμε ξανά τα ίδια. Δεν βλέπουμε το δάσος, αλλά βλέπουμε μερικά δέντρα. 
      Βλέπουμε πώς πρέπει να είναι η θητεία των αντιδημάρχων. Βλέπουμε αν οι πόροι επαρκούν, σάμπως και είναι μόνο θέμα πόρων η αποκέντρωση και οι ισχυροί δήμοι. Ασχολούμαστε ουσιαστικά με το άρθρο 1, δηλαδή με το αν τα όρια του δήμου θα είναι εδώ ή λίγο παραπέρα, με το αν η έδρα θα είναι εδώ ή εκεί, με το αν το όνομα θα είναι το ένα ή το άλλο, σάμπως αυτό να είναι η μεταρρύθμιση που επιχειρούμε και σάμπως αυτό να είναι ό,τι χρειάζεται η χώρα μας σήμερα. 
      Εν πάση περιπτώσει, εμείς τολμούμε. Θεωρούμε ότι αυτή η μεταρρύθμιση είναι πραγματικά μεγάλη τομή για τη χώρα μας. Μεταφέρουμε αρμοδιότητες στην ελληνική περιφέρεια. Μεταφέρουμε πόρους στην ελληνική περιφέρεια. Κυρίως μεταφέρουμε πολιτική εξουσία στην ελληνική περιφέρεια και αυτό είναι πολύ σημαντικό, διότι εάν υπάρχει εξουσία και πολιτική δύναμη στην ελληνική περιφέρεια, όταν η εξουσία φεύγει από το κέντρο και διαχέεται σε διάφορα επίπεδα, τότε είναι στη δική μας ευθύνη όλων όσων ζούμε στην ελληνική περιφέρεια και δραστηριοποιούμαστε εκεί να πάρουμε τις πρωτοβουλίες που χρειάζονται, να αξιοποιήσουμε δυνατότητες, να αξιοποιήσουμε τα συγκριτικά πλεονεκτήματα που έχουν οι περιοχές μας, να αξιοποιήσουμε τους τοπικούς μας πόρους, το ανθρώπινο δυναμικό μας και να πάμε μπροστά τις περιοχές μας. 
      Έτσι θα μπορέσουμε να αξιοποιήσουμε καλύτερα το ΕΣΠΑ και τις δυνατότητες που δίνονται στις περιοχές μας. Παραδείγματος χάρη στη Λευκάδα, που είμαι εγώ, ολοκληρώθηκε η Εγνατία Οδός, ολοκληρώθηκε η Ιόνια Οδός. Η Λευκάδα καθίσταται το κέντρο της Μεσοδυτικής Ελλάδας. Δίνονται τεράστιες δυνατότητες για την ανάπτυξή μας και οφείλουμε να έχουμε έναν ισχυρό δήμο που θα μπορέσει να ανταποκριθεί σε αυτές τις προκλήσεις. 
      Χαίρομαι, κυρία Υπουργέ, διότι και εγώ ως Βουλευτής και η Αυτοδιοίκηση Λευκάδας είχαμε άριστη συνεννόηση και συνεργασία με την πολιτική ηγεσία του Υπουργείου. Κάναμε ένα ισχυρό δήμο, που θα μπορέσει να διαχειριστεί όλες αυτές τις προκλήσεις και να αξιοποιήσει τα συγκριτικά πλεονεκτήματα που έχει η Λευκάδα. Συγχρόνως κάναμε και ένα μικρό δήμο, το Μεγανήσι, γιατί θελήσαμε να ικανοποιήσουμε την επιθυμία των κατοίκων και της Αυτοδιοίκησης της περιοχής, πάντα βέβαια μέσα σε γενικές αρχές και στα κριτήρια που έχει βάλει το Υπουργείο γι’ αυτήν τη μεγάλη μεταρρύθμιση. 
      Θεωρώ, όμως, ότι η μεγάλη μας ευθύνη τώρα είναι να μπορέσουμε στην υλοποίηση αυτού του εγχειρήματος να εμπνεύσουμε πραγματικά τις πιο υγιείς δυνάμεις που υπάρχουν στην ελληνική περιφέρεια. Να απευθύνουμε ένα προσκλητήριο σε όλους τους ανθρώπους που έχουν καθαρό μυαλό, καθαρή σκέψη και με καινούργιες ιδέες μπορεί τελικά να τολμήσουν για να πάνε τα πράγματα μπροστά. 
      (PS)
      
      




























      (5NP)
      Τελειώνοντας λέω το εξής: ότι το μεγάλο στοίχημα που έχουμε να κερδίσουμε και το μεγάλο μας χρέος είναι να υποστηρίξουμε αυτή τη μεγάλη μεταρρύθμιση που κάνουμε τώρα και όλες τις μεγάλες μεταρρυθμίσεις που φαίνεται ότι θα κάνουμε σ’ αυτό το χρονικό διάστημα, προκειμένου να φύγουμε από την κρίση και να χτίσουμε μια καινούρια χώρα, ένα καινούριο κράτος. 
      Ίσως θα έλεγα και τελειώνω ότι χρειάζεται ένα Υπουργείο, ειδικό Υπουργείο – το λέω εμφατικά για να δείξω αυτό που θέλω να πω- το οποίο θα υποστηρίζει αυτές τις μεταρρυθμίσεις, θα παρακολουθεί την πορεία τους, θα παρακολουθεί τις ελλείψεις, θα κάνει τις διορθωτικές κινήσεις που χρειάζονται και θα παίρνει όλα τα μέτρα πραγματικά για να μπορέσουμε να πετύχουμε σ’ αυτό το μεγάλο μας εγχείρημα. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης): Το λόγο έχει τώρα ο κ. Θανάσης Παπαγεωργίου, Βουλευτής ΠΑ.ΣΟ.Κ. από την Πιερία.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, το εγχείρημα του «ΚΑΛΛΙΚΡΑΤΗ» είναι σπουδαίο, είναι μεγάλο. Ήταν κατά τη γνώμη μου αναγκαιότητα γιατί το παλαιό μοντέλο διοίκησης ήταν ξεπερασμένο αν και ο «ΚΑΠΟΔΙΣΤΡΙΑΣ» και οι νέοι δήμοι που είχαν προκύψει πριν από δεκαπέντε χρόνια είχαν ακόμη ζωντάνια, ωστόσο, όμως, θεωρώ ότι το σύστημα της περιφερειακής γενικότερα διοίκησης είχε γεράσει και δεν μπορούσε να δώσει τίποτα ή μπορούσε να δώσει πολύ λίγα σε σχέση με αυτά που ήταν οι απαιτήσεις των πολιτών και ιδιαίτερα της περιφέρειας. 
      Νομίζω ότι το απαιτούν οι πολίτες για να καλύψουν τις ανάγκες τους και αψευδής μάρτυρας αυτής της ώριμης στάσης των πολιτών είναι οι πολύ λίγες διαμαρτυρίες που είχαμε ακόμα και για την γεωγραφία που σε παλιότερα εγχειρήματα, όπως τον  «ΚΑΠΟΔΙΣΤΡΙΑ» ή της εθελοντικής συγχώνευσης στη δεκαετία του ’80, είχαμε πολύ ισχυρές αντιδράσεις, κύρια για το κομμάτι της γεωγραφίας, ανακατάταξης και ανακατανομής των εξουσιών. 
      Ωστόσο, η φοβερή συνέπεια που μπορεί να διακριβώσει κανένας σ’ αυτή τη γενική άρνηση είναι και εντυπωσιακή. Πρώτον, αυτή της Νέας Δημοκρατίας, η οποία κατά πάγιο τρόπο και ιστορικά αρνείται κάθε μεταβολή σε αυτόν τον τόπο που, όμως, και συνήθως γίνεται με την περίοδο του ΠΑ.ΣΟ.Κ., με την ευθύνη πάντα του ΠΑ.ΣΟ.Κ. Αυτό είναι ιστορικό απαύγασμα και αν τους ενοχλεί τους κυρίους της Νέας Δημοκρατίας, έχουν περιθώριο μέχρι αύριο να αλλάξουν στάση. Φυσικά αντέδρασαν και κάποιοι οι οποίοι θέλουν να φέρουν την όποια μεταβολή, έχουν προσωπικές στρατηγικές στα μέτρα του προσωπικού τους συμφέροντος. Όμως ήταν πολύ λίγες οι αντιδράσεις και ασθενείς σε σχέση με το ύψος, το μέγεθος του εγχειρήματος της αλλαγής.
      Κυρίες και κύριοι συνάδελφοι, νομίζω ότι με το εγχείρημα καταπολεμείται ή τουλάχιστον γίνεται μεγάλη προσπάθεια να καταπολεμηθεί η γραφειοκρατία, μια από τις σύγχρονες μάστιγες της δημόσιας διοίκησης. Γίνεται προσπάθεια και θα επιχειρηθεί να βοηθηθεί η διαφάνεια και η αποτελεσματικότητα, κάτι το οποίο λείπει στη δημόσια διοίκηση και είναι και αυτό κοινός τόπος. 
      Νομίζω ότι με αυτό το νομοσχέδιο θα δοθεί η δυνατότητα η περιφέρεια και η τοπική κοινωνία να εξελιχθεί και να αναπτυχθεί, κάτι που ήταν το ζητούμενο όλα αυτά τα χρόνια και στην εκφορά του λόγου και στην βούληση και των πολιτών της περιφέρειας, αλλά και όλων όσοι καταγόμαστε ιδιαίτερα από την περιφέρεια.
      Μια άλλη παρατήρηση που θα ήθελα να κάνω είναι -και είναι προς έπαινο της Κυβέρνησης και νομίζω αυτό που κάνει η Νέα Δημοκρατία είναι και πάλι ανιστόρητο- ότι τα κριτήρια τα οποία κατά τεκμήριο έλαβε η Κυβέρνηση για την γεωγραφία ήταν αναπτυξιακά. 
      Θέλω να καταθέσω την εμπειρία μου από το Νομό μου, όπου πραγματικά ήταν προσηλωμένη η Κυβέρνηση και έμεινε σταθερά προσηλωμένη στα αμιγώς αναπτυξιακά κριτήρια και όχι αυτά της πρόσκαιρης θεωρητικά κομματικής ωφέλειας, γιατί απεδείχθη  ιστορικά ότι ιδιαίτερα στα ζητήματα των τοπικών αρχών όταν οι πολίτες συμπεριφέρονται με διαφορετικό τρόπο, δεν είναι τόσο προσηλωμένοι στα κομματικά συστήματα και τα κόμματα, έχουν μια ευρύτητα, αξιολογούν τους ηγέτες τους τοπικούς με βάση σύνθετα κριτήρια και όχι μόνο της κομματικής εξάρτησης και της κομματικής προσήλωσης. 
      Με τις αλλαγές νομίζω, κυρίες και κύριοι, τίθενται οι βάσεις για ένα σύγχρονο κράτος, για αποκέντρωση αρμοδιοτήτων και για την εξυπηρέτηση του πολίτη που αυτό είναι η πεμπτουσία του κάθε εγχειρήματος. Μερικοί από τους θεσμούς που εγγυώνται κατά τη γνώμη μου την επιτυχία του εγχειρήματος είναι: ο νέος θεσμός του συμπαραστάτη του πολίτη, είναι ο θεσμός της διαβούλευσης, της ποιότητας ζωής, του Συμβουλίου Μετανάστευσης. Είναι νέοι θεσμοί που θα δώσουν ζωντάνια και οξυγόνο στην περιφερειακή διοίκηση. 
      Κάτι το οποίο θα ήθελα να χαιρετίσω επίσης και είναι νομίζω το απαύγασμα μιας μεγάλης εμπειρίας που είχαμε από τη δημόσια διοίκηση όλοι, είναι αυτό της εγκατάστασης ελέγχου πια στην τοπική αυτοδιοίκηση. Έλεγα κάτι που ιστορικά, επειδή ασχολήθηκα ιδιαίτερα με τους συνεταιρισμούς, αν οι συνεταιρισμοί κατέρρευσαν είναι επειδή το 1981, καταργήθηκε ο έλεγχος της Αγροτικής Τράπεζας και δεν αντικαταστάθηκε με ένα άλλο Σώμα. Αφέθηκαν ελεύθεροι οι ασύδοτοι, οι όποιοι ήταν επίορκοι, δεν λέω ότι όλοι ήταν επίορκοι. 
      Εδώ είχαμε φαινόμενα κακής διοίκησης, ασυλίας και στην τοπική αυτοδιοίκηση και το ξέρουμε όσοι βιώνουμε ιδιαίτερα τις τοπικές κοινωνίες, όπου διαβάζονται τα φαινόμενα και είναι αναγνωρίσιμα πολύ πιο εύκολα. Νομίζω ότι ο θεσμός της διαφάνειας, του ελέγχου και της λογοδοσίας είναι ένας σπουδαίος θεσμός που εξασφαλίζει και τη διαφάνεια και την χρηστή διοίκηση στα πράγματα.
      Θέλω μόνο, κύριε Υπουργέ, να αναφερθώ σε τρεις παρατηρήσεις. 
      Πρώτη, την ανέφεραν πολλοί συνάδελφοι. Πρέπει το προσωπικό της ΤΥΔΚ να μεταταγεί στην περιφέρεια και όχι να πάει στους τοπικούς δήμους, εκτός εάν κάποια από τα στελέχη της ΤΥΔΚ θέλουν να πάνε στους τοπικούς δήμους. Δεν θέλω να το εξηγήσω λόγω έλλειψης χρόνου. 
      Το δεύτερο το οποίο δεν εθίγη, κυρία Υπουργέ, και θέλω ειλικρινά να το σημειώσετε είναι ότι πρέπει να αντιμετωπιστεί και ο υδάτινος χώρος και η αλιεία, όπως τα δάση. Δεν μπορεί ένας τοπικός δήμος να δίνει μια άδεια για αλιευτικό μεγάλο σκάφος, το οποίο θα αλιεύει σε ένα υδάτινο χώρο πέρα των ορίων. Πώς το αξιολογεί; Η άλλη περιφέρεια θα το δεχθεί; Πρέπει να είναι υπόθεση κρατικής οντότητας, όπως τα δάση. 
      Το τρίτο, κύριε Υπουργέ, αφορά την πατρίδα μου. Ήμουν από τους Εισηγητές να μετονομαστεί ο Δήμος Πύδνας που περιλαμβάνει ξέρετε τον δήμο Αιγινίου κ.τ.λ. και σε Δήμο Κολινδρού για λόγους ιστορικούς. Είδα μια φοβερή αντίδραση των τοπικών ηγετών, ιδιαίτερα του Κολινδρού, αλλά και άλλων. Θα παρακαλούσα να τους φωνάξετε αύριο για να δούμε αν δεν το δέχονται. Γιατί δεν μπορώ να δεχθώ και ιδιαίτερα από παλιούς Βουλευτές να λένε ότι είναι προσβολή να ονομάζεις ένα δήμο Πύδνα με την ιστορική φόρτιση που έχει το όνομα, να βάζεις και μια ιστορική άλλη προσέγγιση του Κολινδρού. Μου κάνει φοβερή εντύπωση αυτή η αντίδραση και με προσβλητικό τρόπο συμπεριφέρθηκαν σ’ αυτή τη γενναιόδωρη στάση της Κυβέρνησης του ΠΑ.ΣΟ.Κ. και θα πρέπει να επανεξετάσετε, τουλάχιστον να συζητήσετε, αν δεν το δέχονται να μη το φέρει αυτός ο δήμος και το όνομα αυτό και του δήμου του Κολινδρού, εκτός αν το δεχτούν.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης): Το λόγο έχει τώρα η κυρία Αφροδίτη Παπαθανάση από το Νομό Φωκίδας.
      ΑΦΡΟΔΙΤΗ ΠΑΠΑΘΑΝΑΣΗ:  Κύριε Πρόεδρε, κύριε Υπουργέ, κυρίες και κύριοι συνάδελφοι, είναι μια εποχή που η κοινωνία απαιτεί αλλαγές, απαιτεί τομές και απαιτεί ανατροπές. Το αίτημα της κοινωνίας αυτό σήμερα γίνεται πιο επιτακτικό γιατί την καλούμε την κοινωνία αυτή να συμμετέχει ουσιαστικά με θυσίες και στερήσεις στη μεγαλύτερη προσπάθεια ανάταξης της ελληνικής οικονομίας. 
      Απέναντι στο κοινωνικό αίτημα για αλλαγές, απέναντι στο σχέδιο «ΚΑΛΛΙΚΡΑΤΗΣ» που ορίζει με τελείως διαφορετικό τρόπο το κράτος και την αυτοδιοίκηση, όπως ως σήμερα τα γνωρίζαμε, η Αξιωματική Αντιπολίτευση για μια φορά ακόμη σηματοδοτεί την άρνησή της για αλλαγές με τρόπο φοβικό, με πορείες και με σημαίες άρνησης, με μισές αλήθειες. Οι μισές αλήθειες είναι χειρότερο από το ψέμα. Με πρόσχημα το χωροταξικό, λες και θα μπουν σύνορα και οχυρωματικά έργα ανάμεσα στις πόλεις και στις κοινωνίες. Αυτοί που θέλουν τα σύνορα, εξυπηρετούν κυρίως προσωπικές στρατηγικές. 
      Αλλαγές, όμως, δεν γίνονται με φόβο, αλλαγές γίνονται με την ανάληψη ευθύνης και πολιτικού κόστους.  Και εμείς οι Βουλευτές του ΠΑ.ΣΟ.Κ. που και ανθρώπινα και συναισθηματικά και αγωνίες και λύπες κουβαλάμε σε όλη αυτή την διαδικασία διαβούλευσης θέλουμε την αλλαγή στο κράτος, θέλουμε την αλλαγή στην αυτοδιοίκηση και δεν δουλεύουμε για το μικροκομματικό και προσωπικό μας όφελος, γιατί μπαίνουμε σε συγκρούσεις, γιατί θέλουμε να υπηρετήσουμε μια καλύτερη κοινωνία, θέλουμε μεταρρύθμιση και όχι λύσεις που υπηρετούν σκοπιμότητες. 
      Λάθη σίγουρα θα κάνουμε και όταν αυτά γίνονται πρέπει ή τώρα ή σε βάθος χρόνου να διορθώνονται. 
      
      (MT)
       
       
      (5PS)
      Είναι κρίμα όμως να θυσιάσουμε βελτιώσεις, να θυσιάσουμε αξίες, τη δημοκρατική λειτουργία, τη διαφάνεια, τον καλύτερο σχεδιασμό, την καλύτερη εξυπηρέτηση των πολιτών στο όνομα του φόβου και του προσωπικού ρόλου. Τα χιλιόμετρα είναι το πρόσχημα. Η μετακίνηση των πολιτών είναι το πρόσχημα, πώς θα πας από το α΄ σημείο στην έδρα. Όλο αυτό είναι πρόσχημα, είναι η άρνηση όλων αυτών που αρνούνται να δουν τα βασικά σημεία του νομοσχεδίου. 
      Ο «Καλλικράτης» είναι ένα μεγάλο βήμα, το μεγαλύτερο από τη Μεταπολίτευση και μετά και θα ακολουθήσουν και άλλα για την αλλαγή του κράτους, του μεγάλου ασθενή στη χώρα, του συγκεντρωτικού, του σπάταλου, του γραφειοκρατικού, του αναξιοκρατικού, του αδιαφανούς κράτους που είναι εμπόδιο σε κάθε αλλαγή και σε κάθε προσπάθεια ανάπτυξης και κοινωνικής δικαιοσύνης.
      Το σχέδιο νόμου «Καλλικράτης» σηματοδοτεί υπηρεσίες πιο κοντά στον πολίτη και με τα Κ.Ε.Π. και με τη στήριξη των βασικών δημοσίων και δημοτικών υπηρεσιών στις έδρες των παλιών δήμων που τώρα συνενώνονται. Σηματοδοτεί την καλύτερη εξυπηρέτηση των πολιτών και στο πιο απομακρυσμένο σημείο, για εμάς που είμαστε από την περιφέρεια, με το σύστημα «Βοήθεια στον Πολίτη». 
      Το σχέδιο νόμου «Καλλικράτης» σηματοδοτεί τη μεταφορά εξουσιών από την κεντρική εξουσία στην περιφερειακή διοίκηση και στη Νομαρχιακή και Τοπική Αυτοδιοίκηση, καθαρά πολιτική επιλογή. Ο σχεδιασμός της ανάπτυξης να είναι ευθύνη πλέον των τοπικών και περιφερειακών κοινωνιών, που είναι και αυτό καθαρά πολιτική επιλογή. Υπάρχουν συγκεκριμένοι αυτοτελείς κεντρικοί πόροι που μεταφέρονται στην περιφέρεια από το κεντρικό κράτος, ενώ δεν πρέπει να αγνοήσουμε την εξοικονόμηση των πόρων που ξεπερνά το 1 δισεκατομμύριο ευρώ το χρόνο.
      Όμως, το σχέδιο «Καλλικράτης» σηματοδοτεί και κάποια άλλα πράγματα, μία αλλαγή κουλτούρας που πρέπει να υπηρετήσουμε και πρέπει να βγούμε από το στενό, μικροκομματικό μας περιβάλλον, το περιβάλλον των μη επιλογών ή των μη αποφάσεων λόγω του πολιτικού κόστους. Πρέπει να σηματοδοτήσουμε ότι θέλουμε ικανούς ανθρώπους και όχι τους γνωστούς μας και τους φίλους μας σε θέσεις εξουσίας.
      Το παρόν σχέδιο νόμου υιοθετεί περίπου το 90% με 95% των προτάσεων της ΚΕΔΚΕ και της ΕΝΑΕ. Παρ’ όλα αυτά είναι κρίμα να βλέπουμε άρνηση και δισταγμό από αυτά τα θεσμικά όργανα, να βλέπουμε τον Αρχηγό της Αξιωματικής Αντιπολίτευσης να καταδικάζει αυτή την πρωτοβουλία. Ξανά και ξανά ως ιστορικό συνεχές ατόπημα η Νέα Δημοκρατία αντιστέκεται απέναντι σε κάθε τομή στην Αυτοδιοίκηση.
      Είναι λυπηρό και απορίας άξιον πώς σε περιοχές με υπανάπτυξη, σε περιοχές όπου υπάρχει ανεργία και δεν έχουν δοθεί ακόμη οι ουσιαστικές λύσεις -ίσως και γιατί οι αυτοδιοικητικοί δεν μπορούσαν να δώσουν τις λύσεις αυτές- απέναντι σε χρόνια και ουσιαστικά προβλήματα της κοινωνίας, δεν υπήρξαν αυτοί οι ηγέτες που έβγαλαν την κοινωνία να διαμαρτυρηθεί. Σήμερα στο φόβο της τοπικής εξουσίας βλέπουμε να συμπεριφέρονται με τρόπο που δεν τιμά κανέναν.
      Οφείλουμε σαφώς να ακούσουμε τις κοινωνίες και οι κοινωνίες θέλουν να τους δείξεις τη βελτίωση που περιμένουν, την προοπτική και το καλύτερο κοινό μέλλον. Είναι λάθος να υπερασπιζόμαστε τακτικές που εξυπηρετούν προσωπικούς ρόλους σε τοπικές κοινωνίες.
      Στη Φωκίδα υπάρχουν αγωνίες. Τις σεβόμαστε. Σεβόμαστε όλους όσους διεκδικούν. Οφείλουμε όμως να υπηρετήσουμε το δρόμο που οδηγεί στην ανάπτυξη μέσα από ισχυρούς δήμους με οργανωμένες υπηρεσίες. Οφείλουμε να υπηρετήσουμε τους πολίτες, να θεραπεύσουμε τις αγωνίες τους σ’ ένα νομό με δύσκολο γεωγραφικό ανάγλυφο, σ’ ένα νομό με ιδιαιτερότητες, με ενδοπεριφερειακές ανισότητες. Δεν πρέπει να επιτρέψουμε υπερσυγκέντρωση υπηρεσιών και αυτό θα γίνει μέσα από τον οργανισμό των νέων δήμων μόνο σε έναν πόλο, τον ορεινό ή τον παραλιακό.
      Υπάρχουν κοινωνίες που αναπτύσσουν ταχύτατα και υπάρχουν κοινωνίες που τώρα, μετά από πολλά χρόνια υστέρησης, κάνουν τα πρώτα σταθερά βήματα ανάπτυξής τους. Υπάρχουν κοινωνίες με δυναμική, με σύγχρονες υποδομές, με κτιριακές υποδομές, με προσβασιμότητα, που μπορούν να υπηρετήσουν το θεσμό πιο εύκολα. Υπάρχουν όμως ταυτόχρονα κοινωνίες που για δεκαετίες πρόσφεραν και η πολιτεία τους στερούσε πόρους και ανάπτυξη. 
      Δυστυχώς, δεν υπάρχουν μαγικές λύσεις. Δεν υπάρχουν ανώδυνες λύσεις. Όπλο μας μόνο είναι η συνεργασία, η διάθεσή μας να στηρίξουμε και τους δύο πόλους, και τον παραλιακό και το νότιο και να θεραπεύσουμε κάθε λάθος ή κάθε παράβλεψή μας στην πορεία αυτή.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης): Ευχαριστούμε, κυρία  Παπαθανάση.
      Ο κ. Ασπραδάκης άλλωστε παραχώρησε τη θέση του γιατί η Φωκίδα είναι περιφερειακός νομός, έχει χωριά που κοιμούνται νωρίς, ενώ στην Αττική περιμένουν.
      Ο κ. Ασπραδάκης, Βουλευτής Περιφέρειας Αττικής, έχει το λόγο.
      ΠΑΝΤΕΛΗΣ ΑΣΠΡΑΔΑΚΗΣ: Ευχαριστώ, κύριε  Πρόεδρε.
      Κυρίες και κύριοι συνάδελφοι, στην πατρίδα μας ο πολίτης σήμερα αντιμετωπίζει τις περισσότερες φορές το κράτος ως δυνάστη, αλλά και ως κύρια αιτία προβλημάτων και ταλαιπωρίας στην καθημερινότητά του. Ταυτόχρονα, η στασιμότητα και η κακή πολιτική των προηγούμενων χρόνων μας οδήγησε στην τραγική οικονομική κατάσταση αλλά και σε μια πρωτοφανή κρίση στην πολιτική ζωή.
      Η Κυβέρνηση του ΠΑ.ΣΟ.Κ. και ο Πρωθυπουργός έχοντας αναλάβει τη διακυβέρνηση της χώρας σε μία πολύ δύσκολη συγκυρία έχει θέσει σημαντικούς στόχους, στόχους οικονομικής επιβίωσης αλλά και μεταρρύθμισης του κράτους, ώστε να αλλάξει δραστικά το μουντό τοπίο της πολιτικής που τόσο πολύ έχει απογοητεύσει τον Έλληνα.
      Το σχέδιο «Καλλικράτης» αποτελεί μια μεγάλη διοικητική μεταρρύθμιση. Είναι ένα πολυνομοσχέδιο με πολύπλευρους στόχους. Κατά τη γνώμη μου τρεις είναι οι βασικοί άξονες. 
      Ο πρώτος είναι η οικονομία και η μείωση δαπανών. Η Τοπική Αυτοδιοίκηση ως ο θεσμός που βρίσκεται κοντύτερα στον πολίτη μπορεί να λειτουργήσει καλύτερα και να προσφέρει υπηρεσίες ποιοτικότερες. Εδώ προκύπτει κάτι ιδιαίτερα σημαντικό από αυτό το σχέδιο και δεν είναι άλλο από την εξοικονόμηση πόρων που προκύπτουν από τις ριζικές αλλαγές που προωθούνται. Γιατί, αγαπητοί συνάδελφοι, σε μια χώρα που οι πολίτες αντιμετωπίζουν μια τεράστια οικονομική κρίση και επιβαρύνονται καθημερινά είναι επιβεβλημένη η δραστική μείωση των δαπανών και η οικονομία στο κράτος.
      Εκείνο που μου τονίζουν οι συντοπίτες μου στην περιφέρεια Αττικής είναι ότι δεν θα ανεχθούν άλλο συμπεριφορές πλουτισμού και κατασπατάλησης του δημοσίου χρήματος. Με τον «Καλλικράτης» θεσμοθετούνται και ισχυροποιούνται μηχανισμοί ελέγχου αντικειμενικοί και αδιάβλητοι, για να υπάρχει η απαραίτητη διαφάνεια στους Οργανισμούς Τοπικής Αυτοδιοίκησης. 
      Ο δεύτερος πολύ σημαντικός άξονας είναι ο εκσυγχρονισμός της Αυτοδιοίκησης και οι ποιοτικές υπηρεσίες για τους πολίτες. Προέρχομαι και εγώ από την Τοπική Αυτοδιοίκηση και θεωρώ το σχέδιο «Καλλικράτης» αφετηρία και βάση για ένα κράτος που θα υπηρετεί τον πολίτη.
      Παρά τις όποιες δυσκολίες παρουσιαστούν κατά την εφαρμογή του, ικανοποιεί μια πολύ μεγάλη ανάγκη της πατρίδας μας, ανάγκη για Οργανισμούς Τοπικής Αυτοδιοίκησης που δεν θα είναι νεροκουβαλητές αιτημάτων και προσδοκιών των δημοτών στα υψηλότερα επίπεδα εξουσίας, αλλά θα είναι πρωταγωνιστές στην υλοποίηση έργων και πρωτοβουλιών, δήμοι και περιφέρειες που θα είναι ικανοί να αξιοποιήσουν τις αρμοδιότητες που τους εκχωρούνται και να συμμετέχουν με τρόπο καθοριστικό και αποφασιστικό στην εξυπηρέτηση των πολιτών και στην υλοποίηση της περιφερειακής και τοπικής ανάπτυξης.
      Αγαπητοί συνάδελφοι, ο «Καλλικράτης» ξεχωρίζει και ταξινομεί τις αρμοδιότητες που έχουν οι δήμοι, οι περιφέρειες και φυσικά η αποκεντρωμένη κεντρική διοίκηση. Θεσμοθετεί, ανάμεσα στα άλλα, χίλια διακόσια επιπλέον ηλεκτρονικά Κ.Ε.Π., συνέχεια μιας άλλης μεταρρύθμισης που και αυτή ήταν του ΠΑ.ΣΟ.Κ., με στόχο την εξυπηρέτηση του πολίτη. Αυτά θα εγκατασταθούν στα χωριά και είναι ανάγκη να τα αναζωογονήσουμε, ενώ προωθεί αποφασιστικά και άλλες υπηρεσίες  προς την ίδια κατεύθυνση.
      Τα παραπάνω και πολλά άλλα αποτελούν αναμφισβήτητα βήματα εκσυγχρονισμού του κράτους και το κυριότερο, αγαπητοί συνάδελφοι, δίνονται επιτέλους πόροι και αρμοδιότητες στους Ο.Τ.Α. και καθορίζονται σαφώς, με συγκεκριμένα ποσοστά οι πηγές των εσόδων.
      Ο τρίτος βασικός άξονας είναι η ελπίδα και η προοπτική για τη χώρα μας. Η πατρίδα μας χρειάζεται όραμα για να προχωρήσει. Οι πολίτες ζητούν ριζικές αλλαγές για μια καλύτερη ζωή. Με το συγκεκριμένο νομοσχέδιο δίνεται η αφετηρία για να βελτιώσουμε τις τοπικές μας κοινωνίες.
      Υπάρχουν σίγουρα και παράπονα, διαφωνίες, ενδεχομένως και παραλείψεις. Πώς θα γινόταν άλλωστε να μην υπάρχουν σ’ ένα μεγάλο τόσο δύσκολο εγχείρημα; Και εγώ που προέρχομαι από την περιφέρεια Αττικής, στην Διαρκή Επιτροπή αναφέρθηκα σε λογικά αιτήματα δημάρχων, δημοτικών συμβουλίων και φορέων, αλλά νομίζω ότι πρέπει να κοιτάμε μπροστά, να κοιτάμε το μέλλον.
      Οφείλουμε να δημιουργήσουμε τις προϋποθέσεις για τοπικές κοινωνίες ανεπτυγμένες, όπου οι δημότες, μέσα από αρμονική συνεργασία με τους αιρετούς και με πνεύμα αλληλοσεβασμού θα μπορούν να αντιμετωπίσουν τα προβλήματα της πόλης τους και να βελτιώσουν τις συνθήκες διαβίωσης. Η πατρίδα μας θα γίνει καλύτερη αν ο καθένας μας σεβαστεί το περιβάλλον που ζει, τη γειτονιά του, το συμπολίτη του.
      (SM)
      (5MT) 
      Και αυτό αποτελεί ένα μεγάλο στόχο, που πρέπει να τον εμπνεύσουμε στους πολίτες, δίνοντας βέβαια εμείς πρώτοι το παράδειγμα. Ιδίως σήμερα που η πατρίδα μας βρίσκεται σε μια πολύ δύσκολη κατάσταση ο καθένας ξεχωριστά πρέπει να αγωνιστεί με στόχο την αλλαγή της καθημερινότητάς του, για ένα ποιοτικότερο τρόπο ζωής, έτσι ώστε να εξασφαλίσουμε για τα παιδιά μας μια καλύτερη ζωή, ένα καλύτερο μέλλον.
      Η Ελλάδα δεν έχει πλέον άλλο χρόνο για πειραματισμούς και στασιμότητα. Έχει ανάγκη από ποιοτική δράση και πολιτικές πρωτοβουλίες υψηλού επιπέδου για να γιατρευτεί από τα χρόνια προβλήματα που την ταλαιπωρούν. Και αυτό κάνει σήμερα ο Πρωθυπουργός ο Γιώργος ο Παπανδρέου και η Κυβέρνηση του ΠΑ.ΣΟ.Κ. με αποφασιστικότητα και σταθερή πολιτική βούληση για ένα κράτος που δεν θα φοβίζει τον πολίτη, αλλά θα στέκεται στο πλευρό του, για μια αυτοδιοίκηση της προσφοράς και των έργων, για σύγχρονες και λειτουργικές τοπικές κοινωνίες. Και σε αυτή την νέα προσπάθεια όλοι πρέπει να βοηθήσουμε, ώστε ο ΚΑΛΛΙΚΡΑΤΗΣ να πετύχει τους στόχους του και στα επόμενα χρόνια να φανούν τα ευεργετικά για τον πολίτη αποτελέσματα. 
      Κύριε Πρόεδρε, στηρίζω με τη θετική μου ψήφο αυτή την προσπάθεια και φυσικά υπερψηφίζω το νομοσχέδιο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης):   Και εμείς σας ευχαριστούμε. 
      Το λόγο έχει ο Βουλευτής Ημαθίας του ΠΑ.ΣΟ.Κ.,  κ. Άγγελος Τόλκας.  
      ΑΓΓΕΛΟΣ ΤΟΛΚΑΣ: Κυρίες και κύριοι συνάδελφοι, κυρία Υπουργέ, υπερψηφίζουμε σήμερα το σχέδιο ΚΑΛΛΙΚΡΑΤΗΣ που αποτελεί βασικό πυλώνα του προγράμματος μας, αλλά και προεκλογικών δεσμεύσεων με βάση τις οποίες οι συμπολίτες μας στήριξαν και μας εμπιστεύτηκαν να αλλάξουμε τη χώρα. 
      Σήμερα η παράταξη του ΠΑ.ΣΟ.Κ. κάνει το επόμενο μεγάλο βήμα για την αλλαγή του κράτους. Κορυφώνει μια προσπάθεια που έχει ξεκινήσει όχι από τον Οκτώβριο, αλλά από την περίοδο της Αντιπολίτευσης όταν διεκδικούσαμε να γίνουν όλες οι απαραίτητες θεσμικές αλλαγές στο κράτος, όταν εμείς ανοίγαμε το διάλογο με όλες μας τις δυνάμεις σε όλη τη χώρα, αλλά η τότε Κυβέρνηση δεν άκουγε. 
      Με μεγάλο ενδιαφέρον ακούσαμε μέχρι σήμερα τις τοποθετήσεις των κομμάτων της Αντιπολίτευσης και κυρίως της Νέας Δημοκρατίας  η οποία όχι μόνο ποτέ δεν θα τολμούσε μια τέτοια αναγκαία πολιτική επιλογή, αλλά και όταν δειλά-δειλά ξεκίνησε να ακούει τις φωνές των αυτοδιοικητικών το 2008για διοικητική μεταρρύθμιση, ούτε επίσημη κυβερνητική θέση πήρε ούτε άνοιξε το διάλογο στις τοπικές κοινωνίες. Αντιθέτως, δημοσίευσε τη μελέτη του Ινστιτούτου Τοπικής Αυτοδιοίκησης, για να διερευνήσει προθέσεις και αντιδράσεις, αλλά μέχρι εκεί. 
      Και σήμερα, όμως, ακόμα δεν ακούσαμε ούτε μια πρόταση ούτε μια ουσιαστική αντιπρόταση από τη Νέα Δημοκρατία παρά μόνο αποδοκιμασίες και προφάσεις αντισυνταγματικότητας, έλλειψης πόρων και επίκληση της ενάρετης απόφασης της κυβέρνησης Καραμανλή να αποσύρει τον ΚΑΠΟΔΙΣΤΡΙΑ Β’ για δήθεν οικονομικούς λόγους.
      Δεν άντεξε η Κυβέρνηση της Νέας Δημοκρατίας καμία διοικητική μεταρρύθμιση και την απέσυρε. Λύγισε απέναντι σε μικροκομματικά συμφέροντα. Είναι ακόμα αγκυλωμένη στο κομματικό παρελθόν, ενώ οι αυτοδιοικητικές της παρατάξεις την έχουν ξεπεράσει.
      Εμείς, όμως, τολμούμε. Τολμούμε και αναλαμβάνουμε την ευθύνη των μεγάλων αλλαγών που χρειάζεται ο τόπος, για να δημιουργήσουμε μια σύγχρονη χώρα με εφόδια και δυνατότητες, με εμπιστοσύνη στους πολίτες της, να ενισχύσουμε τον έλεγχο της εξουσίας, να επενδύσουμε στους νέους ανθρώπους, να κάνουμε τη νέα γενιά κυρίαρχο διαμορφωτή των εξελίξεων. Και ένα παράδειγμα είναι και η μείωση του ορίου ηλικίας για την κατάθεση υποψηφιοτήτων.
      Δεν αντιμετωπίζουμε φοβικά την Τοπική Αυτοδιοίκηση, όπως κάνουν οι δυνάμεις της συντήρησης και της απραξίας. Θεωρούμε ότι οι Έλληνες πολίτες μπορούν να διαμορφώσουν σε τοπικό επίπεδο το δικό τους μέλλον, να αναπτύξουν τα ιδιαίτερα χαρακτηριστικά κάθε περιοχής και να εκμεταλλευτούν τα πλεονεκτήματά της. 
      Μέσα από αυτές τις θεσμικές αλλαγές μπορούμε να αλλάξουμε τη μοίρα μας, να δούμε μια νέα ανάπτυξη σε κάθε τόπο μέσα από οικονομίες κλίμακας, μέσα από την κοινωνική ανακατάταξη, αλλά ακόμη και μέσα από την ανανέωση, την ενίσχυση, την ενδυνάμωση του πολιτικού προσωπικού της Αυτοδιοίκησης.
      Με αυτές τις στοχεύσεις εφαρμόζεται ο ΚΑΛΛΙΚΡΑΤΗΣ και στον τόπο μου στην Ημαθία. Στην Ημαθία που δεν φοβάται τις αλλαγές γιατί με τη δύναμή της, με τους ανθρώπους της διεκδικεί και πάλι τη θέση της στην ανάπτυξη.
      Σήμερα με τον ΚΑΛΛΙΚΡΑΤΗ βάζουμε το στοίχημα της νέας πόλης και της περιφέρειας που προσφέρει συνθήκες κοινωνικής συνοχής, οικονομικής ανάπτυξης, ανταγωνιστικότητας, καινοτομίας, διοικητικής αυτοδυναμίας, πολιτιστικής συνεργασίας και ποιότητας ζωής. Αυτά τα χαρακτηριστικά δεν μπορούσαμε να τα διεκδικούμε με μικρά αδύναμα σχήματα, πολλά από τα οποία δεν διέθεταν ούτε κατάλληλες υπηρεσίες αλλά ούτε διαχειριστική επάρκεια.
      Είναι αλήθεια ότι υπήρξαν πολλές ανησυχίες σε διάφορες περιοχές. Αλλά σε όλες αυτές απαντάει το σχέδιο ΚΑΛΛΙΚΡΑΤΗΣ. Απαντάει σε όλους όσους από άγνοια ή από σκοπιμότητα αμφισβητούσαν τις θεσμικές και διοικητικές διευκολύνσεις του πολίτη.
      Με τον ΚΑΛΛΙΚΡΑΤΗ ο πολίτης θα εξυπηρετείται ακόμη καλύτερα στον τόπο του, στο χωριό του και δεν θα χρειάζεται να μετακινείται δήθεν στην έδρα του νέου δήμου. Ο πολίτης διευκολύνεται μέσα από ηλεκτρονικές διαδικασίες σε όλες τις συναλλαγές του με τη διοίκηση. Κανένας συμπολίτης μας δεν θα επιβαρυνθεί με χρέη άλλων συνενούμενων δήμων.
      Επιπλέον, εξασφαλίζεται το συμφέρον των δημοτών με τον αυστηρότερο έλεγχο του ελεγκτικού συνεδρίου. Εξασφαλίζεται το συμφέρον των δημοτών, γιατί διασφαλίζεται η πολιτική εκπροσώπηση και η συμμετοχή όλων των συμπολιτών, όλων των κοινοτήτων των χωριών και των σημερινών μικρών δήμων που συνενώνονται.
      Κυρία Υπουργέ, επιτρέψτε μου να σας προτείνω, μπορούμε μακροπρόθεσμα αλλά και στην εξειδίκευση του νόμου να μελετήσουμε την εξέταση συγκεκριμένων κριτηρίων και δεικτών για τη δίκαιη και αναλογική κατανομή των κονδυλίων μεταξύ του κράτους, των νέων δήμων και περιφερειών της πολιτικής εκπροσώπησης σε επίπεδο περιφέρειας, ώστε οι μικροί νομοί ή οι δήμοι να μην αποκλείονται από τους μεγάλους, αλλά και σε απώτερο συνταγματικό επίπεδο την αποδέσμευση ακόμα περισσότερων πόρων και φορολογικής αρμοδιότητας στην Τοπική Αυτοδιοίκηση.
      Κυρίες και κύριοι συνάδελφοι, σήμερα ψηφίζουμε τον ΚΑΛΛΙΚΡΑΤΗ και αναλαμβάνουμε όλοι μια μεγάλη υποχρέωση, να στηρίξουμε αυτή την προσπάθεια μακριά από στείρες τοπικιστικές αντιπαραθέσεις με τα πρόσωπα που συμμερίζονται το κοινό μας όραμα για το καλό και την προκοπή όλων των πολιτών, όλων των δήμων, των χωριών και των κοινοτήτων.
      Σήμερα, όμως, το νομοσχέδιο που υποστηρίζουμε αποτελεί και ένα βασικό ιδεολογικό όριο. Σε μια περίοδο διεργασιών και έντονων συγκρούσεων για τη μετεξέλιξη της δημοκρατίας και της χώρας μας, σε μια περίοδο κρίσης, σε μια περίοδο που η Κυβέρνηση έχει αποφασίσει να αφήσει πίσω όλα όσα στέρησαν τη χώρα μας από τις δυνατότητές της, ο ΚΑΛΛΙΚΡΑΤΗΣ διαμορφώνει τις νέες προοδευτικές συμμαχίες όσων θέλουν να προχωρήσουν μπροστά τον τόπο, συμμαχίες με τους πολίτες που αρνούνται τον παλαιοκομματισμό και τις πελατειακές σχέσεις, προοδευτικές συμμαχίες με αυτούς που διεκδικούν τη διαφάνεια και την αξιοκρατία, με τους συμπολίτες μας που αναγνωρίζουν πλέον την ανάγκη μιας νέας συλλογικότητας και ενός νέου πολιτικού στίγματος με υπεύθυνες θέσεις και ανάληψη ευθύνης, με τους συμπολίτες μας που απορρίπτουν όλες αυτές τις συμπεριφορές που έφεραν σήμερα πολιτική και πολιτικούς απολογούμενους και τραυματισμένους.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης):   Ολοκληρώνουμε με τη Βουλευτή Μεσσηνίας του ΠΑ.ΣΟ.Κ., κ. Νάντια Γιαννακοπούλου.
      Ορίστε, κυρία Γιανακοπούλου, έχετε το λόγο.
      ΚΩΝΣΤΑΝΤΙΝΑ ΓΙΑΝΝΑΚΟΠΟΥΛΟΥ: Ευχαριστώ πολύ, κύριε Πρόεδρε.
      Κυρία Υφυπουργέ, κυρίες και κύριοι συνάδελφοι, το σχέδιο ΚΑΛΛΙΚΡΑΤΗΣ σημαίνει το τέλος εποχής για το πιο συγκεντρωτικό κράτος της Ευρώπης και ταυτόχρονα την αρχή μιας νέας πορείας. Συνιστά παράλληλα την απάντηση της Κυβέρνησης σε αυτό που έχει καταστεί κοινή συνείδηση όλων, ότι το σπάταλο, πελατειακό, συγκεντρωτικό και αναποτελεσματικό κράτος είναι η μεγαλύτερη αιτία του ελληνικού προβλήματος, όπως το βιώνουμε σήμερα.
      Στόχος του ΚΑΛΛΙΚΡΑΤΗ είναι να αποκτήσουμε ένα καλό κράτος, ένα σύγχρονο και αποτελεσματικό κράτος, ένα επιτελικό και αποκεντρωμένο κράτος που ανοίγει νέους δρόμους ανάπτυξης, ένα κράτος που σέβεται τα χρήματα του Έλληνα φορολογούμενου, ένα κράτος βοηθό του πολίτη και της επιχείρησης, ένα νέο κράτος που πατά σε γερά θεμέλια, ένα κράτος όπου τα κέντρα λήψης αποφάσεων θα είναι όσο πιο κοντά γίνεται στον πολίτη και θα ελέγχονται όλο και πιο πολύ αλλά και πιο αποτελεσματικά από τον ίδιο τον πολίτη. 
      Γι’ αυτό το λόγο η αλλαγή ξεκινά από τη βάση, δηλαδή από τους δήμους, τις περιφέρειες και τις αποκεντρωμένες κρατικές διοικήσεις. Χρειαζόμαστε, κυρίες και κύριοι συνάδελφοι, περιφέρειες και δήμους λιγότερους σε αριθμούς και μεγαλύτερους σε έκταση. Χρειαζόμαστε περιφέρειες και δήμους πλουσιότερους σε πόρους. Χρειαζόμαστε προσωπικό και αρμοδιότητες πιο αποτελεσματικούς, πιο οικονομικούς, πιο διαφανείς, πιο δημοκρατικούς και πιο ανοικτούς στην κοινωνία. 
      (GK)
      (SM) 
      Είναι κριτήρια, τα οποία κατά ένα πολύ μεγάλο μέρος ικανοποιούνται από το κατώτατο όριο των δώδεκα χιλιάδων κατοίκων ανά δήμο, με εξαιρέσεις στις μητροπόλεις, τα ορεινά και τα νησιά που αποκτούν ξεχωριστή σημειολογία. 
      Κυρίες και κύριοι συνάδελφοι, ο «Καλλικράτης», πρώτον, αποτελεί την απαραίτητη τομή για τη δημοσιονομική ανάταξη της χώρας. Πρόκειται για μια τολμηρή δομική αλλαγή που η ανάγκη υλοποίησής της διαφαινόταν ολοένα και πιο επιτακτική όσο πλησιάζαμε οικονομικά στο γκρεμό. 
      Και τώρα, σε αυτή την κρίσιμη καμπή για το μέλλον της χώρας, το νομοσχέδιο του Υπουργείου Εσωτερικών έρχεται με σειρά ρυθμίσεων να θέσει τέλος στην κατασπατάληση πόρων. Περιορίζει δραστικά από 1.034 σε 325 τους δήμους και εξοικονομεί από τις κρατικές δαπάνες πάνω από ένα δισεκατομμύριο ευρώ ετησίως. 
     Δεύτερον, αλλά καθόλου δευτερεύον, πρόκειται για την υπέρβαση του πελατειακού κράτους στην αυτοδιοίκηση. Σε συνέχεια της υπαγωγής όλων των προσλήψεων στον Α.Σ.Ε.Π. και τον τρόπο επιλογής των στελεχών στη δημόσια διοίκηση ήρθε τώρα η ώρα της αυτοδιοίκησης για κάθαρση. 
     Η ρίζα του πολυεπίπεδου προβλήματος της χώρας είναι αυτές ακριβώς οι πελατειακές σχέσεις και βεβαίως οι ολέθριες συνέπειές τους. Ο πολίτης παρέμενε κάτω από το ρουσφέτι. Το κράτος λειτουργούσε ως πολλά φέουδα, αντί ένα ενιαίο κράτος. Το νομοσχέδιο για την αυτοδιοίκηση, λοιπόν, κυρίες και κύριοι συνάδελφοι, εγγυάται τη διαφάνεια και τη λογοδοσία στη λειτουργία της αποκεντρωμένης διοίκησης. 
     Τρίτον, το σχέδιο «Καλλικράτης» δίνει τη δυνατότητα στους νέους και τις νέες της χώρας, στους πιο αγνούς, στους πιο ζωντανούς, παραγωγικούς συντελεστές της Ελλάδας να προσφέρουν στον τόπο τους μέσω της εκλογής τους, να συγκεντρώσουν το τρομερό απόθεμα δύναμης και διάθεσης προσφοράς και να το διαθέσουν στην πόλη τους, το χωριό τους, τη συνοικία τους. 
     Τέταρτον, επιχειρεί την αξιοποίηση των φυσικών συστατικών που μας παρέχει αυτή η γωνιά της Ευρώπης. Με άλλα λόγια, επιχειρεί να αξιοποιήσει όλα τα συστατικά και να ανατρέψει αυτό ακριβώς που ονομάζουμε λέγοντας ελληνικό παράδοξο, την αδυναμία ανάπτυξης της χώρας, παρά τα μοναδικά γεωγραφικά και γεωπολιτικά στοιχεία πλούτου που υπό άλλες συνθήκες θα έπρεπε να την έχουν καταστήσει μια οικονομική Εδέμ, ένας φυσικός πλούτος ωστόσο, ο οποίος δεν έχει μπορέσει μέχρι στιγμής να αναπτυχθεί. 
     Πώς θα μπορούσε άλλωστε, κυρίες και κύριοι συνάδελφοι, όταν –για παράδειγμα- μόνο 213 από τους 1.034 δήμους είχαν πιστοποίηση διαχειριστικής επάρκειας για την υλοποίηση των έργων Ε.Σ.Π.Α., όταν 500 δήμοι λειτουργούν το πολύ με έναν μηχανικό και 250 δήμοι δεν έχουν ούτε έναν οικονομολόγο; 
     Κυρίες και κύριοι συνάδελφοι, σε συνθήκες δημοσιονομικής κρίσης και με προτεραιότητα τον αγώνα για τη σωτηρία της χώρας, η Κυβέρνηση του ΠΑ.ΣΟ.Κ. προχωρεί στις μεγάλες αλλαγές, όπως η αποκέντρωση, για να δώσει μεγαλύτερη εξουσία στο λαό και περισσότερες αρμοδιότητες στους νέους μεγάλους δήμους και την αιρετή περιφέρεια. Πρόκειται για ένα πραγματικό άλμα για την αναπτυξιακή επανεκκίνηση της χώρας που θα συμβάλει στη δημοσιονομική ανάταξη, αλλά και στην εξοικονόμηση πόρων. 
     Οι θεμιτές φιλοδοξίες για τη διατήρηση ή επιδίωξη ρόλων και αξιωμάτων και οι διαφωνίες στο χωροταξικό χάρτη δεν μπορούν και δεν πρέπει επ’ ουδενί να επισκιάσουν αυτή τη μεγαλόπνοη πραγματικά πρωτοβουλία. Αντιθέτως, ο καλοπροαίρετος προβληματισμός για τη λειτουργικότητα ή την αμεσότητα σε ένα τέτοιας έκτασης αυτοδιοικητικό σχήμα μπορεί να μετριαστεί, αξιοποιώντας τις ίδιες τις δυνατότητες που το σχέδιο «Καλλικράτης» παρέχει. 
     Επιπλέον, οι σε πολλές περιπτώσεις δίκαιες φωνές διαμαρτυρίας για την κατανομή των δήμων και των εδρών ωχριούν μπροστά σε αυτό το τεράστιο εγχείρημα για την Ελλάδα, φωνές –επαναλαμβάνω- δικαιολογημένες σε πάρα πολλές περιπτώσεις, όπως στον τόπο μου, τη Μεσσηνία, όπου ο κάθε πολίτης επιθυμεί, υπερασπίζεται και μάχεται γι’ αυτό που θεωρεί το καλύτερο για τον τόπο του, αυτός που αγωνιά μην τυχόν η αναδιάταξη της χώρας επιφυλάσσει το μαρασμό και την εγκατάλειψη της πόλης του ή του χωριού του.
      (Στο σημείο αυτό χτυπά το κουδούνι λήξεως του χρόνου ομιλίας της κυρίας Βουλευτού)
      Μισό λεπτό θα χρειαστώ, κύριε Πρόεδρε. 
      Εμείς, λοιπόν, απαντάμε σε αυτόν ακριβώς τον πολίτη ότι σε αυτόν απευθύνεται ο «Καλλικράτης», στο δημότη της έδρας ενός πρώην δήμου, του οποίου η περιορισμένη έκταση και οι πενιχροί πόροι δεν επέτρεπαν μέχρι στιγμής την ανάπτυξή του, σε αυτόν που το μόνο που του επιφύλασσε η παλιά διοικητική διαίρεση ήταν μια ανούσια, ηθική –κατά τα άλλα- ικανοποίηση ότι ο τόπος του που είναι η έδρα του τάδε δήμου είναι πιο σημαντικός από το διπλανό που δεν είναι, στον πολίτη που αν και θεωρητικά είχε τις δημοτικές υπηρεσίες δίπλα του, αυτές ωστόσο ήταν ανίκανες να τον εξυπηρετήσουν και να του προσφέρουν. 
      Κυρία Υπουργέ, παρά ταύτα –και επιτρέψτε μου μια αναφορά για τη Μεσσηνία- από την πρώτη στιγμή σε επαφές τόσο κατ’ ιδίαν όσο και στην Επιτροπή –και βεβαίως με τον κύριο Υπουργό- για το Νομό Μεσσηνίας, σας είχαμε προτείνει –και σας είχα προτείνει προσωπικά- τη δημιουργία οκτώ δήμων –δύο ανά επαρχία- έτσι ώστε μέσα στα πλαίσια της λογικής σε ένα Νομό που σήμερα έχει είκοσι εννιά δήμους και δυο κοινότητες, να δημιουργηθούν οκτώ βιώσιμοι και δυνατοί δήμοι. 
      Σε αντίθετη περίπτωση, σας είχα προτείνει τη δημιουργία τεσσάρων δήμων, δηλαδή δήμος ανά επαρχία. Μακάρι να γινόταν αυτό. Δεν θα υπήρχε κανένα, μάρτυρες κανένα παράπονο. Θα ήταν πολύ καλύτερα τέσσερις παρά έξι δήμοι. Η δημιουργία όμως έξι δήμων επέφερε μείζονα προβλήματα, τα οποία θα μπορούσαν, κυρία Υπουργέ, να λυθούν έστω και τώρα με τη δημιουργία του Δήμου Νότιας Τριφυλίας, σύμφωνα με τις αποφάσεις των δημοτικών συμβουλίων και βεβαίως ολόκληρης της τοπικής κοινωνίας. Άλλωστε, αυτή την πρόταση τη συνυπογράφουμε όλοι οι Βουλευτές του Νομού. Επίσης, θα ήταν δυνατόν να δημιουργηθεί και ο Δήμος Ανατολικής Πυλίας. 
      Κυρία Υπουργέ, δεν είναι κάτι το οποίο το ζητώ μόνο εγώ. Σας έχουμε βομβαρδίσει και εσάς και τον Υπουργό τον κ. Ραγκούση εδώ και καιρό, ιδιαίτερα για το Δήμο της Νότιας Τριφυλίας. Μπορείτε να υλοποιήσετε αυτό το αίτημα και να είστε βεβαία ότι θα έχετε πράξει το σωστό. Θα αποδείξετε ότι ξέρετε να ακούτε. 
      Καταλήγοντας, κυρίες και κύριοι συνάδελφοι, τα πολύ περισσότερα πλεονεκτήματα αυτής της μεταρρύθμισης δεν την καθιστούν ούτε μικροκομματική για την αυτοδιοίκηση ούτε διεργασία «κοπτοραπτικής», όπως αλυσιτελώς διατείνεται η Αντιπολίτευση. Η εποχή της δημιουργίας πράσινων και γαλάζιων δήμων με γνώμονα κομματικά κριτήρια έχει πλέον παρέλθει ανεπιστρεπτί, μαζί με την εποχή των γαλάζιων και των πράσινων παιδιών. 
      Εν πάση περιπτώσει, ο νέος αυτοδιοικητικός χάρτης δεν επιτρέπεται να γίνει αφορμή για αναπαραγωγή αντιλήψεων, νοοτροπιών και πρακτικών που κρατούν τον τόπο στη στασιμότητα, στην πελατειακή λογική και στην αδιαφάνεια. Το λόγο τώρα τον έχουμε όλοι εμείς, οι Ελληνίδες και οι Έλληνες.
      Έχοντας όλοι μας γνώση των δεδομένων και των εργαλείων της νέας μορφής αυτοδιοίκησης σας καλώ, λοιπόν, κυρίες και κύριοι συνάδελφοι, να συνδράμουμε αποτελεσματικά σε αυτή την προσπάθεια και επιτέλους να αναλάβουμε τις τύχες της χώρας στα χέριά μας. 
      Σας ευχαριστώ θερμά. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 01.37’ λύεται η συνεδρίαση για σήμερα Πέμπτη 27 Μαΐου 2010 και ώρα 09.30’, με αντικείμενο εργασιών του Σώματος νομοθετική εργασία «Συνέχιση της συζήτησης επί της αρχής, των άρθρων και του συνόλου και του σχεδίου νόμου του Υπουργείου Εσωτερικών, Αποκέντρωσης και Ηλεκτρονικής Διακυβέρνησης “Νέα Αρχιτεκτονική της Αυτοδιοίκησης και της Αποκεντρωμένης Διοίκησης – Πρόγραμμα Καλλικράτης”».
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  

1 / 30626/5/2010

Τελευταία Αποθήκευση:	26/5/2010 6:52:00 μμ	Από:	Γεωργοπαπαδάκου Κανέλλα
Εκτυπώθηκε:	26/5/2010 6:52:00 μμ

