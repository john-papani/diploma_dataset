Σελίδα 2573 

 

Π Ρ Α Κ Τ Ι Κ Α    Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΜΑ'

Τετάρτη 3 Δεκεμβρίου 1997

 

Αθήνα, σήμερα στις 3 Δεκεμβρίου 1997, ημέρα Τετάρτη και ώρα 18.20', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ.ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2.12.1997 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Μ' συνεδριάσεώς του, της Τρίτης 2 Δεκεμβρίου 1997, σε ό,τι αφορά την ψήφιση στο σύνολο των σχεδίων νόμων: 1) "Κύρωση της Συμφωνίας μεταξύ του Υπουργείου Υγείας και Πρόνοιας, της Ελληνικής Δημοκρατίας και του Υπουργείου Υγείας της Δημοκρατίας της Αρμενίας, για συνεργασία στον τομέα της δημόσιας υγείας για τα έτη 1996-2000".

2) "Κύρωση της Συμφωνίας για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν".

3) "Κύρωση της Συμφωνίας για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας".

4) "Κύρωση της Διεθνούς Συμφωνίας για το Κακάο 1993".

5) "Κύρωση της Συμφωνίας μεταξύ των Ηνωμένων Εθνών και της Κυβέρνησης της Ελλάδας, σχετικά με το Κέντρο Πληροφοριών των Ηνωμένων Εθνών στην Αθήνα".

6) "Ρυθμίσεις για την Τράπεζα της Ελλάδος".

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τον κ. Ροβέρτο Σπυρόπουλο, Βουλευτή Αρκαδίας, τα ακόλουθα:

Α. ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κύριοι ΦΩΤΗΣ ΚΟΥΒΕΛΗΣ, ΙΩΑΝΝΗΣ ΔΡΑΓΑΣΑΚΗΣ, ΠΕΤΡΟΣ ΚΟΥΝΑΛΑΚΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Ζεφυρίου Αττικής ζητεί να ληφθούν τα αναγκαία μέτρα για την επαρκή αστυνόμευση της περιοχής του καθώς και την οικονομική ενίσχυση έργων ανάπλασής της.

2) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Χαλκιδέων ζητεί να επιλυθεί το πρόβλημα στέγασης του 3ου Δημοτικού Σχολείου της πόλης.

3) Η Βουλευτής Λάρισας κυρία ΑΝΔΡΙΑΝΗ ΛΟΥΛΕ κατέθεσε αναφορά με την οποία ο Σύνδεσμος Εργοληπτών Δημοσίων 'Εργων Νομού Λάρισας ζητεί τη νομοθετική ρύθμιση της ευθύνης των ληπτών εικονικών τιμολογίων.

4) Η Βουλευτής Λάρισας κυρία ΑΝΔΡΙΑΝΗ ΛΟΥΛΕ κατέθεσε αναφορά με την οποία η Συντονιστική Επιτροπή Βορείου Ελλάδος Πολιτικών Προσφύγων από την πρώην Σ.Δ. Τσεχοσλοβακίας ζητεί τη ρύθμιση της συνταξιοδότησης των μελών της σύμφωνα με τους όρους της Διακρατικής Συμφωνίας (17-5-85) μεταξύ των δύο κρατών.

5) Ο Βουλευτής Αθήνας κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η Πανελλήνια Επιτροπή Αναπληρωτών Εκπαιδευτικών ζητεί την απορρόφηση των αναπληρωτών και των ωρομισθίων εκπαιδευτικών.

6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Ελληνικός Οργανισμός Γάλακτος επισημαίνει την υποχρέωση καταβολής προστίμου από τους παραγωγούς λόγω υπέρβασης αγελαδινού γάλακτος για το γαλακτοκομικό έτος 1994/1995.

7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κορώνου Επαρχίας Νάξου του Νομού Κυκλάδων ζητεί την επίλυση του προβλήματος της διάθεσης των απορριμμάτων της κοινότητας.

8) Οι Βουλευτές κύριοι ΙΩΑΝΝΗΣ ΧΩΜΑΤΑΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Κουφονησίων του Νομού Κυκλάδων ζητεί την επίλυση των προβλημάτων της ακτοπλοϊκής σύνδεσής της.

9) Οι Βουλευτές κύριοι ΑΝΑΣΤΑΣΙΟΣ ΠΕΠΟΝΗΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Ελληνοποντίων Ζυγού Καβάλας "Το Μέλλον" ζητεί την επίλυση του προβλήματος στέγασης και ευρέσεως εργασίας των μελών του.

10) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία τα Εκπαιδευτήρια Θ.Παπαχαραλάμπους ζητούν να ανακληθεί η απόφαση για απαλλοτρίωση του Ιδιωτικού Εκπαιδευτηρίου στο Περιστέρι.

11) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Τρύφου του Νομού Αιτωλ/νίας ζητεί να επαναλειτουργήσει ομαλά ο Βρεφονηπιακός Σταθμός στην περιοχή της.

12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ


 

  

Σελίδα 2574 

 

- ΛΙΑΚΑΤΑΣ κατέθεσε αναφορά με την οποία ο Σύνδεσμος Πολιτικών Συνταξιούχων Αγρινίου και Περιχώρων ζητεί νέες νομοθετικές ρυθμίσεις στη συνταξιοδότηση των μελών του.

13) Οι Βουλευτές κύριοι ΙΩΑΝΝΗΣ ΑΡΑΠΗΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία οι απολυθέντες της Πειραϊκής Πατραϊκής ζητούν να ρυθμισθεί νομοθετικά το θέμα της συνέχισης της ασφάλισής τους.

14) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία η 'Ενωση Ιατρών Νοσοκομείων Αθηνών Πειραιά ζητεί την επίλυση των προβλημάτων λειτουργίας του Θριασίου Νοσοκομείου Ελευσίνας.

15) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Κοινότητα Λεπρέου του Νομού Ηλείας ζητεί να ληφθεί υπόψη το Λέπρεο στους σχεδιασμούς που αφορούν στη διοργάνωση της Ολυμπιάδας του 2004.

16) Ο Βουλευτής Καστοριάς κ. ΚΩΝ/ΝΟΣ ΣΗΜΑΙΟΦΟΡΙΔΗΣ κατέθεσε αναφορά με την οποία οι Φαρμακευτικοί Σύλλογοι Γρεβενών, Καστοριάς, Κοζάνης και Φλωρίνης ζητούν ο ΟΓΑ να ανταποκριθεί στις συμβατικές του υποχρεώσεις απέναντι στους φαρμακοποιούς.

17) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Αγροτικών Συνεταιρισμών Πηλίου - Β.Σποράδων ζητεί τη ρύθμιση χρεών της προς την ΑΤΕ.

18) Ο Βουλευτής Θεσπρωτίας κ. ΗΛΙΑΣ ΒΕΖΔΡΕΒΑΝΗΣ κατέθεσε αναφορά με την οποία η Γενική Συνομοσπονδία Επαγγελματιών Βιοτεχνών και Εμπόρων Ελλάδος ζητεί την ικανοποίηση των εργασιακών αιτημάτων του κλάδου.

19) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Γενική Συνομοσπονδία Επαγγελματιών Βιοτεχνών και Εμπόρων Ελλάδος ζητεί την ικανοποίηση των εργασιακών αιτημάτων του κλάδου.

20) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Ελληνική Κοινότητα Φλωρεντίας αμφισβητεί το κύρος της νέας Επιτίμου Προξένου Φλωρεντίας.

21) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Κοινότητα Καπελέτου του Νομού Ηλείας ζητεί τη χορήγηση αποζημίωσης στους σεισμόπληκτους κατοίκους της που υπέστησαν ζημιές από τους πρόσφατους σεισμούς.

22) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Τεχνικό Επιμελητήριο Ελλάδας - Τμήμα Μαγνησίας ζητεί την ανέγερση νέου Δικαστικού Μεγάρου.

23) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την επίλυση του προβλήματος πιστοποίησης της γλωσσομάθειας.

24) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Ελληνικών Ελαιουργείων ζητεί την επίλυση του προβλήματος της φορολόγησης των ελαιουργείων.

25) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Βελεστίνου ζητεί την ίδρυση Ειδικού Σχολείου στο Βελεστίνο.

26) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία οι Πρόεδροι των Γεωργικών Πιστωτικών Συνεταιρισμών και Κοινοτήτων Ανθήλης, Ροδίτσας και Μ.Βρύσης Φθιώτιδας ζητούν την προστασία της εγχώριας παραγωγής ρυζιού.

27) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία οι Συνταξιούχοι ΙΚΑ Στυλίδας και Ανατολικής Φθιώτιδας ζητούν τη λειτουργία Υγειονομικής Υπηρεσίας στο Υποκατάστημα ΙΚΑ Στυλίδας.

28) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμαρχος Δομοκού ζητεί την επανεκτίμηση και καθορισμό των αντικειμενικών αξιών των οικοπέδων του Δήμου.

29) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Ναυτικός Αθλητικός 'Ομιλος Λαμίας ζητεί την έκτακτη οικονομική του ενίσχυση.

30) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορές με τις οποίες οι Πρόεδροι σειμόσπληκτων κοινοτήτων Νομού Ηλείας ζητούν την καταγραφή των νέων ζημιών που υπέστησαν τα κτίρια από τον νέο σεισμό της 18ης Νοεμβρίου 1997.

31) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Σωματείο Εργαζομένων στο ΕΛΚΕΠΑ με εξαρτημένη σχέση εργασίας και αμοιβομένων με δελτίο παροχής υπηρεσιών ζητεί τη διασφάλιση των δικαιωμάτων των εργαζομένων στο υπό κατάργηση ΕΛΚΕΠΑ.

32) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Συμβούλιο Περιοχής της 15ης Εδαφικής Περιφέρειας του Νομού Αιτωλ/νίας ζητεί χρηματοδότηση για την εκτέλεση εργασιών συντήρησης στην εθνική οδό Αγρινίου - Καρπενησίου.

33) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι εργαζόμενες στις ταπητουργικές σχολές του ΕΟΜΜΕΧ στο Νομό Αιτωλ/νίας ζητούν να ληφθούν τα αναγκαία μέτρα αναβάθμισης για τον ΕΟΜΜΕΧ.

34) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Σύλλογος Ιδιοκτητών Φροντιστηρίων Ξένων Γλωσσών του Νομού Βοιωτίας διαμαρτύρεται για την πρόβλεψη της αρμοδιότητας των ξένων πρεσβειών στη χώρα μας να αναγνωρίζουν τα πιστοποιητικά ως διπλώματα επαρκούς γνώσης των ξένων γλωσσών.

35) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Συντονιστική Επιτροπή Αγώνα Φορέων για την παράκαμψη Ναυπάκτου ζητεί τη συνέχιση της εκτέλεσης του έργου από κόμβο Ξηροπηγάδου έως τον κόμβο Αντιρρίου Αιτωλ/νίας.

36) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Κοινότητα Σπαθάρη Αρκαδίας ζητεί να πληρωθεί η κενή θέση του αγροφύλακα της περιοχής της.

37) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Ινστιτούτο Τεχνικής Σεισμολογίας και αντισεισμικών κατασκευών ζητεί να συμπεριληφθούν οι ερευνητές του στο νέο μισθολόγιο των ερευνητών που έχουν έδρα την Αθήνα.

38) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Εθνικό Αθλητικό Κέντρο Χίου ζητεί την οριστική κατάταξή του σε κατηγορία βάσει του άρθρου 10 του Ν. 2503/97.


 

  

Σελίδα 2575 

39) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Εκπολιτιστικός, Μορφωτικός και Αθλητικός Σύλλογος Μανταμάδου Λέσβου ζητεί οικονομική ενίσχυση για τη συνέχιση των δραστηριοτήτων του.

40) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η 'Ενωσις Συνταξιούχων Εμπορικού Ναυτικού Αθηνών ζητεί τη σταδιακή αναπροσαρμογή των συντάξεων των μελών της στο 80% του μισθού των εν ενεργεία συναδέλφων τους.

41) Η Εθνική Συνομοσπονδία Ατόμων με Ειδικές Ανάγκες υπέβαλλε στον κύριο Πρόεδρο της Βουλής των Ελλήνων τα συμπεράσματα δύο ερευνών της ΕΣΗΕΑ για τα άτομα με ειδικές ανάγκες που έχουν στόχο να συμβάλλουν στην καλύτερη κατανόηση των θεμάτων που σχετίζονται με την αναπηρία και την πραγματοποίηση της θεσμικής ανασυγκρότησης και της κοινωνικής μεταρύθμισης.

Προσυπογράφει ο Βουλευτής κ. ΝΙΚΟΛΑΟΣ ΓΚΕΛΕΣΤΑΘΗΣ.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1494/17-9-97 ερώτηση δόθηκε με το υπ' αριθμ. 6028/31-10-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:

"Σε απάντηση των αναφορών και ερώτησης με αριθμ. ΠΑΒ 7770 και 7807 117/18-9-97 και ερώτησης 1494/17-9-97 που κατέθεσαν στη Βουλή οι Βουλευτές κ. Παρθένα Φουντουκίδου και κ. Γεώργ. Καρασμάνης και απευθύνονται στον Υπουργό Μεταφορών και Επικοινωνιών σχετικά με αιτήματα Υπεραστικών Λεωφορείων σας πληροφορούμε τα παρακάτω:

Το Υπουργείο μελετά την αναμόρφωση των διατάξεων που διέπουν τις διενεργούμενες από τα ΚΤΕΛ αστικές και υπεραστικές συγκοινωνίες της χώρας, με σκοπό την προσαρμογή τους στα σημερινά δεδομένα, την αναβάθμιση των παρεχομένων υπηρεσιών προς το επιβατικό κοινό και τη βελτίωση των συνθηκών εκμετάλλευσης των λεωφορείων τους.

Κατά την αναμόρφωση αυτή θα εξετασθούν και οι προτάσεις των εκπροσώπων των ως άνω συγκοινωνιακών φορέων (ΠΟΑΥΣ και ΠΟΕΙΑΛ). Για το θέμα της αναπροσαρμογής του κομίστρου των ΚΤΕΛ έχει γίνει σχετική εισήγηση προς το Υπουργείο Εθνικής Οικονομίας.

Σε ό,τι αφορά τις οφειλές του Δημοσίου για τις μεταφορές μαθητών αρμόδιος να σας απαντήσει είναι ο Υπουργός Οικονομικών και Εθνικής Παιδείας και Θρησκευμάτων.

Αναφορικά με θέματα που αιτούνται των αρμοδιοτήτων της Νομαρχιακής Αυτοδιοίκησης Πέλλας σας διαβιβάζουμε το σχετικό έγγραφο με αριθμ. πρωτ. 5821/21-10-97 του Νομάρχη της Νομαρχιακής Αυτοδιοίκησης Πέλλας.

Ο Υφυπουργός

ΕΜΜ. ΛΟΥΚΑΚΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

2. Στην με αριθμό 1519/18-9-97 ερώτηση δόθηκε με το υπ' αριθμ. 45318/31-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 1519/18-9-97 που κατατέθηκε στη Βουλή των Ελλήνων από το Βουλευτή κ. Στ. Δήμα και αναφέρεται στο πιο πάνω θέμα, σας πληροφορούμε ότι έχει ενταχθεί στο ΠΕΠ 94-99 το έργο "Δρόμος Αργοστόλι-Φισκάρδο" προϋπολογισμού 89 εκ. δρχ.

Επίσης η Γενική Γραμματεία της Π.Ι.Ν., εκτιμώντας την αναγκαιότητα ολοκλήρωσης των τριών οδικών αξόνων της Κεφαλλονιάς, καθώς και της ασφαλτόστρωσης της πρόσβασης προς το Μύρτο, παραμένει ανοικτή και συνεργάσιμη σε ένταξη έργων, που θα προταθούν από τη Ν.Α. Κεφαλλονιάς, στο πλαίσιο των δυνατοτήτων του Β' Π.Ε.Π..

Ο Υφυπουργός

Λ. ΠΑΠΑΔΗΜΑΣ"

3. Στις με αριθμό 1550/19-9-97, 1793/2-10-97 ερωτήσεις δόθηκε με το υπ' αριθμ. 429/30-10-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση των ερωτήσεων 1793/2.10.97 και 1550/19.9.97 των Βουλευτών κυρίων Β. Μιχαλολιάκου και Π. Μελά, σας πληροφορούμε ότι το Σ.Ε.Φ. έχει προβεί σε όλες τις σχετικές διαδικασίες και ενέργειες για την αποκατάσταση λειτουργίας του αντλιοστασίου στο συντομότερο δυνατό χρόνο, προκειμένου να καθαρίσει το κανάλι από τα απορρίματα, που αφήνουν τα πλοιάρια που κατά παράνομο τρόπο έχουν εγκατασταθεί στο χώρο αυτό. Σημειώνεται ότι σύμφωνα με έρευνα του Σ.Ε.Φ., τα προαναφερόμενα σκάφη δεν αποδίδουν τέλη ελιμενισμού σε κανένα δημόσιο φορέα.

Υπάρχει ένα πρόβλημα με το υπάρχον Νομοθετικό πλαίσιο, το οποίο αντιμετωπίζεται και ενόψει των νέων δεδομένων που έχουν δημιουργηθεί από την ανάληψη των Ολυμπιακών Αγώνων του 2004 πιστεύουμε ότι σύντομα θα λυθεί πλέον οριστικά το θέμα της ρύπανσης αλλά και του ιδιοκτησιακού καθεστώτος.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

4. Στην με αριθμό 1556/22-9-97 ερώτηση δόθηκε με το υπ' αριθμ. 45315/31-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 1556/22-9-97 που κατατέθηκε στη Βουλή των Ελλήνων από το Βουλευτή κ. Μ. Κεφαλογιάννη και αναφέρεται στο πιο πάνω θέμα, σας πληροφορούμε τα εξής:

1. Στο Ειδικό Αναπτυξιακό Πρόγραμμα Καστοριάς έχουν προβλεφθεί για τη σύνταξη μελετών 200 εκ. δρχ. Μία από τις μελέτες που θα συνταχθούν είναι και αυτή του αρδευτικού δικτύου Ιεροπηγής.

2. Το αποχετευτικό δίκτυο Ιεροπηγής δεν έχει ενταχθεί ακόμη σε πρόγραμμα γιατί δεν υπάρχει αποδέκτης των λυμάτων. Η ένταξη του έργου θα αντιμετωπισθεί μετά την ολοκλήρωση μελέτης για τον αποδέκτη.

3. Το έργο της διευθέτησης ρεμάτων έχει ενταχθεί στο Ειδικό Αναπτυξιακό Πρόγραμμα Καστοριάς με 40 εκ. δρχ. και γίνεται η μελέτη του έργου. Ο πρ/σμός του έργου θα οριστικοποιηθεί μετά την ολοκλήρωση της μελέτης.

4. Στο Ειδικό Αναπτυξιακό Πρόγραμμα Καστοριάς έχουν προβλεφθεί 100 εκ. δρχ. για επαρχιακή και κοινοτική οδοποιία. Από το ποσό αυτό θα χρηματοδοτηθεί και η κοινοτική οδοποιία Ιεροπηγής.

5. Η κατασκευή του δρόμου Ιεροπηγής - Δενδροχωρίου έχει προταθεί για ένταξη στο 5ετές Ειδικό Πρόγραμμα Τοπικής Αυτοδ/σης (Ε.Π.Τ.Α.) του προγράμματος "ΙΩΑΝΝΗΣ ΚΑΠΟΔΙΣΤΡΙΑΣ" για την περίοδο 1998-2002.

6. Ο δρόμος Ιεροπηγής Ν. Καστοριάς - Κρυσταλλοπηγής Ν. Φλώρινας πρέπει να κατασκευασθεί σε ορεινή περιοχή και παρουσιάζει ιδιαίτερες δυσκολίες. Η χρηματοδότησή του θα αντιμετωπισθεί μόλις προσδιορισθεί η πλέον πρόσφορη λύση των τεχνικών προβλημάτων.

Ο Υφυπουργός

Λ. ΠΑΠΑΔΗΜΑΣ"

5. Στις με αριθμό 1573/22-9-97, 1616/23-9-97 ερωτήσεις δόθηκε με το υπ' αριθμ. 69/31-10-97 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στις με αριθμ. 1573/22-9-97 και 1616/23-9-97 ερωτήσεις που κατατέθηκαν στη Βουλή των Ελλήνων από τους Βουλευτές κυρίους Βαγγ. Μπούτα, Αχ. Κανταρτζή και Ν. Γκατζή, σχετικά με τα προβλήματα που αντιμετωπίζουν


 

  

Σελίδα 2576 

 

οι αγρότες του Ν. Λάρισας στη διάθεση αχλαδιών και αμυγδάλων λόγω των αθρόων εισαγωγών από Ισλανδία και Τουρκία αντίστοιχα, σας γνωρίζουμε ότι καθόσον αφορά τις εισαγωγές των ειδών αυτών αρμόδιο να απαντήσει είναι το συνερωτώμενο Υπουργείο Γεωργίας, που χειρίζεται τα θέματα της αγροτικής πολιτικής.

Από πλευράς Υπουργείου μας, σημειώνεται ότι οι τιμές των αχλαδιών και αμυγδάλων διαμορφώνονται ελεύθερα από τους παραγωγούς, ανάλογα με τις κρατούσες συνθήκες στην αγορά (προσφορά - ζήτηση). Επίσης ότι με βάση την αγορανομική νομοθεσία που διέπει τη διακίνηση όλων γενικά των ειδών βιοτικής ανάγκης και επομένως και των εν λόγω ειδών, δίδεται ιδιαίτερη έμφαση στον έλεγχο για την αναγραφή των απαραιτήτων στοιχείων που πρέπει να φέρουν, τόσο τα εκδιδόμενα από τις εμπορικές επιχειρήσεις παραστατικά στοιχεία (τιμολόγια, δελτία αποστολής) όσο και οι πινακίδες που υποχρεωτικά τοποθετούνται από όλους τους διακινητές στο χώρο διάθεσής τους και τα οποία αναφέρονται στην τιμή, την ποικιλία και τον τόπο προέλευσης του είδους. Ειδικά δε για τα αχλάδια, τα οποία υπάγονται στην κατηγορία των ελεγχομένων ειδών για είσπραξη υπερβολικού κέρδους από τους εμπόρους, παρακολουθείται και η τελική τιμή λιανικής τιμής πωλήσεώς τους.

Για την προστασία των παραγωγών και του καταναλωτικού κοινού, ο έλεγχος για την πιστή εφαρμογή των προαναφερθέντων ανήκει στα καθημερινά καθήκοντα των αρμοδίων αγορανομικών οργάνων, στις περιπτώσεις δε διαπίστωσης παραβάσεων, οι υπόχρεοι παραπάμπονται για την επιβολή των προβλεπομένων νομίμων κυρώσεων.

Ο Υφυπουργός

ΜΙΧ. ΧΡΥΣΟΧΟΪΔΗΣ"

6. Στην με αριθμό 1588/23-9-97 ερώτηση δόθηκε με το υπ' αριθμ. 22185/31-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1588/23-9-97 της Βουλευτού κ. Μαριέτας Γιαννάκου - Κουτσίκου που κατατέθηκε στη Βουλή των Ελλήνων σας πληροφορούμε τα εξής:

1. Το στάδιο στο οποίο βρίσκεται η ολοκλήρωση της υποδομής του έργου περιγράφεται στη Μηνιαία Αναφορά Προόδου που συντάσσει ο Σύμβουλος Παρακολούθησης Ove-Arup και η οποία επισυνάπτεται.

2. Η ρήτρα "take or pay" αποτελεί όρο των συμβάσεων προμήθειας αερίου και ενεργοποιείται στις περιπτώσεις που ο αγοραστής παραλαμβάνει, σε ετήσια βάση ποσότητες μικρότερες από τις ορισθείσες ως συμβατικά ελάχιστες. Οι όποιες υπολοιπόμενες ποσότητες των ελαχίστων συμβατικών πληρώνονται μεν, αλλά μπορούν να παραληφθούν κατά τη διάρκεια οποιουδήποτε άλλου συμβατικού έτους. Μέχρι σήμερα δεν έχει ενεργοποιηθεί η ρήτρα "take or pay". Εν πάσει περιπτώσει εφ' όσον ήθελε ενεργοποιηθεί η ρήτρα "take or pay" η ΔΕΠΑ θα προαγοράσει το υπολοιπόμενο αέριο μέχρι τις ελάχιστες συμβατικές της ποσότητες για το έτος 1997 τις οποίες θα διοχετεύσει στους καταναλωτές τον επόμενο χρόνο, οπότε και λόγω του ύψους των αναμενόμενων καταναλώσεων θα έχει εξαλειφθεί η ρήτρα "take or pay".

3. 'Ολοι οι στρατηγικοί αγοραστές και ιδιώτες καταναλωτές έχουν διασφαλισθεί σε μεγέθη που να εξασφαλίζουν τη βιωσιμότητα και την κερδοφόρα εκμετάλλευση του έργου του φυσικού αερίου.

Επισυνάπτεται πίνακας με τις συμβάσεις για ποσότητες φυσικού αερίου που προορίζονται για κατανάλωση στη βιομηχανία τις οποίες έχει ήδη συνάψει η ΔΕΠΑ (μέχρι τέλος Σεπτεμβρίου 1997).

4. Το ενδιαφέρον της Κυβέρνησης για το έργο του φυσικού αερίου αποδεικνύεται εμπράκτως με αριθμούς. Οι απορροφήσεις κονδυλίων εκ μέρους της ΔΕΠΑ έχουν ως εξής:

Χρονική περίοδος Εκταμιεύσεις (ποσά σε δισ. δρχ.)

1.12.96-30.9.97 
 89,1
 
1.1.96-30.11.96 
 69,0
 
1.1.95-31.12.95 
 49,0
 
1.1.94-31.12.94 
 47,5
 
1.1.93-31.12.93 
 43,4
 
1.1.92-31.12.92 
 28,4
 
1988 -31.12.91 
 12,1
 
Σύνολο 
 338,5
 

'Οπως προκύπτει από τα ανωτέρω στοιχεία κατά το τελευταίο δεκάμηνο εκταμιεύθηκαν για το έργο ποσά που αντιστοιχούν στο 36% των εκταμιεύσεων όλων των προηγούμενων ετών (1988-30.11.96) και εκτιμάται ότι μέχρι το τέλος του τρέχοντος έτους το ποσοστό αυτό θα έχει φθάσει στο επίπεδο του 40%.

Η Υπουργός

ΒΑΣΩ ΠΑΠΑΝΔΡΕΟΥ"

7. Στην με αριθμό 1591/23-9-97 ερώτηση δόθηκε με το υπ' αριθμ. 325/29-10-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1591/23-9-1997 που κατέθεσε ο Βουλευτής κ. Γ. Καρατάσος, σας γνωρίζουμε τα εξής:

Η περιοχή Ωρωπού αστυνομεύεται ικανοποιητικά από το Αστυνομικό Τμήμα Ωρωπού, το οποίο πρόσφατα ενισχύθηκε με έξι νέους Αστυφύλακες και διαθέτει ικανή δύναμη 30 ατόμων. Επίσης έχουν κατανεμηθεί σε αυτό, εκτός των άλλων, ένα όχημα προμήθειας 1996 και μία μοτοσυκλέτα 250cc πρόσφατης παραλαβής.

Για την πρόληψη και καταστολή της εγκληματικότητας και την εμπέδωση κλίματος ασφαλείας στους πολίτες διενεργούνται συνεχείς περιπολίες και εξορμήσεις και οι υπαίτιοι υφίστανται τις νόμιμες κυρώσεις.

Σε ό,τι αφορά τα διαπραχθέντα αδικήματα, οι ενέργειες για την εξιχνίασή τους συνεχίζονται με αμείωτο ενδιαφέρον.

Στη Γενική Αστυνομική Διεύθυνση Αττικής δόθηκε εντολή να εξετάσει τα καταγγελλόμενα, και να λάβει κατά την κρίση της εντονότερα μέτρα για βελτίωση της αστυνόμευσης στην περιοχή.

Ο Υπουργός

ΓΕΩΡΓΙΟΣ ΡΩΜΑΙΟΣ"

8. Στην με αριθμό 1603/23-9-97 ερώτηση δόθηκε με το υπ' αριθμ. 417/30-10-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1603/23-9-97 του Βουλευτή κ. Β. Παπαγεωργόπουλου σας πληροφορούμε ότι τα Αθλητικά Σωματεία θα λάβουν τις επιχορηγήσεις που τους αναλογούν αμέσως μόλις το επιτρέψει η οικονομική συγκυρία.

Ο Υφυπουργός

ΑΝΔΡΕΑΣ ΦΟΥΡΑΣ"

9. Στην με αριθμό 1607/23-9-97 ερώτηση δόθηκε με το υπ' αριθμ. 1535/29-10-97 έγγραφο από τον Υφυπουργό Εθνικής 'Αμυνας η ακόλουθη απάντηση:

"Σε απάντηση της 1607/23-9-97 ερώτησης που κατέθεσε ο Βουλευτής κ. Μ. Καρχιμάκης στη Βουλή των Ελλήνων με θέμα το δικαίωμα υποψηφιότητας, για την εισαγωγή στις Στρατιωτικές Σχολές, μέσα από το σύστημα των εξετάσεων που διενεργούνται για τους 'Ελληνες του εξωτερικού, σας γνωρίζονται τα εξής:

Το Υπουργείο Εθνκής 'Αμυνας αναγνωρίζοντας το δίκαιο του αιτήματος των Ελλήνων του εξωτερικού έχει ήδη συντάξει και αποστείλει στο Υπουργείο Εθνικής Παιδείας και Θρησκευμάτων (από τις 8 Σεπτεμβρίου 1997) τροπολογία του ν. 1351/1983 με θέμα την επέκταση του δικαιώματος υποψηφιότητας των Ελλήνων του εξωτερικού στις Στρατιωτικές Σχολές.

Παρά ταύτα και επειδή μέχρι σήμερα δεν κατέστη δυνατή η νομοθετική ρύθμιση του θέματος, το Υπουργείο μας, έχοντας εκπεφρασμένη άποψη επί του πράγματι σοβαρού αυτού αντικειμένου, έχει στις άμεσες προτεραιότητές του την οριστική επίλυσή του.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"


 

  

Σελίδα 2577 

10. Στην με αριθμό 1632/24-9-97 ερώτηση δόθηκε με το υπ' αριθμ. 1093/30-10-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1632/24.9.97 που κατέθεσαν οι Βουλευτές κυρίες Στέλλα Αλφιέρη και Ανδριανή Λουλέ, σας πληροφορούμε τα ακόλουθα:

Σύμφωνα με το ν. 2469/1997 από 1.1.1997 μέχρι 31.12.1998 το συνολικό ποσό για επιχορηγήσεις του τακτικού προϋπολογισμού δεν μπορεί να υπερβεί σε απόλυτα ποσά τις συνολικές επιχορηγήσεις του οικονομικού έτους 1996.

Κατά συνέπεια η επιχορήγηση του Τ.Ε.Ι. Πειραιά κατά το οικονομικό έτος 1997 για την αντιμετώπιση λειτουργικών δαπανών περιορίστηκε στο ποσό που διαμορφώθηκε το οικονομικό έτος 1996.

Με τις διατάξεις του προσφάτως ψηφισθέντος νόμου για την υπηρεσιακή κατάσταση και αναμόρφωση μισθολογίου του διδακτικού προσωπικού Α.Ε.Ι.-Τ.Ε.Ι., έχουν αρθεί αυτοί οι περιορισμοί του ν. 2469/1997.

'Ηδη το ΥΠ.Ε.Π.Θ. έχει προωθήσει τη διαδικασία συμπληρωματικής επιχορήγησης εκατόν πενήντα εκατομμυρίων (150.000.000) δραχμών για το Τ.Ε.Ι. Πειραιά και προκειμένου να αποζημιωθούν οι επιστημονικοί και εργαστηριακοί συνεργάτες εξετάζει τη δυνατότητα περαιτέρω ενίσχυσής του, στα πλαίσια των οικονομικών περιθωρίων του προϋπολογισμού 1997 και των γενικότερων αναγκών της εκπαίδευσης.

Το ύψος της επιχορήγησης έτους 1997 έχει διαμορφωθεί σε δραχμές 1.160.000.000, έναντι 1.010.000.000 έτους 1996.

Ως προς το θέμα των πιστώσεων για προμήθεια διδακτικών βιβλίων και στέγαση σπουδαστών του Ιδρύματος, σας γνωρίζουμε ότι στον προϋπολογισμό του Ιδρύματος για το 1997 έχουν γραφεί στους κωδικούς 1251 και 0813 που αφορούν προμήθεια διδακτικών βιβλίων και μισθώματα κτιρίων (στέγαση σπουδαστών) 109.000.000 και 175.500.000 αντίστοιχα.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

11. Στην με αριθμό 1635/24-9-97 ερώτηση δόθηκε με το υπ' αριθμ. 427/30-10-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1635/24.9.97 του Βουλευτή κ. Π. Κουναλάκη, σας πληροφορούμε ότι η υπ' αριθμ. Γ4/865/3.7.97 απόφαση του Υφυπουργού Εθνικής Παιδείας και Θρησκευμάτων και Πολιτισμού, αποτελεί σημαντικό βήμα αξιοκρατικής διαδικασίας για την επιλογή των Καθηγητών Φυσικής Αγωγής, που θα διδάξουν στα Τ.Α.Δ. καθώς είναι η πρώτη φορά μετά από 10 έτη λειτουργίας αυτών, που εφαρμόζεται μοριοποίηση.

Σύμφωνα, με την προαναφερόμενη απόφαση, η Κεντρική Επιτροπή Αθλητικών Τάξεων (ΚΕΑΤ) δίδει 3 μόρια, ο προϊστάμενος του Γραφείου Φυσικής Αγωγής 2 και η Ομοσπονδία 1.

Η μοριοδότηση από τους τρεις αυτούς παράγοντες κρίθηκε αναγκαία αφού, εκτός της ΚΕΑΤ, οι προϊστάμενοι των Γραφείων Φυσικής Αγωγής γνωρίζουν καλύτερα τους καθηγητές, έρχονται σε άμεση επαφή μαζί τους, είναι σε θέση να κρίνουν πέρα των αντικειμενικών τους προσόντων και την όλη παρουσία αυτών ως καθηγητών και παιδαγωγών στο χώρο της εκπαίδευσης, ενώ οι Ομοσπονδίες γνωρίζουν την προπονητική δραστηριότητα των καθηγητών Φυσικής Αγωγής καθώς και την προπονητική τους προσφορά στα διάφορα αθλητικά σωματεία.

Το πρώτο βήμα έγινε. 'Οποιες αδυναμίες, παραλείψεις κλπ. εντοπισθούν, θα διορθωθούν με ανάλογες ενέργειές μας.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

12. Στην με αριθμό 1690/26-9-97ερώτηση δόθηκε με το υπ' αριθμ. 3580/31-10-97 έγγραφο από την Yπουργό Ανάπτυξης η ακόλουθη απάντηση:

"Σε απάντηση της ερώτησης 1690/26-9-97 που κατατέθηκε στη Βουλή των Ελλήνων από το Βουλευτήκ. Κων. Καραμηνά, σχετικά με το δημοσίευμα της Εφημερίδας "ΑΔΕΣΜΕΥΤΟΣ ΤΥΠΟΣ" της 19-9-97 με τον τίτλο "Αμαρτωλές Μαρίνες", και αφορά την κακοδιαχείριση των παραχωρηθέντων χερσαίων και θαλάσσιων χώρων των μαρίνων της Αττικής στους Ναυτικούς Ομίλους, σας γνωρίζουμε τα παρακάτω:

Οι ναυταθλητικοί όμιλοι όπως όλα τα αθλητικά σωματεία τελούν υπό την εποπτεία της Γ.Γ.Α., η οποία είναι και ο φορέας που νομιμοποιείται να διερευνήσει το συμβατό των δραστηριοτήτων τους με τους ναυταθλητικούς σκοπούς, που περιλαμβάνει το καταστατικό τους:

Εντούτοις ο ΕΟΤ έχει κατά καιρούς στηρίξει ναυταθλητικούς ομίλους, κυρίως με παραχώρηση της χρήσης τμημάτων παραλιακών των εκτάσεων και μαρίνων και δευτερευόντως με μικρές επιχορηγήσεις για διεθνείς ναυταθλητικές εκδηλώσεις.

Στη σημερινή συγκυρία του Ελληνικού Τουρισμού, είναι αναγκαίο η χώρα μας να αξιοποιήσει όλες τις δυνατότητες που διαθέτει, για την προσέλκυση τουριστικής ζήτησης ειδικών ενδιαφερόντων και μάλιστα ζήτησης αθλητικού και ειδικότερα ναυταθλητικού τουρισμού, για την άσκηση του οποίου διαθέτει άλλωστε ένα συγκριτικό πλεονέκτημα, ένα μοναδικό σε μορφολογία , αξιόλογους φυσικούς και πολιτιστικούς πόρους και εναλλαγές καιρικών συνθηκών, θαλάσσιο "στίβο".

Στις ΥΑ/ΕΟΤ μαρίνες, βρίσκονται και λειτουργούν οι εξής Ν. Ομιλοι:

- Στη μαρίνα Αλίμου ο Ναυτικός 'Ομιλος Καλαμακίου

- Στη μαρίνα Φλοίσβου ο Ναυταθλητικός 'Ομιλος Αμφιθέας και Ναυτικός 'Ομιλος Π. Φαλήρου.

- Στη μαρίνα Ζέας λειτουργεί ο 'Ομιλος Ερετών και ο 'Ομιλος Αλιέων.

- Στη μαρίνα Βουλιαγμένης δεν υπάρχει Ν. 'Ομιλος.

Με τους παραπάνω Ναυτικούς Ομίλους, που βρίσκονται εντός των ορίων των μαρίνων, ο ΕΟΤ είχε υπογράψει σύμβαση παραχώρησης έκτασης. Για τους άλλους Ναυτικούς Ομίλους την ευθύνη έχουν, είτε η Γεν. Γραμματεία Αθλητισμού στην οποία υπάγονται σαν Ναυταθλητικά σωματεία, είτε οι Δήμοι στους οποίους φιλοξενούνται.

'Οσον αφορά τις δραστηριότητες των Ναυτικών Ομίλων, οι οποίοι βρίσκονται εντός των ορίων των ΥΑ/ΕΟΤ Μαρίνων, πράγματι γίνονται καταγγελίες κατά καιρούς προς τις αρμόδιες Δ/νσεις, οι οποίες και επιλαμβάνονται του θέματος.

Το δημοσίευμα αναφέρεται συγκεκριμένα στο Ν. 'Ομιλο Βουλιαγμένης (ΝΟΒ), στον οποίο ο ΕΟΤ έχει παραχωρήσει τμήμα αιγιαλού για καθαρά ναυταθλητικές (και συμπληρωματικές) χρήσεις.

'Οσον αφορά στη διέξοδο των κατοίκων για μπάνιο, σημειώνουμε ότι ο ΕΟΤ λειτουργεί στην περιοχή της Βουλιαγμένης την κοινόχρηστη Ακτή (που μαζί με την Ακτή του Αστέρα αποτελούν τις 2 οργανωμένες πλαζ της περιοχής) και συγχρόνως έχει παραχωρήσει στο Δήμο ελεύθερες παραλίες 2 χλμ.

Το δημοσίευμα δεν αναφέρεται στην πλούσια ναυταθλητική δραστηριότητα του ΝΟΒ, που δικαιολογεί την παραχώρηση του αιγιαλού από τον ΕΟΤ, όπως:

- έχει κατασκευάσει και λειτουργεί αξιόλογες εγκαταστάσεις (ανοικτό κολυμβητήριο ολυμπιακών διαστάσεων, εξέδρα θαλασσίου σκι, γυμναστήριο).

- εκπαιδεύει ετησίως 1000 περίπου παιδιά σε κολύμβηση, υδατοσφαίριση, θαλάσσιο σκι, ιστιοπλοϊα, συγχρ. κολύμβηση κ.λπ.).

- έχει αναδείξει παγκόσμιας εμβέλειας αθλητές (Ν. Κακλαμανάκης 1ος Ολυμπιονίκης, 4 υδατοσφαιριστές με 6η θέση τους Ολυμπιακούς Αγώνες της Ατλάντα 1996, κατάκτηση Κυπέλλου Κυπελλούχων 1997 στην υδατοσφαίριση, 3 αθλήτριες στην εθνική υδατοσφαίρισης νεανίδων που κατέλαβε την πρώτη θέση κ.λπ.).

Με δεδομένο το ενδιαφέρον του Υπουργείου Ανάπτυξης και του ΕΟΤ για πλήρη διαφάνεια στη λειτουργία και εκμετάλλευση των μαρίνων, ο ΕΟΤ συμμετέχει σε ειδική επιτροπή με Υ.Ε.Ν. και Γ.Γ.Α. που συγκροτήθηκε με πρωτοβουλία του Υπουργείου Οικονομικών για τον έλεγχο των


 

  

Σελίδα 2578 

 

Ναυτικών Ομίλων.

Η ερώτηση αναφέρεται επίσης στην ανυπαρξία σοβαρής υποδομής και στα υψηλά τέλη των μαρίνων των νησιών του Αιγαίου.

'Οσον αφορά το δεύτερο σκέλος επισημαίνουμε ότι, σήμερα στο Αιγαίο λειτουργεί μόνο η μαρίνα στο Μανδράκι της Ρόδου, που τη διαχειρίζεται το Λιμενικό Ταμείο Ρόδου. Τα εισπραττόμενα τέλη ελλιμενισμού στη μαρίνα που έχουν εγκριθεί με την Κ.Υ.Α. 515783/377/29.93 (ΦΕΚ 705/Β/10.9.93), παραμένουν τα ίδια επί 4ετία και είναι σαφώς χαμηλότερα από αυτά των γειτονικών τουρκικών μαρίνων.

Σχετικά με την τουριστική λιμενική υποδομή στα νησιά του Αιγαίου, σας γνωρίζουμε ότι εκτός της λειτουργούσας μαρίνας προγραμματίζεται στα πλαίσια του Β' Κ.Π.Σ. η δημιουργία μεγάλου αριθμού νέων μαρίνων.

Το δίκτυο λιμένων αναψυχής προβλέπεται να ολοκληρωθεί με την κατασκευή τουριστικών καταφυγίων τα οποία έχουν κατ' αρχήν ενταχθεί στο Εθνικό Σκέλος του Β' Κ.Π.Σ. δηλαδή στο Επιχειρ. Πρόγραμμα Τουρισμός - Πολιτισμός Υποπρόγραμμα "Τουρισμός" (Μέτρο 1.1.).

Ειδικότερα προβλέπεται κατασκευή τουριστικών καταφυγίων στο Καρλόβασι Σάμου, στην Κάλυμνο, στο Πλωμάρι Λέσβου, στο Μούδρο Λήμνου και στα Κατάπολα Αμοργού.

Η Υπουργός

ΒΑΣΩ ΠΑΠΑΝΔΡΕΟΥ"

13. Στις με αριθμό 1733/30-9-97 και 1761/30-9-97 ερωτήσεις δόθηκε με το υπ' αριθμ. 1768/30-10-97 έγγραφο από τον Yπουργό Εργασίας και Κοινωνικών Ασφαλίσεων η ακόλουθη απάντηση:

"Aπαντώντας στις αριθμ. 1733/30-9-97 και αριθμ. 1761/30-9-97 ερωτήσεις, που κατατέθηκαν στη Βουλή από τους Βουλευτές κυρίους Γ. Καρατζαφέρη και Β. Γιοβανούδα, για τα θιγόμενα σ' αυτή θέματα, σας πληροφορούμε τα εξής:

Μέσα στα πλαίσια της Ευρωπαϊκής Κοινωνικής Πολιτικής αναφορικά με την καταπολέμηση της ανεγίας, το Υπουργείο μας υλοποιεί τα ακόλουθα προγράμματα και πρωτοβουλίες.

Α. ΠΡΟΓΡΑΜΜΑΤΑ ΣΥΝΕΧΙΖΟΜΕΝΗΣ ΚΑΤΑΡΤΙΣΗΣ

1) Στα πλαίσια του Β' Κοινοτικού Πλαισίου Στήριξης (Κ.Π.Σ.) έχουν διατεθεί περίπου 718.000.000 ECU για προγράμματα "Συνεχιζόμενης Κατάρτισης" και 101.000.000 ECU για προγράμματα "Καταπολέμησης του Αποκλεισμού" από την αγορά εργασίας.

2) Μεγάλο μέρος των χρημάτων αυτών απορροφήθηκε από τον Οργανισμό Απασχόλησης Εργατικού Δυναμικού (ΟΑΕΔ) και τα Κέντρα Γεωργικής Εκπαίδευσης (ΚΕΓΕ) (Υπ. Γεωργίας).

Τα προγράμματα που ανατέθηκαν μέχρι τέλους 1996 σε Κέντρα Επαγγελματικής Κατάρτισης (ΚΕΚ) αντιστοιχούν σε 24.337.304.401 δρχ. για την Συνεχιζόμενη Κατάρτιση (Εθνικό και Περιφερειακό Σκέλος) και σε 13.959.717.481 δρχ. για την Καταπολέμηση του Αποκλεισμού από την αγορά εργασίας.

Επισυνάπτονται αναλυτικοί πίνακες όλων των ενεργειών που ανατέθηκαν σε ΚΕΚ (ένας πίνακας 104 σελίδων για τη Συνεχιζόμενη Κατάρτιση -εθνικό σκέλος και περιφερειακά Επιχειρησιακά Προγράμματα (Ε.Π.) και ένας δεύτερος πίνακας 124 σελίδων για τον Αποκλεισμό).

Οι εγκρίσεις των ενεργειών που εντάσσονται στα Ε.Π. "Συνεχιζόμενη Κατάρτιση και Προώθηση της Απασχόλησης" και "Καταπολέμηση του Αποκλεισμού από την αγορά εργασίας" γίνονται από το Υπουργείο Εργασίας και Κοινωνικών Ασφαλίσεων ενώ οι εγκρίσεις αυτών που εντάσσονται στα Περιφερειακά Επιχειρησιακά Προγράμματα (ΠΕΠ) από τους Γενικούς Γραμματείας Περιφερειών.

3) Η αξιολόγηση των προαναφερθέντων προγραμμάτων που ανατέθηκαν σε ΚΕΚ έγιναν με βάση την Υπουργική Απόφαση 108009/17-4-95 που επισυνάπτεται.

Το Σύστημα Αξιολόγησης, το οποίο είχε εγκριθεί από την Ευρωπαϊκή Ενωση (Ε.Ε.), ήταν πολυεπίπεδο έτσι ώστε να εξασφαλίζει πλήρη διαφάνεια.

Συγκεκριμένα το Α' στάδιο αξιολόγησης περιελάμβανε τον έλεγχο πληρότητας των προτάσεων και έγινε από προσωπικό του Υπουργείου Εργασίας και Κοινωνικών Ασφαλίσεων. Το Β' Στάδιο της αξιολόγησης έγινε από ανεξάρτητους αξιολογητές (δύο αξιολογητές ανά πρόταση) ενώ το Γ' Στάδιο έγινε από Γνωμοδοτικές Επιτροπές στις οποίες μετείχαν ένα στέλεχος της αναθέτουσας αρχής, ένας εμπειρογνώμονας οριζόμενος από το Υπουργείο Εργασίας και Κοινωνικών Ασφαλίσεωνα, ένας εμπειρογνώμονας οριζόμενος από την (Ε.Ε.), ένας εκπρόσωπος του Εθνικού Διοικητικού φορέα που σχετίζεται με το Θεματικό πεδίο της ανατιθέμενης ενέργειας και ένας εκπρόσωπος της Γ.Γ. που συγχρηματοδοτεί το πρόγραμμα (Εθν. Συμμετοχή).

4) Οι ανεξάρτητοι αξιολογητές προτάθηκαν στο Υπουργείο Εργασίας και Κοινωνικών Ασφαλίσεων από τα καθ' ύλην αρμόδια Υπουργεία και τα Δημόσια Ανώτατα Εκπαιδευτικά Ιδρύματα (ΑΕΙ) και Τεχνολογικά Εκπαιδευτικά Ιδρύματα (ΤΕΙ).

5) Τα εγκεκριμένα ποσά (συνολικό κόστος) για τα ΚΕΚ εμφανίζονται στους συνημμένους πίνακες.

6) Μέχρι στιγμής δεν έχει φθάσει στο Υπουργείο μας επίσημη καταγγελια για "αλλοιώσεις εισηγήσεων αξιολογητών" και θεωρούμε ανεύθυνη την υιοθέτηση τέτοιων ανωνύμων και ατεκμηρίωτων καταγγελιών. Στο βαθμό που θα υπάρξουν τέτοιες επώνυμες καταγγελίες με κατάλληλη τεκμηρίωση, το Υπουργείο Εργασίας και Κοινωνικών Ασφαλίσεων προτίθεται να διεξαγάγει σχετική έρευνα.

Πάντως θα πρέπει να αναφερθεί ότι υπάρχει η γενική παραδοχή της θεσμοθέτησης από το Υπουργείο Εργασίας και Κοινωνικών Ασφαλίσεων κατά το Β' Κ.Π.Σ. διαφανούς και διασφαλιστικού νομοθετικού πλαισίου διαχείρισης, παρακολούθησης ελέγχου και αξιολόγησης ενεργειών ενταγμένων σε όλα τα Ε.Π. των οποίων την άμεση ή έμμεση ευθύνη έχει το Υπουργείο Εργασίας και Κοινωνικών Ασφαλίσεων.

Β. ΚΟΙΝΟΤΙΚΗ ΠΡΩΤΟΒΟΥΛΙΑ "ΑΠΑΣΧΟΛΗΣΗ ΚΑΙ ΑΝΑΠΤΥΞΗ ΑΝΘΡΩΠΙΝΟΥ ΔΥΝΑΜΙΚΟΥ"

Η παραπάνω Πρωτοβουλία συνολικής κοινοτικής χρηματοδότησης 70.686.000 ECU προκηρύχθηκε σε δύο κύκλους.

1) Ο Α' κύκλος προκήρυξης συνολικού κόστους 10.800.000 δρχ. για τα έτη 1995 - 1996 έγινε την 22-3-95. Συνολικά υποβλήθηκαν 568 σχέδια από την οποία εγκρίθηκαν 106 (επισυνάπτεται πίνακας εγκεκριμένων), αφού αξιολογήθηκαν σε τρεις φάσεις αξιολόγησης, σύμφωνα με την αρ. 18306/26-6-95 (ΦΕΚ 586/4-7-95) απόφαση Υπουργού Εργασίας και Κοινωνικών Ασφαλίσεων (επισυνάπτεται αντίγραφο).

Η αξιολόγηση έγινε από αξιολογητές, με εμπειρία και επιστημονική κατάρτιση στις κοινοτικές πρωτοβουλίες και γενικά στην επαγγελματική κατάρτιση, που υποδείχθηκαν μετά από αίτημα του Υπουργείου Εργασίας και Κοινωνικών Ασφαλίσεων από το ΕΚΚΕ, ΕΛΚΕΠΑ, ΕΟΜΜΕΧ.

2) Ο Β' κύκλος προκήρυξης συνολικού κόστους 20.100.000 δρχ. για τα έτη 1997 - 1999 έγινε την 5/2/97. Συνολικά υποβλήθηκαν 701 σχέδια εκ των οποίων προεγκρίθηκαν τα 177 (επισυνάπτεται πίνακας προεγκριθέντων), αφού αξιολογήθηκαν σε τρεις φάσεις αξιολόγησης, σύμφωνα με την αριθμ. 183660/28-5-97 (ΦΕΚ 457/Β/4-6-97) απόφαση του Υφυπουργού Εργασίας και Κοινωνικών Ασφαλίσεων, την τροποποίηση αυτής αρ. 183892/9-6-97 (ΦΕΚ 494/Β/13-6-97) (επισυνάπτονται αντίγραφα αποφάσεων). Η τελική έγκριση θα γίνει μέχρι το τέλος του έτους, αφού πρώτα επισυναφθούν οι διακρατικές συνεργασίες μεταξύ των προγραμμάτων.

Η αξιολόγηση έγινε από ανεξάρτητους αξιολογητές, οι οποίοι επιλέγησαν μετά από την αρ. 182680/29-4-97 πρόσκληση εκδήλωσης ενδιαφέροντος της προέδρου της Επιτροπής Παρακολούθησης της Κ.Π. "ΑΠΑΣΧΟΛΗΣΗ" που δημοσιεύτηκε στις Εφημερίδες "ΚΑΘΗΜΕΡΙΝΗ", "ΚΕΡΔΟΣ", "ΕΛΕΥΘΕΡΟΤΥΠΙΑ", "ΕΘΝΟΣ" και "ΝΕΑ". Στην παραπάνω πρόσκληση ανταποκρίθηκαν 156 άτομα, από τα οποία επελέγησαν, από τριμελή Επιτροπή αξιολόγησης που συστάθηκε με την αρ. 183700/29-5-97 απόφαση της Προέδρου της Επιτροπής Παρακολούθησης της Κ.Π. "ΑΠΑΣΧΟΛΗΣΗ" βάσει των όρων προκήρυξης, είκοσι εννέα 29) άτομα, που χρησιμοποιήθηκαν ως αξιολογητές (επισυνάπτεται απόφαση).


 

  

Σελίδα 2579 

Γ. ΚΟΙΝΟΤΙΚΗ ΠΡΩΤΟΒΟΥΛΙΑ "ΠΡΟΣΑΡΜΟΓΗ ΤΟΥ ΕΡΓΑΤΙΚΟΥ ΔΥΝΑΜΙΚΟΥ ΣΤΗ ΒΙΟΜΗΧΑΝΙΚΗ ΑΛΛΑΓΗ ADAPT"

H παραπάνω Πρωτοβουλία συνολικής κοινοτικής χρηματοδότησης 33.527.000 ECU προκηρύχθηκε σε δύο κύκλους.

1) Ο Α' κύκλος προκήρυξης συνολικού κόστους 6.413.282.000 δρχ. για τα έτη 1995 - 1996 έγινε την 31-7-975. Συνολικά υποβλήθηκαν 319 σχέδια από τα οποία εγκρίθηκαν τα 115 (επισυνάπτεται πίνακας εγκεκριμένων), αφού αξιολογήθηκαν σε τρεις φάσεις αξιολόγησης, σύμφωνα με την αρ. 183583/22-11-95 (ΦΕΚ 990/Β/30-11-95) απόφαση Υπουργού Εργασίας και Κοινωνικών Ασφαλίσεων (επισυνάπτεται αντίγραφο). Η αξιολόγηση έγινε από τριμελείς Επιτροπές που αποτελούμενο από υπαλλήλους των Υπουργείων Εργασίας και Κοινωνικών Ασφαλίσεων, ΥΠΕΘΟ και Ανάπτυξης.

2) Ο Β' κύκλος προκήρυξης συνολικού κόστους 10.000.000 δρχ. για τα έτη 1997- 1999 έγινε την 5/2/97. Συνολικά υποβλήθηκαν 379 σχέδια εκ των οποίων προεγκρίθηκαν τα 114 (επισυνάπτεται πίνακας προαναφερθέντων), αφού αξιολογήθηκαν σε τρεις φάσεις αξιολόγησης σύμφωνα με την αρ. 183559/28-5-97 (ΦΕΚ 464/Β/6-6-97) απόφαση του Υφυπουργού Εργασίας και Κοινωνικών Ασφαλίσεων και την τροποποίηση αυτής αρ. 183880/9-6-97 (ΦΕΚ/Β/13-6-97) (επισυνάπτονται αντίγραφα αποφάσεων). Η τελική έγκριση θα γίνει μέχρι το τέλος του έτους, αφού πρώτα επισυναφθούν οι διακρατικές συνεργασίες μεταξύ των προγραμμάτων.

Η αξιολόγηση έγινε από ανεξάρτητους αξιολογητές, οι οποίοι επελέγησαν μετά από την αριθμ. 182681/29-5-97 πρόσκληση εκδήλωσης ενδιαφέροντος της Προέδρου της Επιτροπής Παρακολούθησης της Κ.Π. "ADAPT" που δημοσιεύθηκε στις Εφημερίδες "ΚΑΘΗΜΕΡΙΝΗ", "ΚΕΡΔΟΣ", "ΕΛΕΥΘΕΡΟΤΥΠΙΑ", "ΕΘΝΟΣ" και "ΝΕΑ". Στην παραπάνω πρόσκληση ανταποκρίθηκαν 129 άτομα, από τα οποία επελέγησαν, από τριμελή Επιτροπή αξιολόγησης που συστάθηκε με την αρ. 183701/29-5-97 απόφαση της Προέδρου της Επιτροπής Παρακολούθησης της Κ.Π. "ΑDAPT, βάσει των όρων της προκήρυξης, τριάντα εννέα (39) άτομα, που χρησιμοποιήθηκαν ως αξιολογητές (επισυνάπτεται απόφαση).

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

14. Στην με αριθμό 1762/30-9-97 ερώτηση δόθηκε με το υπ' αριθμ. 1541/29-10-97 έγγραφο από τον Υφυπουργό Εθνικής 'Αμυνας η ακόλουθη απάντηση:

"Σε απάντηση της 1762/30-9-97 ερώτησης που κατέθεσε η Βουλευτής κ. Ανδριανή Λουλέ στη Βουλή των Ελλήνων με θέμα την καταβολή εφάπαξ στους συνταξιοδοτηθέντες του Ταμείου Αρωγής των Μονίμων Υπαλλήλων του ΥΕΘΑ (ΤΑΜΠΥ/ΥΕΘΑ/ΓΕΣ), σας γνωρίζονται τα εξής:

Το Διοικητικό Συμβούλιο του ΤΑΜΠΥ/ΥΕΘΑ/ΓΕΣ αποφάσισε (Αριθμ. 810/1/2-4-97) τη μείωση του ποσοστού, με το οποίο υπολογίζεται το ύψος του παρεχόμενου εφάπαξ βοηθήματος κατά 7 ποσοστιαίες μονάδες, ήτοι από 75% των συντάξιμων αποδοχών σε 68%, από 1-1-97, λόγω της μεγάλης επιβάρυνσης που προκαλείτο.

Ο κύριος Υφυπουργός Εθνικής 'Αμυνας μπροστά στη δυσαρμονία που προέκυπτε, μεταξύ των αυξήσεων των ασφαλιστικών εισφορών (από 31,9% έως 11%) και των αυξήσεων των εφάπαξ βοηθημάτων (από 19,55% έως 0,68%) αποφάσισε τη διενέργεια αναλογιστικής μελέτης, προκειμένου να διερευνηθεί σε βάθος χρόνου 35 ετών η βιωσιμότητα του Ταμείου και με βάση τα αποτελέσματα της μελέτης να διαμορφώσει την τελική απόφασή του, για το ύψος του χορηγούμενου, από το Ταμείο εφάπαξ βοηθήματος.

Η αναλογιστική αυτή μελέτη ολοκληρώθηκε με ευνοϊκά αποτελέσματα και ήδη το ΤΑΜΠΥ/ΥΕΘΑ/ΓΕΣ έχει αποφασίσει (Αριθμ. 820/3/9-10-97) τη συνέχιση της καταβολής του εφάπαξ βοηθήματος με το ισχύον ποσοστό 75%. Η έναρξη μάλιστα, των σχετικών πληρωμών έγινε μέσα στο μήνα Οκτώβριο.

Επιπρόσθετα σας γνωρίζουμε ότι η πρώτη αίτηση, πρώην ασφαλισμένου που αποχώρησε μετά την 1-1-97, υποβλήθηκε στο Ταμείο την 9-4-97, ενώ μέχρι την 14-10-97 είχαν υποβληθεί 109 συνολικά αιτήσεις και το προς πληρωμή ποσό που αντιστοιχεί σ' αυτές, υπολογιζόμενο με 75%, ανέρχεται σε 360 εκατομμύρια δραχμές, περίπου.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

15. Στην με αριθμό 1902/7-10-97 ερώτηση δόθηκε με το υπ' αριθμ. 5969/31-10-97 έγγραφο από τον Yπουργό Yγείας και Πρόνοιας η ακόλουθη απάντηση:

"Επί της ερωτήσεως 1902/7-10-97 του Βουλευτού Αιτωλοακαρνανίας, κ. Παναγιώτη Κουρουμπλή, σας γνωρίζουμε τα εξής:

Είναι γνωστό το πρόβλημα της διαβίωσης Ατόμων με νοητική υστέρηση κατά την μετεφηβική και ενήλικη ζωή ιδιαίτερα όταν εκλείπει ή αδυνατεί να προσφέρει η άμεση οικογένεια. Επιπλέον, η έλλειψη έγκαιρης εκπαίδευσης, κατάρτισης και αποκατάστασης συχνά δημιουργεί ανάγκες προστατευομένης διαβίωσης ακόμη και για περιπτώσεις που με διεθνή κριτήρια θα υπήγονταν σε πρόγραμμα αυτόνομης διαβίωσης.

Το Υπουργείο έχει προβλέψει σύστημα υποστήριξης της διαβίωσης στα υπό σχεδιασμόν Κέντρα Κοινωνικής Υποστήριξης και κατάρτισης ΑΜΕΑ. Επίσης σύμφωνα με ισχύουσες διατάξεις αλλά και την ως τώρα πρακτική, ενισχύει πρωτοβουλίες ειδικώς ανεγνωρισμένων φιλανθρωπικών σωματείων και ιδρυμάτων και μέσω του προγράμματος Δημοσίων Επενδύσεων.

Επί του παρόντος δεν έχουν υποβληθεί αιτήματα ή προγραμματισμός για τις κτιριακές υποδομές που αναφέρθηκαν κατά τη διάρκεια πρόσφατου τηλεμαραθώνιου.

Το Υπουργείο εξετάζει αιτήματα που υποβάλλονται για χρηματοδότηση, από φορείς που πληρούν τις προϋποθέσεις υπαγωγής στο Πρόγραμμα Δημοσίων Επενδύσεων στα πλαίσια των οικονομικών δυνατοτήτων. Επίσης το Υπουργείο χωρίς να είναι αντίθετο σε κάθε πρωτοβουλία σχετική, έχει την άποψη ότι η οργάνωση αντίστοιχων πρωτοβουλιών καλό είναι να γίνεται σε συνεργασία με Υπουργείο και φορείς, ώστε να συντονίζονται καλύτερα οι δράσεις για την αντιμετώπιση των προβλημάτων των ΑΜΕΑ.

Ο Υπουργός

Κ. ΓΕΙΤΟΝΑΣ"

16. Στην με αριθμό 1916/8-10-97 ερώτηση δόθηκε με το υπ' αριθμ. 1193/31-10-97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώηση με αριθμό 1916/8-10-97 που κατέθεσε ο Βουλευτής κ. Μπεντενιώτης, σας γνωρίζουμε ότι η πρόταση για ίδρυση Ιατρικής Σχολής στο Πανεπιστήμιο Πειραιά επανεξετάζεται μαζί με άλλες προτάσεις για ίδρυση νέων Σχολών και Τμημάτων και μετά την αξιολόγηση των προτάσεων θα υπάρξει σχετική ανακοίνωση.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

17. Στην με αριθμό 1919/8-10-97 ερώτηση δόθηκε με το υπ' αριθμ. 271/30-10-97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1919/8-10-97 που κατέθεσε στη Βουλή ο Βουλευτής κ. Βασίλης Παπαγεωργόπουλος, παρακαλούμε να πληροφορήσετε τον κ. Βουλευτή τα εξής:

Την περίοδο αυτή συζητείται μεταξύ του ΥΠΕΘΟ και της Ευρωπαϊκής Επιτροπής η αναθεώρηση του Κοινοτικού πλαισίου Στήριξης 1994-1999. Η αναθεώρηση αυτή γίνεται με στόχο την ταχύτερη απορρόφηση των πόρων και εν όψει του


 

  

Σελίδα 2580 

 

επόμενου Κοινοτικού Πλαισίου Στήριξης που θα αρχίσει από το έτος 2000. 'Ετσι, ενώ στο τρέχον Κοινοτικό Πλαίσιο Στήριξης επιλέξιμες είναι οι δαπάνες μέχρι το 2001, κατά την αναθεώρηση λήφθηκε υπόψη η εκτιμώμενη απορρόφηση των έργων μόνο μέχρι το τέλος του 1999, δεδομένου ότι οι δαπάνες των ιδίων έργων μετά το 1999 είναι δυνατόν να καλυφθούν από το νέο Κοινοτικό Πλαίσιο Στήριξης. Οι δαπάνες επομένως των ενταγμένων έργων μέχρι το 1999 προτείνονται ως νέες δεσμεύσεις του Προγράμματος. Στην περίπτωση δε που αυτές οι δαπάνες είναι μικρότερες από τις δεσμεύσεις του Προγράμματος όπως αυτές έχουν εγκριθεί, μπορεί να θεωρηθεί ότι υπάρχει περίσσευμα πόρων το οποίο είναι δυνατόν να διατεθεί σε νέα έργα. 'Ετσι προκύπτει η μείωση πόρων (δεσμεύσεων) για ορισμένα έργα καθώς και η δυνατότητα χρηματότησης νέων έργων στα πλαίσια του τρέχοντος Κοινοτικού Πλαισίου Στήριξης.

Με το αυτό σκεπτικό προέκυψε και η μείωση πόρων για το ΜΕΤΡΟ ΘΕΣΣΑΛΟΝΙΚΗΣ.

Πράγματι η έναρξη μελέτης και κατασκευής του έργου έχει ήδη καθυστερήσει, επομένως οι απορροφήσεις που προβλέπονταν στο εγκεκριμένο Πρόγραμμα μέχρι το 1999 δεν είναι δυνατόν να υλοποιηθούν. 'Αρα υπάρχει περίσσευμα πόρων και από το έργο αυτό, χωρίς να σημαίνει ότι το έργο καταργείται, ακυρώνεται ή εγκαταλείπεται.

Πέραν των ανωτέρω,οι διαδικασίες για την ανάδειξη αναδόχου της Σύμβασης Παραχώρησης του ΜΕΤΡΟ Θεσσαλονίκης την περίοδο αυτή έχουν ανασταλεί, ύστερα από παρέμβαση των Υπηρεσιών της Ευρωπαϊκής Επιτροπής. Πράγματι ύστερα από καταγγελίες που έγιναν η Ευρωπαϊκή Επιτροπή ζήτησε εξηγήσεις από την Ελληνική Κυβέρνηση σχετικά με την διαδικασία του Διαγωνισμού, οι οποίες παρασχέθηκαν. Η Ευρωπαϊκή Επιτροπή εξετάζει τις καταγγελίες και αναμένεται να κοινοποιήσει τις θέσεις της επ' αυτών εντός του τρέχοντος μηνός.

Δεδομένου ότι οι διαπραγματεύσεις με τον Υποψήφιο Ανάδοχο για την κατάρτιση της Σύμβασης Παραχώρησης έχουν προχωρήσει σημαντικά, το έργο του ΜΕΤΡΟ θα προχωρήσει πολύ σύντομα εφόσον βέβαια η Ευρωπαϊκή Επιτροπή απορρίψει τις καταγγελίες που εξετάζει την περίοδο αυτή.

Ο Υπουργός

ΚΩΣΤΑΣ ΛΑΛΙΩΤΗΣ"

18. Στην με αριθμό 1926/8-10-97 ερώτηση δόθηκε με το υπ' αριθμ. 1194/31-10-97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην Ερώτηση με αριθμό 1926/8-10-97 που κατέθεσαν οι Βουλευτές κύριοι Αποστ. Τασούλας και Αχιλ. Κανταρτζής σας γνωρίζουμε τα ακόλουθα:

Το Εθνικό 'Ιδρυμα Νεότητας είχε αναλάβει την αίτηση των οικοτρόφων φοιτητών Α' Φοιτητικής Εστίας Ιωαννίνων -βάσει ετήσιας σύμβασης με το Πανεπιστήμιο Ιωαννίνων.

Η σύμβαση ακαδημαϊκή έτους 1996-97 δεν ανανεώθηκε για το ακαδημαϊκό έτος 1997-98 μετά το με άριθμό 12747/24-6-97 έγγραφο του Πρυτανικού Συμβουλίου του Πανεπιστημίου Ιωαννίνων, με το οποίο γνωστοποιήθηκε στο Ε.Ι.Ν., ότι διακόπτεται η συνεργασία στον τομέα της σίτισης, διότι το Πανεπιστήμιο Ιωαννίνων λειτουργεί Φοιτητικό Εστιατόριο στην Πανεπιστημιούπολη Ιωαννίνων, το οποίο έχει την δυνατότητα να καλύψει τις ανάγκες σίτισης των φοιτητών.

Το Ε.Ι.Ν. έχει την δυνατότητα να αναλάβει την σίτιση των οικοτρόφων φοιτητών Α' Φ.Ε.Ι., εφόσον το Πανεπιστήμιο υπογράφει την σύμβαση σίτισης 1997-98. Επιπροσθέτως το ΕΙΝ επιδοτεί το κόστος σίτισης κάθε φοιτητή με 450 δρχ. επιπλέον του ημερήσιου σιτηρεσίου 450 δρχ. που διαθέτει το ΥΠΕΠΘ.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

19. Στην με αριθμό 1939/8-10-97 ερώτηση δόθηκε με το υπ' αριθμ. 6160/10-10-97 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 1939/8-10-97 των Βουλευτών κυρίων Μ. Κωστόπουλου και Στρ. Κόρακα, σας γνωρίζουμε τα εξής:

Στα πλαίσια της ασκούμενης για τα Νησιά του Αιγαίου πολιτικής προχωρήσαμε σε νομοθετικές ρυθμίσεις που αφορούν την τοπική ανάπτυξη όπως:

1) Φορολογικές απαλλαγές και μειώσεις συντελεστών φορολογίας για νησιά με πληθυσμό κατά των 3.100 κατοίκων.

2) Εξαιρέσεις από αντικειμενικά κριτήρια και παροχή κινήτρων ανάπτυξης σε επιχειρήσεις, που έχουν εγκατασταθεί σε νησιά με πληθυσμό μέχρι 500 κατοίκους και μειώσεις για επιχειρήσεις, που έιναι εγκατεστημένες σε μη παραλιακές περιοχές δήμων και κοινοτήτων κάτω των 4.000 κατοίκων σε νησιά που έχουν χαρακτηριστεί τουριστικοί τόποι.

3) Θέσπιση μέτρων για τις μικρομεσαίες επιχειρήσεις εγκατεστημένες σε μη τουριστικές περιοχές.

4) Μελετάται τέλος η παροχή κινήτρων των κατοίκων των μεσαίων και μεγάλων νησιών του Αιγαίου για ενίσχυση της τοπικής ανάπτυξης και στήριξης των μικρομεσαίων επιχειρήσεων.

Η Υπουργός

ΕΛΙΣΑΒΕΤ ΠΑΠΑΖΩΗ"

20. Στην με αριθμό 1942/8-10-97 ερώτηση δόθηκε με το υπ' αριθμ. 6160/10-10-97 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 1942/8-10-97 των Βουλευτών κυρίων Σπ. Δανέλλη και Π. Κουναλάκη, σας γνωρίζουμε τα εξής:

Το Υπουργείο Αιγαίου θέλοντας να προστατεύσει την μοναδική πολιτιστική αξία των αρχαίων λατομείων της Πάρου, χρηματοδότησε το 1997, την αρμόδια ΚΑ' Εφορία Προϊστορικών και Κλασσικών Αρχαιοτήτων του Υπουργείου Πολιτισμού, προκειμένου να γίνει τοπογράφηση, συντήρηση και ανάδειξη των αρχαίων λατομείων.

Σε ότι τη λειτουργία των λατομείων των Αδελφών Ρήγα, το ΥΠΑΙ αναμένει από τα αρμόδια Υπουργεία Πολιτισμού και Ανάπτυξης τις θέσεςι τους.

Η Υπουργός

ΕΛΙΣΑΒΕΤ ΠΑΠΑΖΩΗ"

21. Στην με αριθμό 1943/8-10-97 ερώτηση δόθηκε με το υπ' αριθμ. 1196/31-10-97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1943/8-10-97 σχετικά με το Ιόνιο Πανεπιστήμιο, που κατέθεσε ο Βουλευτής κ. Σπ. Σπύρου, σας γνωρίζουμε τα ακόλουθα:

Το θέμα του ορισμού νέας Διοικούσας Επιτροπής βρίσκεται ήδη σε εξέλιξη.

'Οσον αφορά τις συμβάσεις έκτακτου προσωπικού του Π.Δ. 407/80, το Υπουργείο κατένειμε στο Τμήμα Μουσικών Σπουδών και στο Τμήμα Μετάφρασης και Διερμηνείας του Ιονίου Πανεπιστημίου για το ακαδημαϊκό έτος 1997-98 δώδεκα (12) θέσεις και δέκα εννέα (19) θέσεςι αντίστοιχα.

Ως προς μεν το Τμήμα Μουσικών Σπουδών οι χορηγηθείσες θέσεις αυξήθηκαν κατά μία (1) από το περσινό ακαδημαϊκό έτους ως προς δε το Τμήμα Ξένων Γλωσσών Μετάφρασης και Διερμηνείας έγινε μικρή περικοπή θέσεων δεδομένου ότι κατά τον προγραμματισμό νέων θέσεων Δ.Ε.Π. του έτους 1996 εγκρίθηκαν τέσσερις (4) θέσεις για την πλήρωση μελών Διδακτικού-ερευνητικού προσωπικού του ανωτέρω Τμήματος.

'Ηδη κατά την κατανομή θέσεων του Π.Δ. 407/80 για το τρέχον έτος δόθηκαν επιπλέον στη Διοικούσα Επιτροπή του Ιονίου Πανεπιστημίου πέντε πρόσθετες (5) θέσεις προκειμένου η Δ.Ε. τις κατανείμει ανάλογα με τις υφιστάμενες ανάγκες όλων των Τμημάτων του Ιδρύματος που ενδεχομένως μεταξύ αυτών να είναι και το Τμήμα Ξένων Γλωσσών Μετάφρασης και Διερμηνείας.

Για το κτιριακό πρόβλημα σας γνωρίζουμε τα ακόλουθα:

Δεν είναι αληθές ότι το Ιόνιο Πανεπιστήμιο στερείται


 

  

Σελίδα 2581 

 

παντελώς Φοιτητικής Εστίας. 'Εχουν ήδη ολοκληρωθεί οι εργασίες ανέγερσης Φοιτητικής Εστίας δυνατότητας 81 κλινών και απομένει να διαμορφωθεί ο περιβάλλων χώρος του κτιρίου. Η Φοιτητική Εστία θα λειτουργήσει πιθανότητα το ερχόμενο εξάμηνο, όταν θα έχουν ολοκληρωθεί οι προμήθειες εξοπλισμού του κτιρίου και οι προσλήψεις βοηθητικού προσωπικού (φυλάκων κλπ.). Είναι προφανές ότι το κτίριο αυτό της Φοιτητικής Εστίας δεν καλύπτει πλήρως τις ανάγκες στέγασης των φοιτητών του Ιονίου Πανεπιστημίου και τουλάχιστον προσωρινά θα απαιτηθούν και συμπληρωματικές συμβάσεις με τοπικά ξενοδοχεία.

Γίνοται, πάντως, παράλληλα ενέργειες για εξεύρεση και άλλου οικοπέδου για ανέγερση και νέου κτιρίου Φοιτητικής Εστίας ή αγορά υπάρχοντος κατάλληλου κτιρίου για μετατροπή του, σε Φοιτητική Εστία.

Φοιτητική Λέσχη, δεν διαθέτει, πράγματι, το Ιόνιο Πανεπιστήμιο, αλλά έχει ενταχθεί η πρόταση στον προϋπολογισμό του Πανεπιστημίου.

Σε ό,τι αφορά το κτίριο του πρώην ΚΑΠΗ επισκευάζεται ακόμη λόγω της μη έγκαιρης αποχώρησης των υπηρεσιών του Στρατού που στεγάζονταν μέχρι πρότινος στο κτίριο. Το εγκεκριμένο χρονοδιάγραμμα ολοκλήρωσης του έργου φθάνει τον Μάρτιο του 1998.

Για τις επισκευές του κτιρίου του Πρώην Αγγλικού Νοσοκομείου, έχει ήδη πραγματοποιηθεί μια πρώτη φάση ενίσχυσης του εδάφους θεμελίωσης και γίνονται παράλληλα προσπάθειες ένταξης του έργου - προϋπολογισμού 2,3 δις - στο ΕΠΕΑΕΚ.

Παράλληλα, έχει ολοκληρωθεί ο διαγωνισμός για την ανάδειξη Αναδόχου για την ολοκλήρωση των εργασιών του κτιρίου της Ιονίου Ακαδημίας, αλλά καθυστερεί η υπογραφή της σύμβασης λόγω ιδιοκτησιακών προβλημάτων με την Ιερά Μητρόπολη Κερκύρας και Παξών.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

22. Στην με αριθμό 1951/8-10-97 ερώτηση δόθηκε με το υπ' αριθμ. 1199/31-10-97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1951/8-10-1997 που κατέθεσε ο Βουλευτής κ. Μαν. Μπεντενιώτης, σας γνωρίζουμε τα ακόλουθα:

'Οπως μας πληροφόρησε ο Οργανισμός Επαγγελματικής Εκπαίδευσης και Κατάρτισης (Ο.Ε.Ε.Κ.) ανταποκρινόμενος στο πάγιο αίτημα των τοπικών παραγόντων, έχει ιδρύσει στην ελληνική επικράτεια 94 Δημόσια Ι.Ε.Κ. αρμοδιότητας ΥΠ.Ε.Π.Θ., εκ των οποίων λειτουργούν, ήδη, τα 92 και προγραμματίζει την ίδρυση και λειτουργία 11 ακόμη Ι.Ε.Κ.

Το αίτημα ίδρυσης Ι.Ε.Κ. στην Αίγινα έχει, ήδη, τεθεί υπόψη και εξετάζεται από τις αρμόδιες υπηρεσίες του Ο.Ε.Ε.Κ., να υλοποιηθεί στο μέλλον.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

23. Στην με αριθμό 1962/9-10-97 ερώτηση δόθηκε με το υπ' αριθμ. 25/30-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1962/9-10-97 που κατέθεσαν οι Βουλευτές κύριοι Σ. Παναγιώτου, Β. Μπούτας, σας πληροφορούμε τα εξής:

Στην περιοχή του Νομού Σερρών λόγω:

- των προβλημάτων κατά τις παραδόσεις εσοδείας 1996 (μη τήρηση συμβάσεων καθυστέρηση στις παραδόσεις).

- της μη εξόφλησης μέχρι σήμερα από τις μεταποιητικές επιχειρήσεις ΑΤΙΚ και Πετρίδη της επί πλέον αξίας των καπνών εσοδείας 1996.

- της έλλειψης συνειδητοποίησης από τους καπνοπαραγωγούς για τις επιπτώσεις που προβλέπονται από την μη έγκαιρη υπογραφή των συμβολαίων με την οποία διασφαλίζεται η καταβολή της πριμοδότησης στους καπνοπαραγωγούς.

Υπάρχει πράγματι πρόβλημα με την καταχώρηση των συμβάσεων καλλιέργειας καπνών εσοδείας 1997 και εξετάζονται τρόποι αντιμετώπισης του προβλήματος.

Για τις επιχειρήσεις ΑΤΙΚ και Πετρίδη έχουν γίνει οι κατάλληλες ενέργειες και την πληρωμή των παραγωγών, ενώ παράλληλα θα κινηθούν και οι διαδικασίες κυρώσεων που προβλέπονται στην αριθμ. 17001/97 Διυπουργική Απόφαση.

'Οσον αφορά για την δυνατότητα εισόδου νέων παραγωγών στην καπνοκαλλιέργεια, δεν υπάρχει πρόβλεψη σύμφωνα με το ισχύον καθεστώς προς το παρόν.

Στα πλαίσια όμως των προτάσεων της Επιτροπής στην επικείμενη αναθεώρηση της Κοινής Οργάνωσης (ΚΟΑ) του καπνού η οποία θα ισχύσει από την εσοδεία 1999 η COMMISSION προτείνει τη δημιουργία εθνικού αποθέματος, πράγμα το οποίο υποστηρίζει η Χώρα μας, προκειμένου να εξασφαλισθεί η ομαλότητα στις ροές χορήγησης των δικαιωμάτων καλλιέργειας, με την ταυτόχρονη διευκόλυνση πρόσβασης νέων παραγωγών στον τομέα, με σκοπό την συνέχιση της καπνοκαλλιέργειας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

24. Στην με αριθμό 1982/9-10-97 ερώτηση δόθηκε με το υπ' αριθμ. 26/30-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1982/9-10-97 που κατέθεσε ο Βουλευτής κ. Α. Χειμάρας, σας πληροφορούμε τα εξής:

Η Ε.Β.Ζ. προγραμμάτισε για εφέτος παραγωγή 345.000 τόνους ζάχαρης προκειμένου να δημιουργήσει ένα συνεχώς μεταφερόμενο απόθεμα της τάξης των 25.000 τόνων προκειμένου να καλύπτεται μόνιμα η εθνική ποσόστωση και σε έτη μειωμένη παραγωγής. Για την επίτευξη του παραπάνω σκοπού προγραμματίσθηκε καλλιέργεια - συγκομιδή 497.000 στρ. και με μία απόκλιση 10% μεταξύ έκτασης, συμφωνητικών και συγκοδιμής στρεμμάτων υπογράφτηκαν συμφωνητικά για έκταση 534.900 στρ. Τελικά από τα 534.900 στρ. συγκομίστηκαν 497.000 στρ. (30.297 καλλιεργητές).

Παρά τις έγκαιρες επανειλημμένως γραπτές και προφορικές επισημάνσεις από την Ε.Β.Ζ. ότι θα εφαρμοσθεί το άρθρο 3 του συμφωνητικού που προβλέπει ότι για τους παραβάτες της υπέρβασης του συμφωνητικού η ΕΒΖ δικαιούται να εξαγοράσει και παραλάβει τα τεύτλα της υπέρβασης στο τέλος της καμπάνιας και με μειωμένη τιμή κατά 30% από αυτή που ορίζεται στο συμφωνητικό, επί πλέον ο καλλιεργητής αποκλείεται για χρονικό διάστημα 4 χρόνων από την καλλιέργεια, ευρέθησαν συνολικά 31.888 στρέμματα που είχαν καλλιεργηθεί καθ' υπέρβαση.

Μετά την έγγραφη ειδοποίηση αυτών των αγροτών και τη διευλεύκανση των εκτάσεων τελικά καταλογίσθηκε υπέρβαση συνολικής έκτασης 15.575 στρεμμάτων σε 3.125 καλλιεργητάς.

Με μέση προβλεπόμενη παραγωγή 5,82 τόνους κατά στρέμμα το 1997, περιεκτικότητα 14,7% σε ζάχαρη και τιμή αγοράς 17.960 δρχ. τόνο το ακαθάριστο εισόδημα θα είναι:

5,82 Χ 17.960 = 10.500 δρχ. που σημαίνει ότι με την εφαρμογή του άρθρου 3 του συμφωνητικού (30% μείωση τιμής) 31.358 δρχ. ανά στρέμμα κρατήσεις.

Η Ε.Β.Ζ. τελικά επιδεικνύοντας επιείκια, όρισε μέγιστη παρακράτηση 20% που αντιστοιχεί σε 25.000 δρχ./στρέμμα. Το ποσό αυτό παρακρατείται κατά την εξόφληση του παραγωγού και εάν στο τέλος της Καμπάνιας αποδειχθεί ότι για ορισμένα είναι μεγαλύτερο από το 30% που προβλέπει το συμφωνητικό, θα του επιστραφούν οι αντίστοιχες διαφορές ενώ εάν είναι μικρότερο δεν θα τους ζητηθεί διαφορά.

Η μη εφαρμογή του σχετικού άρθρου κατά τα προηγούμενα έτη οφείλεται στο μειωμένο ενδιαφέρον των αγροτών για τα τεύτλα με συνέπεια να μη καλύπτεται η προγραμματισμένη έκταση και ως εκ τούτου οι υπερβάσεις της έκτασης του συμφωνητικού ήταν ελάχιστες και ανώδυνες.

Οι αιτήσεις των παραγωγών για έκγριση υποβάλλονται κάθε χρόνο το χρονικό διάστημα Οκτωβρίου - Νοεμβρίου. Η Ε.Β.Ζ. τους ανακοινώνει τα αποτελέσματα των εγκρίσεων μέσα στο


 

  

Σελίδα 2582 

 

Δεκέκβριο, ενώ τα συμφωνητικά υπογράφονται μέσα στον Ιανουάριο. 'Αλλωσε οι παραγωγός δεν ξέρει νωρίτερα και ο ίδιος εάν θα βάλει ζαχαρότευτλα και σε τι έκταση διότι ακόμη δεν είναι γνωστό το εισόδημα που έχει αποκομίσει από την τρέχουσα χρονιά.

Ο κάθε παραγωγός μπορεί να ξέρει τα στρέμματα που θα εγκριθούν διότι το ένα κριτήριο είναι ο μέσος όρος της προηγούμενης τετραετίας με μια μικρή απόκλιση της τάξεως του 5-10%.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

25. Στην με αριθμό 1984/9-10-97 ερώτηση δόθηκε με το υπ' αριθμ. 27/24-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1984/9.10.97, που κατέθεσαν οι Βουλευτές κύριοι Α. Τασούλας, Μ. Μπόσκου, σας πληροφορούμε τα εξής:

Το Αρδευτικό έργο Μέσου Ρου Καλαμά, έχει κατασκευασθεί και ήδη καλλιεργείται η περιοχή με αραβόσιτο.

Στη ΣΑΕ 081 έτους 1997 έχει ενταχθεί το "Αρδευτικό έργο Μέσου Ρου Καλαμά Ιωαννίνων Θεσπρωτίας" με πίστωση για το 1997 65 εκατ. δρχ. για τις συμπληρωματικές εργασίες βασικές ισοπεδώσεις που απομένουν για την ολοκλήρωσή του.

Ο Υπουργός

ΣΤΕΦ. ΤΖΟΥΜΑΚΑΣ"

26. Στην με αριθμό 1987/9-10-97 ερώτηση δόθηκε με το υπ' αριθμ. 279/30-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1987/9.10.97 που κατέθεσε στη Βουλή ο Βουλευτής κ. Ιωάννης Βαρβιτσιώτης, παρακαλούμε να πληροφορήσετε τον κ. Βουλευτή σε θέματα αρμοδιότητάς μας τα εξής:

Από τις αρμόδιες Υπηρεσίες του ΥΠΕΧΩΔΕ γίνονται οι σχετικές επισημάνσεις σε όλους τους Δήμους όπου υπάρχουν παραβάσεις του Κ.Ο.Κ. που αφορούν στο οδικό δίκτυο που ελέγχεται από το Υπουργείο.

Η αρμόδιοτητα του συστήματος ελεγχόμενης στάθμευσης στο δημοτικό οδικό δίκτυο Γλυφάδας ανήκει στον οικείο Δήμο και στα 'Οργανα της Νομαρχιακής Αυτοδιοίκησης Αθηνών.

Ο Υπουργός

Κ. ΛΑΛΙΩΤΗΣ"

27. Στην με αριθμό 2001/10-10-97 ερώτηση δόθηκε με το υπ' αριθμ. 18/31-10-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2001/10.10.97 ερώτηση του Βουλευτή κ. Θανάση Δαβάκη, σας γνωρίζουμε τα εξής:

Τα μνημεία της Λακωνίας και ιδιαίτερα ο Μυστράς, η Μονεμβασιά και η Μάνη δεν περιελήφθησαν στον πρώτο κατάλογο, επειδή ως μείζονα μνημεία απαιτούν ειδικότερες μελέτες.

Το εξαγγελθέν από τα Υπουργεία Ανάπτυξης και Πολιτισμού Πρόγραμμα "ΦΩΣ ΣΤΟΝ ΠΟΛΙΤΙΣΜΟ ΜΑΣ" αποτελεί μια σημαντική πρωτοβουλία των δύο Υπουργείων σε συνεργασία με τις Περιφέρειες και την Δημόσια Επιχείριση Ηλεκτρισμού (ΔΕΗ) για την αξιοποίηση και προβολή της πολιτισμικής κληρονομιάς της χώρας μας. Χορηγός του προγράμματος είναι η ΔΕΗ. Σε εκτέλεση του εν λόγω προγράμματος έχουν ήδη επιλεγεί τα μνημεία που πρόκειται να ηλεκτροφωτισθούν σε πρώτη φάση. Για το έργο αυτό θα υπάρξει συνεργασία όλων των αρμόδιων φορέων, θα ακολουθήσουν δε και επόμενες φάσεις με άλλα μνημεία.

Επισυνάπτω τις σχετικές ανακοινώσεις που κάναμε με τη συνάδελφο μου Υπουργό Ανάπτυξης.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

28. Στην με αριθμό 2004/10-10-97 ερώτηση δόθηκε με το υπ' αριθμ. 45674/3-11-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της αριθμ. 2004/10.10.97 ερώτησης, που κατέθεσε ο Βουλευτής κ. Σταύρος Δήμας, σχετικά, με την καταβολή των αποζημιώσεων στους πληγέντες από τη θεομηνία εμπόρους και επαγγελματίες της Κορίνθου σας στέλνουμε φωτοαντίγραφο του αριθ. 7827/31.10.97 εγγράφου της Περιφέρειας Πελοποννήσου που αναφέρεται στα θέματα που θίγονται σ' αυτή.

Ο Υφυπουργός

Λ. ΠΑΠΑΔΗΜΑΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

29. Στην με αριθμό 2022/13-10-97 ερώτηση δόθηκε με το υπ' αριθμ. 335/23-10-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην ερώτηση 2022/13-10-97, που κατατέθηκε στη Βουλή στις 13/10/97 από το Βουλευτή κ. Βαγγέλη Πολύζο και όσον αφορά το θέμα της καθυστέρησης έκδοσης των συνταξιοδοτικών αποφάσεων σας γνωρίζουμε τα εξής:

'Οπως μας πληροφόρησε ο ΟΓΑ, στην Υπηρεσία του υποβάλλονται κάθε χρόνο 80.000 περίπου αιτήσεις, για χορήγηση σύνταξης γήρατος και αναπηρίας. Ο χρόνος διεκπεραίωσης αυτών των υποθέσεων, ποικίλει, ανάλογα με τις πρόσθετες αλληλογραφίες, που απαιτούνται.

Τις αιτήσεις των αγροτών, οι οποίοι έχουν πραγματοποιήσει και χρόνο ασφάλισης σε χώρα - μέλος της Ευρωπαϊκής 'Ενωσης ή σε χώρα με την οποία η Ελλάδα έχει συνάψει διμερή σύμβαση Κοινωνικής Ασφάλειας, επεξεργάζεται η Υπηρεσία Δημοσίων και Διεθνών Σχέσεων του Οργανισμού.

Προκειμένου να διεκπεραιωθεί μια τέτοια υπόθεση, απαιτούνται πρόσθετες πληροφορίες κυρίως, σχετικά με την ασφαλιστική σταδιοδρομία, που είχε ο μετανάστης στην άλλη, ή άλλες χώρες.

Οι πληροφορίες αυτές ανταλλάσσονται μέσω των Ασφαλιστικών Οργανισμών με αλληλογραφία, η οποία γίνονται με ειδικό τύπο εντύπου, που επιβάλλονται από τους Κανονισμούς της Ευρωπαϊκής 'Ενωσης και είναι χρονοβόρες.

'Εχει παρατηρηθεί ότι οι ξένοι φορείς, κυρίως οι Γερμανικοί, καθυστερούν να διαβιβάσουν τις σχετικές πληροφορίες στον ΟΓΑ 8 μήνες περίπου.

Η καθυστέρηση, που παρατηρείται στον ΟΓΑ οφείλεται κυρίως στην πολυπλοκότητα του αντικειμένου, η οποία απορρέει από την υποχρεωτική εφαρμογή της νομοθεσίας της Ευρωπαϊκής 'Ενωσης και των διμερών συμβάσεων, όπου για μία μόνο υπόθεση εφαρμόζονται τουλάχιστον τρεις νομοθεσίες.

Επίσης οφείλεται στην έλλειψη Μητρώου Ασφαλισμένων στον ΟΓΑ μέχρι το έτος 1988. Αυτό σημαίνει πρακτικά, ότι για διαπίστωση χρόνου ασφάλισης στον ΟΓΑ πριν από το 1988, θα πρέπει να γίνει αλληλογραφία, προκειμένου να γνωστοποιηθεί ο χρόνος αυτός στον αλλοδαπό φορέα.

Παρά τις δυσκολίες αυτές, καταβάλλεται από τον Οργανισμό προσπάθεια για καλύτερη συνεργασία με τους γερμανικούς φορείς και ελπίζουμε μέσα στο επόμενο έτος, με την πρόοδο της μηχανογράφησης, ο χρόνος καταβολής των συντάξεων αυτών να μειωθεί.

'Οσον αφορά στο θέμα της καθυστέρησης παροχής οικογενειακών επιδομάτων, αρμόδιο να απαντήσει είναι το Υπουργείο Υγείας και Πρόνοιας, προς το οποίο διαβιβάζεται η ερώτηση.

Ο Υφυπουργός

Ν. ΦΑΡΜΑΚΗΣ"


 

  

Σελίδα 2583 

30. Στην με αριθμό 2034/13-10-97 ερώτηση δόθηκε με το υπ' αριθμ. 285/30-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2034/13.10.97 που κατέθεσε στη Βουλή, ο Βουλευτής κ. Σπήλιος Σπηλιωτόπουλος, παρακαλούμε να πληροφορήσετε τον κ. Βουλευτή ότι η αρ. ΥΑΣ/οικ/4022/ΤΠ 32.1/4-9-97 Απόφαση του Υπουργού ΠΕΧΩΔΕ, που αναφέρεται σε, παράταση προθεσμίας για ολοκλήρωση των φακέλων προκειμένου για δάνεια ανακατασκευής ή αυτοστέγασης, έχει εφαρμογή και για τους σεισμόπληκτους της περιοχής Αιγίου από το σεισμό της 15ης Ιουνίου 1995.

Τα πιστωτικά μέτρα για την αποκατάσταση των σεισμόπληκτων του Αιγίου είναι απολύτως εναρμονισμένα με τα μέτρα που είχαν ισχύσει για προηγούμενα προγράμματα αποκατάστασης.

Οι ελάχιστες διαφοροποιήσεις που υπάρχουν στα πιστωτικά μέτρα της Κόνιτσας οφείλονται στις ιδιαιτερότητες και στις ειδικές συνθήκες που υπάρχουν στην περιοχή αυτή.

Ο Υπουργός

Κ. ΛΑΛΙΩΤΗΣ"

31. Στην με αριθμό 2035/13-10-97 ερώτηση δόθηκε με το υπ' αριθμ. 1194/31-10-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην ερώτηση 2035/13-10-97, που κατατέθηκε στη Βουλή από το Βουλευτή κ. Σπήλιο Σπηλιωτόπουλο, σχετικά με το θέμα της επέκτασης της υποχρεωτικής ασφάλισης του ΤΕΒΕ σε περιοχές κάτω των 2000 κατοίκων, που εμφανίζουν τουριστική και οικονομική ανάπτυξη, σας γνωρίζουμε ότι από το Υπουργείο μας μελετάται με ιδιαίτερη προσοχή η επέκταση της υποχρεωτικής ασφάλισης του ΤΕΒΕ στις παραπάνω περιοχές και σύντομα θα ληφθούν αποφάσεις.

Ο Υφυπουργός

Ν. ΦΑΡΜΑΚΗΣ"

32. Στην με αριθμό 2049/14-10-97 ερώτηση δόθηκε με το υπ' αριθμ. 289/30-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2049/14.10.97 που κατέθεσε στη Βουλή, ο Βουλευτής κ. Βασίλειος Κορκολόπουλος, παρακαλούμε να πληροφορήσετε τον κ. Βουλευτή τα εξής:

Την περίοδο αυτή συζητείται μεταξύ του ΥΠΕΘΟ και της Ευρωπαϊκής Επιτροπής η αναθεώρηση του Κοινοτικού Πλαισίου Στήριξης 1994-1999. Η αναθεώρηση αυτή γίνεται με στόχο την ταχύτερη απορρόφηση των πόρων και εν όψει του επόμενου Κοινοτικού Πλαισίου Στήριξης που θα αρχίσει από το έτος 2000. 'Ετσι, ενώ στο τρέχον Κοινοτικό Πλαίσιο Στήριξης επιλέξιμες είναι οι δαπάνες μέχρι και το 2001, κατά την αναθεώρηση λήφθηκε υπόψη η εκτιμώμενη απορρόφηση των έργων μόνο μέχρι το τέλος του 1999, δεδομένου ότι οι δαπάνες των ιδίων έργων μετά το 1999 είναι δυνατόν να καλυφθούν από το νέο Κοινοτικό Πλαίσιο Στήριξης. Οι δαπάνες επομένως των ενταγμένων έργων μέχρι το 1999 προτείνονται ως νέες δεσμεύσεις του Προγράμματος. Στην περίπτωση δε που αυτές οι δαπάνες είναι μικρότερες από τις δεσμεύσεις του Προγράμματος όπως αυτές έχουν εγκριθεί, μπορεί να θεωρηθεί ότι υπάρχει περίσσευμα πόρων το οποίο είναι δυνατόν να διατεθεί σε νέα έργα. 'Ετσι προκύπτει η μείωση πόρων (δεσμεύσεων) για ορισμένα έργα καθώς και η δυνατότητα χρηματοδότησης νέων έργων στα πλαίσια του τρέχοντος Κοινοτικού Πλαισίου Στήριξης.

Με το ίδιο σκεπτικό προέκυψε και η ανακατανομή των πόρων για το ΜΕΤΡΟ ΘΕΣΣΑΛΟΝΙΚΗΣ. Επειδή η Σύμβαση Παραχώρησης μεταξύ Ελληνικού Δημοσίου και του οριστικού Αναδόχου δεν έχει ακόμη υπογραφεί, οι απορροφήσεις που προβλέπουν στο εγκεκριμένο Πρόγραμμα μέχρι το 1999 δεν είναι δυνατόν να υλοποιηθούν. 'Αρα υπάρχει περίσσευμα πόρων και από το έργο αυτό, χωρίς να σημαίνει ότι το έργο καταργείται, ακυρώνεται ή εγκαταλείπεται, αφού είναι ρητή η δέσμευση της Κυβέρνησης και του ΥΠΕΧΩΔΕ επ' αυτού του 'Εργου.

Οι διαδικασίες για την ανάδειξη Αναδόχου στο έργο ΜΕΤΡΟ Θεσσαλονίκης την περίοδο αυτή έχουν ανασταλεί, ύστερα από παρέμβαση των Υπηρεσιών της Ευρωπαϊκής Επιτροπής. Πράγματι, ύστερα από καταγγελίες που έγιναν, η Ευρωπαϊκή Επιτροπή ζήτησε εξηγήσεις από την Ελληνική Κυβέρνηση σχετικά με τη διαδικασία του Διαγωνισμού, οι οποίες παρασχέθηκαν. Η Ευρωπαϊκή Επιτροπή εξετάζει τις θέσεις του Ελληνικού Δημοσίου σε σχέση με τις καταγγελίες και αναμένεται να κοινοποιήσει τις θέσεις της επ' αυτών εντός του τρέχοντος μηνός.

Δεδομένου όμως ότι οι διαπραγματεύσεις με τον Υποψήφιο Ανάδοχο για την κατάρτιση της Σύμβασης Παραχώρησης έχουν προχωρήσει σημαντικά, το έργο του ΜΕΤΡΟ θα προχωρήσει πολύ σύντομα, εφόσον βέβαια η Ευρωπαϊκή Επιτροπή απορρίψει τις καταγγελίες που εξετάζει την περίοδο αυτή.

Διευκρινίζουμε ότι η 15η Γενική Δ/νση δεν αμφισβητεί το σύννομο της διαδικασίας Κατάρτισης της Σύμβασης Παραχώρησης, αλλά λόγω της καταγγελίας που έγινε προς αυτή, ερευνά αν τηρήθηκαν οι νόμιμες διαδικασίες, συμμετοχής στο Διαγωνισμό του Δεύτερου Προσωρινού Αναδόχου κατά την Κοινοτική Νομοθεσία.

Στις δύο επιστολές του Γεν. Δ/ντή της 15ης Δ/νσης της Ευρωπαϊκής 'Ενωσης η αρμόδια Υπηρεσία του ΥΠΕΧΩΔΕ απάντησε με τεκμηριωμένα στοιχεία ότι κατά τις απόψεις της και κατά τις απόψεις του Οικονομικού και Τεχνικού της Συμβούλου που έχουν προσληφθεί για το έργο, οι διαδικασίες που ακολουθήθηκαν ήταν νόμιμες.

Ο Υπουργός

Κ. ΛΑΛΙΩΤΗΣ"

33. Στην με αριθμό 2095/14-10-97 ερώτηση δόθηκε με το υπ' αριθμ. 293/30-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2095/14.10.97 που κατέθεσε στη Βουλή, ο Βουλευτής κ. Θεοφάνης Δημοσχάκης, παρακαλούμε να πληροφορήσετε τον κ. Βουλευτή τα εξής:

Η διοχέτευση της υπεραστικής κυκλοφορίας, εκτός Αλεξ/πολης θα επιτευχθεί α) με την κατασκευή του τμήματος Μάκρης -ΒΙΠΕ Αλεξ/λης της Εγνατίας οδού του οποίου τα τεύχη δημοπράτησης συντάσσονται ήδη και η δημοπράτησή του θα πραγματοποιηθεί μέχρι τέλους του τρέχοντος έτους 1997 και β) με την κατασκευή του εξωτερικού δακτυλίου της πόλης, του οποίου η υπάρχουσα μελέτη λόγω της ανάγκης σύνδεσής της με την Εγνατία οδό και το νέο λιμάνι επιβάλλεται να επικαιροποιηθεί.

Για το σκοπό αυτό έχει ήδη ανατεθεί η μελέτη "Σύνδεση Εγνατίας οδού με Αλεξανδρούπολη" προϋπολογισμού 300.000.000 δρχ. που συγχρηματοδοτείται από την Ευρωπαϊκή 'Ενωση.

Η μελέτη αυτή θα καλύψει τις ανάγκες σύνδεσης της Εγνατίας οδού με την Αλεξανδρούπολη και το Νέο Λιμάνι και παράλληλα τη δημιουργία περιμετρικής οδού της Αλεξανδρούπολης.

Ο Υπουργός

Κ. ΛΑΛΙΩΤΗΣ"

34. Στην με αριθμό 2104/15-10-97 ερώτηση δόθηκε με το υπ' αριθμ. 294/30-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2104/15.10.1997 που κατέθεσε στη Βουλή, ο Βουλευτής κ. Ηλίας Βεζδρεβάνης, παρακαλούμε να πληροφορήσετε τον κ. Βουλευτή τα εξής:

Η μελέτη και κατασκευή του έργου "Κυκλοφοριακή Σύνδεση Λιμένα Ηγουμενίτσας" προϋπολογισμού 8,00 δις δρχ. περιλαμβάνει εκτός του οδικού τμήματος για τη σύνδεση του Νέου


 

  

Σελίδα 2584 

 

Λιμένα Ηγουμενίτσας με την Εγνατία Οδό, τους αναγκαίους ανισόπεδους κόμβους και την κατασκευή οδών εξυπηρέτησης τοπικών αναγκών και τμήμα της Περιφερειακής οδού Ηγουμενίτσας μέχρι την επαρχιακή οδό προς Γραικοχώρι, μήκους περίπου 1,00 χλμ.

Η δημοπράτησή του έχει αποφασιστεί να γίνει σε δύο στάδια και στις 4.11.97 λήγει η προθεσμία για την εκδήλωση ενδιαφέροντος των υποψηφίων, εν συνεχεία θα ακολουθήσει η υποβολή των οικονομικών προσφορών.

Για το υπόλοιπο τμήμα της Περιφερειακής οδού Ηγουμενίτσας η αρμόδια Υπηρεσία του ΥΠΕΧΩΔΕ έχει συντάξει εναλλακτικές λύσεις σε προκαταρκτικό επίπεδο τις οποίες έθεσε υπόψη της Νομαρχιακής Αυτοδιοίκησης τον Απρίλιο του 1997, προκειμένου να εκφραστούν απόψει των τοπικών φορέων. Οι υπόψη λύσεις καταλήγουν την οδό Ηγουμενίτσας - Σελεύκειας - Σαγιάδας - Συνοριακός Σταθμός Μαυροματίου.

Εν συνεχεία στις 24-09-97 η αρμόδια Υπηρεσία του ΥΠΕΧΩΔΕ με τον Τεχνικό Σύμβουλο Οδοποιίας πραγματοποίησε επί τόπου σύσκεψη με τους εμπλεκόμενους τοπικούς φορείς και υπηρεσίες, όπου εξέφρασαν τις απόψεις τους επί των εναλλακτικών λύσεων. Λαμβάνοντας υπόψη τις απόψεις αυτές θα οριστικοποιηθεί ο βασικός σχεδιασμός του υπολοίπου τμήματος της Περιφερειακής οδού στο αμέσως προσεχές διάστημα προκειμένου να καταστεί δυνατή η έγκριση χωροθέτησής της και της σχετικής προκαταρκτικής μελέτης. Μετά την ολοκλήρωση των παραπάνω φάσεων της μελέτης προγραμματίζεται η εκτέλεση των απαιτούμενων γεωτεχνικών εργασιών προκειμένου να προωθηθεί η σύνταξη της προμελέτης του έργου ώστε να καθορισθεί το κόστος κατασκευής του και να αναζητηθούν οι αναγκαίοι πόροι.

Το έργο είναι ενταγμένο στο πρόγραμμα Interreg Ελλάδα - Ιταλία.

Ο Υπουργός

Κ. ΛΑΛΙΩΤΗΣ"

35. Στην με αριθμό 2116/15-10-97 ερώτηση δόθηκε με το υπ' αριθμ. 1246/31-10-97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2116/15-10-97 που κατέθεσε ο Βουλευτής κ. Μαν. Α. Μπεντενιώτης σας γνωρίζουμε τα ακόλουθα:

'Οπως μας πληροφόρησε ο Οργανισμός Επαγγελματικής Εκπαίδευσης και Κατάρτισης (Ο.Ε.Ε.Κ.) στην προσπάθεια που καταβάλλει, ως εθνικός φορέας εκπαίδευσης - κατάρτισης για την επιμόρφωση των νέων και την καταπολέμηση της ανεργίας, λαμβάνοντας υπόψη τα ιδιαίτερα χαρακτηριστικά της πόλης του Πειραιά και τα σχετικά αιτήματα των τοπικών παραγόντων, αποφάσισε, στην αριθ. 14/97 Συνεδρίαση του Διοικητικού Συμβουλίου του, την ίδρυση και λειτουργία 2ου Ι.Ε.Κ. στον Πειραιά.

'Ηδη εξετάζεται από τις αρμόδιες Υπηρεσίες του Οργανισμού η δυνατότητα άμεσης εγκατάστασης του Ι.Ε.Κ. αυτού στο 5ο Διαμέρισμα του Πειραιά.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

36. Στην με αριθμό 2151/16-10-97 ερώτηση δόθηκε με το υπ' αριθμ. 299/30-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 2151/16.10.97 που κατέθεσε στη Βουλή, ο Βουλευτής κ. Ιωάννης Παπαδημόπουλος, παρακαλούμε να πληροφορήσετε τον κ. Βουλευτή ότι η σχετική σύμβαση της προαναφερόμενης μελέτης υπεγράφη στις 13-10-95. 'Εχει εγκριθεί το 1ο Στάδιο αυτής που περιλαμβάνει τη μελέτη Αναγνώρισης Οδοποιίας και τη μελέτη Προέγκρισης Χωροθέτησης και έχει υποβληθεί για έγκριση στην αρμόδια Υπηρεσία μας η Προμελέτη Οδοποιίας, η οποία και θα εγκριθεί μετά την έγκριση της ήδη υποβληθείσας Μελέτης Περιβαλλοντικών Επιπτώσεων. Η ολοκλήρωση της μελέτης προβλέπεται στα τέλη του 1998.

Ο Υπουργός

Κ. ΛΑΛΙΩΤΗΣ"

37. Στην με αριθμό 2275/22-10-97 ερώτηση δόθηκε με το υπ' αριθμ. 21026/31-10-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της υπ' αριθμ. 2275/22.10.1997 ερώτησης που κατέθεσαν οι Βουλευτές κύριοι ΜΠΑΜΠΗΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ σχετικά με την πολιτογράφηση του ΚΑΙΣΗ ΛΕΩΝΙΔΑ του ΑΝΑΣΤΑΣΙΟΥ σας γνωρίζουμε τα εξής:

1.- Ο ανωτέρω κατέθεσε Δήλωση πολιτογράφησης στον Δήμο Πάτρας στις 27.3.1995, η οποία διαβιβάστηκε στην Υπηρεσία μας με το υπ' αριθμ. ΑΠ 12037/10.4.1995 έγγραφο της Νομαρχιακής Αυτ/σης Αχαϊας.

2.- Με το υπ' αριθμ. Φ. 44474/8177/7.6.1995 έγγραφο η Υπηρεσία μας ενημέρωσε τον ενδιαφερόμενο ότι για την πολιτογράφηση του ενεργείται από το Υπουργείο η νόμιμη έρευνα για την συγκέντρωση των απαραίτητων στοιχείων.

3.- Από την έρευνα που έγινε προέκυψε ότι ο Καϊσης Λεωνίδας ανήκει στην κατηγορία των ομογενών εκ Βορείου Ηπείρου που αφίχθει στην Χώρα μας μετά το έτος 1989.

4.- Αιτήματα πολιτογράφησης ομογενών από τη Βόρειο 'Ηπειρο που αφίχθησαν στη χώρα μας μετά την ανωτέρω χρονολογία δεν εξετάζονται προς το παρόν από την Υπηρεσία μας για λόγους εθνικού συμφέροντος, όπως ενημερώσαμε και τον ενδιαφερόμενο με το υπ' αριθμ. Φ. 44474/13999/24.8.1995 έγγραφό μας.

5. Το Υπουργείο μας με την υπ' αριθμ. Φ. 44474/10579/24-8-1995 απόφαση έκανε δεκτό το αίτημα πολ/σης του γιου του Βασιλείου που αφίχθη στη χώρα μας το έτος 1990 για καθαρά ανθρωπιστικούς λόγους επειδή είναι άτομο με ειδικές ανάγκες.

Ο Υφυπουργός

Λ. ΠΑΠΑΔΗΜΑΣ"

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω το δελτίο επικαίρων ερωτήσεων της Πέμπτης 4 Δεκεμβρίου 1997.

Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ. 4 Καν.Βουλής)

1. Η με αριθμό 464/26.11.97 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Δημόσιας Τάξης, σχετικά με τη λήψη μέτρων για την καλύτερη αστυνόμευση της Αθήνας, την προστασία των πολιτών κλπ.

2. Η με αριθμό 471/27.11.97 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς την Υπουργό Ανάπτυξης, σχετικά με τις προθέσεις της Κυβέρνησης για την κατασκευή του Συνεδριακού Κέντρου στην Αθήνα κλπ.

3. Η με αριθμό 489/1.12.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Μεταφορών και Επικοινωνιών, σχετικά με τις κινητοποιήσεις των εργαζομένων στις αστικές συγκοινωνίες, τη διατήρηση του δημόσιου χαρακτήρα των κλπ.

4. Η με αριθμό 482/1.12.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς την Υπουργό Ανάπτυξης, σχετικά με την κατάργηση των περιφερειακών υπηρεσιών του ΕΟΜΜΕΧ, την ένταξή τους στις διοικητικές περιφέρειες κλπ.

5. Η με αριθμό 474/28.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις διαδικασίες εκχώρησης και εκμετάλλευσης χώρων πλησίον του ποταμού Κηφισού κλπ.

ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου ('Αρθρο 130 παρ. 4 Καν.Βουλής)

1. Η με αριθμό 469/27.11.97 επίκαιρη ερώτηση του Βουλευτή


 

  

Σελίδα 2585 

 

του Πανελλήνιου Σοσιαλιστικού Κινήματος κ. Δημητρίου Πιπεργιά προς την Υπουργό Ανάπτυξης, σχετικά με τη λήψη μέτρων εκσυγχρονισμού του Ιδρύματος Γεωλογικών και Μεταλλευτικών Ερευνών (ΙΓΜΕ) κλπ.

2. Η με αριθμό 470/27.11.97 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Υγείας και Πρόνοιας, σχετικά με τη λήψη μέτρων αναβάθμισης των Υπηρεσιών Υγείας στην επαρχία Πυλίας Μεσσηνίας κλπ.

3. Η με αριθμό 490/1.12.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Δικαιοσύνης, σχετικά με τις προθέσεις της Κυβέρνησης για ποινικοποίηση των κινητοποιήσεων κλπ.

4. Η με αριθμό 483/1.12.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευαγγέλου Αποστόλου προς τον Υπουργό Γεωργίας, σχετικά με τη λήψη μέτρων προστασίας των παραγώγων ρυζιού, τη διάθεση της παραγωγής κλπ.

5. Η με αριθμό 475/28.11.97 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις καταστροφές που υπέστη το οδικό επαρχιακό δίκτυο του Νομού 'Αρτας από τις τελευταίες βροχοπτώσεις, την αποκατάσταση των ζημιών κλπ.


 

  

Σελίδα 2586 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι εισερχόμεστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Eπίκαιρες ερωτήσεις πρώτου κύκλου:

Η με αριθμό 462/26.11.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τους Υπουργούς Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Γεωργίας, σχετικά με τις προσλήψεις προσωπικού στην Αγροτική Τράπεζα, τα απαιτούμενα αποδεικτικά επάρκειας ξένων γλωσσών κλπ.

Η ερώτηση του κ. Μαγκριώτη έχει ως εξής:

"Με έντονη δυσαρέσκεια δέχθηκαν επαγγελματίες και πολίτες τους όρους της πρόσφατης προκήρυξης με αριθμό 8/1997 του ΑΣΕΠ (ΦΕΚ 45/3.11.97 τεύχος προκ. ΑΣΕΠ) όπου προβλέπεται ότι οι υποψήφιοι της Αγροτικής Τράπεζας κατηγοριών Π.Ε., Τ.Ε., Δ.Ε., πρέπει να έχουν LOWER, CAMBRIDGE και MICHI GAN ή από τον επίσημο εκπρόσωπο του Βρετανικου Συμβουλίου στην Ελλάδα ή την Αμερικανική 'Ενωση ή άλλο ισότιμο τίτλο γνώσης αγγλικής ή αντίστοιχο τίτλο γαλλικής ή γερμανικής γλώσσας, του οποίου όμως τίτλου η ισοτιμία προς το Lower (ή τον αντίστοιχο γαλλικό ή γερμανικό τίτλο) θα πιστοποιεί επίσημα, είτε το Βρετανικό Συμβούλιο είτε η Βρετανική Πρεσβεία (ή αντίστοιχα το κεντρικό κατάστημα του Γαλλικού ή Γερμανικού Ινστιτούτου στην Ελλάδα ή άλλων αντίστοιχων πρεσβειών).

Γι' αυτό σας ερωτώ: 

α) Εάν αυτό προβλέπεται από διακρατικές συμφωνίες.

β) Εάν είναι ανάλογο το καθεστώς και στις άλλες Ευρωπαϊκές χώρες.

γ) Γιατί δεν γίνονται δεκτά στο προσοντολόγιο του διαγωνισμού του δημοσίου τα πιστοποιητικά ελληνικής ιθαγένειας PALSO;

δ) Γιατί το ελληνικό κράτος δεν θεσμοθετεί το κρατικό πτυχίο γλωσσομάθειας και ατύπως έχει εκχωρήσει αναφαίρετο δικαίωμά του σε αλλοδαπούς φορείς;

ε) Γιατί να διατηρούμε ένα καθεστώς το οποίο επιβαρύνει τους οικογενειακούς προϋπολογισμούς;

Κύριοι Υπουργοί, θέλω να ρωτήσω επίσης γιατί: 

α) Καθυστερεί η λειτουργία των Κέντρων Ευρωπαϊκών Γλωσσών.

β) Εάν έχει γίνει η προετοιμασία των δημοσίων σχολείων και της Tοπικής Aυτοδιοίκησης για την έναρξή τους για τον επόμενο Φεβρουάριο όπως έχει ανακοινωθεί μετά την αναβολή της λειτουργίας τους.

γ) Εάν έχει αποσαφηνιστεί το καθεστώς λειτουργίας τους.

δ) Εάν θα υπάρξει συνεργασία με φορείς όπως (ΑΕΙ, Εκπαιδευτικοί κλπ.)

ε) Εάν είχαμε απώλειες κοινοτικών κονδυλίων".

Ενδιαφέρουσα η ερώτηση με πολύ σημαντικό περιεχόμενο, αλλά με τόσα πολλά ερωτήματα και μέσα σε τρία λεπτά την αδικείτε. Αλλιώς έπρεπε να την καταθέσετε.

Ο κύριος Υφυπουργός έχει το λόγο να απαντήσει τηλεγραφικά, μέσα σε τρία λεπτά.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ευχαριστώ. 

Θα φροντίσω να μην αδικήσω τη σημασία αυτής της επίκαιρης ερώτησης και θα απαντήσω με λακωνικό τρόπο σε όλα τα υποερωτήματα.

Πρώτα απ' όλα είναι γεγονός ότι υπάρχουν διακρατικές συμφωνίες εκπαιδευτικού περιεχομένου με τη Γαλλία, με τη Μεγάλη Βρετανία, με την Ιταλία, με τις Ηνωμένες Πολιτείες, που έχουν κυρωθεί και με νόμους του Ελληνικού Κοινοβουλίου και ισχύουν εδώ και δεκαετίες.

Ανάλογο νομοθετικό καθεστώς επικρατεί και σε άλλες ευρωπαϊκές χώρες, όπου δεν υπάρχουν κρατικοί μηχανισμοί πιστοποίησης της γλωσσομάθειας. Μια τέτοια χώρα είμαστε ακόμα εμείς.

Δεν έγινε δεκτό στο προσοντολόγιο του διαγωνισμού του δημοσίου οποιοδήποτε πιστοποιητικό ελληνικής "γλωσσομάθειας" προφανώς και όχι "ιθαγένειας", όπως εκ παραδρομής αναγράφεται στην ερώτηση, από τη PALSO η οποία όπως είναι γνωστό, αποτελεί ένα συνδικαλιστικό όργανο στο χώρο των ιδιωτικών φροντιστηρίων ή ινστιτούτων ξένων γλωσσών. Λόγω και της ιδιότητας ή της φύσης αυτής της οργάνωσης, αλλά και διότι δεν εποπτεύεται ούτε η διαδικασία των προγραμμάτων σπουδών ούτε η διαδικασία των εξετάσεων ούτε καθορίζεται η εξεταστέα ύλη από το κράτος, δεν μπορεί το κράτος έμμεσα να πιστοποιήσει οποιονδήποτε τίτλο της PALSO.

Το ελληνικό κράτος προτίθεται και έχει ήδη ετοιμάσει, το μηχανισμό και τη διαδικασία προκειμένου να πιστοποιεί τη γλωσσομάθεια. Θα αναφερθώ παρακάτω σ'αυτό.

Και εμείς συμφωνούμε ότι δεν θα πρέπει να συνεχίσουμε να επιβαρύνουμε τους οικογενειακούς προϋπολογισμούς μ'ένα αρκετά σοβαρό έξοδο για την πιστοποίηση της γλωσσομάθειας των νεαρών μαθητών. 

Δεν καθυστερεί καθόλου η λειτουργία των Κέντρων Ευρωπαϊκών Γλωσσών. Από τότε που ανέλαβε η νέα ηγεσία του Υπουργείου Παιδείας, έχει προωθηθεί με πολύ σημαντικούς ρυθμούς όλη η προδικασία, έτσι ώστε να καθιερωθεί ο κατάλογος των επισήμων γλωσσών της Ευρωπαϊκής 'Ενωσης. Δεν θέλουμε όμως σ'αυτά τα κέντρα ευρωπαϊκών γλωσσών που θα ιδρύσουμε, να σταματήσουμε μόνο εκεί. Θέλουμε να συμπεριλάβουμε και άλλες γλώσσες όπως είναι οι Βαλκανικές ή οι γλώσσες της Ευρώπης με την ευρεία έννοια.

Επίσης, θέλουμε να συμπεριληφθεί και η ελληνική γλώσσα ως ξένη γλώσσα και να δίδεται και πιστοποιητικό σε όσους μετανάστες, παλιννοστούντες έρχονται στην Ελλάδα και μαθαίνουν τα ελληνικά. Θα υπάρχει διαδικασία και θα εκδίδεται κρατικό πιστοποιητικό γλωσσομάθειας από τα Κέντρα Ευρωπαϊκών Γλωσσών. Το θέμα των κέντρων ευρωπαϊκών γλωσσών είναι αρκετά σοβαρό διότι πρώτα απ'όλα για τη λειτουργία τους πρέπει να προβλεφθεί και η απαραίτητη υλικοτεχνική υποδομή. 'Εχει γίνει έρευνα σε σαράντα πόλεις στις οποίες αναζητούνται και τα κατάλληλα κτίρια για να τα φιλοξενήσουν. Μέχρι σήμερα, περίπου δέκα έχουν βρεθεί και έχουμε προγραμματίσει από το Σεπτέμβριο του 1998 να λειτουργήσουν τριάντα τρία κέντρα ευρωπαϊκών γλωσσών, σύμφωνα με την ενέργεια 1.1γ' του Επιχειρησιακού Προγράμματος Εκπαίδευσης και Αρχικής Επαγγελματικής Κατάρτισης (ΕΠΕΑΕΚ).

Κύριε Πρόεδρε, στη δευτερολογία μου θα επανέλθω επ'αυτού του θέματος.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, θα ξεκινήσω από το τελευταίο και θα εκφράσω την έκπληξή μου γιατί είπατε ότι από το Σεπτέμβρη του 1999 θα ξεκινήσει το κέντρο ευρωπαϊκών γλωσσών. Εκτιμώ ότι αυτός ο σχεδιασμός είναι πολύ χρονοβόρος και θα έχουμε απώλεια από τη μη λειτουργία του και χρήματος κοινοτικού. Αρχικώς είχε αναγγελθεί ότι θα ξεκινήσουν το Σεπτέμβρη του 1997, μετά άκουσα ότι θα ξεκινήσουν το Φλεβάρη του 1998 και τώρα λέτε, θα ξεκινήσουν το Σεπτέμβρη του 1999. Νομίζω ότι είναι πολύ μεγάλο το χρονικό αυτό διάστημα για τη λειτουργία των κέντρων ευρωπαϊκών γλωσσών και εν πάση περιπτώσει δεν υπάρχει λόγος να ξεκινήσουμε με όλες τις ευρωπαϊκές γλώσσες, με όλες τις βαλκανικές γλώσσες, με όλο αυτό το σύνολο της υποστήριξης.

Θα έλεγα πως σημαντικές πρωτοβουλίες υποστήριξης του οικογενειακού εισοδήματος, αλλά και του νέου παιδιού για να ενισχυθεί, με νέα εφόδια, για να βγει στην αγορά εργασίας, καθυστερούνε σημαντικά.

Τώρα όσον αφορά το PALSO, για πρώτη φορά ακούω επισήμως ότι υπάρχουν τέτοιες διακρατικές συμφωνίες, γιατί μέχρι τώρα δεν είχε διευκρινισθεί αυτό. Βεβαίως είναι συνδικαλιστικός φορέας, αλλά με υψηλή αξιοπιστία διεξάγει τις εξετάσεις με καθηγητές πανεπιστημίων που είναι και διακεκριμένοι και διεθνώς αναγνωρισμένοι.

Επιτέλους η ελληνική πολιτεία αυτό το ημιαποικιακό καθεστώς


 

  

Σελίδα 2587 

 

δεν μπορεί να το συντηρεί, όπου δηλαδή μόνο ξένοι φορείς μπορούν να πιστοποιούν τη γνώση της ξένης γλώσσας στη χώρα μας και να προκηρύσσει εξετάσεις ή διαδικασίες προσλήψεων το ΑΣΕΠ και μέσα στο προσοντολόγιο να αναφέρονται πιστοποιητικά που αναγνωρίζονται μόνο απ' αυτούς τους ξένους οίκους. 'Οπως είπατε είμαστε το μοναδικό κράτος στην Ευρώπη που δεν έχει τον κρατικό φορέα πιστοποίησης.

Νομίζω πως το υλικό, το προσωπικό, το δυναμικό υπάρχει. Ταχύτατα πρέπει να προχωρήσουμε. 

Κλείνοντας θα μου επιτρέψετε, κύριε Πρόεδρε, να θίξω τούτο: 'Οτι θα πρέπει να διευκρινιστεί τι σημαίνει γνώση της ελληνικής γλώσσης από τους αλλοδαπούς δασκάλους που θέλουν να διδάξουν ξένη γλώσσα στη χώρα μας, γιατί και εδώ έχει εγερθεί μεγάλη, θα έλεγα, διαφωνία από τους εκπαιδευτικούς γιατί ακριβώς δεν τηρείται αυτή η ρήτρα της ίδιας της Ευρωπαϊκής 'Ενωσης για τη γνώση της ελληνικής γλώσσας από τους αλλοδαπούς δασκάλους οι οποίοι διδάσκουν την ξένη γλώσσα στη χώρα μας. Νομίζω λοιπόν, πως πρέπει να είναι πιο συγκεκριμένες οι απαντήσεις.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" ογδόντα φοιτήτριες και φοιτητές με ένα συνοδό καθηγητή από το Νομικό Τμήμα του Πανεπιστημίου Αθηνών. Τους καλωσορίζουμε στο Κοινοβούλιο.

(Χειροκροτήματα)

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ανέφερα ότι πρόκειται να λειτουργήσουν συγκροτημένα τριάντα τρία κέντρα ευρωπαϊκών γλωσσών από τον ερχόμενο Σεπτέμβριο του 1998. Και αιτιολογώ το χρόνο.

ΙΩΑΝΝΗΣ ΜΑΓΚΡΙΩΤΗΣ: Ποια χρονολογία είπατε;

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Από τον ερχόμενο Σεπτέμβριο. Και τούτο γιατί; Διότι σύντομα πρόκειται να εισαχθεί για νομοθέτηση το ήδη έτοιμο νομοσχέδιο.

Βεβαίως δεν μπορεί κανείς να κατακρίνει το Υπουργείο Παιδείας ότι ολιγωρεί ως προς τη νομοθέτηση αυτού του νομοσχεδίου, διότι μπορούμε να πούμε ότι διεκδικούμε ένα νομοθετικό ρεκόρ για το έτος 1997. Και είναι προφανές ότι δεν βρίσκουμε πάντοτε διαθέσιμο νομοθετικό χρόνο για να προχωρήσουμε και στην ψήφιση αυτού του νομοσχεδίου. 'Ομως, νομίζω, ότι έχουμε τη δυνατότητα συντομότατα, ίσως και μέσα στο Δεκέμβριο, τουλάχιστον από την Επιτροπή Μορφωτικών Υποθέσεων να περάσουμε αυτό το νομοσχέδιο, έτσι ώστε τους πρώτους μήνες του 1998 να ψηφιστεί από τη Βουλή. Από την άλλη πρέπει να υπολογίσουμε ότι πέραν των αναγκαίων προϋποθέσεων υλικοτεχνικής υποδομής, χρειάζεται και η εξασφάλιση του αναγκαίου και απαραιτήτου εκπαιδευτικού προσωπικού.

'Αρα, λοιπόν, όλα αυτά θα ετοιμαστούν μέσα στον ενδιάμεσο χρόνο μέχρι το Σεπτέμβριο του 1998 και θα τεθούν εν λειτουργία. Στη συνέχεια είναι προφανές ότι θα γίνει και η αναγκαία νομοθετική τροποποίηση, ώστε το κρατικό πιστοποιητικό γλωσσομάθειας να υποκαταστήσει όλα τα άλλα πιστοποιητικά τα οποία προβλέπονται από την κείμενη νομοθεσία σε όποιες διαδικασίες δημόσιων και άλλων διαγωνισμών διεξάγονται.

Θα ήθελα να πω επίσης, ότι και με το νέο ωρολόγιο πρόγραμμα του Λυκείου που δώσαμε στη δημοσιότητα, καταδεικνύεται η σημασία την οποία δίνει η Κυβέρνηση και η ελληνική πολιτεία στην εκμάθηση των ξένων γλωσσών. Μάλιστα η πρόθεσή μας είναι να ξεκινήσει η εκμάθηση των υποχρεωτικών δυο ξένων γλωσσών μέσα στα πλαίσια του δημόσιου σχολείου και από την τετάρτη τάξη δημοτικού.

Εδώ, κύριε Πρόεδρε, αν έχετε την καλοσύνη, θα παρακαλούσα, επειδή έχω και την τελευταία ερώτηση και μια και είναι παρούσα και η κυρία συνάδελφος, αν δεν έχει αντίρρηση το Σώμα να συζητηθεί, διότι έχω και μια άλλη υποχρέωση.

ΠΡΟΕΔΡΕΥΩΝ(Παναγιώτης Ν. Κρητικός): 'Εχω απέραντη την καλοσύνη αν συμπορεύεται και η καλοσύνη της Αίθουσας και των άλλων ερωτωμένων Υπουργών.

Δέχεστε κύριοι συνάδελφοι, το αίτημα του κυρίου Υπουργού να προηγηθεί η συζήτηση της ερώτησης της κ. Βασιλικής Αράπη - Καραγιάννη που απευθύνεται στο Υπουργείο Παιδείας;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή συμφώνησε.

Συνεπώς θα συζητηθεί η πέμπτη επίκαιρη ερώτηση δευτέρου κύκλου, με αριθμό 476/28.11.97 της Βουλευτού του ΔΗ.Κ.ΚΙ. κ. Βασιλικής Αράπη- Καραγιάννη, προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για επίλυση των προβλημάτων των καθηγητών επαγγελμάτων υγείας λόγω κατάργησης των μαθημάτων που διδάσκουν.

Η ερώτηση της κ. Καραγιάννη έχει ως εξής:

"Η Συντονιστική Επιτροπή Εκπαιδευτικών Επαγγελμάτων Υγείας και Πρόνοιας, που δημιουργήθηκαν από Εκπροσώπους των Επιστημονικών Ενώσεων των ειδικοτήτων τους και εκπροσώπους από άλλες ειδικότητες που διδάσκουν σήμερα στη δευτεροβάθμια εκπαίδευση, είναι ανάστατοι, από τις προτάσεις του Υπουργείου Παιδείας, που είδαν το φως της δημοσιότητας και που ουσιαστικά καταργούν τα μαθήματα Υγείας και Πρόνοιας και τον Τομέα Κοινωνικών Υπηρεσιών.

Ερωτάται ο κύριος Υπουργός:

Ποια μέτρα προτίθεται να λάβει το Υπουργείο, έτσι ώστε να μην υπάρχει πρόβλημα στις ανωτέρω ειδικότητες των Καθηγητών Επαγγελμάτων Υγείας (ΠΕ 14, ΠΕ 18, ΤΕ 1).".

Ο Υφυπουργός Εθνικής Παιδείας και Θρησκευμάτων έχει το λόγο και πάλι.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, με το ν.2525/97 που αποτελεί το βασικό νόμο της εκπαιδευτικής μεταρρύθμισης στο ενιαίο λύκειο, το νέου τύπου λύκειο, εισάγουμε τη γενική στέρεη μόρφωση και την προεπαγγελματική εκπαίδευση. Για την τεχνικοεπαγγελματική εκπαίδευση και κατάρτιση για την οποία ετοιμάζεται ένα νομοσχέδιο, το οποίο σύντομα θα έρθει και αυτό στη Βουλή, επιφυλάσσουμε άλλες ρυθμίσεις.

Στα πλαίσια αυτών των ρυθμίσων, προβλέπεται η αναβάθμιση της μεταγυμνασιακής τεχνικοεπαγγελματικής εκπαίδευσης των Τεχνικών Σχολών (ΤΕΣ), καθώς επίσης και η αναβάθμιση και η ισχυροποίηση της μεταλυκειακής εκπαίδευσης μέσα στα πλαίσια του δημόσιου συστήματος παιδείας που έχουμε. 'Εχει γίνει επανειλημμένα η δήλωση, τόσο από τον κύριο Υπουργό, όσο και από εμένα, έχει δοθεί γραπτό δελτίο τύπου και έχει διανεμηθεί εγκαίρως, προκειμένου να καθησυχάσουμε τόσο την κοινή γνώμη, δηλαδή τους γονείς που ανησυχούν τι θα γίνει με τα παιδιά τους που πήγαιναν στα ΤΕΛ, ή θέλουν να κατευθυνθούν προς την τεχνικοεπαγγελματική εκπαίδευση, αλλά και προς όλους τους εκπαιδευτικούς, οι οποίοι σήμερα απασχολούνται στα ΤΕΛ, στα Τεχνικά Λύκεια και κινδυνεύουν, όπως λένε, να χάσουν τα μαθήματά τους -και όντως διότι δεν προβλέπονται στο νέο ωρολόγιο πρόγραμμα του ενιαίου λυκείου- ότι κανείς εξ αυτών δεν πρόκειται να απολυθεί και δεν πρόκειται να χάσει τη δουλειά του. Διότι στις ΤΕΣ που θα ενισχυθούν και αναβαθμιστούν, καθώς επίσης και στα ΙΕΚ, θα απορροφηθεί όχι μόνο το υφιστάμενο εκπαιδευτικό δυναμικό, αλλά θα χρειαστούμε και άλλο δυναμικό. Και όλες αυτές οι ειδικότητες θα συμπεριληφθούν εκεί στο φυσικό τους χώρο, έξω από το ενιαίο λύκειο. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η κ. Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, το είπατε και εσείς, ότι οι καθηγητές των μαθημάτων Υγείας και Πρόνοιας έχουν λόγο να ανησυχούν.'Ομως, δεν υπάρχει καμία δέσμευση. Μόνο σήμερα το ακούω από εσάς. Οι ίδιοι λένε


 

  

Σελίδα 2588 

 

ότι δεν ήρθατε σε επικοινωνία μαζί τους, δεν κάνατε κανένα διάλογο, παρά αφήνετε κάθε φορά στα ΜΜΕ να λένε κάποιες ανακοινώσεις και εσείς να μην τις διαψεύδετε. Και φυσικά, ο κλάδος είναι ανάστατος, γι'αυτό και δημιούργησαν αυτήν τη συντονιστική επιτροπή.'Εχω δε να σας πω ότι, σε κανένα ινστιτούτο δεν έχει δώσει αυτά που λέτε εσείς, ότι σύμφωνα με το αναλυτικό πρόγραμμα αυτοί οι καθηγητές θα μπορούν να απορροφηθούν στα ΤΕΣ.

Πότε περίπου, κύριε Υπουργέ, θα έρθει αυτό το νομοσχέδιο; Διότι οι καθηγητές αυτοί ανησυχούν όταν από το αναλυτικό πρόγραμμα τα μαθήματα αυτά δεν βρίσκονται στη δευτεροβάθμια εκπαίδευση. Και φυσικά, η αγωνία τους είναι δικαιολογημένη, το είπατε και εσείς, αλλά και εγώ σαν Βουλευτής βλέπω ότι έχουν δίκιο.'Εχουν μία δουλειά. Πού θα τους στείλετε, πώς θα τους στείλετε;'Εχουν τις οικογένειές τους, τα σπίτια τους, τα παιδιά τους. Πού θα πάνε; Θα τους μεταθέσετε; Τι θα γίνει; Αγωνιούν. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τα Μέσα Μαζικής Ενημέρωσης δεν ανακοίνωσαν ανεύθυνες ειδήσεις. Πήραν δελτίο τύπου από εμάς και έγιναν επανειλημμένες δηλώσεις και του Υπουργού και δικές μου ότι κανένας δεν κινδυνεύει να χάσει τη δουλειά του. Βέβαια, δεν μπορεί το Υπουργείο να συζητάει και με κάθε ειδικότητα χωριστά. Είναι σαράντα ειδικότητες. Συζητήσαμε γενικά με τους εκπροσώπους των τεχνικών λυκείων. Είχαμε κάνει πριν από καιρό και μία αρχική συνδιάσκεψη στην Αθήνα των διευθυντών όλων των τεχνικών λυκείων της χώρας, το είχαμε ανακοινώσει επισήμως στους αρμόδιους και υπεύθυνους.

Από κει και πέρα το πώς θα ρυθμιστεί, αυτό θα γίνει σύντομα, όπως σας είπα, με την εισαγωγή του νόμου και από το επόμενο έτος θα μπει αυτή η διαδικασία που σας ανέφερα, σε κίνηση και σε εφαρμογή.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η με αριθμό 485/1.12.97 επίκαιρη ερώτηση πρώτου κύκλου του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με τα μέτρα που πρόκειται να λάβει η Κυβέρνηση για την αντιμετώπιση του προβλήματος αύξησης των κρουσμάτων από τον ιό του AIDS, έχει ως εξής:

"Τα τελευταία επιδημιολογικά στοιχεία του AIDS προκαλούν έντονη ανησυχία για την πορεία της νόσου στη χώρα μας και αποκαλύπτουν τις ευθύνες της Κυβέρνησης για την κατάσταση που επικρατεί.

Είναι δικαιολογημένη η έντονη ανησυχία όταν: 

1. Η Ελλάδα από την τελευταία θέση κρουσμάτων AIDS, που κατείχε μεταξύ των χωρών της Ευρωπαϊκής 'Ενωσης -θέση την οποία προβάλαμε με έμφαση- σήμερα κατατάσσεται στην έβδομη θέση.

2. Από τα στοιχεία του μαζικού ανώνυμου μη ταυτοποιήσημου ελέγχου προέκυψε ότι ο αριθμός των θετικών ευρημάτων τριπλασιάστηκε το 1994 σε σχέση με το 1991-1992. 

'Εχει ευθύνες η Κυβέρνηση, γιατί:

1. Ενώ συμβαίνουν όλα αυτά, μειώθηκαν οι πιστώσεις για τη λειτουργία του Κέντρου Ελέγχου Ειδικών Λοιμώξεων (Κ.Ε.Ε.Λ.) και από ένα δισεκατομμύριο (1.000.000.000) που δαπανήθηκε το 1996, ενέκρινε μόνο εξακόσια εκατομμύρια (600.000.000) για το 1997. 

2. Για την ενημέρωση διατέθηκαν μόνο είκοσι πέντε εκατομμύρια (25.000.000) το 1997 έναντι των εκατόν πενήντα εκατομμυρίων (150.000.000) του 1996. Διαθέτει, δηλαδή, η Κυβέρνηση το αστείο ποσό των 2,5 δραχμών κατ' άτομο για την ενημέρωση, που είναι το μεγάλο ζητούμενο και η βασική επιδίωξη. Διαθέτει είκοσι πέντε εκατομμύρια (25.000.000) για το σοβαρό αυτό πρόβλημα, ενώ για τη διαφήμιση των αναγκαστικών συνενώσεων δήμων και κοινοτήτων δαπανά τετρακόσια εκατομμύρια (400.000.000).

Διέκοψε τον ανώνυμο μη ταυτοποιήσιμο έλεγχο, που άρχισε το 1991 με συνέπεια να μην υπάρχουν στοιχεία για την εκτίμηση της έκτασης του προβλήματος.

Ενώ όλα αυτά τα ανησυχητικά φαινόμενα παρατηρούνται, η Κυβέρνηση περιορίζεται μόνο σε δηλώσεις και ενημερωτικές καμπάνιες γύρω από την 1η Δεκεμβρίου, παγκόσμια ημέρα κατά του AIDS.

Η Κυβέρνηση επιβάλλεται να εγκαταλείψει αυτήν την τακτική, να αναλάβει τις ευθύνες της.

Και ερωτάται ο κύριος Υπουργός Υγείας και Πρόνοιας και παρακαλείται να ενημερώσει τη Βουλή για τα μέτρα που προτίθεται να πάρει για την αντιμετώπιση του προβλήματος".

Ο Υφυπουργός Υγείας και Πρόνοιας κ. Θεόδωρος Κοτσώνης, έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, ευχαριστώ που μου δίδεται η ευκαιρία με την ερώτηση του συναδέλφου κ. Σούρλα, να ενημερώσω τη Βουλή δύο μέρες μετά την 1η Δεκεμβρίου, μέρα αφιερωμένη στην καταπολέμηση αυτής της φοβερής ασθένειας σε παγκόσμιο επίπεδο. Η Κυβέρνηση πιστεύει ότι έχει κάνει το καλύτερο που μπορεί να γίνει για την αντιμετώπιση αυτής της τρομερής ασθένειας.

Απαντώ τώρα, στα συγκεκριμένα ερωτήματα τα οποία βάζει ο κ. Σούρλας:

Η επιδημιολογική παρακολούθηση του AIDS στη χώρα μας, λόγω της χορήγησης των αντιρετροϊκών φαρμάκων, είναι από τις καλύτερες σε παγκόσμιο επίπεδο, γιατί η συγκεκριμένη διαδικασία υποχρεώνει τους θεράποντες ιατρούς να δηλώνουν τους ασθενείς τους, προκειμένου να λάβουν τη δωρεάν αντιρετροϊκή θεραπεία. Αυτό έχει σαν αποτέλεσμα την πληρότητα της καταγραφής, που φτάνει το 80% έως 90%.

Πράγματι, από τα στοιχεία που έδωσε το πρόγραμμα των Ηνωμένων Εθνών για το AIDS στις χώρες της Ευρωπαϊκής 'Ενωσης και που αφορούν την περίοδο μέχρι το 1996, προκύπτει ότι στην Πορτογαλία έχουμε μία μεγάλη αύξηση των κρουσμάτων του AIDS, μία μικρή αύξηση των κρουσμάτων στη χώρα μας, ενώ σε όλες τις άλλες χώρες υπάρχει μία κάμψη. Αυτό οφείλεται στο γεγονός ότι η εμφάνιση της επιδημίας του ΑΙDS στην Ελλάδα καθυστέρησε δύο έως τρία χρόνια σε σχέση με τις υπόλοιπες ευρωπαϊκές χώρες, με αποτέλεσμα η σχετική μείωση των κρουσμάτων να παρατηρείται στη χώρα μας, με καθυστέρηση βέβαια δύο, τριών ετών.

Πρέπει να πω, για άλλη μία φορά, ότι στη χώρα μας είχαμε τη γενναιότητα, σε σχέση με το οικονομικό βάρος αυτής της απόφασης, να εισάγουμε -δεύτερη χώρα στην Ευρωπαϊκή 'Ενωση μετά τη Γαλλία- τη χρήση των αντιρετροϊκών φαρμάκων με κόστος τριών δισεκατομμυρίων (3.000.000.000) κατ' έτος. Η χρήση, λοιπόν, των αντιρετροϊκών φαρμάκων καθυστερεί την εξέλιξη του AIDS και επομένως υπάρχει καθυστέρηση στην αναμενόμενη μείωση του αριθμού των νέων κρουσμάτων.

Αυτό σημαίνει ότι η παρακολούθηση της επιδημίας των νέων μολύνσεων από AIDS είναι πλέον δύσκολο να εκτιμηθεί μόνο με βάση τον αριθμό των κρουσμάτων του AIDS.

Γι'αυτόν το λόγο, έχουμε εξαγγείλει και έχουν αρχίσει ήδη να υλοποιούνται:

Πρώτον, η δήλωση των ορροθετικών ατόμων γενικότερα και όχι μόνον των κρουσμάτων AIDS. 

Δεύτερον, ο μαζικός ανώνυμος μη ταυτοποιήσιμος έλεγχος αντισωμάτων ΗIV σε επιλεγμένες ομάδες του πληθυσμού, ο οποίος θα επαναλαμβάνεται περιοδικά, έτσι ώστε να παρακολουθείται κατά ακριβέστερο τρόπο η πορεία της λοίμωξης.

'Οσον αφορά το μαζικό ανώνυμο μη ταυτοποιήσιμο έλεγχο, ο μαζικός ανώνυμος μη ταυτοποιήσιμος έλεγχος στα νεογνά συνεχίζεται κανονικά από το 1991 χωρίς διακοπή. Ξεκίνησε και συνεχίστηκε, στα πλαίσια της ερευνητικής εργασίας.

Μέχρι πρόσφατα, δεν χρειάστηκε να επεκταθεί σε άλλες ομάδες του πληθυσμού. Και αυτό, γιατί η πληρότητα των δεδομένων της επιδημιολογικής παρακολούθησης του ΑIDS στη χώρα μας έδινε τη δυνατότητα της ακριβούς προσέγγισης της επιδημίας.

Σήμερα, μετά την επιτυχή χρήση των συνδυασμών των αντιρετροϊκών φαρμάκων, είναι αναγκαία η επέκταση και η


 

  

Σελίδα 2589 

 

συστηματοποίησή του και σε άλλες ομάδες, πράγμα το οποίο εκτιμήθηκε εγκαίρως και ήδη έχει ξεκινήσει.

Τα υπόλοιπα στη δευτερολογία μου.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Είναι προφανές ότι σκοπός της ερώτησης αυτής είναι να συζητηθεί το θέμα αυτού του μεγάλου ιατροκοινωνικού προβλήματος και στη Βουλή. Γιατί, παραλίγο να περάσει και η 1η Δεκέμβρη και να μην έχει γίνει καμία συζήτηση.

Θέλω να πω στον κύριο Υφυπουργό δεν είναι το καλύτερο, όταν η Κυβέρνηση, το Υπουργείο Υγείας διαθέτει μόνο είκοσι πέντε εκατομμύρια (25.000.000), ίσως και πενήντα εκατομμύρια (50.000.000) -εγώ αυτές τις πληροφορίες έχω- για την ενημέρωση. Είκοσι πέντε εκατομμύρια (25.000.000) για τους καλοκαιρινούς μήνες, μήνες αιχμής, για την ενημέρωση -προφύλαξη, δηλαδή, για το ΑIDS- όταν, όπως επισημαίνω στην ερώτησή μου, διατέθηκαν κύριε Υφυπουργέ, τετρακόσια εκατομμύρια (400.000.000) για προπαγάνδα για τις αναγκαστικές συνενώσεις, λες και οι Αθηναίοι είχαν καμία όρεξη να ακούσουν τι γίνεται με τις αναγκαστικές συνενώσεις. Δεν είναι το καλύτερο αυτό που κάνατε σαν Κυβέρνηση, όταν περιορίζετε τις δαπάνες. Και έχω και μία απάντηση του κ. Σκουλάκη επί του θέματος αυτού. Πρόκειται για επτακόσια εκατομμύρια (700.000.000), έναντι του ενός δισεκατομμυρίου (1.000.000.000) που δαπανήθηκαν πέρσι. Δεν είναι το καλύτερο να διακόπτεται, ενώ θα έπρεπε να επεκτείνεται και να ενισχύεται ο ανώνυμος μη ταυτοποιήσιμος έλεγχος. Και ενώ έχετε τα στοιχεία αυτά από το 1994, τα οποία αποδεικνύουν ότι τριπλασιάστηκαν τα περιστατικά -και αυτό προκύπτει και από δική σας ανακοίνωση και καλά κάνετε και τα δημοσιοποιείτε- όχι μόνο δεν επεκτείνεται και δεν ενισχύεται αυτός ο έλεγχος, αλλά ουσιαστικά διακόπτεται. Καλά κάνετε όμως και τον επαναφέρετε. Τούτο, όμως, πρέπει να θεωρηθεί σαν παράλειψη μέχρι σήμερα. Τώρα, αν φταίνε οι υπηρεσίες, αν φταίνε κάποιοι επιστήμονες, εσείς είστε η πολιτική ηγεσία του Υπουργείου και έχετε την πολιτική ευθύνη και εγώ απευθύνομαι σε εσάς.

Και αν αυξήσετε και τις πιστώσεις που δεν είναι πάρα πολύ σημαντικές, για την εύρυθμη λειτουργία του Κ.Ε.Ε.Λ., είναι πάρα πολύ καλό.

Καλό είναι αυτό που κάνετε, που χορηγείτε αυτόν το συνδυασμό του θεραπευτικού τριπλού σχήματος των αντιρετροϊκών φαρμάκων. Δεν είναι δυνατόν αυτούς τους ανθρώπους, οι οποίοι ατύχησαν και όχι με τη δική τους θέληση, γιατί είναι ύπουλη αυτή η πάθηση να μην τους στηρίξουμε.

Περιμένω, όμως, τελειώνοντας, όπως περιμένουμε όλοι μας, μια ολοκληρωμένη πρόταση για το τι πρόκειται να κάνετε το 1998. Αυτό είναι και το ζητούμενο, πέρα από την κριτική την οποία εγώ άσκησα ή τα στοιχεία που εσείς αναφέρατε. Το ζητούμενο για τον ελληνικό λαό είναι, τι πρόκειται να κάνετε, εσείς που έχετε και την πολιτική ευθύνη για το 1998, για να περιορίσουμε, όσο μπορούμε περισσότερο, τα κρούσματα του ΑIDS, αλλά γενικότερα τη μετάδοση του ΑIDS. Το ένα είναι αυτό, να προλάβουμε.

Και το άλλο είναι, τι θα κάνετε για την αντιμετώπιση αυτών των οριοθετικών, των πασχόντων από ΑIDS.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο, για να δευτερολογήσει.

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Υπάρχει το γενικό πρόβλημα της ελλείψεως χρόνου για τη συζητήση τόσο σοβαρών θεμάτων μέσα στα περιορισμένα όρια, τα οποία διαθέτουμε.

'Ετσι, λοιπόν, θα απαντήσω στη τελευταία κυρίως ερώτηση που έκανε ο κ. Σούρλας που έχει σημασία. Είμαστε αποφασισμένοι για το 1998 να συνεχίσουμε τη δωρεάν χορήγηση των αντιρετροϊκών φαρμάκων κατ' αρχάς σ' όλους τους ασθενείς και τους φορείς. Τα αποτελέσματα ήταν ικανοποιητικά και έτσι θα συνεχισθεί αυτή η διαδικασία. Βέβαια, εξετάζουμε το ενδεχόμενο να περάσει η υποχρέωση στα ασφαλιστικά ταμεία.

'Οσον αφορά τα παραπέρα βήματα, σκεπτόμαστε να αυξήσουμε την ψυχολογική υποστήριξη στους φορείς και στους ασθενείς του AIDS. 'Εχουμε λάβει την απόφαση για τη δημιουργία ξενώνα στη Θεσσαλονίκη και βέβαια, να εντείνουμε την ενημερωτική εκστρατεία.

'Οσον αφορά τα ποσά τα οποία διατίθενται, το 1996 πράγματι διετέθησαν εκατόν πενήντα εκατομμύρια (150.000.000) δραχμές. Εξ αυτών τα πενήντα ένα εκατομμύρια (51.000.000) δραχμές εδόθησαν για αποπληρωμή τιμολογίων του προηγουμένου έτους, του 1995. Φέτος το Κ.Ε.Ε.Λ. ξόδεψε πενήντα εκατομμύρια (50.000.000) δραχμές στον τομέα της ενημέρωσης μαζί με τον προϋπολογισμό βέβαια της 1ης Δεκεμβρίου. Προκύπτει η διαφορά γιατί το 1996 έγινε παραγωγή τηλεοπτικών σποτς, όπως και παραγωγή εντύπου υλικού, το οποίο βέβαια χρησιμοποιήθηκε και για το 1997 και θα χρησιμοποιηθεί και το 1998. Επίσης, μέσα στα πλαίσια της προσπάθειας για εξορθολογισμό του κόστους, το Κ.Ε.Ε.Λ. συνεργάστηκε με το Εθνικό Τυπογραφείο, συνεργασία η οποία μείωσε το κόστος εκτύπωσης των εν γένει φυλλαδίων που τυπώθηκαν το 1997. Τελικά, δεν νομίζω ότι είναι υποχρεωτικό να μετράμε την αποτελεσματικότητα μιας ενημερωτικής εκστρατείας από το ποσό το οποίο δαπανήθηκε. Ο τρόπος διαχειρήσεως των κονδυλίων έχει μεγάλη σημασία.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 487/1.12.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Γεωργίας, σχετικά με τη λήψη μέτρων προστασίας των κτηνοτρόφων-γαλακτοπαραγωγών οι οποίοι πλήττονται από την εισαγωγή γάλακτος υψηλής παστερίωσης.

Η ερώτηση του κυρίου συναδέλφου έχει ως εξής:

"Τη "χαριστική βολή" στους κτηνοτρόφους της χώρας μας θα δώσει η εισαγωγή και προώθηση για κατανάλωση μεγάλων ποσοτήτων γάλακτος υψηλής παστερίωσης ως φρέσκου, ενώ διαφέρει σημαντικά από το νωπό παστεριωμένο γάλα.

Η εισαγωγή αυτή που διευκολύνεται από τη μεγάλη διάρκεια διατήρησης του γάλακτος υψηλής παστερίωσης και τη χαμηλή ποσόστωση που έχει επιβληθεί στο αγελαδινό γάλα της χώρας μας από την Ευρωπαϊκή 'Ενωση με τη σύμφωνη γνώμη των ελληνικών κυβερνήσεων, θα εκτοπίσει το εγχώριο φρέσκο γάλα από την ελληνική αγορά, θα καταστρέψει τους 'Ελληνες γαλακτοπαραγωγούς και θα προσφέρει τεράστια κέρδη στους εισαγωγείς και τις πολυεθνικές εταιρείες σε βάρος του καταναλωτικού κοινού.

Τα μέτρα που εξάγγειλε πρόσφατα το Υπουργείο Γεωργίας δεν προστατεύουν τους κτηνοτρόφους και το καταναλωτικό κοινό, αλλά με ορισμένες ανώδυνες για τους εισαγωγείς ρυθμίσεις, νομιμοποιούν τις εισαγωγές.

Ερωτάται ο κύριος Υπουργός:

1. Τι μέτρα θα πάρει για να προστατεύσει την κτηνοτροφία και τους κτηνοτρόφους της χώρας μας;

2. Τι ενέργειες θα κάνει για να αυξηθεί η ποσόστωση αγελαδινού γάλακτος τουλάχιστον στα επίπεδα των αναγκών της χώρας μας;

3. Τι μέτρα θα πάρει για να προστατέψει το καταναλωτικό κοινό;".

Ο Υφυπουργός Γεωργίας, κ. Βασίλειος Γερανίδης, έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπουργός Γεωργίας): Κύριε Πρόεδρε, αγαπητοί συνάδελφοι, θέλω προκαταβολικά να δηλώσω ότι η ελληνική κτηνοτροφία και εν προκειμένω η ελληνική αγελαδοτροφία, δεν κινδυνεύει από τίποτα. 'Εχει κάνει πολύ σημαντικά βήματα. Την τελευταία πενταετία οι 'Ελληνες καταναλωτές εμπιστεύονται απόλυτα τα ελληνικά προϊόντα, γιατί από άποψη θρεπτικότητας και από άποψη ποιότητας, όχι απλά δεν υστερούν, αλλά και σε πολλά θέματα έχουν και συγκριτικά πλεονεκτήματα μ' αυτά των ανταγωνιστικών χωρών στα πλαίσια της Ευρωπαϊκής 'Ενωσης.

Πράγματι, όμως, τελευταία προκλήθηκε μία πολύ μεγάλη συζήτηση και με την ευκαιρία ότι μία ελληνική εταιρεία προχώρησε και αυτή σε παραγωγή γάλακτος μεγαλύτερης διάρκειας από το κλασικό καταναλωτικό μοντέλο, που έχει


 

  

Σελίδα 2590 

 

εμπεδώσει ο 'Ελληνας καταναλωτής και είναι το φρέσκο γάλα τεσσάρων ημερών.

Εισαγόμενα γάλατα έρχονται εδώ και μια εικοσαετία στην Ελλάδα, αλλά όχι απλά δεν εκτόπισαν την ελληνική κτηνοτροφία -δεν καταλαβαίνω τον πανικό- αλλά αυτή ανέβηκε κιόλας.

Επειδή και η ελληνική και η ευρωπαϊκή νομοθεσία, δεν μπορούν να προβλέψουν κάθε φορά την εξέλιξη σε τεχνολογικό επίπεδο, δεν καλύπτουν απόλυτα και με σαφήνεια αυτήν τη συγκεκριμένη κατηγορία γάλακτος.

Εμείς δράσαμε πολύ γρήγορα, αλλά πάντοτε με κριτήρια επιστημονικά και νομικά, σύμφωνα και με τις γνωματεύσεις των καθηγητών, οι οποίες είχαν μια σαφήνεια για το τι είναι αυτό το γάλα. Είναι γάλα μιας άλλης κατηγορίας. 'Ετσι προσδιορίστηκε η συγκεκριμένη πολιτική μας, απέναντι στη συγκεκριμένη εταιρεία και απέναντι στους 'Ελληνες καταναλωτές. Δόθηκε εντολή σ' αυτήν την εταιρεία να αποσύρει από τις ενδείξεις τη λέξη "παστεριωμένο" και από τις διαφημίσεις της να αποσύρει επίσης την ένδειξη "παστεριωμένο" αλλά και την ένδειξη "φρέσκο". Υπαρχει σαφέστατη οδηγία η οποία δόθηκε χθες προς όλες τις κτηνιατρικές υπηρεσίες των νομαρχιών.

Μέσα στο χρονικό διάστημα που της δόθηκε για τεχνικούς λόγους για να αναπροσαρμόσει τη σήμανσή της, πρέπει να το κάνει, αλλιώς μετά θα υπάρχει άμεση κατάσχεση. Εγώ ο ίδιος απευθύνθηκα προς τους αρμόδιους και προς τους 'Ελληνες καταναλωτές στηρίζοντας ακριβώς αυτό το καταναλωτικό πρότυπο των τεσσάρων ημερών. Τα γάλατα αυτά δέχονται μία κατεργασία σε υψηλότερη θερμοκρασία. Εξ' αυτού του γεγονότος διατηρούνται μεν περισσότερες ημέρες, αλλά υπολείπονται στα θρεπτικά συστατικά σε σχέση με το φρέσκο γάλα των τεσσάρων ημερών. 'Ετσι απευθυνθήκαμε στο καταναλωτικό κοινό και τονίσαμε αυτήν τη διαφορά. Θα συνεχίσουμε να το κάνουμε αυτό, ώστε να προστατευθεί και το καταναλωτικό πρότυπο που έχει ο 'Ελληνας καταναλωτής, πράγμα που και τον ίδιο συμφέρει και την ελληνική κτηνοτροφία.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής εχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν είναι όπως τα λέει ο κύριος Υπουργός. Είπε ότι από εικοσαετίας που έρχεται ξένο γάλα στην Ελλάδα δεν έχουμε συνέπειες. 'Εχουμε, κύριε Υπουργέ, και τις ξέρετε. Η ελληνική παραγωγή με τις ποσοστώσεις έχει περιορισθεί στις εξακόσιες πενήντα χιλιάδες τόνους γάλακτος, όταν οι ανάγκες είναι ένα εκατομμύριο εκατό χιλιάδες τόνοι. Καταλαβαίνετε ότι υπάρχει μια τεράστια διαφορά. Οι εισαγωγές είναι αθρόες.

Πέστε μου γιατί η Ολλανδία με τον ίδιο πληθυσμό με μας παράγει έντεκα εκατομμύρια τόνους και εμείς μόνο εξακόσιες πενήντα χιλιάδες, χωρίς δυνατότητα να αναπτύξουμε την παραγωγή γάλακτος, πράγμα που σημαίνει και ανάπτυξη της κτηνοτροφίας. Θα μπορούσαμε να έχουμε όχι τα ίδια αποτελέσματα στις εξαγωγές που έχει η Ολλανδία, αλλά τουλάχιστον να καλύπτουμε τις ανάγκες μας. 

Πάντως, κύριε Υπουργέ, με το να φύγει η ένδειξη "παστεριωμένο" δεν λύνεται το πρόβλημα. Είδατε τι έγινε με τους χίλιους πεντακόσιους τόνους γάλα που κατασχέθηκαν και με τις πιέσεις που δέχονται οι υπηρεσίες να αποσύρουν την κατάσχεση. Πέρα από εκεί, δεν έχει γίνει κατανοητή και δεν ξέρει ο κόσμος μια και το γάλα αυτό κυκλοφορεί σε χάρτινα κουτάκια, τη διαφορά που υπάρχει. Δηλαδή ότι το γάλα αυτό στους εκατόν τριάντα βαθμούς παστερίωσης χάνει μεγάλη μερίδα των θρεπτικών συστατικών του και ότι έτσι σκοτώνονται όλοι οι ζωντανοί οργανισμοί. Το άλλο γάλα είναι φρέσκο, είναι ζωντανό, είναι τεσσάρων ημερών. 'Εχει μεγάλη ποιοτική διαφορά.

Και θα υπάρξει και μεγάλο οικονομικό κτύπημα, όταν το ένα μπορεί να διατηρηθεί είκοσι μία ημέρες στο ψυγείο, και έτσι ξέρει η νοικοκυρά ότι δεν θα πετάξει γάλα, ενώ το άλλο μπορεί να διατηρηθεί μόνο τέσσερις ημέρες.

Εμείς, κύριε Υπουργέ, πρέπει να πούμε ότι παρά τις επιδερμικές αντιρρήσεις σας, έχετε δεχθεί η παραγωγή μας να είναι εξακόσιες πενήντα χιλιάδες τόνοι. Πρέπει να αντιδράσετε ώστε να αυξηθεί η παραγωγή γάλακτος και η κτηνοτροφία, ούτως ώστε και το εισόδημα των κτηνοτρόφων να ανέβει και ο 'Ελληνας να πίνει καλό και φρέσκο γάλα. Από την άλλη, δεν θα έχουμε και εξαγωγή συναλλάγματος.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπουργός Γεωργίας): Κύριε Πρόεδρε, είναι γνωστό ότι η Ελληνική Κυβέρνηση επί σειρά ετών έχει υποβάλει το αίτημά της και κάθε φορά αναζητεί και τον τρόπο και τις συμμαχίες ώστε πράγματι να αρθεί αυτή η αδικία του παρελθόντος, σε σχέση με τις νότιες χώρες της Ευρωπαϊκής 'Ενωσης. Είναι γνωστή η διεκδίκηση και της Ισπανίας και της Ιταλίας και της χώρας μας, ώστε να υπάρχει το μέτωπο των νοτίων για να ανοίξει η συζήτηση για το γάλα.

Είναι ένα δύσκολο εγχείρημα μεταφέρεται από προεδρία σε προεδρία και οι συσχετισμοί με τους βόρειους προς το παρόν δεν επιτρέπουν την υιοθέτηση αυτής της διεκδίκησης της χώρας μας. Είναι λογικό να υπάρχει λοιπόν και η εισαγωγή γάλακτος, για γαλακτοκομικά προϊόντα. Ούτως ή άλλως, και όταν υιοθετηθεί το αίτημα ότι ο ανταγωνισμός είναι πολύ μεγάλος και πρέπει να το ξέρουμε αυτό, ιδιαίτερα στα γαλακτοκομικά, γι'αυτό εκεί που πρέπει να επιταχύνουμε είναι και στην ποιότητα και στην τυποποίηση και στη συσκευασία και να διεκδικήσουμε με τα παραδοσιακά μας προϊόντα, κομμάτι της διεθνούς και ευρωπαϊκής αγοράς και αυτό άρχισε να γίνεται.

Ως προς το συγκεκριμένο θέμα πρέπει να ξεκαθαρίσουμε ορισμένα πράγματα. Στο γάλα η τεχνολογία προχωράει που θα μας φέρει και άλλες μεθόδους και δεν μπορούμε να κλείσουμε τα σύνορα. Θα τις υιοθετήσουν και οι ελληνικές επιχειρήσεις οι μεταποιητικές. Συνεπώς αυτό που έχουμε να κάνουμε εμείς απέναντι σε ένα πρότυπο καταναλωτικό που δεν θέλουμε να αλλοιωθεί γιατί είναι καλύτερο για τη δημόσια υγεία και για την ανάθρεψη των παιδιών μας που έμμεσα -καταλαβαίνετε τι εννοώ, δεν μπορώ να επεκταθώ- στηρίζει την ελληνική κτηνοτροφία. Δηλαδή δεν δίνει τη δυνατότητα στον ανταγωνισμό να ασχοληθεί αν αυτό το καταναλωτικό πρότυπο μείνει στη χώρα μας και αυτό επιχειρούμε. Και δεν τα κάναμε όλα αυτά σε μια εβδομάδα, έχουμε μέτρα. Μάλιστα θα συναντηθώ και με τις ενώσεις Ελλήνων καταναλωτών, για να έχω μια συνεργασία μαζί τους και να κάνουμε μια καμπάνια, ξανά νέο κύκλο με τους 'Ελληνες κτηνοτρόφους και σε κάθε περίπτωση εμείς απευθυνόμενοι στο καταναλωτικό κοινό με σαφήνεια θα του προτείνουμε το συγκεκριμένο μοντέλο. Διαφορετικά δεν μπορούμε να αμυνθούμε και παρακαλώ να με κατανοήσετε. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 481/1.12.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Υγείας και Πρόνοιας σχετικά με την καθυστέρηση κατασκευής Νοσοκομείου Αγρινίου.

Επίσης και η επόμενη, η πέμπτη, με αριθμό 477/28.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Γεωργίου Τσαφούλια προς τον Υπουργό Υγείας και Πρόνοιας, Εθνικής Οικονομίας και Οικονομικών, σχετικά με τις προθέσεις της Κυβέρνησης για την εξασφάλιση πιστώσεων προκειμένου να ανεγερθεί το Νοσοκομείο Αγρινίου, αφορά το αυτό αντικείμενο και κατά τον Κανονισμό, όταν αναφέρονται στο ίδιο αντικείμενο, συζητούνται ταυτόχρονα, χωρίς να επηρεάζονται τα δικαιώματα των ομιλητών ως προς το χρόνο.

Η επίκαιρη ερώτηση της κ. Αλφιέρη έχει ως εξής:

"Οι κυβερνητικές υποσχέσεις από το 1983 είχαν προαναγγείλει την κατασκευή του Νοσοκομείου Αγρινίου. Συγκεκριμένα έλεγαν ότι θα γίνουν τριακόσιες πενήντα κλίνες στο πενταετές πρόγραμμα και είχαν εγκρίνει και πιστώσεις ύψους εκατόν σαράντα εννέα εκατομμυρίων (149.000.000) δραχμών. Οι Κυβερνήσεις του ΠΑΣΟΚ και της Νέας Δημοκρατίας ήλθον, απήλθον, υποσχέθηκαν και ξαναϋποσχέθηκαν και το νοσοκομείο


 

  

Σελίδα 2591 

 

δεν χτίστηκε.

Ο Ιατρικός Σύλλογος Αγρινίου με υπόμνημα προς τον Πρωθυπουργό, τους Αργηγούς των Κομμάτων και τους Βουλευτές, απαιτεί το χτίσιμο του νοσοκομείου.

Ερωτάται ο κύριος Υπουργός:

Αν το χτίσιμο του Νοσοκομείου Αγρινίου έχει ενταχθεί στον τακτικό προϋπολογισμό στο τεύχος που αφορά την Περιφέρεια "Επιχορήγηση Νομαρχιακών Αυτοδιοικήσεων για δαπάνες υγείας"

Ποιο το χρονοδιάγραμμα υλοποίησης του έργου;"

Η επίκαιρη ερώτηση του κ. Τσαφούλια έχει ως εξής:

"Ο Νομός Αιτωλοακαρνανίας, από τους μεγαλύτερους της χώρας, στερείται νοσοκομείου ικανού να καλύπτει τις ανάγκες των κατοίκων της περιοχής, παρά το γεγονός, ότι αποτελεί πάγιο και καθολικό αίτημά τους από δεκαπενταετίας περίπου.

Επειδή, παρά τις κατά καιρούς υποσχέσεις και διαβεβαιώσεις των αρμοδίων Υπουργών, τελικώς ματαιώθηκε, σύμφωνα με πληροφορίες, η κατασκευή νέου νοσοκομείου.

Ερωτώνται οι κύριοι Υπουργοί:

1. Εάν έχει εγκαταλειφθεί το θέμα της ανέγερσης νέου νοσοκομείου στο Αγρίνιο.

2. Εάν όχι, σε ποιες ενέργειες θα προβούν, προκειμένου να εξασφαλιστούν οι απαιτούμενες πιστώσεις.".

Ο Υφυπουργός Υγείας και Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κυρίες και κύριοι συνάδελφοι, σε σχέση με το υπό κατασκευή νέο νοσοκομείο στο Αγρίνιο, θέλω να ενημερώσω τους συναδέλφους που με επίκαιρη ερώτησή τους φέρνουν το θέμα στη Βουλή, αλλά και το Σώμα, ότι κατ' αρχάς δεν υπήρξε ποτέ επίσημη εξαγγελία ότι θα κατασκευαστεί νέο νοσοκομείο στο Αγρίνιο. Ούτε για τριακόσιες πενήντα κλίνες μίλησε κανείς συνάδελφος, ούτε για εκατόν σαράντα εννέα εκατομμύρια (149.000.000) δραχμές, που βλέπω ότι αναφέρετε στην επίκαιρη ερώτησή σας, ελέχθη ποτέ. Εν πάση περιπτώσει, δεν εντάχθηκε ποτέ το νέο νοσοκομείο του Αγρινίου σε κανένα πρόγραμμα.

Υπήρξαν διαπιστώσεις, ότι οι ανάγκες του νομού πρέπει να καλυφθούν μ' ένα μεγαλύτερο νοσοκομείο και αυτό πιθανόν εκλήφθηκε ως εξαγγελία νέου νοσοκομείου.

Χαίρομαι, όμως, που και οι δύο σας δεν μιλάτε για κακή ποιότητα παρεχόμενων υπηρεσιών υγείας στο νομό. Διότι, αυτήν τη στιγμή πρέπει να σας πω, ότι γίνεται μία τεράστια προσπάθεια στο Νομό Αιτωλοακαρνανίας.

Πρώτον, κατασκευάζεται και τελειώνει μέχρι τον Απρίλη του '98 το νέο νοσοκομείο Μεσολογγίου εκατόν είκοσι κλινών.

Δεύτερον, όσον αφορά το Νοσοκομείο Αγρινίου, σε σημερινή επικοινωνία που είχα με τον Πρόεδρο μου είπε επί λέξει, ότι μέχρι τα Χριστούγεννα ολοκληρώνεται το έργο προϋπολογισμού ενός δισεκατομμυρίου (1.000.000.000) δραχμών και έτσι το νοσοκομείο θα διαθέτει εκατό κλίνες σύγχρονες.

Τρίτον, με ενημέρωσε, ότι έχει δρομολογηθεί η λειτουργία μονάδας εντατικής θεραπείας. 'Εχουν ήδη συσταθεί τρεις θέσεις ειδικών γιατρών ΕΣΥ. 

Τέταρτον, με ενημέρωσε ότι το νοσοκομείο προμηθεύεται σύντομα αξονικό τομογράφο και έχει χρηματοδοτηθεί με εκατόν πενήντα εκατομμύρια (150.000.000) δραχμές για την αγορά του αξονικού τομογράφου. 'Εχει γίνει ο διαγωνισμός από το Υπουργείο Εμπορίου. Επίσης, έχει χρηματοδοτηθεί με εξήντα οκτώ εκατομμύρια (68.000.000) δραχμές για τη διαμόρφωση του χώρου για την εγκατάσταση του αξονικού τομογράφου.

Πέμπτον, μελετάται η επέκταση της μονάδας τεχνητού νεφρού και έχει ήδη δρομολογηθεί πίστωση εκατό εκατομμυρίων (100.000.000) δραχμές και έχει γίνει προκήρυξη για την αγορά τριών μηχανημάτων αιμοκάθαρσης.

'Ετσι έχουν τα πράγματα όσον αφορά το υπάρχον νοσοκομείο. 

Δεν σας κρύβω, ότι οι Βουλευτές του νομού, οι φορείς του νομού, μας έχουν επανειλημμένα επισκεφθεί στο Υπουργείο και ζητούν πράγματι την κατασκευή νέου νοσοκομείου. 'Εχουν γίνει τρεις, τέσσερις συσκέψεις. Εμείς στείλαμε μία ομάδα τεχνικών να δουν το υπάρχον νοσοκομείο και τη δυνατότητα επέκτασης ή μη. Υπάρχει μια έκθεση και σε αυτήν την έκθεση είναι καταγεγραμμένα τα υπέρ και τα κατά της επέκτασης. 

Εν πάση περιπτώσει, εμείς με πολλή προσοχή παρακολουθούμε το θέμα. Δεν σας κρύβω, ότι εάν δούμε, ότι η κατασκευή νέου νοσοκομείου στο Αγρίνιο μπορεί να ενταχθεί στο τρίτο Πακέτο Σαντέρ, εάν δηλαδή οι δαπάνες κατασκευής νέων νοσοκομείων είναι επιλέξιμες, τότε πιθανότατα να προχωρήσουμε στην κατασκευή νέου νοσοκομείου. Πάντως, αυτήν τη στιγμή γίνεται μία τεράστια προσπάθεια βελτίωσης των υποδομών και των παρεχόμενων υπηρεσιών υγείας στο νομό, κάτι που δεν μπορεί κανείς να το αμφισβητήσει. Χαίρομαι που και εσείς με την επίκαιρη ερώτησή σας δεν βάζετε κάτι τέτοιο.

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, θέλω να επισημάνω κάτι: Πράγματι ο τομέας υγείας είναι ένας λεπτός τομέας και γι' αυτό καμιά φορά λέτε ότι σας ταλαιπωρούμε που σας φέρνουμε στη Βουλή, αλλά είναι θέμα που πολλές φορές οι προσεγγίσεις είναι διαφορετικές. Γι' αυτό και στο Νοσοκομείο Αγρινίου, οι προσεγγίσεις είναι διαφορετικές.

Θέλω να επισημάνω ότι το υπόμνημα αυτό μας το έστειλε ο Ιατρικός Σύλλογος του Αγρινίου και στη συνεργασία που είχαμε με τους τοπικούς φορείς και με τους Βουλευτές που πολύ σωστά είπατε βάζουν επιτακτικά αυτό το θέμα. Θέλω να σας πω ότι εγώ δεν είμαι απ' αυτήν την περιοχή, αλλά γνωρίζω πολύ καλά το θέμα μέσα απ' όλη αυτήν τη διεργασία που έχει γίνει.

Θέλω να ξεκινήσω λίγο ανάποδα: Μας μιλήσατε για το Νοσοκομείο του Μεσολογγίου. Δεν είναι νομαρχιακό, είναι μικρό νοσοκομείο, δεν έχει και αυτό υποδομή και γιατρούς. Η περιοχή είναι απομονωμένη και δυσκολεύει την πρόσβαση για να εξυπηρετηθεί όλη η άλλη περιοχή.

Τώρα να δούμε την κατάσταση που επικρατεί στο Νοσοκομείο του Αγρινίου. Το Νοσοκομείο του Αγρινίου υπάρχει από το 1959. Την κατάσταση που επικρατεί δεν την χαρακτηρίζουν οι κάτοικοι εκεί της περιοχής, αλλά κατά καιρούς κάποιοι μεγάλοι επίσημοι που το έχουν επισκεφθεί, ακόμη και Υπουργοί που αγανακτούν με την υπάρχουσα κατάσταση και διερωτώνται πώς είναι δυνατό να παρουσιάζεται μια τριτοκοσμική πραγματικότητα σε μια χώρα της Ευρωπαϊκής 'Ενωσης.

Κυβερνητικές υποσχέσεις υπάρχουν από το 1984. Είχαν εγκριθεί πιστώσεις και κονδύλια, τα οποία είναι άγνωστο πού κατέληξαν. Οι όποιες διορθώσεις έγιναν την περσινή χρονιά οφείλονται αποκλειστικά σε δωρεές κατοίκων της περιοχής.

Ο κ. Πεπονής και ο κ. Κρεμαστινός έχουν εκφραστεί με τα χειρότερα λόγια για την κατάσταση που επικρατούσε τον καιρό που επισκέφθηκαν το νοσοκομείο. Και όλα αυτά σε ένα νοσοκομείο, το οποίο υποχρεούται όχι μόνο να καλύψει τις ανάγκες της περιοχής, αλλά και άλλα περιστατικά από το Καρπενήσι μέχρι τη Λευκάδα. Στο νοσοκομείο αυτό που αποτελεί προσβολή για τον πολιτισμό μας, όπως είπα οι γιατροί είναι υποχρεωμένοι να δουλεύουν με τρομακτικές ελλείψεις. Δεν υπάρχει παιδιατρική και νευρολογική κλινική. 'Ολες οι ειδικότητες έχουν πρόβλημα στην κάλυψη θέσεων, ενώ οι σημαντικές ειδικότητες όπως ο καρδιολόγος υπάρχει μόνο ένας γιατρός.

Ζητάμε από σας, κύριε Υπουργέ, να αντιμετωπίσετε το θέμα του Νοσοκομείου Αγρινίου, γιατί δεν λύνει μόνο το πρόβλημα του Αγρινίου και να προβείτε σε προσλήψεις για το ειδικευμένο προσωπικό για να λυθεί προς το παρόν λίγο το πρόβλημα που επικρατεί εκεί.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Το έγγραφο του Ιατρικού Συλλόγου λέει τελείως τα αντίθετα. Το μεσημέρι πήρα τον πρόεδρο του Ιατρικού Συλλόγου τον κ. Ρούση -από το 1983 είναι η υπόσχεση για τριακόσια κρεβάτια- και μου είπε ότι μαζί οι ιδιωτικές κλινικές και το Νοσοκομείο του Μεσολογγίου είναι διακόσια ογδόντα. Χρειάζονται τριακόσια κρεβάτια και


 

  

Σελίδα 2592 

 

δεν υπάρχει κανένας εξοπλισμός. Η δρομολόγηση για το τεχνητό νεφρό είναι μύθος όπως είναι μύθος και ο αξονικός.

Λέτε ότι δρομολογείται η πίστωση. Το "δρομολογείται" υπάρχει από το 1989. Δρομολογείται και δρομολογείται. Επομένως, δεν είναι έτσι τα πράγματα όπως τα παρουσιάσατε. Και αυτά που είπατε περί δήθεν Πακέτου Σταντέρ κλπ και ότι θα δούμε πώς θα τα εντάξουμε, είναι απλούτατα μια διαδικασία λειτουργίας σχέσεων με τους Βουλευτές σας, τους Βουλευτές του Νομού Αιτωλοακαρνανίας, όχι με τους Βουλευτές της Αντιπολιτεύσεως και φορείς δικούς σας, όχι φορείς αντικειμενικούς. Είναι τελείως διαφορετικά αυτά τα πράγματα.

'Υστερα απ' αυτά που άκουσα, κύριε Υπουργέ, ας αντιληφθεί πλήρως η Αιτωλοακαρνανία, διακόσιες τριάντα χιλιάδες λαός, ότι νοσοκομείο δεν γίνεται. Να το πούμε καθαρά απόψε ότι νοσοκομείο δεν γίνεται μετά τις δηλώσεις του κυρίου Υφυπουργού, να το ακούσει ο λαός της Αιτωλοακαρνανίας. Δώσατε στην Ηλεία, δώσατε αλλού με μικρότερο πληθυσμό και σε νοσοκομεία με περισσότερες εκσυγχρονιστικές μεθόδους. Δώσατε αλλού και δεν δώσατε εκεί. Το έχουν παράπονο. Πρέπει να το καταλάβουν μια και καλή ότι ύστερα απ' αυτά που είπατε, νοσοκομείο στο Αγρίνιο δεν γίνεται και "όποιος δε νογάει, μύθους μολογάει" λένε στο Αγρίνιο. Αυτό ισχύει για σας.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, ήμουν πάρα πολύ προσεκτικός στην απάντησή μου. Δεν είπα ότι δεν γίνεται το νοσοκομείο. Είπα ότι το Υπουργείο Υγείας και Πρόνοιας με πολλή προσοχή μελετά το θέμα. Μας επισκέφθηκαν κατ' επανάληψη οι φορείς του νομού, οι Βουλευτές του νομού, συζητήσαμε. Εάν είχαμε την οικονομική δυνατότητα, αγαπητέ συνάδελφε, να το βάλωμε, θα το βάζαμε στο πρόγραμμα. Δεν υπήρχε δυνατότητα, δεν είχε ενταχθεί σε πρόγραμμα και δεν μπορούσαμε να εξαγγείλουμε νοσοκομείο και να γράφωμε μια πίστωση ενός δισεκατομμυρίου και να ταλαιπωρούμε το νομό επί δεκαπέντε χρόνια μέχρι να κατασκευαστεί το νοσοκομείο.

Επειδή, όμως, μελετάμε με πολλή προσοχή το θέμα, στείλαμε μια επιτροπή από τεχνικούς να εξετάσει τη δυνατότητα επέκτασης του υπάρχοντος νοσοκομείου. Υπάρχει σας είπα μια έκθεση με τα υπέρ και τα κατά της επέκτασης. Δυστυχώς υπάρχει πρόβλημα προσπελασιμότητας, γιατί αντιλαμβάνεστε ότι αν μπορούσαμε να κάνουμε μια επέκταση στο υπάρχον νοσοκομείο και να προσθέσουμε γύρω στις ογδόντα με εκατό κλίνες θα ήταν η καλύτερη λύση. 'Ομως, δυστυχώς αυτή η δυνατότητα δεν υπάρχει.

Γι' αυτό είπα ότι εάν -δεν είπα ότι δεν πρόκειται να γίνει νοσοκομείο-ξεκαθαριστεί ότι στο τρίτο Πακέτο Σαντέρ θα μπορούν να ενταχθούν νοσοκομεία και αυτές οι δαπάνες θα είναι επιλέξιμες, βεβαίως το Υπουργείο θα προχωρήσει στην κατασκευή νέου νοσοκομείου. Υπάρχει το οικόπεδο και νομίζω ότι τα πράγματα θα είναι πολύ εύκολα. Δεν έχω να πω τίποτε άλλο. Προτιμώ να πω αυτό, παρά να εξαγγείλω νέο νοσοκομείο και να λέτε μετά ότι δεν προχωρήσαμε στην υλοποίηση της εξαγγελίας.

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες Ερωτήσεις δεύτερου κύκλου.

Κύριοι συνάδελφοι, δέχεσθε να προταχθεί η ερώτηση του κ. Γκατζή προς τον Υπουργό Γεωργίας;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, θα συζητηθεί η προταχθείσα υπ' αριθμόν 488/1.12.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Γεωργίας, σχετικά με τη λήψη μέτρων προστασίας της τευτλοκαλλιέργειας, ακύρωση του μέτρου στρεμματικών προστίμων κλπ.

Η ερώτηση του κυρίου συναδέλφου έχει ως εξής:

"Την τευτλοκαλλιέργεια είχε προτείνει πριν από τρία χρόνια σαν εναλλακτική λύση η Κυβέρνηση στα αδιέξοδα που δημιουργούσε η πολιτική της στους βαμβακοπαραγωγούς.

Φέτος όμως μείωσε δραστικά τις τιμές και επέβαλε αυστηρά στρεμματικά πρόστιμα σε όσους ξεπεράσουν τις ατομικές ποσοστώσεις. Και σαν να μην έφταναν αυτά τα μέτρα η Κυβέρνηση αποδέχθηκε καταρχάς την εισήγηση της Ελληνικής Βιομηχανίας Ζάχαρης για νέες μειώσεις στις τιμές των τεύτλων για την ερχόμενη χρονιά, με στόχο οι μειώσεις αυτές μαζί με ανάλογη μείωση του εργασιακού κόστους να αυξήσουν την κερδοφορία της Ελληνικής Βιομηχανίας Ζάχαρης για να επιταχυνθεί το ξεπούλημά της στο πολυεθνικό κεφάλαιο. 

Ερωτάται ο κύριος Υπουργός:

Τι μέτρα θα πάρει για να προστατεύσει τους τευτλοκαλλιεργητές και την τευτλοκαλλιέργεια για να μην οδηγηθεί η χώρα σε εισαγωγές ζάχαρης;

Θα ακυρώσει την εφαρμογή του μέτρου των εξοντωτικών στρεμματικών προστίμων;

Θα απορρίψει την εισήγηση της Ελληνικής Βιομηχανίας Ζάχαρης και με ποιο τρόπο θα προστατεύσει το εισόδημα των τευτλοπαραγωγών;

Θα επιτρέψει το ξεπούλημα της Ελληνικής Βιομηχανίας Ζάχαρης;"

Ο Υφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Ευχαριστώ κύριε Πρόεδρε.

Δεν γνωρίζω από πού ο κύριος συνάδελφος άντλησε τη γνώση ότι η Κυβέρνηση πρότεινε ως εναλλακτική λύση την τευτλοκαλλιέργεια αντί της βαμβακοκαλλιέργειας ή δεν ξέρω από πού τεκμαίρεται ότι η Κυβέρνηση αποδέχθηκε τη μείωση της τιμής των τεύτλων με στόχο βεβαίως την κερδοφορία της Ελληνικής Βιομηχανίας Ζάχαρης και τέλος το ξεπούλημά της στο πολυεθνικό κεφάλαιο.

Βέβαια η αύξηση της κερδοφορίας από τη μια μεριά και το ξεπούλημα από την άλλη μοιάζουν δύο έννοιες αντίθετες και ασυμβίβαστες, αλλά η ελληνική γλώσσα είναι πάρα πολύ πληθωρική και έτσι επιτρέπεται να την αξιοποιούμε ανάλογα.

Το θέμα, αγαπητέ συνάδελφε, το ξανάφερε η παράταξή σας στις 6.10.1997 και υπήρξε σαφής απάντηση στο Ελληνικό Κοινοβούλιο. Εσείς όμως επανέρχεστε και το μόνο καινούριο είναι αυτό το στερεότυπο που αφορά το πολυεθνικό κεφάλαιο -και την παρέμβασή του- της εξαγοράς της Ελληνικής Βιομηχανίας Ζάχαρης.

Θέλω, κύριε συνάδελφε, να σας βεβαιώσω ότι επιδίωξη της Κυβέρνησης είναι όχι μόνο η τροφοδοσία της εσωτερικής κατανάλωσης αλλά και οι εξαγωγές της ελληνικής ζάχαρης. Για το ένα και για το άλλο βεβαίως απαιτούνται πολιτικές σοβαρότητας και ανάλογες ενέργειες. Χρειάζεται οι παραγωγοί να έχουν εύλογο εισόδημα για να παραμείνουν στην καλλιέργεια. Χρειάζεται η Ελληνική Βιομηχανία Ζάχαρης να είναι ικανή να επεξεργάζεται, να τροφοδοτεί την ελληνική αγορά με ανταγωνιστικές τιμές. Η χώρα μας δεν έχει κλειστά σύνορα και πρέπει να έχετε υπόψη σας, κύριε συνάδελφε, ότι η διεθνής τιμή ζάχαρης κυμαίνεται μεταξύ εκατό (100) και εκατόν δέκα (110) δραχμών, οι τιμές προσφορών ζάχαρης από την Ευρωπαϊκή 'Ενωση δεν ξεπερνούν τις διακόσιες είκοσι (220) δραχμές ανά κιλό και βεβαίως οι τιμές της ελληνικής παραγωγής με ένα εύλογο κέρδος και μάλιστα πολύ μικρό κυμαίνεται περίπου στις διακόσιες σαράντα πέντε (245) δραχμές ανά κιλό.

Φέτος, λόγω εισαγωγών από την Ευρωπαϊκή 'Ενωση και κύρια από την Ιταλία, προκειμένου η ελληνική βιομηχανία να κρατήσει την ελληνική αγορά -θέμα το οποίο και εσείς λέτε και έτσι πρέπει να κάνουμε- μείωσε τις τιμές. Και δέκα δραχμές μείωση ανά κιλό συνεπάγεται κόστος για την ελληνική βιομηχανία τρία δισεκατομμύρια (3.000.000.000) δραχμές.

Αναφέρθηκα σ' αυτά τα νούμερα για να σας ρωτήσω ευθέως, κύριε συνάδελφε: Τι πρέπει να γίνει; Να αφήσουμε να χρεοκοπήσει η Ελληνική Βιομηχανία Ζάχαρης και μετά να χύνουμε κροκοδείλια δάκρυα αναζητώντας και ρίχνοντας ευθύνες στη συνομοσία του διεθνούς καπιταλισμού και του διεθνούς κεφαλαίου; Δεν πρέπει να δούμε τα προβλήματα με ειλικρίνεια και να δώσουμε απαντήσεις; 

Σ' αυτά τα πλαίσια είχαμε αλλεπάλληλες συζητήσεις.


 

  

Σελίδα 2593 

 

Βεβαίως, υπάρχει ένα αίτημα της Ελληνικής Βιομηχανίας Ζάχαρης, η οποία θέλει να μειώσει τα λειτουργικά της έξοδα και μέσα εκεί περιλαμβάνεται και η πρότασή της για μείωση της τιμής της πρώτης ύλης, ένα θέμα το οποίο δεν έγινε δεκτό από το Υπουργείο Γεωργίας και ζητήσαμε η συζήτηση αυτή να ολοκληρωθεί σε συνεργασία και με την Αγροτική Τράπεζα, αλλά και με τις συνεταιριστικές οργανώσεις.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)

Τελειώνω κύριε Πρόεδρε.

Ζητάτε επιπλέον, να ακυρώσουμε την εφαρμογή του μέτρου των εξοντωτικών προστίμων, όπως λέτε, και εδώ μου θυμίζετε τον καλό καλόγερο που τη Μεγάλη Εβδομάδα βάπτισε το κρέας, ψάρι.

Δεν είναι, αγαπητέ συνάδελφε, εξοντοτικά πρόστιμα. Είναι συμβατικές υποχρεώσεις και οι συμβατικές υποχρεώσεις πρέπει να τηρούνται από όλες τις μεριές. Υπήρξε υπέρβαση δεκαπέντε χιλιάδων στρεμμάτων μόνο από τρεις χιλιάδες παραγωγούς. Γνώριζαν το θέμα και βεβαίως, με βάση το συμφωνητικό μειώνεται το κόστος κατά είκοσι πέντε χιλιάδες (25.000) δραχμές όπως προβλέπεται από τη σύμβαση. 

ΠΡΟΕΔΡΕΥΩΝ (Παναγιώτης Ν. Κρητικός): Αυτό όμως, ισχύει και για όσους υπερβαίνουν το χρόνο, να το έχετε υπόψη σας.

Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν είδαμε να υπάρχει μία συμβατική υποχρέωση που να δίνει στην Ελλάδα τη δυνατότητα να αυξήσει την παραγωγή από τις δυνατότητες τις οποίες έχει. Θέλετε στο γάλα που κουβεντιάσαμε προηγουμένως; Θέλετε στα τεύτλα που μιλάμε σήμερα; Θέλετε στο βαμβάκι; Πείτε μου ένα προϊόν που είμαστε στις συμβατικές υποχρεώσεις και με δυνατότητα ανάπτυξης της παραγωγής μας.

Οι υπογραφές που έχετε βάλει, κύριε Υφυπουργέ, αυτό λένε και αυτό λένε και τα γεγονότα, αυτό λένε και οι αριθμοί, αυτό λέει και αυτό που είπατε τελευταίως, αφού μας παρουσιάσατε ότι δεν έχετε καμία πρόθεση ούτε να μειώσετε το κέρδος, το εισόδημα των αγροτών ούτε και η βιομηχανία να υποστεί ζημιές κλπ. Στο τέλος, όμως, μας το βγάλατε το φασούλι. Τι θέλετε να κάνουμε δηλαδή; Να κλείσει η επιχείρηση;

Γιατί δεν λέτε την αλήθεια, κύριε Υπουργέ; Παίρνει ένας αγρότης να καλλιεργήσει δέκα στρέμματα, έχει ένα χωράφι, είναι ένδεκα, το βάζει όλο τεύτλα, έρχεστε εσείς, "μπαμ" είκοσι πέντε χιλιάδες (25.000) δραχμές πρόστιμο!

Πέρα απ' αυτό, η μείωση του κόστους παραγωγής που έχει εξαγγείλει η Τράπεζα και που εσείς υιοθετήσατε και μας λέτε ότι εμείς θα έχουμε κροκοδείλια δάκρυα, είναι οκτώ δισεκατομμύρια (8.000.000.000) δραχμές, από τα οποία τα πεντέμισι (5.500.000.000) θα τα πλήρωσουν οι αγρότες με μείωση των τιμών και τα δυόμισι εκατομμύρια (2.500.000) οι εργαζόμενοι.

'Ετσι, λοιπόν, θα κάνετε την ανταγωνιστικότητα; Χωρίς να εκσυγχρονίσετε το εργοστάσιο, την παραγωγή, να δώσετε τη δυνατότητα μεγαλύτερης καλλιέργειας, μεγαλύτερης ποσότητας, που μέσα από την ποσότητα θα μειωθεί το κόστος;

Δεν ξέρω πώς τα βλέπετε, κύριε Υπουργέ. Εμείς, δεν κάνουμε τίποτα τέτοιο, που μας λέτε για το μονοπώλιο, για το ένα και το άλλο, αλλά είναι συνυφασμένο με την πολιτική σας. Οι αγρότες και οι εργαζόμενοι στη βιομηχανία ζάχαρης φοβούνται ότι έχετε κάνει συμφωνίες κάτω από το τραπέζι με τη ΜΑΝ, τη γερμανική, η οποία έχει πάρε δώσε με τη βιομηχανία ζάχαρης. 

Εμείς, κύριε Υπουργέ, θέλουμε να κρούσουμε τον κώδωνα του κινδύνου για να καταλάβουν και οι αγρότες ακόμη περισσότερο την πολιτική σας, αλλά και για να πάρετε και εσείς τα απαραίτητα μέτρα. Δεν μπορεί να μειώνετε την καλλιέργεια των τεύτλων σε μία χώρα που έχει αυτό το φυσικό προνόμιο του ήλιου, της ζέστης, του φωτός κλπ.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Τελειώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Επειδή είστε και βιαστικός, σας το υπενθυμίζω.

ΝΙΚΟΛΑΟΣ ΓΚΑΤΖΗΣ: Γι' αυτό λέμε ότι πρέπει να απορρίψετε τις προτάσεις που σας έκανε η Ελληνική Βιομηχανία Ζάχαρης και να ακυρώσετε κάθε εφαρμογή εξοντωτικών μέτρων που έχετε βάλει στις ποσοστώσεις, όταν πρόκειται για ένα και για δύο στρέμματα. Παράλληλα να αυξήσουμε την παραγωγή και να κάνουμε και εξαγωγές, γιατί παράγουμε πολύ καλή σε ποιότητα ζάχαρη. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Αποδέχομαι τις σκέψεις του συναδέλφου σαν ευχή, αλλά θέλω να μιλήσω με κάθε ειλικρίνεια. Αντιμετωπίζουμε τα προβλήματα με ρεαλισμό και δεν θέλουμε να τρέφουμε φρούδες ελπίδες και να υποσχόμαστε λύσεις εκεί που δεν υπάρχουν.

Συμφωνώ μαζί σας και να παλέψουμε και μαζί και στην Ευρωπαϊκή 'Ενωση και όπου χρειάζεται, για να αυξήσουμε την ποσόστωση για να υπάρξουν περισσότεροι καλλιεργητές σ' αυτό το σημαντικό αγροτικό προϊόν. Αυτή όμως είναι μια ιστορία που δεν εξαρτάται μόνο από τη βούληση και από την καλή διάθεση. Διαπραγματεύσεις και συμφέροντα παίζονται.

Εγώ σας είπα προηγούμενα: Θα μείνουμε στη διεθνή τιμή της ζάχαρης στις εκατόν δέκα (110) δραχμές ή θα αποδεχθούμε κάποιους όρους που δίνουν τιμή απόσυρσης μόνο διακόσιες είκοσι (220) δρχ. το κιλό;

Η συμμετοχή μας στην Ευρωπαϊκή 'Ενωση έχει και οφέλη και κόστος. 'Ομως, υπάρχει ένα ισοζύγιο και τα οφέλη απ' αυτό το ισοζύγιο φαίνεται να είναι περισσότερα. 

Βεβαίως είναι στο χέρι μας να κλείσουμε τα σύνορα και να αποφασίζουμε μόνοι μας κάποιες πολιτικές. Σας δήλωσα από την αρχή ότι αυτή είναι καταστροφική πολιτική για τη χώρα.

ΝΙΚΟΛΑΟΣ ΓΚΑΤΖΗΣ: Αυτό καταλάβατε, κύριε Υπουργέ; Αυτό σας είπαμε; Να κλείσουμε τα σύνορα...

ΠΡΟΕΔΡΕΥΩΝ (Παναγιώτης Ν. Κρητικός): Μη διακόπτετε, κύριε συνάδελφε. Παρακαλώ. Δεν δικαιούσθε να διακόπτετε. Κάνατε την αγόρευσή σας.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Προσέξτε, το να μου ζητάτε να πάρω αυθαίρετες και μονομερείς αποφάσεις, είναι πράγματι σαν να μη μπορούμε να συμφωνήσουμε ή να συνεννοηθούμε.

Σας είπα και προηγούμενα ότι η Ελληνική Βιομηχανία Ζάχαρης προβληματίζεται, διότι βλέπει ότι έρχονται δύσκολες μέρες μ' αυτό το παραγωγικό κόστος, το οποίο έχει. Και καλά κάνει και έκανε εισηγήσεις. Και εμείς, δεν αποδεχθήκαμε την εισήγησή της και είπαμε ότι θέλουμε τεκμηριωμένη εισήγηση που να απαντάει σε όλα τα προβλήματα. Τι θα γίνει με τους εργαζόμενους, τι θα γίνει μ' αυτό το βασικό θέμα, που είπατε και σεις, τον εκσυγχρονισμό της βιομηχανίας κ.α. Δεν θέλουμε, δηλαδή, να μετακυλίσουμε το κόστος στον 'Ελληνα παραγωγό, παρ' όλο που ο 'Ελληνας παραγωγός παίρνει 30% παραπάνω από το μέσο Ευρωπαίο αγρότη. Αυτό είναι μια άλλη ιστορία.

(Στο σημείο αυτό κτυπάει του κουδούνι λήξεως του χρόνου ομιλίας του κυρίου Υφυπουργού)

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Υπουργέ. Εξαντλήσαμε το χρόνο τον οποίο δικαιούμαστε και οι ερωτήσεις...

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κλείνω, κύριε Πρόεδρε.

Μιλήσατε για την πιθανότητα ξεπουλήματος της βιομηχανίας. Διάβασα και εγώ κάποια σενάρια στις εφημερίδες, κύριε συνάδελφε.

ΠΡΟΕΔΡΕΥΩΝ (Παναγιώτης Ν. Κρητικός):...αντί να συζητηθούν μέσα σε μία ώρα, κάνουμε δύο ώρες εις βάρος του νομοθετικού έργου.

Παρακαλώ, ολοκληρώστε.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Δεν είναι αλήθεια και αυτό το δηλώνω απερίφραστα. 'Οχι μόνο δεν θέλουμε να την πουλήσουμε, θέλουμε να την εξυγιάνουμε.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της πρώτης επίκαιρης ερώτησης με αριθμό


 

  

Σελίδα 2594 

 

473/28.11.97 του Βουλευτή του Πανελλήνιου Σοσιαλιστικού Κινήματος κ. Ευάγγελου Μαλέσιου προς τον Υπουργό Πολιτισμού, σχετικά με τη λήψη μέτρων προστασίας των μοναστηριών της Ηπείρου, των θησαυρών που υπάρχουν σ' αυτά κλπ.

Η επίκαιρη ερώτηση του κ. Μαλέσιου έχει ως εξής:

"Τις ημέρες αυτές η κοινή γνώμη πληροφορήθηκε από τα Μέσα Μαζικής Ενημέρωσης την κλοπή από αγνώστους, που έγινε στο μοναστήρι της Κηπίνας του Νομού Ιωαννίνων στην 'Ηπειρο.

Εικόνες μεγάλης αξίας και αριστουργηματικά ξυλόγλυπτα του τέμπλου εκλάπησαν από το μοναστήρι αυτό, με άνεση και ευκολία, δίχως καμία αρμόδια υπηρεσία να αντιληφθεί το παραμικρό και μόνον οι κάτοικοι της περιοχής διαπίστωσαν τυχαία, μετά από ημέρες την ιερόσυλη πράξη.

Οργή, θλίψη και ανησυχία διακατέχει τον καθένα που πληροφορήθηκε το γεγονός και ιδιαίτερα τους Ηπειρώτες, οι οποίοι γνωρίζουν πολύ καλά τους κινδύνους που απειλούν τους μοναστηριακούς θησαυρούς της ιδιαίτερης πατρίδας τους.

Στην 'Ηπειρο σήμερα σώζονται 204 μεγάλα ή μικρότερα μοναστήρια (130 στο Νομό Ιωαννίνων και 74 στους Νομούς 'Αρτας, Πρέβεζας, Θεσπρωτίας) "χαμένα" σε μέρη δυσπρόσιτα κυριολεκτικά αφημένα στο έλεος του Θεού. Ελάχιστα απ' αυτά έχουν κάποιους μοναχούς να τα υπηρετούν.

'Αλλων 74 μοναστηρίων βρίσκονται γκρεμισμένα τα ερείπια καθώς στο διάβα του χρόνου η μέριμνα των κατοίκων της κάθε περιοχής δεν ήταν αρκετή για να τα συντηρήσει και το ενδιαφέρον της πολιτείας ήταν ανύπαρκτο.

Τα διασωθέντα μοναστήρια εξακολουθούν και σήμερα να συγκεντρώνουν το ενδιαφέρον χιλιάδων επισκεπτών, στη συνείδηση των οποίων είναι καταγραμμένη η πνευματική, θρησκευτική, κοινωνική μα πιο πολύ η εθνική προσφορά που είχαν τα μοναστήρια στη δημιουργία του νεοελληνικού έθνους, ώστε σήμερα να αποτελούν την κιβωτό της ιστορικής μας μνήμης και παράδοσης.

Ερωτάται ο κύριος Υπουργός.

α. Σε ποιες ενέργειες θα προβεί, ώστε να προστατευθεί ο μοναστηριακός μας πλούτος και ιδιαίτερα αυτός των δυσπρόσιτων μοναστηρίων της Ηπείρου.

β. Ποια μέτρα θεωρεί αναγκαία και θα πάρει, ώστε να υπάρξει λεπτομερειακή καταγραφή του ανυπολόγιστης αξίας μοναστηριακού πλούτου της Ηπείρου, αλλά και επαρκής συντήρηση των διασωθέντων μέχρι σήμερα μοναστηριών".

Ο Υπουργός Πολιτισμού κ.Ευάγγελος Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, η 'Ηπειρος και ιδιαίτερα ο Νομός Ιωαννίνων είναι ένας προνομιούχος τόπος στον οποίο διασώζονται πάρα πολλά ίχνη του βυζαντινού και μεταβυζαντινού μας πολιτισμού.

'Εχει μάλιστα το προνόμιο ο Νομός Ιωαννίνων και η 'Ηπειρος γενικότερα να έχουν ένα τεράστιο αριθμό μοναστηριών και παλιών βυζαντινών και μεταβυζαντινών εκκλησιών, πολλές απ' τις οποίες βρίσκονται σε δυσπρόσιτα μέρη και αυτό βεβαίως, έχει προστατεύσει τα μνημεία. 'Εχει διαμορφώσει ένα περιβάλλον προστασίας και διαφύλαξης των μνημείων, αλλά όπως είναι εύκολα αντιληπτό, τώρα πια δυσκολεύει και την πρόσβαση των υπηρεσιών μας, οι οποίες είναι ελλειπώς στελεχωμένες και καταβάλλουν υπεράνθρωπες προσπάθειες για να ανταποκριθούν στον τεράστιο όγκο δουλειάς που έχουν.

Του ζητήματος επιλαμβάνεται διαρκώς και με όλες τις δυνάμεις της η 8η Εφορία Βυζαντινών Αρχαιοτήτων που έχει στην τοπική της αρμοδιότητα, όπως γνωρίζετε όλους τους Νομούς της Ηπείρου, την Αιτωλοακαρνανία και την Κέρκυρα. Υπάρχουν καταγεγραμμένα στο μητρώο μνημείων περισσότερα από τέσσερις χιλιάδες μνημεία. Το δε Υπουργείο Πολιτισμού έχει κάνει τα τελευταία χρόνια ένα εντυπωσιακό πρόγραμμα αναστηλωτικών και στερεωτικών έργων σε πολλά μοναστήρια και πολλές εκκλησίες κυρίως του ορεινού όγκου της περιοχής. Θα μου επιτρέψετε να αναφέρω ενδεικτικά τέτοιες παρεμβάσεις στο Λίθινο, στη Μονή των Πατέρων, στην Πεδινή των Ιωαννίνων, στην εκκλησία της Κοιμήσεως της Θεοτόκου, στη Ρεπετίστη, στην Λάψιστα, στο Βρυσοχώρι του Ζαγοριού, στο Ανθοχώρι του Μετσόβου κλπ. Φυσικά το ίδιο θα μπορούσα να αναφέρω και για τους άλλους νομούς της Ηπείρου.

Βρίσκονται δε σε εξέλιξη στο Νομό Ιωαννίνων ειδικότερα και σε συνεργασία με τη Μητρόπολη Ιωαννίνων το μεγάλο έργο της παρέμβασής μας στο νησί της Λίμνης των Ιωαννίνων.

Το σημαντικότερο όμως πρόβλημα είναι άλλο. Είναι η ίδια η νομική κατάσταση στην οποία βρίσκονται τα μοναστήρια και οι ενοριακοί ναοί. Δεν έχει άμεση πρόσβαση το Υπουργείο Πολιτισμού και πρέπει πάντοτε να οργανώνει τη συνεργασία του με τις Μητροπόλεις και με τα εκκλησιαστικά συμβούλια. Η συνεργασία αυτή δεν είναι πάντοτε ανέφελη και χωρίς προβλήματα. Θέλουμε δε να ελπίζουμε ότι η ολοκλήρωση των έργων στο Νησί των Ιωαννίνων και η δημιουργία εκεί σε συνεργασία με τη Μητρόπολη του Εκκλησιαστικού Μουσείου θα επιτρέψει να συγκεντρωθεί ο τεράστιος πλούτος των κινητών μνημείων, κυρίως των Εικόνων, να διαφυλαχθεί και να αναδειχθεί.

Πρέπει να σας πω ακόμα ότι ακόμη και για τις εννέα Εικόνες που φυλάσσονται στο Βυζαντινό Μουσείο των Ιωαννίνων, υπήρξαν προβλήματα και αντιστάσεις από την Εκκλησία και έχουν χρησιδανειστεί απλώς οι Εικόνες αυτές για πέντε χρόνια. 'Αλλωστε κατά τον αρχαιολογικό νόμο, όλα αυτά πρέπει να συγκεντρώνονται σε ειδικά εκκλησιαστικά μουσεία. Τέτοιο μουσείο θα οργανώσουμε τώρα στα Ιωάννινα, κάτι που είναι σε πάρα πολύ προωθημένο στάδιο.

Ειδικά για την τελευταία κλοπή που είχαμε στο Μοναστήρι της Κηπίνας, είναι περιττό να πω και το γνωρίζει ο κύριος συνάδελφος, γιατί είχε την ευαισθησία να καταθέσει αυτήν την ερώτηση, ότι φυσικά κινήθηκε αμέσως όλη η διαδικασία της διεθνούς συνεργασίας. Είναι αδύνατον στην πράξη να μπουν στη διεθνή αγορά έργων τέχνης τα κλαπέντα, διότι είναι καταγεγραμμένα, είναι μέσα στο αρχείο μνημείων που έχουμε στη διάθεσή μας και το οποίο φυσικά είναι δια της Ιντερπόλ στη διάθεση όλων των αστυνομικών αρχών του κόσμου.

'Αρα θέλω να ελπίζω, όπως έχει συμβεί σε άλλες παρόμοιες περιπτώσεις, ότι θα έχουμε εντοπισμό των κλαπέντων αντικειμένων. 

Επίσης θέλω να ελπίζω ότι με την επιμονή μας, με τη συστηματικότητά μας στο πλαίσιο ενός περιορισμένου προϋπολογισμού τακτικού και δημοσίων επενδύσεων που έχει το Υπουργείο Πολιτισμού, κάνουμε όσα είναι ανθρωπίνως δυνατόν περισσότερα. Και θέλω να συγχαρώ τους αρχαιολόγους και τους αναστηλωτές αρχιτέκτονες του Υπουργείου Πολιτισμού. Με την πολιτική δε πίεση που θα ασκήσουν και οι συνάδελφοι Βουλευτές των νομών της Ηπείρου και η στάση της Εκκλησίας θα γίνει περισσότερο ευέλικτη και συνεργατική, ώστε να μπορέσουμε να έχουμε καλύτερα αποτελέσματα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μαλέσιος έχει το λόγο.

ΕΥΑΓΓΕΛΟΣ ΜΑΛΕΣΙΟΣ: Κύριε Υπουργέ, ήταν γνωστό το ενδιαφέρον που μέχρι σήμερα έχει δείξει η πολιτεία για τον εξέχοντα μοναστηριακό πλούτο της Ηπείρου και ιδιαίτερα του Νομού Ιωαννίνων. 'Εχει όμως αποδειχθεί ότι μέχρι σήμερα δεν ήταν αρκετή η φροντίδα των εκεί κατοίκων, μια και οι περιοχές αυτές ερήμωσαν πλέον, να προστατεύσει αυτόν τον πλούτο.

Δυστυχώς τις περισσότερες φορές ο πλούτος αυτός δεν είναι καν γνωστός. Δεν έχει καταγραφεί. Και εδώ είναι μεγάλη η αντίφαση, κύριε Υπουργέ. Μπορεί κάποιος να συγχωρήσει και να κατανοήσει την ολιγωρία της πολιτείας όταν βρίσκεται στα χέρια αρχαιοκαπήλων μη γνωστός πλούτος της αρχαίας εποχής; Και οι αρχαιοκάπηλοι μπορεί να σκάψουν κάπου και να πάρουν μνημεία που όμως δεν ήταν σε γνώση της ελληνικής πολιτείας. 'Ομως τα μνημεία, ο πλούτος αυτός είναι από δεκαετίας γνωστός στην ελληνική πολιτεία και φοβάμαι ότι με αργά βήματα προσπαθούν να τον προστατεύσουν. 

Πιστεύω ότι μπορούν και πρέπει να γίνουν περισσότερα. Εσείς ο ίδιος αναγνωρίζετε ότι ο προϋπολογισμός σας είναι περιορισμένος. Το 0,3% δεν επαρκεί, τα τριάντα, σαράντα


 

  

Σελίδα 2595 

 

δισεκατομμύρια (30.000.000.000 - 40.000.000.000) δεν επαρκούν όταν τα περισσότερα πάνε για τις μισθοδοσίες. Εσείς όμως ο ίδιος πρέπει να πρωτοστατήσετε προκειμένου να αναδειχθεί αυτή η αντίφαση ότι δεν μπορούμε σήμερα ουδέ καν να προστατεύσουμε από τους κλέφτες και αρχαιοκαπήλους αμύθητο θησαυρό.'Εχετε την υποχρέωση να πρωτοστατήσετε και από την πλευρά μας και εμείς μπορούμε να σας βοηθήσουμε σ'αυτό το καθήκον. Είναι γνωστός ο πλούτος που υπάρχει και είναι αμαρτία να χάνεται.

Πέραν αυτού, είναι ανάγκη να αναδειχθεί και η ιδιαίτερη πλευρά για την 'Ηπειρο. Βεβαίως, όπως είπατε, υπάρχουν προγράμματα, τα οποία ήδη εξελίσσονται. Και βεβαίως, η συνεργασία σας με την εκκλησία μπορεί να αποφέρει κάποιους καρπούς, ώστε να προστατευτούν αυτά τα τελευταία μνημεία. Εκείνο όμως που θα είχε μεγαλύτερη αξία, είναι η ιδιαίτερη ακόμη κατανομή των κονδυλίων του Υπουργείου Πολιτισμού, θα έλεγα με ένα πιο γενναιόδωρο τρόπο για την προστασία των μνημείων αυτών. Αυτό τουλάχιστον είναι ελάχιστο καθήκον της ελληνικής πολιτείας προς τους Ηπειρώτες ευεργέτες. Αυτοί, κύριε Υπουργέ, ήταν εκείνοι που έδωσαν αυτό τον μοναστηριακό πλούτο, αυτοί που άφησαν τα μεγάλα κληροδοτήματα στην πατρίδα, τα οποία όμως δεν μπορούν να προστατευθούν. Το οφείλουμε στη μνήμη των.

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Πολιτισμού κ. Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, φυσικά, και δεν διαφωνούμε με το συνάδελφο κ. Μαλέσιο, θέλω δε να πιστεύω ότι δεν διαφωνούμε και με κανένα συνάδελφο μέσα στην Αίθουσα. Αλλά πρέπει να γνωρίζουμε τα δεδομένα. Η Ελλάδα είναι ένας συνεχής, τεράστιος αρχαιολογικός τόπος. Μόνο τα μνημεία της περιφέρειας της 8ης Εφορίας Βυζαντινών Αρχαιοτήτων, που είναι κατ'εξοχήν αρμόδια για την 'Ηπειρο, ξεπερνούν τις τέσσερις χιλιάδες. Αναφέρομαι στα κτίσματα, στα ακίνητα μνημεία. Αντιλαμβάνεστε λοιπόν, πόσος είναι ο αριθμός των κινητών κειμηλίων, πόσος είναι ο αριθμός των εικόνων. Φυσικά, και υπάρχει καταγραφή των ακινήτων, αλλά η καταγραφή των κινητών κειμηλίων προϋποθέτει και τη συνεργασία των κατοίκων, των δημοτικών και κοινοτικών συμβουλίων, των εκκλησιαστικών συμβουλίων, των Μονών και των Μητροπόλεων. Πρέπει δε, να γίνει κοινή συνείδηση ότι η πολιτεία δεν είναι κάτι ξένο από μας. Εμείς είμαστε η πολιτεία. Εμείς εδώ οι παρευρισκόμενοι και οι ομιλούντες. Εμείς διαμορφώνουμε τις νοοτροπίες και τις προτεραιότητες. Λοιπόν αυτό που λέμε, ότι ο πολιτισμός είναι το συγκριτικό πλεονέκτημα της χώρας, πρέπει να το κάνουμε και πράξη σε διάφορες επιλογές δημοσιονομικές ή νομοθετικές. Το Υπουργείο Πολιτισμού υπόκειται και αυτό σε ορισμένους δημοσιονομικούς καταναγκασμούς στη διαδικασία προσλήψεων.

Υπάρχουν οκτώ μόνιμοι αρχαιολόγοι και δεκαέξι φύλακες σ'αυτήν την Εφορία. Πρέπει να γίνει μία άλλου είδους επένδυση, την οποία προτείνω, την οποία το Υπουργείο Πολιτισμού συνεχώς προωθεί, αλλά γι'αυτό χρειάζεται και συμπαράσταση, όχι μόνο των Βουλευτών της κυβερνητικής πλειοψηφίας, αλλά και όλων των πτερύγων. Διότι πρέπει να αλλάξει πραγματικά και σε βάθος η νοοτροπία γύρω απ'αυτά τα θέματα. Πρέπει να αντιληφθούμε ότι πρέπει να γίνει μία μεγάλη επένδυση, η οποία είναι αμέσως ανταποδοτική.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 484/1.12.97 επίκαιρη ερώτηση, του Βουλευτή της Νέας Δημοκρατίας κ. Γεωργίου Καρασμάνη, προς τον Υπουργό Γεωργίας, σχετικά με τη λήψη μέτρων αποζημίωσης των πληγέντων από παγετούς δεντροκαλλιεργητών του Νομού Πέλλας.

Η ερώτηση του κ. Καρασμάνη σε περίληψη έχει ως εξής:

"Απόγνωση και οργή επικρατούν ανάμεσα σε χιλιάδες αγροτικές οικογένειες της Κεντρικής Μακεδονίας -και πολύ περισσότερο στο Νομό Πέλλας- μετά την ανακοίνωση των τελικών αποζημιώσεων για τις Βιβλικές Καταστροφές από τους ανοιξιάτικους παγετούς. Οι απαράδεκτα χαμηλές τιμές που καθορίστηκαν, σε συνδυασμό με τις εξίσου απαράδεκτες μεθοδεύσεις που χρησιμοποιήθηκαν για να υποβαθμίσουν το πραγματικό ύψος των καταστροφών, ισοδυναμούν με χαριστική βολή στους πληγέντες καλλιεργητές, που σ'αυτές τις αποζημιώσεις στήριζαν την τελευταία ελπίδα για να επιβιώσουν και να ανασυντάξουν τις καλλιέργειές τους.

Δυστυχώς, επιβεβαιώθηκαν μέχρι κεραίας οι υπόνοιες που είχε διατυπώσει ο ερωτών σε αλλεπάλληλες ερωτήσεις μετά τις καταστροφές.'Οταν κατήγγειλε:

1.'Οτι οι εκτιμητές του ΕΛ.ΓΑ. προκειμένου να μειώσουν "στα χαρτιά" στην πραγματική έκταση των ζημιών, δεν θα ελάμβαναν υπόψη ούτε την παραγωγικότητα των δέντρων ούτε το πραγματικό μέγεθος της καταστροφής.

2.'Οτι θα κατέφευγαν σε ένα "μεικτό σύστημα" που θα κατέληγε στην πλασματική εκτίμηση ότι ο παγετός χτύπησε τα δένδρα όχι στο στάδιο της ανθοφορίας-καρπόδεσης, αλλά δήθεν στο στάδιο του καρπιδίου. Δηλαδή σε ένα κραυγαλέο τέχνασμα που θα οδηγούσε σε μικρότερες "εκτιμήσεις" και ανάλογα μικρότερες αποζημιώσεις.

Γι' αυτόν το λόγο ο κύριος Υπουργός Γεωργίας, καλείται:

1.Να επανεξετάσει άμεσα τις τιμές που εξαγγέλθηκαν και οι οποίες συνιστούν εμπαιγμό για τους καταστραμένους παραγωγούς, τις οικογένειές τους αλλά και την τοπική οικονομία.

2.Να διερευνήσει σε βάθος και να ενημερώσει το Σώμα για τις διαδικασίες που ακολουθήθηκαν και οι οποίες οδήγησαν σε εκτιμήσεις που υποβάθμισαν σε τεράστιο ποσοστό την πραγματική έκταση και το μέγεθος των ζημιών.

3.Να προχωρήσει σε άμεσα μέτρα αποκατάσταση της κραυγαλέας αδικίας, σε βάρος χιλιάδων αγροτών για τους οποίους οι δενδροκαλλιέργειες αποτελούσαν μονοκαλλιέργεια και μοναδική πηγή εισοδήματος και πόρων επιβίωσης".

O Υφυπουργός Γεωργίας κ. Δημήτριος Σωτηρλής έχει και πάλι το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε, σας ευχαριστώ.

'Εχουμε, κύριε συνάδελφε -σωστά το επισημαίνετε στην ερώτησή σας- μιλήσει αρκετές φορές για το μέγεθος και την έκταση των καταστροφών στους νομούς της κεντρικής Μακεδονίας και ειδικότερα στο Νομό Πέλλας από τους ανοιξιάτικους παγετούς.

Τα φαινόμενα αυτά, απόρροια της επικίνδυνης και αλόγιστης καταστροφής του περιβάλλοντος από τους παντοειδείς ρύπους και ειδικότερα της υψηλής περιεκτικότητας του διοξειδίου του άνθρακα, με τη συχνή εμφάνιση των καταστροφών σε ολόκληρο τον πλανήτη -και έχουμε γνώση τι έγινε στην Ινδονησία, στη Βόρεια Ευρώπη, τι γίνεται σήμερα στην Αυστραλία με το φαινόμενο του El Nino- θα κάνουν δυστυχώς την εμφάνισή τους και στη χώρα μας με ανυπολόγιστες καταστροφές από πλημμύρες, παγετούς και άλλα φαινόμενα. Γι' αυτό πρέπει να αντιμετωπίσουμε τα θέματα στη γενεσιουργό τους αιτία και αυτό δεν είναι μόνο θέμα δικό μας, αλλά συνολικότερα των λαών και των κυβερνήσεων.

'Ετσι μπροστά σ' αυτές τις καταστροφές εσείς φέρνετε κάθε φορά το θέμα στο Ελληνικό Κοινοβούλιο, πασχίζοντας με αγωνία να ανεβρεθούν λύσεις. Ο 'Ελληνας παραγωγός πληρώνει ακριβό το κόστος της επιβίωσής του, ανήμπορος να αντισταθεί σ' αυτά τα φαινόμενα και βεβαίως η Κυβέρνηση πασχίζει να βρει πόρους, να πληρώσει αποζημιώσεις.

Πρέπει να συμφωνήσουμε, κύριε συνάδελφε, ότι υπάρχουν συναισθηματικοί δεσμοί ανάμεσα στον 'Ελληνα παραγωγό και στην παραγωγή του και κανείς δεν ικανοποιείται από τις αποζημιώσεις, αφού είναι γνωστό ότι από τέτοιες καταστροφές δεν προκύπτει κέρδος.

Το πρόγραμμα των αποζημιώσεων στο Νομό Πέλλας βρίσκεται σε εξέλιξη. Στις 9.12.97 είναι προγραμματισμένα, φεύγουν, πέντε δισεκατομμύρια (5.000.000.000) για αποζημιώσεις. Θα πληρωθεί δηλαδή το 25% των δηλωθεισών ζημιών. Το πρόγραμμα θα συνεχισθεί μέσα στο Δεκέμβρη αλλά υπάρχουν διαπιστώσεις δικές σας, για τον αντικειμενικό προσδιορισμό του ύψους των αποζημιώσεων υπάρχει ένα έγγραφο-υπόμνημα της επιτροπής παραγωγικών φορέων,


 

  

Σελίδα 2596 

 

υπάρχει μία αντίστοιχη επιστολή του συναδέλφου Γιώργου Πασχαλίδη για το ίδιο θέμα. Δεν μπορεί παρά αυτό το θέμα να μας οδηγήσει να δούμε πώς έγιναν οι εκτιμήσεις και ταυτόχρονα εάν το κόστος, η αξία της εκτίμησης είναι αντιπροσωπευτική. Προς αυτή την κατεύθυνση δώσαμε σαφή εντολή προς τον ΕΛΓΑ να συγκροτηθεί επιτροπή και ήδη λειτουργεί -εάν δεν πήρε την έκταση που πρέπει θα γίνει τις επόμενες ημέρες- να εξετάσει όχι τις ενστάσεις, αλλά ανά προϊόν και ποικιλία το κόστος για να δοθούν νέες τιμές, πέρα από αυτές που δόθηκαν για να απαντήσουμε στο σημαντικό πρόβλημα των παραγωγών της Πέλλας, αλλά και των άλλων παραγωγών.

Ελπίζω τις επόμενες ημέρες να έχουμε μία απάντηση σε αυτό. 

Επειδή δεν έχω χρόνο, θα επανέλθω στη δευτερολογία μου κύριε συνάδελφε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρασμάνης έχει το λόγο.

ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, προηγουμένως μιλώντας στο συνάδελφο είπατε ότι σας θυμίζει την εποχή του Μεσαίωνα που οι καλόγεροι βάφτιζαν το κρέας ψάρι στη περίοδο της νηστείας. Το ίδιο ακριβώς συνέβη και στο θέμα των ζημιών των θεομηνιών της ανοίξεως του 1997.

Βαφτίσατε την ανθοφορία καρπίδιο. Δεν μπορούσατε να κάνετε διαφορετικά, διότι όλη η Κεντρική Μακεδονία θα ξεσηκωνόταν στο πόδι. Ξέρετε ότι η ανθοφορία αποζημιώνει μόνο το 45%, ενώ το καρπίδιο γύρω στο 75% με 80%. Εξαναγκαστήκατε, δηλαδή, να βαφτίσετε την ανθοφορία καρπίδιο.

Από κει και πέρα άρχισαν οι κραυγαλέες αδικίες. Δεν λάβατε υπόψη σας τα κιλά. Τα εκτιμητήρια ήταν κατώτερα κατά 50% μέχρι και 70% από το μέγεθος της ζημίας. Τελευταία ανακοινώσατε τις τιμές, οι οποίες πραγματικά είναι απαράδεκτες και ισοδυναμούν με χαριστική βολή στο εισόδημα των παραγωγών. Η ηγεσία του Υπουργείου Γεωργίας έγραψε στα παλιά της τα παπούτσια τη δέσμευση ότι θα μεταφέρει είκοσι δισεκατομμύρια (20.000.000.000) από τον κρατικό προϋπολογισμό για να ενισχύσει το Ταμείο του ΕΛΓΑ. Απεναντίας, οδηγήσατε τον ΕΛΓΑ σε μεθοδεύσεις και σε τεχνάσματα για να δώσει μικρότερες εκτιμήσεις και κατ' επέκταση χαμηλότερες αποζημιώσεις. 

Είχατε δεσμευθεί την προηγούμενη φορά που συζητούσαμε εδώ, ότι θα ξεκινήσετε την πληρωμή των αποζημιώσεων από τις αρχές Νοεμβρίου και βρισκόμαστε στις αρχές Δεκεμβρίου. Τώρα λέτε ότι στις 9 Δεκεμβρίου θα ξεκινήσει το πρόγραμμα πληρωμής με πέντε δισεκατομμύρια (5.000.000.000). Αυτά θα είναι μόνο για το Νομό Πέλλας ή για την Κεντρική Μακεδονία, κύριε Υπουργέ; Ξεκαθαρίστε το. Και εν πάση περιπτώσει, πότε θα ολοκληρωθεί το πρόγραμμα πληρωμής;

Χαίρομαι πολύ που άκουσα ότι θα συγκροτήσετε μια επιτροπή, για να εξετάσετε τις τιμές και να βγάλετε συμπληρωματικό κατάλογο. Λάβετε, όμως, υπόψη σας, ότι στις τιμές που ανακοινώσατε έχετε κάνει ένα λάθος που θα μας οδηγήσει στην Ευρωπαϊκή Κοινότητα, η οποία θα μας εγκαλέσει, γιατί δεν λάβαμε υπόψη μας τις θεσμικές τιμές των ογδόντα τεσσάρων δραχμών. Προσέξτε το αυτό, γιατί είναι πάρα πολύ σημαντικό.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε συνάδελφε, κατ' αρχήν ξέρετε πολύ καλά ότι οι τιμές καθορίζονται από τον ΕΛΓΑ με κριτήριο την τιμή χονδρικής πώλησης στον τόπο παραγωγής κατά το χρόνο συγκομιδής.

Βεβαίως, εάν πάρει κανείς υπόψη του τις εφετεινές τιμές, αυτές είναι εξωπραγματικές, αφού είναι γνωστό ότι υπάρχει δραματική μείωση της παραγωγής και στην περιοχή σας, αλλά και στον ελλαδικό χώρο.

Χαίρομαι που σας άρεσε η αλληγορία, η παραβολή που έγινε στην προηγούμενη τοποθέτησή μου, μόνο που τη χρησιμοποιήσατε λάθος, διότι δεν είναι το Υπουργείο Γεωργίας που μίλησε για επικαρπίδιο ή ανθοφορία, αλλά οι γεωπόνοι επιστήμονες. Εμείς, γνωρίζοντας πραγματικά την συνολική καταστροφή στην περιοχή, ζητήσαμε να υπάρξει ελαστικότητα, ακριβώς γιατί δεν είχαμε άλλο δρόμο να αποζημιώσουμε αυτόν τον κόσμο.

Επίσης, θα σας πω ότι χθες ήδη από το δημόσιο κορβανά δόθηκαν στον ΕΛ.ΓΑ. τρία δισεκατομμύρια (3.000.000.000) και συνεχίζουμε να αναζητούμε λύσεις για τα είκοσι δισεκατομμύρια (20.000.000.000). 'Ο,τι είπαμε δεσμευτικά ισχύει, κύριε συνάδελφε.

Βεβαίως, δεν ξέρω πουθενά να υπάρχει δέσμευση ότι οι πληρωμές θα γίνουν από τις αρχές του Νοέμβρη. Και στην Πέλλα, όταν ο ίδιος βρέθηκα, αλλά και εδώ στο Κοινοβούλιο...

ΓΕΩΡΓΙΟΣ ΚΑΡΑΣΜΑΝΗΣ: Ορίστε, τα Πρακτικά της Βουλής της 24ης Οκτωβρίου.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): 'Ενα λεπτό. Στο Κοινοβούλιο δήλωσα ότι προς το τέλος του Νοέμβρη, αρχές του Δεκέμβρη, θα υπάρξουν πληρωμές. Θέλω να ξέρετε ότι δεν ήταν μόνο οι δικές σας καταστροφές. 'Ολη η Ελλάδα συγκλονίσθηκε. Δεν είχαμε τα μέσα και τη δυνατότητα να επεξεργαστούμε τόσες χιλιάδες δηλώσεις και ζημιές, γι' αυτό υπάρχει μία υστέρηση. Οφείλω να το δηλώσω δημόσια και γι' αυτό σας είπα ότι αρχίζει στις 9 του μηνός το πρόγραμμα αποζημιώσεων. 'Εχουν τελειώσει όλες οι διαδικασίες.

Σωστά παρατηρήσατε, εάν τα πέντε δισεκατομμύρια (5.000.000.000) είναι όλα για την Πέλλα. Είναι για την Πέλλα και την Ημαθία, το πρόγραμμα όμως, συνεχίζεται. 'Ισως την επόμενη εβδομάδα θα μπορώ να σας πω αν στις 12 ή στις 17 του μηνός πάνε τα άλλα δέκα δισεκατομμύρια (10.000.000.000) ή τα άλλα είκοσι δισεκατομμύρια (20.000.000.000). Σε κάθε όμως, περίπτωση ξέρετε πολύ καλά, ότι η εκτίμησή μας ήταν για την περιοχή τριάντα δύο δισεκατομμύρια (32.000.000.000) και αυτά τα χρήματα θα δοθούν στους παραγωγούς της περιοχής.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 480/1.12.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Μεταφορών και Επικοινωνιών, σχετικά με την ανάθεση επέκτασης του δικτύου της HELLASCOM του Οργανισμού Τηλεπικοινωνιών Ελλάδος (Ο.Τ.Ε.) στην ΙΝΤΡΑΚΟΜ κλπ., η οποία έχει ως εξής:

"'Οπως είναι γνωστό το Διοικητικό Συμβούλιο του Ο.Τ.Ε., στη συνεδρίαση της 20.11.97, αποφάσισε την απ' ευθείας ανάθεση στην ΙΝΤΡΑΚΟΜ της επέκτασης του δικτύου HELLASCOM, έναντι του ποσού των έξι δισεκατομμυρίων (6.000.000.000) δραχμών, μολονότι:

1. Υπήρχε επιστολή του Προέδρου της Ε.Α.Β. από τις 2.10.1997 με την οποία δήλωνε ότι είχε εξασφαλίσει τη συμφωνία με άλλον οίκο για την συμπαραγωγή του υλικού αυτού στο εργοστάσιό της. 

2. Υπήρχε εισήγηση των αρμοδίων υπηρεσιών του Ο.Τ.Ε., για τη διενέργεια ανοικτού διαγωνισμού για τη συγκεκριμένη προμήθεια. 

Επειδή το μεγαλύτερο ποσοστό των προγραμματικών συμφωνιών του Ο.Τ.Ε. συνάπτεται με την ΙΝΤΡΑΚΟΜ και τη SIΕMENS στους τομείς που τις αφορούν, καθώς έχουν συνάψει ένα ιδιότυπο καρτέλ, προσφέροντας πανομοιότυπες τιμές.

Ερωτάται ο κύριος Υπουργός:

Ποιοι ήταν οι λόγοι που οδήγησαν στην απόρριψη της εισήγησης των αρμοδίων υπηρεσιών του Ο.Τ.Ε. για ανοικτό διαγωνισμό, ώστε να μπορέσει να διεκδικήσει τη σύμβαση με βάση τη δική της πρόταση και η Ε.Α.Β.;"

Ο Υπουργός Μεταφορών και Επικοινωνιών κ. Μαντέλης έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, οι μισθωμένες γραμμές είναι ένα από τα πιο κρίσιμα μεγέθη όχι μόνο ανάπτυξης του ΟΤΕ, αλλά ανάπτυξης των τηλεπικοινωνιών στη χώρα μας. Είναι οι ευθείες μέσα από τις οποίες διασυνδεόμεθα και μέσα από τις οποίες λειτουργεί όλη η δραστηριότητα, η οποία


 

  

Σελίδα 2597 

 

ανάγεται στις προσπάθειες ανάπτυξης της κοινωνίας της πληροφορίας.

Επομένως, έχει μεγάλη σημασία να υπάρχουν φθηνές μισθωμένες γραμμές, τις οποίες να μπορεί να βρίσκει εκείνος, ο οποίος θέλει να τις χρησιμοποιήσει.

Η υποχρέωση μάλιστα από οδηγίες της Ευρωπαϊκής 'Ενωσης, λόγω της σημασίας των μισθωμένων γραμμών, είναι ο φορέας που παρέχει τέτοιες υπηρεσίες, όπως για παράδειγμα στη χώρα μας είναι ο ΟΤΕ, να παρέχει τη μισθωμένη γραμμή το αργότερο μέσα σε τρεις μήνες. Σύμφωνα μάλιστα, με τα επιχειρησιακά σχέδια του ΟΤΕ, επιδιώκεται να μη φθάνει ποτέ στους τρεις μήνες, αλλά να μπορεί μέσα σε δεκαπέντε ημέρες να ανταποκρίνεται στο αίτημα οποιουδήποτε πολίτη για μισθωμένη γραμμή.

Στην προκειμένη περίπτωση, την οποία ερεύνησα, κύριε συνάδελφε, θα πρέπει να σας πω ότι πράγματι με την αρχική εισήγηση της αρμόδιας διεύθυνσης του ΟΤΕ προτεινόταν να γίνει διαγωνισμός για προμήθεια μισθωμένων γραμμών. Η ίδια διεύθυνση όμως, παρατηρούσε ότι δεν υπάρχει υλικό στον ΟΤΕ, ώστε να μπορεί να ανταποκριθεί στη ζήτηση και ταυτόχρονα σημείωνε ότι ο διαγωνισμός αυτός με τις ταχύτερες διαδικασίες θα οδηγούσε μετά από δεκαέξι μήνες στην παραλαβή του υλικού, πράγμα το οποίο θα ήταν πάρα πολύ κακό και για τον ίδιο τον Οργανισμό, αλλά και για τους πολίτες εκείνους, οι οποίοι θα ζητούσαν να έχουν μισθωμένες γραμμές, για να εξυπηρετηθούν.

Κατόπιν, λοιπόν, των προτάσεων της ίδιας της διεύθυνσης, η οποία είχε υποβάλει την αρχική εισήγηση και της διερεύνησης που η ίδια πραγματοποίησε, επισημάνθηκε ότι θα μπορούσε να υπάρξει απευθείας διαπραγμάτευση με τον οίκο, ο οποίος είχε προσφέρει το υλικό που μέχρι σήμερα υπήρχε και χρησιμοποιείτο από τον ΟΤΕ, ώστε να υπάρχει ομοιογένεια του υλικού. Εφόσον δε, επιτυγχάνετο από τις διαπραγματεύσεις ικανοποιητικό τίμημα, μία σημαντική έκπτωση, θα μπορούσε να πάει σε απευθείας ανάθεση.

'Εγιναν αυτές οι διαπραγματεύσεις, επιτεύχθηκε έκπτωση της τάξεως του 20% και επίσης μείωση του συμβολαίου συντήρησης από 7% στο 4%. Κατόπιν τούτου, η ίδια η διεύθυνση, η οποία είχε κάνει την αρχική εισήγηση, επικαλούμενη ακριβώς το επείγον, το οποίο σας περιέγραψα προηγουμένως, επικαλούμενη βέβαια και την ομοιογένεια του υλικού, πρότεινε στο Διοικητικό Συμβούλιο του ΟΤΕ να πάει σε απευθείας ανάθεση.

Στο μεταξύ διάστημα και ενώ γίνονταν οι διαπραγματεύσεις, στάλθηκε όπως επισημαίνεται, μία επιστολή από την Ε.Α.Β., η οποία αναφερόταν αόριστα στο ότι έχει και εκείνη τη δυνατότητα να συνεργασθεί με κάποιον ξένο οίκο για να παράγει το ίδιο υλικό και ότι θα την ενδιέφερε να συμμετάσχει σε μία τετοια διαδικασία. Πράγματι, υπήρξε μία τέτοια επιστολή. 'Ηταν όμως, τόσο αόριστη, που και δεν μπορούσαν να εκτιμηθούν τα βασικά της μεγέθη, αλλά και θα ανέβαλε όλη τη διαδικασία για την οποία λόγω του επείγοντως επεβάλετο η απευθείας ανάθεση.

Κατόπιν τούτου, το Διοικητικό Συμβούλιο του ΟΤΕ, με κύριο κριτήριο την επείγουσα ανάγκη, προχώρησε στην απευθείας ανάθεση, έχοντας επιτύχει όμως, σημαντικότατες εκπτώσεις και τεχνολογικό ανταγωνιστικό υλικό.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, η επίκληση του επείγοντος δεν είναι δυνατόν να δικαιολογεί παράτυπες διαδικασίες. Εξάλλου ο ίδιος ο ΟΤΕ στην περίπτωση του COSMOTE, γνωρίζετε ότι εφήρμοσε επείγουσες διαδικασίες, μετά όμως, από ανοικτό μειοδοτικό διαγωνισμό. Η συγκεκριμένη ανάθεση -επαναλαμβάνω και πάλι- εδραιώνει την πεποίθηση ότι η συγκεκριμένη σύμβαση είναι αδιαφανής και διαβλητή. Και εξηγούμαι γιατί: 

Πρώτον, πράγματι στις 17.6.97 η αρμόδια Διεύθυνση Τηλεπληροφορικής και Νέων Υπηρεσιών του Ο.Τ.Ε., με εισήγηση στο Διοικητικό Συμβούλιο, ήταν σαφής, αφού πρότεινε μειοδοτικό διαγωνισμό με κριτήριο τη συμφερότερη προσφορά.

Δεκαπέντε ημέρες αργότερα, στις 3 Οκτώβρη 1997 το Διοικητικό Συμβούλιο του Ο.Τ.Ε. αγνοεί εντελώς την παραπάνω εισήγηση και συγκροτεί επιτροπή, προκειμένου να διαπραγματευτεί την απευθείας ανάθεση της προμήθειας του συγκεκριμένου εξοπλισμού στην ΙΝΤΡΑΚΟΜ.

Η Ε.Α.Β., όταν το πληροφορείται, θέλοντας και αυτή να αξιοποιήσει το πράγματι υψηλού επιπέδου επιστημονικό προσωπικό της, αλλά και την παραγωγική της υποδομή σε υψηλής τεχνολογίας ηλεκτρονική, με επιστολή στις 2.10.1997, την οποία και καταθέτω, εκδηλώνει την πρόθεσή της να προμηθεύσει τον παραπάνω εξοπλισμό και μάλιστα, με την παροχή ευρέως φάσματος υπηρεσιών, με χαμηλό κόστος και ελάχιστο προσωπικό.

Και το ερώτημα παραμένει: Γιατί αποκλείστηκε η Ε.Α.Β.;

Γνωρίζετε ότι υπάρχει πρόβλημα, ότι η Ε.Α.Β. δεν έχει δουλειές και αύριο υπάρχει ένα ενδεχόμενο να απολύσει προσωπικό;

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής, κ. ΑΠΟΣΤΟΛΟΣ ΚΑΚΛΑΜΑΝΗΣ)

Και επιτέλους, κύριε Υπουργέ, θα πρέπει η τεχνολογία, την οποία ήδη έχει αγοράσει κατά κόρο ο Ο.Τ.Ε. από την ΙΝΤΡΑΚΟΜ, κάποια στιγμή να εμπλουτισθεί και με άλλη τεχνολογία, για να μπορέσει ο Ο.Τ.Ε. να ανταποκριθεί στην αναπτυσσόμενη και ανταγωνιστική τηλεπικοινωνία.

Υπάρχουν και άλλοι οίκοι που θα μπορούσαν να προμηθεύσουν τον Ο.Τ.Ε. μέσα από τις προγραμματικές συμφωνίες. Δεν είναι δυνατόν πάντα να σέρνεται ο Ο.Τ.Ε. στο άρμα της ΙΝΤΡΑΚΟΜ και της SIEMENS!

(Στο σημείο αυτό ο Βουλευτής, κ. Ευάγγελος Αποστόλου, καταθέτει για τα Πρακτικά την προαναφερθείσα επιστολή η οποία βρίσκεται στο αρχείo του Τμήματος Γραμματείας της Διεύθυνσης Στενογραφίας και Πρακτικών της Βουλής)

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Θέλω να σας επαναλάβω ότι πράγματι υπήρξε η αρχική εισήγηση. Υπογράφεται από τον διευθυντή της αρμόδιας διεύθυνσης, η οποία λεγόταν και λέγεται Διεύθυνση Εγκαταστάσεων.

Εν πάση περιπτώσει, ο διευθυντής κατά την εισήγησή του στο Διοικητικό Συμβούλιο -γιατί αναζήτησα όλα τα στοιχεία- είπε ότι: "Αν μπορέσουμε να έχουμε, μέσα από διαπραγματεύσεις, μία μείωση του τιμήματος της τάξεως του 20%-30% και μείωση του συμβολαίου συντήρησης 3%-4%, συμφέρει και πρέπει να πάμε σε απευθείας ανάθεση, γιατί η ζήτηση των μισθωμένων γραμμών είναι τεράστια ο Ο.Τ.Ε. δεν μπορεί να ανταποκριθεί και υπάρχει απόλυτη ανάγκη."

Και η ίδια διεύθυνση, με τον ίδιο προϊστάμενο έρχεται, σε επόμενη συνεδρίαση του Διοικητικού Συμβουλίου και κάνει άλλη εισήγηση, εν όψει αυτών που επέτυχε κατά τις διαπραγματεύσεις προτείνοντας αυτά τα οποία σας είπα προηγούμενα.

Αυτό δεν είναι παράτυπο. Ο κανονισμός προμηθειών του Ο.Τ.Ε. προβλέπει τους λόγους για τους οποίους μπορεί να γίνει απευθείας ανάθεση. Τρεις είναι αυτοί οι λόγοι, νομίζω. Ο ένας είναι η επείγουσα περίπτωση. Ο άλλος είναι, όταν δεν υπάρχει άλλος προμηθευτής στην αγορά.

Επομένως, δεν έχουμε παρατυπία. 'Εχουμε επείγουσα περίπτωση. Διαπιστώνονται αυτά μέσα από τα ίδια τα κείμενα, τα οποία τα έχω και στη διάθεσή σας, αν θέλετε να τα δείτε.

'Οσον αφορά την Ε.Α.Β., σας είπα ότι η Ε.Α.Β. δεν κατασκευάζει. Είπε ότι μπορούσε να βρει έναν ξένο προμηθευτή, έναν ξένο κατασκευαστή, με τον οποίο να συνεργασθεί, για να κατασκευάσει κάποιο υλικό. 'Ηταν εντελώς αόριστη και δεν μπορούσε να εκτιμηθεί ούτε οικονομικά, ούτε τεχνολογικά η πρόταση αυτή. Θα ήταν θετικό, αν μπορούσε να εκτιμηθεί οικονομικά και τεχνολογικά, αλλά δεν μπορούσε.

Σας ευχαριστώ.

ΕΥΑΓΓΕΛΟΣ ΑΠΟΣΤΟΛΟΥ: Τόσο εύκολα αλλάζουν εισηγήσεις οι διευθύνσεις;


 

  

Σελίδα 2598 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Μα, σας εξήγησα.

ΠΡΟΕΔΡΟΣ (Απόστολος Κακλαμάνης): Περατώθηκε η συζήτηση των επικαίρων ερωτήσεων.

'Εχω την τιμή να ανακοινώσω στο Σώμα ότι διακόσιοι τέσσερις Βουλευτές από το Πανελλήνιο Σοσιαλιστικό Κίνημα, τη Νέα Δημοκρατία, το Συνασπισμό της Αριστεράς και της Προόδου και το Δημοκρατικό Κοινωνικό Κίνημα κατέθεσαν πρόταση νόμου "'Ιδρυση της Ρωμανίας ως νέας πόλης στη Θράκη."

"Αθήνα, 3/12/1997

Οι Βουλευτές που προτείνουν το νόμο:

Κρητικός Παναγιώτης, Σγουρίδης Παναγιώτης, Αποστολίδης Λουκάς, Κατσαρός Νικόλαος, Φουντάς Παρασκευάς, Καραμανλής Αχιλλέας, Λωτίδης Λάζαρος, Βαρβιτσιώτης Ιωάννης, Τσακλίδης Ιωάννης, Μπαντουβάς Κων/νος, Γεωργακόπουλος Δημήτριος, Κωνσταντοπούλου Μαρία, Κατσέλη Νόρα, Δαμιανίδης Αλέξανδρος, Παπαθεμελής Στέλιος, Χαϊτίδης Ευγένιος, Βαλυράκης Σήφης, Καψής Ιωάννης, Παντελής Οικονόμου, Τσούρας Αθανάσιος, Πεπονής Αναστάσιος, Φούσας Αντώνιος, Στεφανής Κων/νος, Παναγιωτόπουλος Γεώργιος, Ανδρεουλάκος Απόστολος, Χαραλαμπόπουλος Ιωάννης, Νιώτης Γρηγόρης, Βερυβάκης Ελευθέριος, Τσιτουρίδης Σάββας, Τσερτικίδης Παντελής, Σαατσόγλου Ανέστης, Ψωμιάδης Παναγιώτης, Φωτιάδης Παναγιώτης, Κουρουμπλής Παναγιώτης, Ακριτίδης Νικόλαος, Γικόνογλου Μόσχος, Κοτσακάς Αντώνιος, Γεωργιάδης Θεόδωρος, Παπαδόπουλος Σταύρος, Σημαιοφορίδης Κων/νος, Λεονταρίδης Θεόφιλος, Ιντζές Αναστάσιος, Κατσιμπάρδης Γεώργιος, Κωνσταντινίδης Ιωάννης, Αρσένη Μαρία, Σουλαδάκης Ιωάννης, Ποττάκης Ιωάννης, Καλαντζής Γεώργιος, Καμμένος Παναγιώτης, Κεδίκογλου Βασίλειος, Σπηλιόπουλος Κων/νος, Ανωμερίτης Γεώργιος, Διαμαντίδης Ιωάννης, Ζιάγκας Ιωάννης, Κουράκης Ιωάννης, Δημοσχάκης Ιωάννης, Καρασμάνης Γεώργιος, Βεζδρεβάνης Ηλίας, Λουλέ Νίτσα, Θωμόπουλος Ιωάννης, Λάλος Κανέλλος, Τζανής Λεωνίδας, Γιαννακόπουλος Ιωάννης, Χρυσανθακόπουλος Αλ., Βαρίνος Αθανάσιος, Ζήση Ροδούλα, Αδαμόπουλος Γεώργιος, Καραμπίνας Κων/νος, Παπαδημητρίου 'Ελσα, Ζαφειρόπουλος Επ., Γιοβανούδας Βαρσάμης, Βλαχόπουλος Ηλίας, Πιπεργιάς Δημήτριος, Παπανικολάου Ελευθέριος, Ζαφειρόπουλος Ιωάννης, Αργύρης Ευάγγελος, Ακριβάκης Αλέξανδρος, Κουτσόγιωργας Δημήτριος, Κουλούρης Κίμων, Μπενάκη-Ψαρούδα 'Αννα, Λυμπερακίδης Λεωνίδας, Τζιτζικώστας Γεώργιος, Κασσίμης Θεόδωρος, Χειμάρας Αθανάσιος, Παπαδημόπουλος Ιωάννης, Τζωάννος Ιωάννης, Αράπη - Καραγιάννη Βασιλική, Μπέλος Τριαντάφυλλος, Σπύρου Σπύρος, Βύζας Βασίλειος, Παναγιωτόπουλος Αθανάσιος, Αλεξόπουλος Γεώργιος, Πάππας Βασίλειος, Σπηλιωτόπουλος Σπήλιος, Παυλόπουλος Προκόπης, Πετραλιά - Πάλλη Φάνη, Αλογοσκούφης Γεώργιος, Ρεγκούζας Αδάμ, Τατούλης Πέτρος, Καραμηνάς Κων/νος, Σωτηρόπουλος Βασίλειος, Μελάς Παναγιώτης, Παπανικόλας Βασίλειος, Κατσικόπουλος Δημήτριος, Ηλιάδης Νικόλαος, Βούλγαρης Αλέξανδρος, Γεωργόπουλος Δημήτριος, Στάϊκος Ευάγγελος, Ντούσκας Δημήτριος, Παπαηλίας Ηλίας, Σκρέκας Θεόδωρος, Βυζοβίτης Χρήστος, Χατζημιχάλης Φώτιος, Τσιόκας Θεοχάρης, Τσιλίκας Βασίλειος, Δαβάκης Αθανάσιος, Γιαννάκου - Κουτσίκου Μαριέττα, Κάκκαλος Νικόλαος, Μπρατάκος 'Αγγελος, Κουρής Λεωνίδας, Δημαράς Ιωάννης, Παντερμαλής Δημήτριος, Στάθης Θεόδωρος, Γιαννόπουλος Αθανάσιος, Καλαφάτης Αλέξανδρος, Ρόκος Γεώργιος, Τσαφούλιας Γεώργιος, Σκουλαρίκης Ιωάννης, Ευμοιρίδης Κων/νος, Σηφουνάκης Νικόλαος, Καρατζαφέρης Γεώργιος, Γιαννάκης Ιωάννης, Θάνος Δημήτριος, Αλευράς Νάσος, Λεβογιάννης Νικόλαος, Μανίκας Στέφανος, Σταυρακάκης Μηνάς, Θεοδώρου Χρήστος, Φραγκιαδουλάκης Μάνος, Φλωρίδης Γιώργος, Φουντουκίδου Παρθένα, Σαλαγκούδης Γεώργιος, Πολύδωρας Βύρωνας, Οικονόμου Χρήστος, Βλασσόπουλος Ευάγγελος, Σαρρής Δημήτριος, Νεράντζης Αναστάσιος, Σμυρλής - Λιακατάς Χρήστος, Αλαμπάνος Δημήτριος, Κίρκος Γιώργος, Κατσιλιέρης Πέτρος, Παπαγεωργόπουλος Λευτέρης, Μπεντενιώτης Εμμ., Μάτης Αθανάσιος, Βρεττός Κωνσταντίνος, Χωματάς Ιωάννης, Σουφλιάς Γεώργιος, Μολυβιάτης Πέτρος, Καλός Γεώργιος, Καραγκούνης Ανδρέας, Τσοβόλας Δημήτριος, Αράπης Ιωάννης, Μεϊμαράκης Βαγγέλης, Καννελόπουλος Λάμπρος, Γιακουμάτος Γεράσιμος, Ζαμπουνίδης Νικόλαος, Σκανδαλάκης Παναγιώτης, Κοντομάρης Ευτύχιος, Καρατάσος Γεώργιος, Σπυρόπουλος Ροβέρτος, Σφυρίου Κοσμάς, Νικολόπουλος Νικόλαος, Κοσσυβάκης Δημήτριος, Χατζηιωαννίδης Βασίλειος, Κοκκίνης Νικόλαος, Σαλαγιάννης Νικόλαος, Καρακώστας Ιωάννης, Κορκολόπουλος Βασίλειος, Τρυφωνίδης Γεώργιος, 'Εβερτ Μιλτιάδης, Κεφαλογιάννης Ιωάννης, Σπυριούνης Κυριάκος, Καλαμακίδης Ιωάννης, Παπαδάτος Ιωάννης, Κεφαλογιάννης Εμμανουήλ, Ανουσάκη Ελένη, Παπαληγούρας Αναστάσιος, Ιωαννίδης Φοίβος, Ροκόφυλλος Χρήστος, Κωστόπουλος Δημήτριος, Μαρκογιαννάκης Χρήστος, Πολύζος Ευάγγελος, Καραμάριος Αναστάσιος, Παπαγεωργόπουλος Βασίλειος, Χαραλάμπους Ιωάννης, Αναστασόπουλος Νικόλαος, Νάκος Αθανάσιος, Κατσίκης Θεόδωρος, Μιχαλολιάκος Βασίλειος, Τζανετάκης Τζανής, Γκεσούλης Νικόλαος, Μπασιάκος Ευάγγελος, Κηπουρός Χρήστος, Ορφανός Γεώργιος".

Παραπέμπεται στην αρμόδια Διαρκή Επιτροπή.

Απ' ό,τι θυμάμαι, από το 1974 είναι η πρώτη φορά που σημειώνεται τόσο ευρεία -η ευρυτέρα, όχι η ευρυτάτη- συναίνεση και που τόσο μεγάλος αριθμός συναδέλφων καταθέτουν μία πρόταση νόμου.

ΔΗΜΗΤΡΙΟΣ ΣΙΟΥΦΑΣ: Να την κάνουμε χωρίς συζήτηση, κύριε Πρόεδρε, για να πρωτοτυπήσουμε!

ΠΡΟΕΔΡΟΣ (Απόστολος Κακλαμάνης): Υποθέτω ότι δεν θα έχει αντίρρηση κανείς από αυτούς που δεν υπέγραψαν, αφού διακόσιοι τέσσερις συνάδελφοι εισηγούνται ένα τόσο σημαντικό μέτρο.

NIKOΛΑΟΣ ΣΗΦΟΥΝΑΚΗΣ: Ξέρουμε ότι είναι πρωτοβουλία ενός, κύριε Πρόεδρε.

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Ουσιαστικά, η πρόταση έχει ψηφιστεί. Απομένει η τυπική της επικύρωση.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επίσης η επιτροπή για τη μελέτη σε βάθος του προβλήματος των αγροτικών κινητοποιήσεων και την υπόδειξη τρόπων για τη μακροπρόθεσμη και αποτελεσματική αντιμετώπιση των γενικών και μονίμων συνθηκών της αγροτικής παραγωγής, με έγγραφο του Προέδρου της ζητεί από την Ολομέλεια της Βουλής παράταση της προθεσμίας της μέχρι 28.2.98, ώστε στο στάδιο σύνταξης της έκθεσής της που βρίσκεται τώρα να συμπεριλάβει και τις νέες θέσεις που διαμορφώνονται για την αναθεώρηση της Κοινής Αγροτικής Πολιτικής από τα κόμματα που συμμετέχουν στα πλαίσια της αντζέντας 2000 "διεύρυνση της Ευρωπαϊκής 'Ενωσης".

Θα ήθελα επίσης να ενημερώσω το Σώμα ότι την προσεχή Τρίτη θα διεξαχθεί η προ ημερησίας διατάξεως συζήτηση, με πρωτοβουλία της Κυβερνήσεως για την πορεία της οικονομίας μας στην Ευρωπαϊκή 'Ενωση. Επ' αυτού έχουν ενημερωθεί και οι Αρχηγοί των κομμάτων. Παρακαλώ για την παρουσία μας σε αυτήν τη σημαντική συζήτηση την προσεχή Τρίτη.

Ερωτάται η Βουλή, εγκρίνει την παράταση λειτουργίας της επιτροπής που προανέφερα;

ΔΗΜΗΤΡΙΟΣ ΣΙΟΥΦΑΣ: Το επαναλαμβάνετε, κύριε Πρόεδρε, γιατί δεν το ακούσαμε;

ΠΡΟΕΔΡΟΣ (Απόστολος Κακλαμάνης): Εσείς έχετε δίκιο, γιατί προσέχατε.

Η Διακομματική Κοινοβουλευτική Επιτροπή για τη μελέτη του αγροτικού προβλήματος, η οποία έχει ολοκληρώσει το έργο της, συντάσσει την έκθεσή της και προκειμένου να περιληφθούν οι θέσεις των κομμάτων και της Eπιτροπής, προφανώς στο θέμα της αναθεώρησης της κοινής αγροτικής πολιτικής, στα πλαίσια της ατζέντας 2000 -είναι το θέμα που συζητείται ακόμα- ζητεί αυτήν την παράταση.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, γνωρίζετε από επιστολή που ήδη σας έχει σταλεί γι' αυτό το θέμα ότι η


 

  

Σελίδα 2599 

 

επιτροπή αυτή δεν έχει συνεδριάσει από τις 27 Μαϊου. 'Εχει περάσει πολύ μεγάλο χρονικό διάστημα, με συνέπεια να δημιουργείται η εντύπωση και στην κοινή γνώμη και στους αγρότες, αλλά και στους συμμετέχοντες Βουλευτές ότι η συγκεκριμένη σκοπιμότητα υπαγόρευε αυτού του είδους τη συμπεριφορά της επιτροπής.

Μάλιστα, έρχεται το θέμα σε μία στιγμή που διαφαίνεται ότι στον αγροτικό κόσμο ενδεχομένως θα έχουμε και πάλι κινητοποιήσεις, ενώ όλα τα κόμματα είχαν συμφωνήσει εδώ ότι δια της επιτροπής αυτής θα έβγαιναν ορισμένα σημαντικά συμπεράσματα προσανατολισμού της Κυβέρνησης στην επίλυση μεγάλων προβλημάτων του αγροτικού κόσμου. Και ήδη ερχόμαστε....

ΠΡΟΕΔΡΟΣ (Απόστολος Κακλαμάνης): Κύριε Σιούφα, όπως γνωρίζετε, στο θέμα αυτό δεν διεξάγεται συζήτηση. Το θέμα είναι αν συμφωνούμε να δοθεί η παράταση ή όχι. Εσείς προφανώς αιτιολογείτε τώρα γιατί δεν συμφωνείτε να δοθεί η παράταση.

ΔΗΜΗΤΡΙΟΣ ΣΙΟΥΦΑΣ: Συμφωνούμε, κύριε Πρόεδρε, αλλά οφείλω, από την πλευρά της Αξιωματικής Αντιπολίτευσης, και προς εσάς να πω ότι πρώτον πρέπει να διερευνηθεί γιατί υπήρξε αυτή η εξάμηνη καθυστέρηση και δεύτερον ποια θα είναι η συγκεκριμένη ημερομηνία...

ΠΡΟΕΔΡΟΣ (Απόστολος Κακλαμάνης): Κύριε Σιούφα, υποθέτω ότι το κόμμα σας συμμετέχει στην επιτροπή ενεργώς.

ΔΗΜΗΤΡΙΟΣ ΣΙΟΥΦΑΣ: Μάλιστα. 

ΠΡΟΕΔΡΟΣ (Απόστολος Κακλαμάνης): Κατά συνέπεια, αντί να ερωτάτε τον Πρόεδρο της Βουλής για το έργο της επιτροπής αυτής στην οποία, μετά το ΠΑ.ΣΟ.Κ το μεγαλύτερο κόμμα που συμμετέχει είναι το δικό σας, να καλέσετε τους συναδέλφους του κόμματός σας και να τους ρωτήσετε. Τι πληροφορία θα σας δώσω εγώ; Κατά τον Κανονισμό, οι επιτροπές έχουν την αυτοτέλειά τους και τα κόμματα συμμετέχουν δια των Βουλευτών τους.

Καλέστε, λοιπόν, τους Βουλευτές του κόμματός σας και αν αυτοί ήταν συνεπείς, να τους ζητήσετε να θέσουν στην επιτροπή το θέμα μήπως υπήρξε από άλλες πλευρές ασυνέπεια. Αυτό δεν είναι θέμα της Αιθούσης. Είναι θέμα συνεδριάσεων της συγκεκριμένης επιτροπής. Επειδή θέσατε το θέμα για τον πρόεδρο της επιτροπής θα παρακαλέσω...

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρά το γεγονός ότι με επιτιμάτε για τη θέση την οποία παίρνω...

ΠΡΟΕΔΡΟΣ (Απόστολος Κακλαμάνης): Δεν σας επιτιμώ.

ΔΗΜΗΤΡΙΟΣ ΣΙΟΥΦΑΣ: Με επιτιμάτε, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): 'Οχι, κάνετε λάθος.

Επειδή όμως ρωτάτε εμένα -σε μένα απευθύνεσθε- σας λέω ότι είναι καλύτερα και θα δώσουν καλύτερη ενημέρωση και σε σας και σε άλλους τυχόν εκπροσώπους που μπορεί να ζητήσουν το λόγο, οι Βουλευτές των κομμάτων που ορίστηκαν να συμμετέχουν σε αυτήν την επιτροπή.

Εάν μεν εργάστηκαν καλώς, να επαινέσετε εσείς τα κόμματα, όσους ορίσατε. Αν δεν εργάστηκαν καλώς, να τους συστήσετε να εργάζονται με περισσότερη επιμέλεια. Τι άλλο θα πει ο Πρόεδρος από αυτήν τη θέση;

ΔΗΜΗΤΡΙΟΣ ΣΙΟΥΦΑΣ: Εσείς, κύριε Πρόεδρε, από τη θέση σας, ως Πρόεδρος του Σώματος, εξαιτίας του γεγονότος ότι σε μία επιτροπή οι συνάδελφοι Βουλευτές δεν κάνουν καλά την αποστολή τους, το έργο τους, αποδίδετε ευθύνες.

ΠΡΟΕΔΡΟΣ (Απόστολος Κακλαμάνης): Εσείς το λέτε αυτό. Εγώ δεν το γνωρίζω αυτό, εσείς το λέτε.

ΔΗΜΗΤΡΙΟΣ ΣΙΟΥΦΑΣ: Γνωρίζετε όμως ότι η επιτροπή δεν κατέθεσε πόρισμα.

ΠΡΟΕΔΡΟΣ (Απόστολος Κακλαμάνης): Συγγνώμη. Εσείς τουλάχιστον θα έπρεπε να έχετε μία πληρέστερη αντίληψη από άλλους συναδέλφους που τυχόν φαντάζονται ότι ο Πρόεδρος του Σώματος είναι πανταχού παρών και τα πάντα πληρών. Δεν είναι δυνατόν να γνωρίζω εγώ πώς λειτουργεί μία επιτροπή καλύτερα από τα κόμματα, τους Βουλευτές που τη συναπαρτίζουν και τους εκπροσώπους των κομμάτων που υποθέτω ότι συντονίζουν την παρουσία των Βουλευτών στην επιτροπή.

ΔΗΜΗΤΡΙΟΣ ΣΙΟΥΦΑΣ: Δεν επιθυμώ να αντιδικήσουμε. 'Οταν θα συζητήσουμε την τροποποίηση του Κανονισμού θα βάλουμε και αυτό το θέμα στην πραγματική του διάσταση, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Πολύ ωραία.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν νομίζω ότι θα δώσω το λόγο σε όλους τους εκπροσώπους, διότι δεν είναι αυτή η διαδικασία. Υποθέτω ότι η απάντηση που έδωσα στον κ. Σιούφα καλύπτει όλους σας. Τι άλλο θα προσθέσετε οι άλλοι εκπρόσωποι παρά ότι η επιτροπή αυτή δεν λειτούργησε καλά, αλλά το κόμμα του καθενός εκπροσωπήθηκε σωστά. Εγώ θα δώσω το λόγο μόνο στον παρόντα αυτήν τη στιγμή πρόεδρο της επιτροπής, αν είναι σε θέση να μιλήσει.

(Θόρυβος στην Αίθουσα)

Κύριε συνάδελφε της Β'Περιφέρειας, καθήστε στη θέση σας παρακαλώ!

Κύριε Σιούφα, για αυτά τα φαινόμενα εγώ σας μιλώ. Πρέπει να με βοηθήσετε. Αν έχουμε την αξίωση ο Πρόεδρος της Βουλής να γνωρίζει τα πάντα, θα πρέπει να έχουμε και μία ανάλογη στάση όλοι μας. Διότι, όπως παρακολουθείτε, με υποχρεώσατε πριν να επαναλάβω κάτι που έλεγα από την 'Εδρα γιατί δεν το ακούσατε, όχι γιατί φταίγατε εσείς, αλλά γιατί ο θόρυβος στην Αίθουσα δεν σας επέτρεπε να το ακούσετε. Ακόμη και ο συνάδελφος που τον παρακάλεσα πριν να καθήσει, δεν παρακολουθεί αυτήν τη στιγμή τη συνεδρίαση, αλλά με το διπλανό του συζητούν για ο,τιδήποτε άλλο εκτός από αυτό που απασχολεί την Αίθουσα.

(Θόρυβος στην Αίθουσα)

Σας παρακαλώ επιτέλους! Δεν είναι δυνατόν να είμαι ο κακός εγώ μέσα σε αυτήν την Αίθουσα. 'Ολοι ενήλικες είμαστε επιτέλους και να σοβαρευτούμε όλοι. Διότι εάν δύο, τρεις δεν είναι σοβαροί, επαναλαμβάνω, το στίγμα αφορά το σύνολο. Επιτέλους και τα κόμματα να αναλάβουν την ευθύνη τους στο θέμα αυτό, εάν δηλαδή οι Βουλευτές που ανήκουν σε κάθε κοινοβουλευτική ομάδα, είναι διατεθειμένοι, σεβόμενοι τον Κανονισμό, να συμπεριφέρονται αναλόγως σε αυτήν την Αίθουσα. Ο νοών νοείτω επιτέλους!

Οι πλείστοι εδώ είστε άνθρωποι με κοινωνική παρουσία, επιστήμονες καταξιωμένοι στη συνείδηση του λαού. Γι'αυτό ήρθατε εδώ. Αν δύο, τρεις συνάδελφοι δεν το αντιλαμβάνονται, πιστεύω ότι δεν είναι έργο του Προέδρου κάθε φορά από τη θέση αυτή να ωρύεται και να φαίνεται ότι ο κακός συνάδελφος είναι αυτός που προεδρεύει. Αλλά μεταξύ σας συζητείστε κάποτε και τα θέματα της συμπεριφοράς μας. Οι τηλεοράσεις παρακολουθούν και δεν μεταδίδουν, ως γνωστό, το έργο του Κοινοβουλίου, τα επιχειρήματα που ανταλλάσσονται, τις θέσεις που αναπτύσσονται, αλλά προσέχουν αυτό που θα είναι ξώφαλτσο αυτό να εμφανίσουν στον ελληνικό λαό ως εικόνα του Κοινοβουλίου. Κάθε μέρα που δέχομαι τη νεολαία, που επισκέπτεται το Κοινοβούλιο, τέτοια ερωτήματα δέχομαι. Ξέρω ότι αυτά τα ερωτήματα αδικούν το 99% των εκπροσώπων του λαού. Το 1% επιτέλους ας υποχρεωθεί φιλικά, με διάλογο σωστό, στον οποίον θα υπάρχει η άνεση χρόνου. Εγώ δεν έχω τη δυνατότητα από αυτήν τη θέση να αναπτύσσω διάλογο, είτε νουθεσίας είτε φιλικής ανταπόκρισης με οποιονδήποτε εδώ μέσα. 'Εκκληση απευθύνω σε όλους σας.

Λυπούμαι πολύ για τη συμπεριφορά μερικών συναδέλφων. Είναι και ορισμένοι συνάδελφοι οι οποίοι δεν έχουν τιμήσει αυτό το Βήμα, ίσως μία, δύο φορές. Τους ακούω σε όλα τα ραδιόφωνα, σε όλα τα κανάλια της τηλεοράσεως, λαλήστατους ωσάν ο λαός να τους έστειλε να τον εκπροσωπήσουν στο MEGA, στον ANT1, στην άλφα ή βήτα εφημερίδα ή στο άλφα ή βήτα ραδιόφωνο.

Κάποτε αυτά πρέπει να τερματιστούν, αγαπητοί συνάδελφοι. Πρέπει να το δώσουμε να το καταλάβουν αυτοί οι συναδέλφοι. Είναι ορισμένοι συνάδελφοι οι οποίοι συμπεριφέρονται απέναντι στις υπηρεσίες εδώ πέρα ως εάν είναι υποτακτικοί τους οι υπάλληλοι της Βουλής, με απρέπεια, με έλλειψη σεβασμού.


 

  

Σελίδα 2600 

 

Τονίζω ότι είναι ελάχιστοι αυτοί οι Βουλευτές. Αλλά δεν είναι δυνατόν το σύνολο να υφίσταται την άδικη κριτική εξαιτίας δικαίας κριτικής που πρέπει να υποστούν ορισμένοι. Είναι ευθύνη των κομμάτων αυτό.

ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσακλίδη, έχετε το λόγο.

ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, καταλήξατε εκεί απ'όπου ήθελα εγώ να αρχίσω. Ασφαλώς υπάρχει πρόβλημα στη λειτουργία του πολιτικού συστήματος. Αυτό αντανακλάται και στη λειτουργία αντίστοιχων επιτροπών, ιδιαίτερα όταν έχουν να επεξεργαστούν ένα τόσο σοβαρό θέμα. 

Δεν θα δικαιολογήσω τον εαυτό μου ως πρόεδρο της επιτροπής. Θα αναλάβω όλην την ευθύνη. 'Εχει γίνει σοβαρή δουλειά στην επιτροπή. Την ευθύνη των όποιων καθυστερήσεων την αναλαμβάνω προσωπικώς, διότι η προσπάθειά μου είναι να υπάρχει σύμπνοια στην επιτροπή, ώστε να επεξεργαστούμε από κοινού και να διατυπώσουμε όσο είναι δυνατόν με μεγαλύτερη συμφωνία την έκθεσή μας πάνω σε ένα τόσο σοβαρό πολιτικό θέμα, επί του οποίου είναι πάρα πολύ δύσκολο να υπάρξει συμφωνία των κομμάτων, γιατί δυστυχώς κυριαρχούν σκοπιμότητες.

Γι'αυτό δεν θα δικαιολογήσω, έστω και αμυνόμενος στα όσα είπε ο κ. Σιούφας, τις κάποιες καθυστερήσεις που φαίνεται ότι υπάρχουν στη λειτουργία της επιτροπής. Είμαστε σε ένα κρίσιμο στάδιο. Συμφωνήσαμε στην επιτροπή με μεγάλη πλειοψηφία να καταβάλουμε προσπάθεια, ώστε να υπάρχει όσο το δυνατόν κοινό πόρισμα. Η επιτροπή συνεδρίασε και χθες και την προηγούμενη εβδομάδα και τον Οκτώβριο.

Υπάρχει ένα κείμενο από πεντακόσιες σελίδες από τον Ιούλιο στη διάθεση των κομμάτων για επεξεργασία. Το κείμενο αυτό έμεινε απλώς στη διάθεση των κομμάτων. Από χθες υπάρχει ένα κείμενο περιεκτικότερο. Πάνω σ'αυτό ορίστηκαν αντιπρόσωποι από όλα τα κόμματα, για να δουλέψουν με προθεσμία δεκαπέντε ημερών. Μετά οι εκπρόσωποι των κομμάτων από κοινού θα διατυπώσουν ένα πόρισμα όσο το δυνατόν καλύτερο, παρακολουθώντας τις εξελίξεις εν όψει της "Ατζέντας 2000", δηλαδή της διεύρυνσης, διότι αυτές οι συζητήσεις γίνονται τώρα. Ζητήσαμε μια τελευταία προθεσμία για να συντάξουμε την έκθεση. Είμαι βέβαιος ότι με τη συνδρομή όλων των κομμάτων θα φέρουμε σε πέρας την αποστολή μας. Πιστεύω ότι η Βουλή θα είναι υπερήφανη. Για ένα τόσο σοβαρό θέμα θα διατυπωθούν σοβαρές απόψεις και με σύμπνοια και με συνοχή σχεδόν όλων των αντιπροσώπων Βουλευτών που μετέχουν στην επιτροπή.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): 'Οχι, κύριε Κανταρτζή, σας παρακαλώ!

Ερωτάται η Βουλή: Χορηγεί την παράταση που ζητά η επιτροπή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΑΧΙΛΛΕΥΣ ΚΑΝΤΑΡΤΖΗΣ: 'Οχι, κύριε Πρόεδρε.

ΕΥΑΓΓΕΛΟΣ ΑΠΟΣΤΟΛΟΥ: 'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Συνεπώς η Βουλή απεφάσισε κατά πλειοψηφία να χορηγήσει την παράταση που ζητάει η επιτροπή.


 

  

Σελίδα 2601 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Μέτρα κατά της εισφοροδιαφυγής, διασφάλιση εσόδων Ι.Κ.Α. και άλλα θέματα".

Στη συζήτηση αυτού του νομοσχεδίου η Νέα Δημοκρατία ορίζει ως Κοινοβουλευτικό της Εκπρόσωπο το Βουλευτή Πειραιώς κ. Βασίλη Μιχαλολιάκο.

Το Κομμουνιστικό Κόμμα Ελλάδας ορίζει ως ειδικό αγορητή του τον Αντιπρόεδρο της Βουλής κ. Δημήτρη Β. Κωστόπουλο.

Ο Συνασπισμός της Αριστεράς και της Προόδου, ορίζει ως Κοινοβουλευτικό του Εκπρόσωπο το Βουλευτή Ευβοίας κ. Ευάγγελο Αποστόλου και ως ειδική αγορήτριά του τη Βουλευτή Α' Περιφέρειας Πειραιώς και Νήσων κ. Στέλλα Αλφιέρη.

Το Δημοκρατικό Κοινωνικό Κίνημα ορίζει ως Κοινοβουλευτικό του Εκπρόσωπο το Βουλευτή Β' Αθηνών κ. Ιωάννη Δημαρά και ως ειδικό αγορητή του το Βουλευτή Β' Πειραιώς κ. Ιωάννη Αράπη.

Κύριοι συνάδελφοι, γι'αυτό το νομοσχέδιο η Διάσκεψη των Προέδρων κατά πλειοψηφία απεφάσισε ότι πρέπει η Βουλή να διαθέσει τέσσερις συνεδριάσεις. Η μία συνεδρίαση να διατεθεί για τη συζήτηση επί της αρχής του νομοσχεδίου και οι άλλες τρεις για τη συζήτηση επί των άρθρων. Είναι λογικό ως εκ της φύσεως αυτού του νομοσχεδίου στη συζήτηση των άρθρων, ασφαλώς, να γίνονται και γενικές τοποθετήσεις.

Θα αρχίσουμε τώρα με την εγγραφή στον κατάλογο, πλην του κ. Σουφλιά, ο οποίος είναι ασθενής, και παρακαλώ να συμφωνήσετε να εγγραφεί στον κατάλογο χωρίς να είναι παρών. Ελπίζω αύριο, αν είναι καλά και έλθει, να μιλήσει για ένα δεκάλεπτο, έστω και στην κατ'άρθρο συζήτηση, προκειμένου να διατυπώσει τις απόψεις του, που θα είναι χρήσιμες λόγω της προγενέστερης ενασχόλησής του ως Υπουργού. 

Κύριοι συνάδελφοι, η συζήτηση απόψε θα κρατήσει μέχρις ότου εξαντληθεί ο κατάλογος, εφόσον η συζήτηση είναι επί της αρχής.

Ο κ. Σπυρόπουλος έχει το λόγο ως εισηγητής της Πλειοψηφίας.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Μιχαλολιάκο.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, έχω τη βεβαιότητα ότι δεν υποστηρίζω κάτι παράλογο. Το νομοσχέδιο αγγίζει το ασφαλιστικό μας σύστημα και ως εκ τούτου νομίζω ότι πολλοί συνάδελφοι θα ενδιαφερθούν να μιλήσουν επί της αρχής. Η άποψη να μιλήσουν όλοι όσοι εγγραφούν, ανεξαρτήτως μέχρι ποια ώρα θα πάμε, νομίζω ότι αδικεί το θέμα. 

Θα ήθελα με αυτήν την πολύ σύντομη παρέμβασή μου να παρακαλέσω να διατεθούν τουλάχιστον δύο ημέρες για τη συζήτηση επί της αρχής και να πάμε σε τρεις ημέρες στη συζήτηση επί των άρθρων.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, η πείρα όλων και η δική σας, είμαι βέβαιος, είναι ότι στη συζήτηση επί των άρθρων ποτέ δεν περιοριζόμαστε στο αντικείμενο του συγκεκριμένου άρθρου. Πολλές φορές μάλιστα αναπτύσσουμε και επερώτηση. Κατά συνέπεια, αρχίζοντας τώρα, όπως υπολογίζω, να πάμε μέχρι τη μία μετά το μεσονύκτιο, θα μιλήσουν όλοι όσοι εγγραφούν. 'Ετσι πιστεύω. 'Ενα δεκάλεπτο επί της αρχής σημαίνει ότι τουλάχιστον θα μιλήσουν σαράντα συνάδελφοι.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, μη θεωρηθεί ότι κωλυσιεργώ. Γιατί αυτή η στενοκαρδία, να μην έχουμε δύο ημέρες επί της αρχής; Γιατί να δείχνουμε αυτήν τη μικροψυχία;

ΠΡΟΕΔΡΟΣ (Απόστολος Κακλαμάνης): Μην κάνετε τέτοιους χαρακτηρισμούς, που εμμέσως βάλλουν κατά του Προεδρείου. Απλώς θέλουμε να διευκολύνουμε το έργο της Βουλής, το νομοθετικό έργο της Κυβερνήσεως, καθώς επίσης και το έργο του ελέγχου που ασκεί η Αντιπολίτευση. Το Σώμα ολόκληρο, αλλά κατά τεκμήριο η Αντιπολίτευση.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, το αίτημά μας να διατεθούν δύο ημέρες στη συζήτηση επί της αρχής, απορρίπτεται.

ΠΡΟΕΔΡΟΣ (Απόστολος Κακλαμάνης): Θα προχωρήσουμε.

Ορίστε, κύριε Σπυρόπουλε.

ΡΟΒΕΡΤΟΣ ΣΠΥΡΟΠΟΥΛΟΣ: Το νομοσχέδιο που αφορά μέτρα κατά της εισφοροδιαφυγής, διασφάλιση εσόδων ΙΚΑ και άλλα θέματα, αναμφίβολα είναι ένα νομοσχέδιο που στοχεύει στη διόρθωση μιας σειράς διαρθρωτικών και λειτουργικών θεμάτων, με στόχο κατ'εξοχήν την αποτελεσματικότερη λειτουργία του κύριου ασφαλιστικού μας φορέα, που είναι το ΙΚΑ.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

'Οποιος μελετήσει προσεκτικά το νομοσχέδιο, αβίαστα οδηγείται στο συμπέρασμα ότι το αρμόδιο Υπουργείο Εργασίας και Κοινωνικών Ασφαλίσεων στοχεύει μέσα από αυτό να προχωρήσει σε μία γενναία προσπάθεια διόρθωσης στρεβλώσεων και διαρθρωτικών προβλημάτων, που σαν αποτέλεσμα αναμφίβολα θα δώσει μια πιο αξιόπιστη εικόνα για τα μεγάλα δομικά προβλήματα του κοινωνικοασφαλιστικού μας συστήματος.

Τέσσερις είναι οι κύριοι προφανείς στόχοι του συζητούμενου σχεδίου νόμου. Ο πρώτος αφορά την καλύτερη εξυπηρέτηση των ασφαλισμένων, ένας στόχος που συνδέεται άμεσα με τη γενικότερη επιδίωξη της Κυβέρνησής μας και του ίδιου του Πρωθυπουργού της χώρας. Ο δεύτερος στόχος αφορά τη βελτίωση της αποδοτικότητας του διοικητικού μηχανισμού, ένας στόχος προσαρμοσμένος απόλυτα στην προσπάθεια που καταβάλλεται για την αύξηση της παραγωγικότητας και αποδοτικότητας σε όλο το πλέγμα του δημοσίου.

Ο τρίτος στόχος επιδιώκει το χτύπημα της εισφοροδιαφυγής και τη διασφάλιση των εσόδων που αντιστοιχούν στο ΙΚΑ. Πολυσήμαντος στόχος και για πρώτη φορά επιχειρείται με τέτοια αποφασιστικότητα.

Ο τέταρτος στόχος επιβεβαιώνει το σεβασμό της Κυβέρνησης, του Υπουργού και του Υπουργείου Εργασίας, στη διαδικασία του κοινωνικού διαλόγου και ακόμα επιβεβαιώνει για μια ακόμα φορά τους ισχυρούς δεσμούς του κόμματός μας με τα ευρύτερα λαϊκά στρώματα, αφού με τροπολογίες που ενσωματώθηκαν στο συζητούμενο σχέδιο νόμου ρυθμίζονται σημαντικά συνταξιοδοτικά θέματα που απασχολούν χαμηλοσυνταξιούχους και εργαζόμενους στον ιδιωτικό κυρίως τομέα της οικονομίας.

Η προώθηση των τριών πρώτων στόχων και ειδικότερα η προώθηση του στόχου της πάταξης της εισφοροδιαφυγής θα διαμορφώσουν την πραγματική εικόνα, προκειμένου, Κυβέρνηση, εργοδοτικοί φορείς και κατά κύριο λόγο εργαζόμενοι και συνταξιούχοι να οδηγηθούν στη συναγωγή των τελικών συμπερασμάτων για τη διαμόρφωση των αναγκαίων προσαρμογών και των νέων ρυθμίσεων που θα δώσουν μέσα από την ανάπτυξη ενός ολοκληρωμένου κοινωνικού διαλόγου μία μονιμότερη και σε βάθος χρόνου ασφαλέστερη πολιτική προοπτική στη λειτουργία του κοινωνικοασφαλιστικού μας συστήματος.

Κυρίες και κύριοι συνάδελφοι, θέλω τώρα με την ευκαιρία του συζητούμενου σχεδίου νόμου να επιχειρήσω μία σύντομη ανάλυση των μεγάλων θεμάτων που απασχολούν τόσο την Κυβέρνηση όσο και το σύνολο των κομμάτων όσο και τους εργοδοτικούς και εργατικούς φορείς, αναφορικά με τα θέματα της κοινωνικής ασφάλισης.

Το κόμμα μας στα είκοσι τέσσερα χρόνια της πολιτικής του διαδρομής αταλάντευτα σε κάθε χρονική περίοδο προωθούσε πολιτικές, που με ρεαλισμό και υπευθυνότητα στόχευαν στη βελτίωση του επιπέδου ζωής και κοινωνικής ασφάλισης για την πλατειά πλειοψηφία του ελληνικού λαού και ειδικότερα για τους εργαζόμενους, τους συνταξιούχους, τους αγρότες, τους μικρούς και μεσαίους επαγγελματίες, τους βιοτέχνες.

Η μετατροπή του ΟΓΑ σε κύριο φορέα ασφάλισης, η λήψη πολύ συγκεκριμένων μέτρων που υλοποιούν δεσμεύσεις της Κυβέρνησης και του Υπουργείου Εργασίας στα πλαίσια του


 

  

Σελίδα 2602 

 

κοινωνικού διαλόγου, η ψήφιση νέου απόλυτα θετικού μισθολογίου για όλους τους δημοσίους υπαλλήλους, η ουσιαστική μισθολογική αναβάθμιση των εκπαιδευτικών και άλλων κατηγοριών δημοσίων υπαλλήλων, ο απόλυτος σεβασμός από το Υπουργείο Εργασίας των συλλογικών διαπραγματεύσεων στον ιδιωτικό τομέα, το ξεκίνημα από το Υπουργείο Εργασίας ενός γιγαντιαίου προγράμματος για την προώθηση σε θέσεις εργασίας διακοσίων χιλιάδων νέων ανέργων, τα μέτρα παροχής ιατρικής και φαρμακευτικής περίθαλψης σε μακροχρόνια ανέργους άνω των πενήντα πέντε ετών, αποτελούν ενδεικτικούς άξονες πολιτικών, που επιβεβαιώνουν την ταυτότητα των κοινωνικών επιλογών του ΠΑΣΟΚ και των κυβερνήσεών του.

Παράλληλα, οι κρίσιμες πέντε αλλαγές στο υφιστάμενο συνταξιοδοτικό καθεστώς και συγκεκριμένα, η πρώτη, που αφορά τη χορήγηση του ΕΚΑΣ και σε νέες κατηγορίες χαμηλοσυνταξιούχων άνω των εξήντα ετών από τα εξήντα πέντε που ήταν μέχρι σήμερα, η δεύτερη, που αφορά την κατάργηση της ειδικής εισφοράς 1% για τις συντάξεις κάτω των εκατόν είκοσι (120.000) δραχμών από τις εκατό χιλιάδες (100.000) δραχμές που ίσχυαν σήμερα, η τρίτη, που επαναφέρει σε ισχύ τους κανονισμούς των ταμείων για τον καθορισμό της επικουρικής σύνταξης, η τέταρτη, που αφορά τη δυνατότητα των ασφαλισμένων του ΙΚΑ που έχουν συμπληρώσει τα δέκα χιλιάδες πεντακόσια ένσημα να βγαίνουν στη σύνταξη στα πενήντα οχτώ και τέλος η πέμπτη αλλαγή, που καθιερώνει ως όριο συνταξιοδότησης το πεντηκοστό έκτο έτος όσων ανήκουν στα βαριά και ανθυγιεινά επαγγέλματα, επιβεβαιώνουν περίτρανα με τον πλέον αξιόπιστο και μη αμφισβητήσιμο πια τρόπο, τόσο το σεβασμό της Κυβέρνησής μας στη διαδικασία του κοινωνικού διαλόγου όσο και τον κοινωνικό προσανατολισμό των πολιτικών μας επιλογών.

Για το ΠΑΣΟΚ και τις κυβερνήσεις που εξέφραζαν την πολιτική του, η εναγώνια προσπάθεια συγκερασμού των στόχων της οικονομικής ανάπτυξης της χώρας και της διατήρησης ενός αποδεκτού δικτύου κοινωνικής προστασίας για όλους τους πολίτες ήταν πάντα ένα πολιτικό μέλημα πρώτης προτεραιότητας. Στους θιασώτες των επιλογών της ανατροπής του ισχνού κοινωνικού δικτύου προστασίας το ΠΑΣΟΚ απάντησε με επιλογές που διακρίνονταν από κοινωνική ευαισθησία, μέτρο και κοινωνική σωφροσύνη. Στους υποστηρικτές επιλογών ότι τα πάντα μπορούν να ρυθμιστούν με την προβολή λαϊκίστικων επιβολών, με αλόγιστες αυξήσεις των κοινωνικών παροχών σε συνθήκες δημοσιονομικής κρίσης, και πάλι το ΠΑΣΟΚ απάντησε με υπευθυνότητα, την προάσπισε τη σταθερότητα της ελληνικής οικονομίας, οδηγώντας την σε περιοχές εξόδου από την πολύχρονη κρίση.

Επιτρέψτε μου λοιπόν, αγαπητοί συνάδελφοι, των πλευρών που εδώ και χρόνια άλλωστε επιχειρείτε να αμφισβητήσετε την ισορροπημένη και απόλυτα επιτυχή πολιτική του ΠΑΣΟΚ στην άσκηση της κοινωνικής πολιτικής, να υποστηρίξω ότι εδώ και χρόνια η πολιτική του κόμματός μας και των κυβερνήσεών μας σε αυτόν τον τομέα δικαιώθηκαν ιστορικά. Στα πλαίσια αυτής της πολιτικής εντάσσεται και το συζητούμενο νομοσχέδιο και αναμφίβολα στα πλαίσια της ίδιας πολιτικής εντάσσεται και το μεγάλο εγχείρημα του θεσμικού κοινωνικού διαλόγου που ήδη η Κυβέρνησή μας προωθεί με στόχο τη ριζική και μακρόχρονη αντιμετώπιση των προβλημάτων του ασφαλιστικού μας συστήματος.

Κυρίες και κύριοι συνάδελφοι, χωρίς αμφιβολία κανείς σε αυτήν την Αίθουσα δεν αγνοεί το γεγονός ότι τα συστήματα της κοινωνικής ασφάλισης βρίσκονται διεθνώς σε κρίση. Στις μέρες μαςεξελίσσονται ταχύτατα στο χώρο της οικονομίας και της παραγωγής πρωτόγνωρες αλλαγές, αλλαγές που καθιστούν αμήχανα τα κέντρα άσκησης πολιτικής και κοινωνικής εξουσίας να τις ερμηνεύσουν, να τις αναλύσουν, για να διαμορφώσουν έτσι τους όρους και τις προϋποθέσεις μιας θετικής και δημιουργικής παρέμβασής τους στην εξέλιξη και στη διαμόρφωση αυτών των αλλαγών.

Η ταχύτατη είσοδος των νέων τεχνολογιών στη διαδικασία της παραγωγής ανατρέπει κάθε προηγούμενο παράδειγμα ομαλής προσαρμογής όλων των συντελεστών της παραγωγικής διαδικασίας και ειδικότερα ανατρέπει τις δυνατότητες των δομημένων κοινωνικοασφαλιστικών συστημάτων να αποσβέσουν τις τριβές και τις οικοδομούμενες στρεβλώσεις.

Επίσης, η χωρίς όρους και όρια διεθνοποίηση της οικονομίας δημιουργεί ένα εντελώς νέο καθεστώς παγκόσμιου καταμερισμού της εργασίας. Οι δύο παραπάνω ριζικές αλλαγές μεταλλάσσουν χωρίς αμφιβολία το μοντέλο παραγωγής που εγκαθίδρυσε στον κόσμο η κλασική βιομηχανική επανάσταση, αναπτύσσοντας έτσι ένα εντελώς νέο μοντέλο παραγωγής, το τεχνολογικό μοντέλο παραγωγής. 'Ομως δεν πρέπει να μας διαφεύγει ότι κάθε μοντέλο παραγωγής διαμορφώνει και ισορροπεί σε ένα αντίστοιχο μοντέλο εργασίας πρόνοιας και κοινωνικής ασφάλισης.

Η αναντιστοιχία ανάμεσα στη δημιουργία του νέου τεχνολογικού μοντέλου παραγωγής και στη μετεξέλιξη και προσαρμογή του μοντέλου εργασίας δημιουργεί ένα πρωτόγνωρο διαρθρωτικό κενό. Αυτή ακριβώς η διαρθρωτική αναντιστοιχία αποτελεί έναν από τους βασικότερους όρους ύπαρξης υψηλών ποσοστών ανεργίας τόσο στη χώρα μας όσο και στην υπόλοιπη Ευρώπη. Φυσικά η προαναφερθείσα διαρθρωτική αναντιστοιχία δεν προκαλεί μόνο ανεργία. Ταυτόχρονα σωρεύει προβλήματα και αναδεικνύει νέες και δυσεπίλυτες διαρθρωτικές αδυναμίες στην κοινωνική ασφάλιση, στους υφιστάμενους θεσμούς του κράτους -πρόνοιας, στην εκπαίδευση και στην κατάρτιση και γενικά σε όλες τις υφιστάμενες δομές και τις θεσμικές λειτουργίες που αφορούν τους εργαζόμενους, την οικονομία, τις ίδιες τις επιχειρήσεις, το κράτος.

Για παράδειγμα, αν στο βιομηχανικό μοντέλο παραγωγής, η μισθωτή εργασία και η αντίθεση ανάμεσα στο κεφάλαιο και στην εργασία ήταν οι καταλύτες ανάπτυξης όλων των ιδεολογιών που γεννήθηκαν στην Ευρώπη τα τελευταία εκατόν πενήντα χρόνια, στις μέρες μας το νέο μοντέλο παραγωγής μειώνει την ισχύ και την αποτελεσματικότητα της παραδοσιακής τυπικής οκτάωρης μισθωτής εργασίας. Αποδυναμώνει τα δομημένα συστήματα κοινωνικής ασφάλισης. Θέτει σε αμφισβήτηση τα παραδοσιακά μοντέλα εκπαίδευσης και δυσχεραίνει την προοπτική ύπαρξης των υφισταμένων δομών του κράτους-πρόνοιας. 'Ετσι, ενώ ο όγκος του παραγόμενου έργου στην Ευρώπη και στον κόσμο ολόκληρο αυξάνεται, η παραδοσιακή μισθωτή εργασία συμμετέχει όλο και λιγότερο στη διαμόρφωσή του, υποκαθιστόμενη από τις νέες τεχνολογίες, τους αυτοματισμούς και τις άτυπες και ευέλικτες μορφές απασχόλησης.

Αυτή η αδυσώπητη πραγματικότητα δεν είναι σήμερα απλά ένα δυσεπίλυτο οικονομικό και παραγωγικό πρόβλημα. Ταυτόχρονα αποτελεί το βασικότερο ερέθισμα για την επαναδιατύπωση μιας νέας αποτελεσματικής πρότασης διεξόδου, μιας πρότασης που θα εμπνέει τους ενεργούς πολίτες και θα δίνει πειστικές απαντήσεις σε προβλήματα, που οι λύσεις τους δεν έχουν τίποτα το κοινό με το κλασικό περιεχόμενο των προβλημάτων, όπως αυτά τα γνωρίσαμε τις προηγούμενες δεκαετίες.

Mε λίγα λόγια, αν τις προηγούμενες δεκαετίες η αύξηση του ΑΕΠ προκαλούσε αντίστοιχη αύξηση της τυπικής μισθωτής εργασίας, σήμερα αυτό δεν ισχύει. Ακόμη, αν τις προηγούμενες δεκαετίες τα συνδικάτα της Δυτικής Ευρώπης διεκδικούσαν και με τους αγώνες τους σε γενικές γραμμές οικοδόμησαν το ευρωπαϊκό μοντέλο ευημερίας, σήμερα πρέπει να επανασχεδιάσουν τις διεκδικήσεις τους, για να οικοδομήσουν ένα νέο μοντέλο ευημερίας προσαρμοσμένο στο νέο τεχνολογικό μοντέλο παραγωγής, λαμβάνοντας πολύ σοβαρά υπόψη τους ότι έξω από τις δομές τους υπάρχουν δεκαοκτώ εκατομμύρια άνεργοι, που διεκδικούν εργασία και εκατοντάδες εκατομμύρια ενεργοί πολίτες που παρέχουν έργο έξω από την τυπική μισθωτή εργασία.

Σ' αυτό το νέο μοντέλο ευημερίας, η προστασία του περιβάλλοντος, η διαφύλαξη των φυσικών πόρων, η οικοδόμηση ενός νέου κράτους πρόνοιας, η διαμόρφωση νέων ποιοτικών αξιών στην κατανάλωση, η οργανωτική ενοποίηση των μισθωτών εργαζόμενων με τους πολίτες που πολύμορφα παράγουν έργο, η οικοδόμηση ενός πανευρωπαϊκού χάρτη


 

  

Σελίδα 2603 

 

κοινωνικών δικαιωμάτων και υποχρεώσεων, η διατύπωση νέων αρχών κοινωνικής αλληλεγγύης, η οικοδόμηση ενός νέου διά βίου συστήματος εκπαίδευσης και κατάρτισης, αποτελούν τα αναπάντητα ερωτήματα-προκλήσεις για την Ευρωπαϊκή 'Ενωση, για τα συνδικάτα, για τα πολιτικά μας κόμματα.

Θα επιχειρήσω έξω από το κείμενο, με συγκεκριμένους άξονες, να προσεγγίσω τα σημερινά προβλήματα του ασφαλιστικού μας συστήματος. Καθώς το βιομηχανικό μοντέλο παραγωγής αποσύρεται, αναδεικνύονται νέα προβλήματα, όπως είπαμε προηγούμενα. Ποια είναι αυτά: Το πρώτο και κύριο είναι η μείωση του όγκου της τυπικής μισθωτής εργασίας. Το δεύτερο είναι η αλληλεξάρτηση των αγορών και των οικονομιών. Το τρίτο είναι η ευλυγισία, που εκ των πραγμάτων επιβάλλεται στην εργασία, μία ευλυγισία που οδηγεί εκατοντάδες χιλιάδες ή εκατομμύρια εργαζόμενους σε μορφές εργασίας που δεν εμπίπτουν στη σφαίρα της αρμοδιότητας των παραδοσιακών, των κλασικών ταμείων κοινωνικής ασφάλισης. Από το μαζικό εργάτη περνάμε στη δημιουργία του νέου τύπου εργαζόμενου. Η μείωση του όγκου της τυπικής οκτάωρης μισθωτής εργασίας είναι μία πραγματικότητα. Ταυτόχρονα, από την εθνική συναλλαγματική πολιτική, που ως τώρα καθόριζε τους όρους του παιγνιδιού στο εθνικό επίπεδο, περνάμε σε διλήμματα και λογικές για το συγκριτικό πλεονέκτημα της οικονομίας στη θεωρία του μισθολογικού κόστους της συνεχούς συμπίεσης ασφαλιστικών παροχών και αποδοχών. 'Ολα αυτά όχι μόνο επηρεάζουν το ασφαλιστικό ζήτημα αλλά θέτουν νέα διλήμματα, νέες υποχρεώσεις.

Επιτρέψτε μου, αγαπητοί συνάδελφοι, να υποστηρίξω κάτι που στο ΠΑ.ΣΟ.Κ. το πιστεύουμε βαθιά. 'Ο,τι και να συμβεί στον πλανήτη μας, στην οικονομία, στην τεχνολογία, στις επιστήμες, η πολιτική είναι πάντα παρούσα. Παρούσα, όχι βέβαια ως απλός θεατής αυτών των μεγάλων αλλαγών, όχι ως αρνητής αυτών των αλλαγών, όχι ως χειροκροτητής των αλλαγών, αλλά ως κριτής και διαμορφωτής αυτών των αλλαγών. Κι αν βέβαια στις προηγούμενες δεκαετίες το έθνος-κράτος, το εθνικό σύστημα της αγοράς της εργασίας, το Εθνικό Σύστημα Κοινωνικής Ασφάλισης κλπ., απαιτούσαν ως πρώτη προτεραιότητα τη διαμόρφωση από τα κόμματα εθνικών πολιτικών επιλογών και ρυθμίσεων, σήμερα που διευρύνονται τα οικονομικά σύνορα οι λύσεις είναι περισσότερο πολιτικές και δίχως άλλο περισσότερο οικουμενικές.

Αγαπητοί μου συνάδελφοι, επωμιζόμενοι το συνταγματικό μας χρέος ως εκπρόσωποι του λαού, πιστεύω ότι επί των ημερών μας θα κληθούμε να απαντήσουμε σε πρωτόγνωρα και αδυσώπητα ερωτήματα. Ενδεικτικά θα διατυπώσω τρία απολύτως σχετικά με το συζητούμενο νομοσχέδιο.

Πρώτο ερώτημα: Πώς θα καταφέρουμε να συνδέσουμε την ανταγωνιστικότητα της οικονομίας μας με τη δημιουργία νέων θέσεων εργασίας με την εργασία στο σύνολό της;

Δεύτερο ερώτημα: Πώς θα καταφέρουμε να προστατεύσουμε το οικονομικό κύτταρο της επιχείρισης από το διεθνή ανταγωνισμό και ταυτόχρονα το κοινωνικό κύτταρο και τον εργαζόμενο από την κοινωνική υποβάθμιση. 

Τρίτο ερώτημα : Πώς θα συμβιβάσουμε την προστασία των παλαιοτέρων γενεών, των ηλικιωμένων, με τα δικαιώματα των νέων για εργασία και κοινωνική ασφάλιση.

Προσωπικά πιστεύω ακράδαντα ότι ακριβώς αυτή η εναγώνια προσπάθεια, να απαντηθούν όλα τα σύγχρονα ερωτήματα, οικοδομεί το τέλος μιας εποχής και δημιουργεί τις προϋποθέσεις για ένα νέο ξεκίνημα για τα κόμματα, την πολιτική και τους πολιτικούς.

Επιτρέψτε μου όμως να υποστηρίξω ότι το γύρισμα αυτής της νέας σελίδας και το πιο σημαντικό, το γράψιμό της, απαιτεί διάλογο, επικοινωνία, απόρριψη του λαϊκισμού και ανάδειξη πάλι της πολιτικής στο προσκήνιο της καθημερινής μας ζωής. Η νέα σελίδα δεν μπορεί και δεν πρέπει να γραφεί με ιδέες και με πολιτικές προτάσεις που έδιναν απαντήσεις στις προηγούμενες δεκαετίες. 

Προσωπικά πιστεύω ακράδαντα ότι ακριβώς αυτή η εναγώνια προσπάθεια να απαντηθούν όλα τα σύγχρονα ερωτήματα, είναι ένα από τα σημαντικότερα θέματα που θα αντιμετωπίσουμε τα επόμενα χρόνια.

Η νέα σελίδα, λοιπόν, δεν μπορεί και δεν πρέπει να γραφεί με ιδέες και πολιτικές προτάσεις που έδιναν απαντήσεις στις προηγούμενες δεκαετίες, ωστόσο η νέα σελίδα δεν μπορεί να μην οριοθετεί αυτόν που τη γράφει με συγκεκριμένες αρχές. Η αξία και η αρχή της κοινωνικής δικαιοσύνης, η αξία της δημοκρατίας, η αξία της ελευθερίας, η αξία της συνεχούς βελτίωσης του βιοτικού επιπέδου με τους πολίτες, η αξία της προστασίας του περιβάλλοντος, η αξία της προστασίας των γηρατειών, η αξία της υποβάθμισης των υπηρεσιών, της ανατροπής στην υποβάθμιση της υγείας. 'Ολες αυτές οι αξίες είναι, κατά την άποψή μου, οριοθετήσεις πολιτικού χρέους για όσους θέλουν να συμβάλουν στο γράψιμο μιας νέας σελίδας, που θα οδηγήσει τους λαούς και τα πολιτικά συστήματα προς τα εμπρός και όχι προς τα πίσω.

Από τη θέση μου στην Κοινοβουλευτική Ομάδα και την αρμοδιότητά μου στο κόμμα συνεργάστηκα και συνεργάζομαι με την ηγεσία του Υπουργείου Εργασίας και Κοινωνικών Ασφαλίσεων και γνωρίζω τη μεθοδικότητα και την αποφασιστικότητα της ηγεσίας.

Το συζητούμενο σχέδιο νόμου είναι ένα πρώτο βήμα μιας καλά σχεδιασμένης από την ηγεσία του Υπουργείου πορείας, που στοχεύει στην επόμενη πενταετία η ελληνική πολιτεία, με ολοκληρωμένες παρεμβάσεις, να οικοδομήσει το κοινωνικοασφαλιστικό μέλλον των επόμενων γενεών και παράλληλα να ανατρέψει τη μάστιγα της ανεργίας.

Το έκτακτο Ευρωπαϊκό Συμβούλιο για την απασχόληση στο Λουξεμβούργο μπορεί να μην απέδωσε τα αναμενόμενα, ωστόσο, αν ειδωθεί σαν ένα νέο ξεκίνημα και ως πρόκληση για όλες τις πολιτικές και κοινωνικές δυνάμεις της Ευρωπαϊκής 'Ενωσης, που διεκδικούν την Ευρώπη της ευημερίας και της κοινωνικής συνοχής, ίσως, το Λουξεμβούργο, ως αφετηρία μιας νέας προσπάθειας, να δικαιωθεί σύντομα.

Η διεύρυνση των πρωτοβουλιών της ελληνικής πλευράς διά του Υπουργείου Εργασίας, στα πλαίσια του Συμβουλίου των συναρμόδιων Υπουργών Εργασίας της 'Ενωσης, η σθεναρή προβολή θέσεων, που στο επίκεντρό τους έχουν την προοπτική της οικοδόμησης μιας Ευρώπης με σύγχρονο κοινωνικό πρόσωπο και η ταυτόχρονη εθνική προσπάθεια ανάπτυξης ενός εθνικού κοινωνικού διαλόγου που θα ισορροπήσει, θα συγκεράσει και θα αποσαφηνίσει όλες τις απόψεις για την οικοδόμηση μιας νέας βιώσιμης πραγματικότητας για το ελληνικό ασφαλιστικό σύστημα της επόμενης τριακονταπενταετίας, αναμφίβολα επιφορτίζουν την ηγεσία του Υπουργείου Εργασίας με ένα τεράστιο έργο, πολυσήμαντο και ιδιαίτερα πολιτικό.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)

Μισό λεπτό, κύριε Πρόεδρε.

Με το συζητούμενο νομοσχέδιο γίνεται μια καινούρια αρχή τόλμης, υπευθυνότητας και πολιτικού ρεαλισμού. Με τόλμη χτυπιέται η εισφοροδιαφυγή. Με υπευθυνότητα προωθούνται οι ρυθμίσεις, που για αρκετό χρόνο λίμναζαν στα συρτάρια του Υπουργείου Εργασίας. Με ρεαλισμό στην εισηγητική έκθεση του νομοσχεδίου διαβλέπει στα επόμενα θετικά βήματα, θετικούς σχεδιασμούς του Υπουργείου Εργασίας.

Κύριε Υπουργέ, το ΠΑΣΟΚ συμφωνεί απολύτως με το συζητούμενο νομοσχέδιο και το υπερψηφίζει.

Ευχαριστώ.

(Χειροκροτήματα από την πτέρυγα του ΠΑΣΟΚ)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Βουλευτής Β' Αθηνών κ. Ιωάννης Βαρβιτσιώτης ζητεί οληγοήμερη άδεια απουσίας του στο εξωτερικό.

Η Βουλή εγκρίνει;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.

Ο εισηγητής της Νέας Δημοκρατίας ο κ. Γιακουμάτος έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, θέλω να κάνω δύο παρατηρήσεις.

Πρώτον, σήμερα 3 Δεκέμβρη είναι η Παγκόσμια Ημέρα των


 

  

Σελίδα 2604 

 

Ατόμων με Ειδικές Ανάγκες. Δεν θέλω πραγματικά, μ' όση καλή διάθεση κι αν έχω να αμαυρώσω αυτήν την ημέρα, ούτε με κοινοβουλευτικές συμπεριφορές υψηλών τόνων -και το σταματάω εδώ- αλλά ούτε ειδικά με αυτό το νομοσχέδιο που συρρικνώνει το κράτος-πρόνοιας, που δείχνει για άλλη μια φορά την κοινωνική αναλγησία αυτής της Κυβέρνησης.

Πραγματικά συνέπεσε σήμερα, κύριε Υπουργέ, να είσθε και για έναν άλλο λόγο άτυχος. Δεν είμαστε ανυποψίαστοι, αλλά είμαστε διαβασμένοι καλά, γιατί συμβαίνει αυτό το νομοσχέδιο να έρθει σήμερα στη Βουλή, όταν όλοι οι Βουλευτές ξέρουμε καλά ότι έχει κατατεθεί ο προϋπολογισμός. Αυτή είναι η μεγάλη σας ατυχία. Και ξέρουμε πολύ καλά ότι στον προϋπολογισμό του 1998 όχι συρρικνώνετε, αλλά σχεδόν ελαχιστοποιείτε στα όρια της φτώχειας και της εξάντλησης τον ελληνικό λαό.

Και φέρνετε σήμερα, κύριε Υπουργέ, αυτό το νομοσχέδιο για την εισφοροδιαφυγή και εγώ σας ερωτώ ευθέως και ειλικρινά: Είσθε δεκαπέντε μήνες περίπου Κυβέρνηση, σε τι ωφελήθηκε ο εργαζόμενος, ο νέος, ο βιοτέχνης; 

Θα σας απαντήσω ειλικρινά για το τι προσέφερε το Υπουργείο Εργασίας και Κοινωνικής Ασφάλισης. Στον εργαζόμενο λιτότητα και καθήλωση μισθών. Το εισόδημά του συρρικνώνεται καθημερινά. Ο νέος βυθίζεται ολοένα στην ανεργία. Ο ελεύθερος επαγγελματίας καθημερινά βάζει λουκέτο. Ο δε συνταξιούχος, έχει φθάσει στα όρια της πείνας και της εξαθλίωσης.

Και μας φέρνετε σήμερα αυτό το νομοσχέδιο για την εισφοροδιαφυγή. Η Νέα Δημοκρατία πράγματι τάσσεται ανεπιφύλακτα υπέρ των υποχρεώσεων του κάθε πολίτη να πληρώνει τις ασφαλιστικές του εισφορές. 

Εσείς όμως, κύριε Υπουργέ, σ' αυτό το ψευδεπίγραφο νομοσχέδιο περνάτε αντιασφαλιστικές ρυθμίσεις τέτοιες, που πραγματικά έχουν δύο μόνο ωφέλη.

Το ένα είναι τo τρικ-μαϊμού που περνάτε στις επικουρικές συντάξεις και το δεύτερο είναι ότι κοροϊδεύετε για άλλη μια φορά τον ελληνικό λαό. Και το λέω αυτό γιατί; Γιατί ξεκινήσατε τον κοινωνικό διάλογο και η Νέα Δημοκρατία, όχι ανυποψίαστα, μπήκε στον κοινωνικό διάλογο. Μπήκε γιατί πιστεύει σ' αυτήν τη διαδικασία. Πιστεύει στον εικοστό πρώτο αιώνα ότι πρέπει πράγματι οι φορείς να συζητάνε. Αλλά εσείς προσχηματικά είχατε το αποτέλεσμα εκ των προτέρων. Νομοθετούσατε κατά τη διάρκεια του κοινωνικού διαλόγου αντικειμενικά κριτήρια. Ξεκινάτε το Γενάρη τον κοινωνικό διάλογο για το ασφαλιστικό και φέρνετε ασφαλιστικές ρυθμίσεις σήμερα. Αυτή είναι η αλήθεια, ότι τους φορείς τους θέλετε δεκανίκι σε μία κυβερνητική πολιτική ανάλγητη κοινωνικά, σε μία άδικη οικονομική πολιτική. Οι περισσότεροι φορείς αποχώρησαν, δεν θα τους έχετε, δυστυχώς, με τις επιλογές σας το Γενάρη. Αυτή είναι η πρώτη αλήθεια.

Αλήθεια, κύριε Υπουργέ, έχουμε καταγγείλει πολλές φορές και εγώ προσωπικά, ότι το 1989 οδηγήσατε τα ασφαλιστικά ταμεία σε χρεοκοπία. Και ήρθε ο ν. 2084 της Νέας Δημοκρατίας να σώσει από την κατάρρευση τα ασφαλιστικά ταμεία. Και όχι μόνο δεν ποιείτε τη νήσσα σ' αυτόν τον τομέα, παρά βγαίνετε πανηγυρικά να δηλώσετε ανακρίβειες.

Επειδή μ' εσάς κανείς τα έχει χαμένα -δεν ξέρουμε πού είναι το μέτρο της αλήθειας και του ψέματος- θα σας καταθέσω, κύριε Υπουργέ, τα Πρακτικά της Βουλής, για να καταλάβετε. Θα σας καταθέσω πίνακα με τον προϋπολογισμό του ΙΚΑ το 1998. Είναι δικός σας προϋπολογισμός, είναι του διοικητή κ. Σολωμού, δικής σας επιλογής, κυβερνητικής.

Ο προϋπολογισμός, κύριε Υπουργέ, λέει: Κρατική επιχορήγηση διακόσια τριάντα δισεκατομμύρια (230.000.000.000) δραχμές, όταν εσείς δίνετε στον προϋπολογισμό διακόσια τρία δισεκατομμύρια (203.000.000.000) δραχμές και όταν ο διοικητής του ΙΚΑ και ομόφωνα το διοικητικό συμβούλιο λέει "απόδοση οφειλών προβληματικών επιχειρήσεων σαράντα επτά δισεκατομμύρια ενενήντα τέσσερα εκατομμύρια (47.094.000.000) δραχμές και εσείς δίνετε δέκα δισεκατομμύρια (10.000.000.000) δραχμές". Και λέει -σ' αυτό θέλω να καταλήξω- έλλειμμα χρήσης οργανικό εκατόν ογδόντα επτά δισεκατομμύρια πενήντα τέσσερα εκατομμύρια (187.054.000.000) δραχμές.

Κύριε Υπουργέ, όταν εμείς λέγαμε ότι το 1993 είχαμε δεκαεννέα δισεκατομμύρια (19.000.000.000) οργανικό πλεόνασμα, για σας ήταν μια λέξη που δεν υπήρχε στο λεξικό του ΠΑ.ΣΟ.Κ., γιατί μόνο οργανικά ελλείμματα ξέρετε στη φαρέτρα την πολιτική σας.

Θα καταθέσω εδώ αυτόν τον πίνακα που λέει οργανικό έλλειμμα 1993, μηδέν. Το ΠΑ.ΣΟ.Κ. το λέει. Οργανικό έλλειμμα 1994, μηδέν. Το 1995, δεκαπέντε δισεκατομμύρια (15.000.000.000). Το 1996, εβδομήντα πέντε δισεκατομμύρια (75.000.000.000) και ανεβαίνει η κατάρρευση. Ογδόντα τέσσερα δισεκατομμύρια το 1997. Και λέει ο διοικητής και η διοίκηση του ΙΚΑ εκατόν ογδόντα επτά δισεκατομμύρια (187.000.000.000) οργανικό πλεόνασμα, το 1998. Είναι διακόσια πενήντα δισεκατομμύρια (250.000.000.000) και παραπάνω, αν προσθέσετε τα τριάντα επτά δισεκατομμύρια (37.000.000.000) των προβληματικών επιχειρήσεων και κόβετε τα δεκαπέντε δισεκατομμύρια (15.000.000.000) από την επιχορήγηση. Αυτά για τα Πρακτικά της Βουλής. Να τα δουν, να μελετήσουν λίγο τα νούμερα, γιατί δυστυχώς οδηγείτε συνειδητά την κοινωνική ασφάλιση σε κατάρρευση, συνεπικουρούμενοι βέβαια από τις θεωρίες και τις μεγάλες σοφίες του Σπράου, του φίλου του Πρωθυπουργού.

(Στο σημείο αυτό ο Βουλευτής κ. Γ. Γιακουμάτος καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:


 

  

Σελίδα 2605 σε PDF   
 
Σελίδα 2606 σε PDF   


 

  

Σελίδα 2607 

ΓΕΡΑΣΙΜΟΣ ΓΙΑΚΟΥΜΑΤΟΣ: Να σας μιλήσουμε και λίγο για εκσυγχρονισμό, γι' αυτήν τη μαγική λέξη, γιατί δυστυχώς το ΠΑΣΟΚ, το μόνο που έχει προσφέρει στην ελληνική κοινωνία, είναι οι μαγικές λέξεις. Κάποτε, όμως, και αυτός ο λαός θα αντιληφθεί και αντιλαμβάνεται κάθε μέρα που περνάει ότι αυτά τα ψέματα, οι ωραιοποιήσεις και τα ευχολόγια, δεν είναι αυτό που περιμένει από μία κυβέρνηση.

Δεύτερη αλήθεια, κύριε Υπουργέ. Το 1992 η Νέα Δημοκρατία έκανε ένα διαγωνισμό για τη μελέτη της στρατηγικής ανάπτυξης της μηχανοργάνωσης. Περάσαν πέντε χρόνια και μόλις το 1997, φέτος, αναθέσατε στις ίδιες εταιρείες τη μηχανοργάνωση. Σας το έχω ξαναπεί, κύριε Υπουργέ. Δεν μπορεί να προχωρήσει η κοινωνική ασφάλιση, όταν δωδεκάμισι εκατομμύρια είναι ασφαλισμένοι και ο λαός είναι δέκα εκατομμύρια. Πού είναι, λοιπόν, ο εκσυγχρονισμός σας; Τι κάνετε στα πέντε χρόνια; Μηδέν στο θέμα της μηχανοργάνωσης, που είναι πολύ βασικό κομμάτι της κοινωνικής ασφάλισης.

Τρίτη αλήθεια, κύριε Υπουργέ. Δεν μπορείτε να αποφύγετε τις κακές συνήθειες του 1981, του 1991, του 2000 και στο 3001 θα έχετε τις ίδιες κακές συνήθειες. Η πρώτη κακή συνήθεια που έχετε, ως ΠΑ.ΣΟ.Κ. είναι να κάνετε κομματική πολιτική, μέσα στο κράτος που το θέλετε κράτος-αφέντη, κράτος δικό μας, κράτος της Χαριλάου Τρικούπη. Είστε Υπουργός της οδού Πειραιώς, όχι της Χαριλάου Τρικούπη. Πρέπει να το αντιληφθείτε και το αιτιολογώ γιατί το λέω αυτό, κύριε Υπουργέ. Το λέω διότι αποστελεχώσατε όλους τους ασφαλιστικούς οργανισμούς από τα έμπειρα και ικανά στελέχη. Και το λέω αυτό με μεγάλη πίκρα.

Το λέω, κύριε Υπουργέ, πρώτον, γιατί στο άρθρο 6 λέτε: Αλλάζω την τριμελή επιτροπή των αναπηρικών συντάξεων.'Εχουμε τονίσει ιδιαιτέρως το θέμα αυτό. Ούτε βόμβα Χιροσίμα -το είπα και στη Διαρκή Επιτροπή- να έπεφτε, τόσους ανάπηρους μαϊμού, δεν θα είχαμε στην Ελλάδα. Την τριμελή επιτροπή την κάνετε πενταμελή.

Εδώ, κύριε Υπουργέ, θέλω μία απάντηση για να μη σας αποκαλέσω ψεύτη, δεν είναι μέσα στο λεξιλόγιο μου. Θα σας πω, όμως, το εξής: Είπατε στη Διαρκή Επιτροπή, αλλάζω την τριμελή και την κάνω πενταμελή, με εντολή του Διοικητή του ΙΚΑ. Να ορίζει ο αφέντης Διοικητής του ΙΚΑ τους υπαλλήλους που θα δίνουν τις αναπηρικές συντάξεις, για να έχει τους κομματικούς υμετέρους κάτω από τα γραφεία των ασφαλιστικών συντάξεων να τριγυρνάνε, συν τους άλλους μαυραγορίτες.

Κύριε Υπουργέ, στη Διαρκή Επιτροπή είπατε: Αλλάζω την τριμελή επιτροπή, γιατί ο Πανελλήνιος Ιατρικός Σύλλογος... δεν πήγαινε στις συνεδριάσεις.

Σας καταθέτω πρακτικό του Πανελληνίου Ιατρικού Συλλογου.

(Στο σημείο αυτό ο Βουλευτής κ. Γιακουμάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

Ποιος είναι ψεύτης; Ο Πανελλήνιος Ιατρικός Σύλλογος με το χαρτί που σας έστειλε, ότι από τα πρακτικά των συνεδριάσεων ούτε μία απουσία δεν είχαν; Αυτό για να καταλάβετε, ποιος λέει την αλήθεια και ποιος κοροϊδεύει τον ελληνικό λαό. Την κάνατε πενταμελή γιατί θέλατε μόνο και μόνο να έχετε πραγματικά τον έλεγχο των αναπηρικών συντάξεων.

Το δεύτερο, κύριε Υπουργέ. Κάνετε διορισμούς. Αυτό το ΑΣΕΠ -και αυτόν το φουκαρά το Βουλευτή, τον Πεπονή, με την καλή διάθεση της λέξης- όλοι το ψηφίζετε, όλοι το φωνάζετε, αλλά δεν κάνετε τίποτα άλλο, παρά, φύση και κατά φύση, να το παραβιάζετε. Το λέω αυτό για το ΙΚΑ. Γιατί, κύριε Υπουργέ;

Διότι προσέλαβε ο Διοικητής του ΙΚΑ δυόμισι χιλιάδες γιατρούς και έρχεσθε με το άρθρο 19 να νομιμοποιήσει τους χίλιους πεντακόσιους από τις δυόμισι χιλιάδες. Και σας ερωτώ. Η Νέα Δημοκρατία το 1990 ελάττωσε κατά 10% τις θέσεις των γιατρών και λειτουργούσαν καλύτερα και σεις τις έχετε αυξήσει κατά 22% και δεν λειτουργούν. Απόδειξη η επίσκεψη του κ. Σημίτη, που παρά τις επιμελείς προετοιμασίες των Τσουκάτων και υπολοίπων στο ΙΚΑ του Νέου Κόσμου, είδε τα χάλια που υπάρχουν. 

'Αρα, λοιπόν, εδώ, κύριε Υπουργέ, ένα είναι το ερώτημα: Γιατί ο διοικητής - αφέντης του ΙΚΑ να διορίζει και να μην μπουν οι προσλήψεις αυτές σε μια διαδικασία; Και δεν φθάνει μόνο αυτό, αλλά έρχεσθε, κύριε Υπουργέ, με το αρθρο 1 του νομοσχεδίου, όπου αλλάζει ο Μανωλιός και βάζει τα ρούχα του αλλιώς, και την Ε.ΥΠ.Ε. την κάνετε Ε.ΥΠ.Ε.Α. Δηλαδή εκτός των άλλων είναι και αδόκιμος ο όρος. Αλλά αυτά όμως θα τα πούμε στην κατ' άρθρον συζήτηση. Πού στοχεύετε όμως στο άρθρο 1; 

Η Ε.ΥΠ.Ε.Α. είναι η αντίστοιχη ΥΠΕΔΑ και είναι μεγάλη δύναμη στον εκάστοτε Διοικητή του ΙΚΑ. Είπατε ότι θα πρέπει να αλλάξουμε τον διευθυντή της Ε.ΥΠ.Ε.Α. Ποιος είναι; 'Ετυχε -συμπτωματικά- να είναι πρόεδρος της ΔΑΚΕ. Πώς θα τον φάμε λοιπόν; Θα βάλουμε Π.Ε. ή Τ.Ε. 

Και λέω, κύριε Υπουργέ: Βγάλτε αυτές τις διακρίσεις από μέσα, για να δω την καλή σας πρόθεση, διότι ο νόμος Πεπονή, ο ν. 2190 ξεκάθαρα ορίζει ποιοι στελεχώνουν το δημόσιο, ποιοι διορίζονται. Γιατί κανετε παρεμβάσεις κομματικές; Γιατί σας αρέσει η αναπηρική σύνταξη, ο έλεγχος του φουκαρά καταστηματάρχη μέσω της Ε.ΥΠ.Ε.Α., μέσω του αφέντη-διοικητή; Γιατί δεν το κάνετε αυτό; Είναι βέβαια πολύ απλό. 'Εχετε καταφέρει μέσα στον κομματισμό που ζείτε, μεγαλώνετε και ανδρώνεσθε κομματικά, όχι όμως πολιτικά, να έχετε σήμερα τους επιμελητές εισπράξεων του ΤΕΒΕ στη ομηρία, στην μεγαλωσύνη του εκάστοτε Υπουργού.

Κύριε Υπουργέ, στο άρθρο 19 παράγραφος 2 λέτε ξεκάθαρα ότι οι συμβάσεις εργασίας ιδιωτικού δικαίου ορισμένου χρόνου του ν. 1057/80 των υπηρετούντων γιατρών μετατρέπονται σε αορίστου χρόνου. Προσθέσθε λοιπόν εκεί ότι εδώ υπάγονται και οι επιμελητές εισπράξεων, για να τελειώνουμε από δαύτους και για να μην έχουμε ομηρίες.

Οι ομηρίες, κύριε Υπουργέ, δεν είναι μόνο στους επιμελητές εισπράξεων. Ακούστε, κύριοι συνάδελφοι, πώς δουλεύει το κομματικό κράτος και η κομματική νομενκλατούρα. Εκατόν πενήντα καθαρίστριες εργάζονται ως ωρομίσθιες στο ΤΕΒΕ και δεν υπάρχει πρόνοια, δεν υπάρχει Κυβέρνηση. Και τώρα που έρχονται τα Χριστούγεννα, αντί δώρο Χριστουγέννων θα πληρωθούν με ψιχία χωρίς το δώρο. Τις έχετε σε πολιτική ομηρία και γι' αυτό σας ψέγω και σας καταγγέλω, κύριε Υπουργέ. Λύστε αυτό το θέμα, για να πούμε ότι κάνετε μια προσπάθεια.

Δεν είναι μόνο η κακοδιοίκηση, ο κομματισμός. Με όλη την εκτίμηση και το σεβασμό που σας έχω, μην τολμήσετε, κύριε Υπουργέ, να πιέσετε άλλο τον ελληνικό λαό, γιατί έχω εδώ δηλώσεις του αείμνηστου σύντροφου και φίλου σας Γεννηματά, δημοσιεύματα, που θα καταθέσω στα Πρακτικά της Βουλής. Στον προϋπολογισμό του 1994 μιλήσαμε. Παίρνω ενδεικτικά απ' όλες τις εφημερίδες, π.χ. την ΑΠΟΓΕΥΜΑΤΙΝΗ, που λέει τα εξής: "Διπλό χαράτσι για το καλό μας". 'Ολα για το καλό μας τα κάνετε! "Εκατό δισεκατομμύρια ήταν ο κοινωνικός πόρος". Εκατό δισεκατομμύρια, όταν διπλασιάσαμε την τιμή των τσιγάρων και των ποτών για την υγεία μας. Και εγώ τότε, κύριε Υπουργέ, είχα συγκινηθεί από τον αείμνηστο Γεννηματά και είπα ότι αυτή η κίνηση είναι πολύ σωστή πολιτική επιλογή. Τα εκατό δισεκατομμύρια πού τα πήγατε, πού τα ρίξατε; Τα ρίξατε στις προβληματικές, στα παράσιτα τα κομματικά, στους "υμέτερους"; Στην υγεία δεν πήγε δεκάρα.

Και έρχεσθε τώρα, κύριε Υπουργέ, και λέτε δειλά δειλά, το είπατε και στα Μέσα Μαζικής Ενημέρωσης, ότι το ονομάζετε τώρα έτι εκσυγχρονιστικότερο, αλά Τσουκάτου ή Σπράου, "τέλος αλληλεγγύης". Ποιο τέλος αλληλεγγύης, κύριε Υπουργέ; Ποιον κοινωνικό πόρο μας λέτε; Για κοιτάξτε επιτέλους να λέτε την αλήθεια στον ελληνικό λαό και να μην πηγαίνει πραγματικά το υστέρημά του στις προβληματικές επιχειρήσεις και όχι στην κοινωνική ασφάλιση;

Λέγω, κύριε Υπουργέ, ότι ο εμπαιγμός και το χαράτσι έχει και όρια.

Εμείς θα είμεθα διατεθειμένοι να συμβάλουμε σ' αυτήν την


 

  

Σελίδα 2608 

 

προσπάθεια με κοινωνικό φόρο, με τέλος αλληλεγγύης, όπως θέλετε πείτε το. Αλλά όμως θα πρέπει να δοθούν στην υγεία τα χρήματα που φαγωθήκαν και στη συνέχεια να δώσουμε και τα άλλα.

Κύριε Υπουργέ, η κοινωνική πολιτική συνδέεται άρρηκτα με την οικονομική πολιτική, αλλά και με άλλες πολιτικές. Η Κυβέρνηση του Σημίτη στους δεκαπέντε μήνες το μόνο που έκανε είναι να πάρει άριστα στην φοροεισπρακτική και εισφοροληστρική πολιτική. Και το λέγω αυτό γιατί; Το λέγω διότι αγνοείτε παντελώς τους βασικούς νόμους της ασφάλισης, που είναι η τριμερής χρηματοδότηση. 'Εχουμε τον εργαζόμενο, τον εργοδότη και το κράτος. Ο πλέον ανυπόληπτος, ο πλέον αναξιόπιστος εισφοροκλοπέας είναι το κράτος.

Σας κατέθεσα, κύριε Υπουργέ, και στη Διαρκή Κοινοβουλευτική Επιτροπή, σας καταθέτω και σήμερα τις οφειλές προς το ΙΚΑ που έχει το κράτος, αλλά και ο ιδιωτικός τομέας. Τα βγάλαμε μαζί περίπου ένα τρισεκατομμύριο (1.000.000.000.000)

Κύριε Υπουργέ, ερωτώ. Με το χαρτί που κατέθεσα επιβεβαιώνεται ότι, ενώ ο διοικητής του ΙΚΑ και γενικά το ΙΚΑ ομόφωνα ζητά σαράντα εννιά δισεκατομμύρια εννιακόσια εκατομμύρια (49.900.000.000) για τις προβληματικές επιχειρήσεις, εσείς δίδετε μόνο δέκα δισεκατομμύρια (10.000.000.000). 'Αρα λοιπόν, πώς να δεχθεί η Νέα Δημοκρατία και ο ελληνικός λαός αυτό το νομοσχέδιο, όταν μιλάτε για εισφοροδιαφυγή και οι πρώτοι εισφοροδιαφεύγοντες, εισφοροκλοπείς, είστε εσείς που κυβερνάτε;

Να λοιπόν γιατί ο λαός κάνει αυτά που κάνει, να γιατί η ασφαλιστική συνείδηση δεν μπορεί να αυξηθεί, όταν το ψάρι βρωμάει από το κεφάλι.

Καταθέτω και πάλι, κύριε Υπουργέ, στα Πρακτικά τον πίνακα τον οποίο προανέφερα. 

(Στο σημείο αυτό ο Βουλευτής κ. Γιακουμάτος καταθέτει για τα Πρακτικά τον προαναφερθέντα πίνακα, ο οποίος έχει ως εξής:


 

  

Σελίδα 2609 σε PDF   

Σελίδα 2610 σε PDF   


 

  

Σελίδα 2611 

ΓΕΡΑΣΙΜΟΣ ΓΙΑΚΟΥΜΑΤΟΣ Και ναι μεν, κύριε Υπουργέ, η Νέα Δημοκρατία τα βλέπει όλα μαύρα, αλλά δεν ξέρουμε ποιες δεσμεύσεις έχετε. 'Αλλωστε είναι τόσες πολλές οι δεσμεύσεις, που τις αναφέραμε και προεκλογικά, αλλά τις βλέπουμε και σε καθημερινή πράξη. 'Ομως δεν ξέρω ποιες είναι οι δεσμεύσεις για τις οποίες θέλετε να καταστρέψετε την κοινωνική ασφάλιση, να κάνετε το σημερινό σαραντάρη αύριο χωρίς σύνταξη. Και το λέω αυτό γιατί; Διότι υπάρχουν επιλογές, υπάρχουν λύσεις. Και όχι λύσεις εισπρακτικές.

Η Νέα Δημοκρατία με αίσθημα ευθύνης θα σας καταθέσει και απόψε μερικές προτάσεις. Εχουμε ζητήσει επανειλημμένως, κύριε Υπουργέ, και με έγγραφα και επί εποχής κ. 'Εβερτ και σήμερα, να κάνουμε ευρεία συζήτηση και να είναι διακομματικό το πρόβλημα της κοινωνικής ασφάλισης. Ο συνταξιούχος δεν ανήκει ούτε στη Νέα Δημοκρατία ούτε στο ΠΑΣΟΚ. Αρνείστε το διάλογο σε επίπεδο Βουλής, προκειμένου να πάρουμε ορισμένα σκληρά μέτρα ή ό,τιδήποτε άλλο, για να λυθεί το πρόβλημα, παρά πάτε στην αγαπημένη σας ΠΑΣΚΕ, στον Πρόεδρο του Εργατικού Κέντρου και στον Πρόεδρο της ΓΣΕΕ. Δηλαδή μιλάει ο Γιάννης με το Γιάννη και ο Μιλτιάδης με το Μίλτο. Εδώ είναι το ζητούμενο. Δεχθείτε διάλογο στη Βουλή για να λύσουμε τα προβλήματα της κοινωνικής ασφάλισης.

ΛΑΜΠΡΟΣ ΚΑΝΕΛΛΟΠΟΥΛΟΣ: Τα μέτρα πέστε μας. 

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Κανελλόπουλε, μη μιλάτε, διότι και σεις το ίδιο είστε. 

Κύριε Πρόεδρε, η Νέα Δημοκρατία τι λέει; Λέει ότι πρώτιστο καθήκον είναι να μεγιστοποιήσουμε την οικονομική ανάπτυξη. Πρέπει πραγματικά να υπάρξει αναπτυξιακή πολιτική. Φταίει ο εργαζόμενος και ο συνταξιούχος που εσείς δεν έχετε αναπτυξιακή πολιτική;

Ζητήσαμε και ζητάμε επανειλημμένως την εξυγίανση της απονομής των αναπηρικών συντάξεων. Αλλά έχετε απέχθεια στη λέξη εξυγίανση και διαφάνεια. Οταν λέμε εξυγίανση, τι εννοούμε; Θα σας πω απλά την πρόταση τώρα. 'Ενα νοσοκομείο νομαρχιακό στην Κρήτη ή στην Αθήνα που θα έχει πενήντα ορκωτούς γιατρούς και καθένας που θα θέλει να πάρει σύνταξη από ένα ταμείο θα εισάγεται για δυο μέρες μέσα στο νοσοκομείο και έτσι θα κλείσουμε τα παραμάγαζα της απονομής συντάξεων σε αναπήρους μαϊμού. Να μια πρόταση, κύριε Υπουργέ. Γιατί δεν τη δέχεστε; Μόνο έτσι θα υπάρξει διαφάνεια στις αναπηρικές συντάξεις.

Να μια άλλη πρόταση. Εφαρμόστε επιτέλους το ν. 2084. Αποχωρήσατε τότε από τη Βουλή, τον προσκυνάτε σήμερα, τον έχετε ως ιερά βίβλο, αλλά εκεί που μιλάει ότι πρέπει να πληρώσει το κράτος για τις προβληματικές επιχειρήσεις, ποιείτε τη νήσσα. Εφαρμόστε τον ή καταργήστε τον.

Στην εισηγητική έκθεση μιλάτε και για δημογραφικό πρόβλημα. Απ' αυτά, κύριε Πρόεδρε, διασύρεται η Βουλή και όχι από συμπεριφορές αγωνιστών. Το 1992 η Βουλή έβγαλε πόρισμα ομόφωνο για το δημογραφικό πρόβλημα και σεις το γράψατε στα παλιά σας τα παπούτσια. Δεν το λάβατε καθόλου υπόψη και δεν κάνατε τίποτε προς αυτήν την κατεύθυνση. 

Για να δείτε ότι συρρικνώνεται το κράτος πρόνοιας, θα διαβάσω αλλά και θα καταθέσω στα Πρακτικά μια ανακοίνωση του Διοικητή του ΟΓΑ της 1ης Οκτωβρίου, η οποία λέγει:

Τα οικογενειακά επιδόματα (επίδομα τρίτου παιδιού, πολυτεκνικό επίδομα και ισόβιες συντάξεις): Θα δοθούν 19,5 δισεκατομμύρια, από τριάντα τρία δισεκατομμύρια (33.000.000.000) δραχμές. Και χρωστάτε και τα επιδόματα του Σεπτεμβρίου-Οκτωβρίου και όλα αυτά.

(Στο σημείο αυτό ο Βουλευτής κ. Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)

Τελειώνοντας, κύριε Υπουργέ, έχετε πραγματικά ικανότητες. Θα έλεγα αντί να είστε Κυβέρνηση του ελληνικού λαού, να πηγαίνατε διευθυντικά στελέχη μιας διαφημιστικής εταιρείας, γιατί έχετε αυτό το προτέρημα του να βγάζετε τον τραχανά, χαβιάρι. Το λέω αυτό, γιατί βγήκατε χθες στις τηλεοράσεις στα ΜΜΕ, παντού, και είπατε ότι τις επικουρικές συντάξεις, που καταργεί ο νόμος Σιούφα, εγώ τις δίνω.

Κύριε Υπουργέ, ξέρετε καλή ανάγνωση. Ξέρετε και καλό μάρκετινγκ, όχι για την Ελλάδα, αλλά για μια ιδιωτική εταιρεία να κάνετε, όχι να κοροϊδεύετε και να εμπαίζετε τον ελληνικό λαό.

Λέει το άρθρο 54 για τις επικουρικές συντάξεις: "Από 1.1.98 μπορεί να περάσει 20% εκτός εάν η οικονομική κατάσταση του κάθε φορέα επικουρικής ασφάλισης επιτρέπει τη χορήγηση μεγαλύτερου ποσοστού, ύστερα από αναλογιστική μελέτη. Εδώ είναι η μαγική λέξη, κύριε Υπουργέ.

(Στο σημείο αυτό ο Βουλευτής κ. Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)

Η Νέα Δημοκρατία έβαλε την ασφαλιστική δικλείδα στους κομματικά υμέτερους που βάλατε προέδρους στα ασφαλιστικά ταμεία να κάνουν υποχρεωτικά αναλογιστική μελέτη και αφού γίνει η αναλογιστική μελέτη να δώσουν το επικουρικό. Και έρχεστε τώρα εσείς και διατυμπανίζετε, κοροϊδεύετε τον ελληνικό λαό, ότι από 1.1.98 το επικουρικό δεν το κόβουμε, όπως έλεγε η Νέα Δημοκρατία, αλλά το δίνουμε. Ποιο δίνετε; Δίνετε χάρισμα στους εγκάθετους διορισμένους από το ΠΑ.ΣΟ.Κ. προέδρους των ασφαλιστικών ταμείων, χάρη άλλα τρία χρόνια να κλέβουν ασύστολα χωρίς αναλογιστική μελέτη. Να τι ζητάει, να τι στόχευε η Νέα Δημοκρατία.

Κύριε Υπουργέ, είχα και άλλα να πω, θα τα πούμε στην κατ'άρθρον συζήτηση. Να τελειώσω μόνο με αυτό, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Τελειώνετε όμως.

ΓΕΡΑΣΙΜΟΣ ΓΙΑΚΟΥΜΑΤΟΣ: Τελειώνω με αυτό.

Η κοινωνική ασφάλιση, κύριοι συνάδελφοι, θέλει πολιτική θάρρους. Η κοινωνική ασφάλιση θέλει διαρθρωτικές αλλαγές. Θέλει τράπεζα κοινωνικής ασφάλισης, να μη νέμεται τον ιδρώτα του καθενός το τοκογλυφικό τραπεζικό κρατικό σύστημα. Θέλει και άλλα πολλά, είμαστε διατεθειμένοι να συνεργαστούμε και εσείς να τα υλοποιήσετε, δεν έχουμε κανένα πρόβλημα. Εσείς όμως κάνετε μικρά και δειλά βήματα, κύριε Υπουργέ, σε λάθος κατεύθυνση. Ο τόπος, μπαίνοντας στον 21ο αιώνα, δεν χρειάζεται τα δειλά ασταθή βήματα που τρεκλίζετε καθημερινά. Χρειάζεται πραγματικά ο λαός τη Νέα Δημοκρατία, για να κάνει επιτέλους το μεγάλο άλμα, το ποιοτικό άλμα προς το μέλλον και έτσι ο λαός θα εμπιστευθεί ότι θα έχει σύνταξη όταν γεράσει.

Ευχαριστώ, κύριε Πρόεδρε, για την ανοχή σας.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο ειδικός αγορητής του ΚΚΕ, Αντιπρόεδρος της Βουλής, κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριοι Βουλευτές, επιτρέψτε μου δυο σχόλια στην αρχή.'Ενα αφορά τον εισηγητή του ΠΑ.ΣΟ.Κ. Σχηματίζουμε την εντύπωση, απ' αυτά που ακούσαμε, ότι είχε μια υπερβολή στην τοποθέτηση, ενώ λόγω εμπειρίας, αν θέλετε, θα μπορούσε να μιλήσει για πάρα πολλά πράγματα και να συμβάλει σε μία εποικοδομητική συζήτηση, μειώνοντας αυτές τις υπερβολές και τους χρωματισμούς για την πολιτική του ΠΑ.ΣΟ.Κ. και την πολιτική της Κυβέρνησης.

Το δεύτερο, σχετικά με τον εισηγητή της Νέας Δημοκρατίας, είχε μια οξύτητα, χωρίς καμιά αμφιβολία. Δεν νομίζουμε να στάθηκε στο νομοσχέδιο και στο τέλος δεν καταλάβαμε περί τίνος πρόκειται, θα ψηφίσει, δεν θα ψηφίσει. Αλλά αυτό που κάνει μεγαλύτερη εντύπωση είναι αυτό που είπε ότι η Νέα Δημοκρατία ήρθε για να σώσει τα ταμεία. Και διαπιστώνουμε ότι δεν είναι σωστό αυτό. Τα ταμεία δηλαδή δεν βρίσκονται στην καλύτερη δυνατή θέση με τα σκληρά μέτρα που πάρθηκαν, με την περικοπή συντάξεων, χτυπήματος δικαιωμάτων, όχι. Γιατί; Γιατί χτυπούσατε το αποτέλεσμα και δεν βλέπατε τις αιτίες.

Κύριοι Βουλευτές, θέλει η Κυβέρνηση του ΠΑ.ΣΟ.Κ. να βελτιώσει την κατάσταση στην κοινωνική ασφάλιση; Θέλει να διορθώσει τα κακώς κείμενα; Σε αυτά και ανάλογα ερωτήματα,


 

  

Σελίδα 2612 

 

πρέπει να απαντήσει κανείς, προκειμένου να σταθμίσει τη συνολική του θέση και για το συζητούμενο νομοσχέδιο, κυρίως για τα πρώτα επτά-οκτώ άρθρα, που έχουν ένα γενικότερο ενδιαφέρον και που πρέπει όλους να μας απασχολούν τέτοια ζητήματα, που θέτουν αυτά τα άρθρα.

Η Κυβέρνηση, τα ηγετικά κλιμάκια του ΠΑ.ΣΟ.Κ., αυτά που καθορίζουν τη στρατηγική του σήμερα, αλλά και οι πολιτικές δυνάμεις που ψήφισαν και στηρίζουν τις συνθήκες για την Ευρωπαϊκή 'Ενωση, τη Λευκή Βίβλο, που πρέπει να τη διαβάζετε, δεν θέλουν βελτίωση έστω και στη βάση της λεγόμενης πολιτικής του εφικτού, αυτό που μας έλεγαν στο παρελθόν. 'Ολα βεβαιώνουν ότι σε αντίθετη κατεύθυνση κινούνται.

Εν πάση περιπτώσει, δεν γίνεται να είναι κανείς και με το θύτη και με το θύμα, και με τη Λευκή Βίβλο και με τους εργαζόμενους. Αυτά τα πράγματα δεν δένουν.

'Αρα οι ρυθμίσεις που προτείνετε και ορισμένα θετικά οργανωτικά τους σημεία, τα οποία και θα ψηφίσουμε, είναι κατά τη γνώμη μας ο καπνός, ο προπομπός για το μεγάλο ασφαλιστικό νομοσχέδιο που ετοιμάζεται και θα είναι η υλοποίηση της έκθεσης κάποιου κ. Σπράου.

Οι αρμόδιοι της Κυβέρνησης διαβεβαιώνουν ότι οι εργαζόμενοι και οι συνταξιούχοι δεν πρέπει να ανησυχούν, γιατί το κυβερνών κόμμα έχει κοινωνικό πρόσωπο.

Εμείς λέμε να ανησυχούν και μάλιστα σοβαρά. Να παλαίψουν. Να αντισταθούν. Πολύ περισσότερο, που αυτές οι διαβεβαιώσεις συνοδεύονται από τις καθημερινές σχεδόν δηλώσεις πειθαρχίας, υπόκλισης στη διαβόητη Συνθήκη του Μάαστριχτ-'Αμστερνταμ, στους όρους σύγκλισης, στους μονόδρομους που χάραξαν οι πολιτικές της Ευρωπαϊκής 'Ενωσης. Αντιφάσεις δηλαδή.

Και επειδή μιλάμε για την ασφάλιση, δηλαδή για μία από τις μεγαλύτερες κατακτήσεις του εργατικού κινήματος, όταν προτείνουμε στους εργαζόμενους να παλέψουν και να αντισταθούν, εννοούμε ότι οι γέφυρες προς τα πίσω, γι' αυτό το ζήτημα κυρίως, πρέπει να είναι κομμένες. Ο καθένας θα πάρει τη θέση του. Ο καθένας θα κριθεί.

Από μία πρώτη ματιά το νομοσχέδιο, όπως σημειώσαμε, φαίνεται να ρυθμίζει τρέχοντα οργανωτικά, λειτουργικά θέματα του Ι.Κ.Α., δυσκαμψίες του συστήματος κοινωνικής ασφάλισης και διάφορα κλαδικά προβλήματα. 'Ομως, κάθε μέτρο, κάθε απόφαση, για τον άλφα ή βήτα τομέα επηρεάζει άμεσα ή έμμεσα το σύνολο των προβλημάτων της κοινωνικής ασφάλισης και όχι μόνο. Είναι αυτονόητο αυτό, πολύ περισσότερο που τα όσα προβλέπονται στο νομοσχέδιο, ιδιαίτερα στα πρώτα άρθρα, αφορούν στο κρίσιμο ζήτημα των εσόδων, της ασφάλισης των ανασφάλιστων, του νοικοκυρέματος -υποτίθεται-του Ι.Κ.Α. και άλλων ταμείων. Ζητήματα δηλαδή μεγάλης σημασίας, που αφορούν πρωτίστως και κυρίως τους εργαζόμενους.

Στα σοβαρά πιστεύουν ορισμένοι, οι οποίοι αποδέχονται την ανιστόρητη επιστημονικά και εγκυκλοπαιδικά ανόητη θεωρία των κοινωνικών εταίρων, που υποκατέστησε την επίσης ανόητη θεωρία της κατάργησης της πάλης των τάξεων και οι οποίοι σιωπούν σήμερα, ότι είναι ασήμαντο ζήτημα και δεν αφορά τα συνδικάτα, δεν είναι θέμα πάλης η είσπραξη λόγω χάρη των εισφορών, αυτών των ιερών χρημάτων των εργατών και υπαλλήλων; Στα σοβαρά πιστεύουν ότι το ζήτημα των εσόδων είναι θέμα της αποκλειστικής αρμοδιότητας της Κυβέρνησης;

Στα σοβαρά πιστεύουν ότι οι αναπηρικές συντάξεις και η επιχείρηση που γίνεται για το πετσόκομά τους, με προπομπό το παρόν νομοσχέδιο, είναι μόνο θέμα κάποιων ελεγχόμενων επιτροπών υγείας και επομένως τα συνδικάτα δεν έχουν λόγο;

Στα σοβαρά πιστεύουν ότι οι όποιες οργανωτικές αλλαγές στο μηχανισμό και στο δυναμικό του Ι.Κ.Α., η ιδιωτικοποίηση υπηρεσιών του, οι προσλήψεις και νέων συμβούλων και νέων ειδικών είναι θέμα των τεχνοκρατών, των σοφών αρμοδίων και τα συνδικάτα, οι εργαζόμενοι, πρέπει να αδιαφορήσουν για τα δικά τους ταμεία, για την τύχη της ασφάλισης των εργαζομένων, αλλά και για την τύχη των υπαλλήλων που δουλεύουν στο Ι.Κ.Α. και στα άλλα ταμεία;

Για τους συνδικαλιστές - συνομιλητές στο λεγόμενο κοινωνικό διάλογο θα πούμε τούτο: Ο Υπουργός Εργασίας κ. Παπαϊωάννου είπε κατά τη συζήτηση στην επιτροπή ότι το νομοσχέδιο που συζητάμε είναι αποτέλεσμα της σύμφωνης γνώμης των κοινωνικών εταίρων. Ο αρμόδιος Υφυπουργός κ. Φαρμάκης είπε ότι το νομοσχέδιο είναι ανεξάρτητο από τον κοινωνικό διάλογο και σε κείμενο της Γ.Σ.Ε.Ε. που έχουμε στα χέρια μας και εμείς και η Κυβέρνηση και τα μέλη της επιτροπής, στο κεφάλαιο "Ειδικότερες παρατηρήσεις" τονίζεται, ότι "οι άλλες διατάξεις του νομοσχεδίου αποτελούν ουσιαστικότατο τμήμα του σχεδίου νόμου και δημιουργούν σοβαρότατα προβλήματα και καθ' αυτές και σε σχέση με τις ήδη λειτουργούσες υποομάδες του κοινωνικού διαλόγου, τις οποίες το σχέδιο νόμου παρακάμπτει".

'Ολα αυτά τα αντιφατικά κάτι κρύβουν. Πέρα από τον εμπαιγμό που εμπεριέχει όλη αυτή η αντιφατικότητα, αυτό το κάτι που κρύβουν δεν είναι καλό, κατά τη γνώμη μας, για τους εργαζόμενους, για τους ασφαλισμένους.

Κύριοι Βουλευτές, η κοινωνική ασφάλιση για μας, χωρίς δεύτερη κουβέντα, όπως τονίσαμε προηγουμένως, είναι μία από τις μεγαλύτερες κατακτήσεις του εργατικού κινήματος της πατρίδας μας και γενικότερα της ανθρωπότητας στον αιώνα που περνάει. Η δαπάνη για την κοινωνική ασφάλιση είναι παραγωγική και όχι καταναλωτική. Δανείζομαι αυτήν τη φράση από κείμενο της Γ.Σ.Ε.Ε., το οποίο ψηφίστηκε ομόφωνα από μία διοίκηση του παρελθόντος.

Η κοινωνική ασφάλιση έχει μία ιστορική εξέλιξη. Τα ταμεία ανθρωπιάς του περασμένου αιώνα, τα ασήμαντα σε μέγεθος ταμεία αλληλεγγύης αλλά σημαντικά σαν σπόρος, παραχώρησαν τη θέση τους στη γενικότερη πανεθνική κοινωνική ασφάλιση και αυτό δεν έγινε χωρίς οδύνες.

Με αφετηρία την κουτσουρεμένη και πληρωμένη πανάκριβα από τους εργάτες ασφάλιση των αρχών του αιώνα, με την εξέλιξη που είχε αυτή -και τη βιώνουμε σήμερα- ο κάθε προοδευτικός άνθρωπος οραματιζόταν, ονειρευόνταν την ημέρα που θα διαμορφώνονταν οι συνθήκες για να επιβληθεί το καθεστώς κοινωνικής ασφάλειας, όπως έλεγαν παλαιότερα και στελέχη του ΠΑ.ΣΟ.Κ. μέσα σ' αυτήν την Αίθουσα, πριν ερωτευθούν το βακλανικό θατσερισμό. Μία προστασία, δηλαδή, ίδια και ίση για όλους τους εργαζόμενους, ανάλογα με τις ανάγκες τους και το βαθμό της ανημπόριας τους.

Τα γεγονότα των τελευταίων χρόνων, οι εξελίξεις στις πρώην σοσιαλιστικές χώρες ανέκοψαν μία τέτοια πορεία και έβγαλαν στην επιφάνεια λογής-λογής τυχοδιώκτες, διανοούμενους "της δεκάρας", που με μεγάλες αμοιβές συμμετέχουν σε διάφορες επιτροπές και διαμορφώνουν προτάσεις για κατάργηση στην ουσία της κοινωνικής ασφάλισης, που "έβγαλαν στον αφρό" κοινωνικά παράσιτα, έτοιμα να διαμορφώσουν μελέτες εκτελώντας διατεταγμένη υπηρεσία, μελέτες που τις επενδύουν με τα μονεταριστικά αντιανθρώπινα ντοκτορά τους, τα οποία είναι χρήσιμα μόνο για την ιστορική τουαλέτα.

Και μη μας πει κανείς ότι είμαστε σκληροί όταν μιλάμε για την κοινωνική ασφάλιση και γι' αυτά που ετοιμάζουν οι νεκροθάφτες της. Είναι λίγα αυτά που λέμε.

Χωρίς αμφιβολία, υπάρχουν οι λεγόμενες ωριμάνσεις και τα διάφορα προβλήματα στο σύστημα της κοινωνικής ασφάλισης. Δεν μπορούσαν να μην υπάρχουν. Οι λεγόμενες ωριμάνσεις, τα προβλήματα έχουν όνομα. Δεν είναι αφηρημένη έννοια, που ο καθένας, ανάλογα με τα κέφια του ή οχυρωμένος πίσω από αντιδραστικές, αντιδραστικότατες εκθέσεις, χρησιμοποιεί για να περάσει αυτά που έχει στο μυαλό του, αυτά που γράφονται στη Λευκή Βίβλο, ή στην Ατζέντα 2000, η οποία Ατζέντα 2000, ιησουίτικα λέει "τα υφιστάμενα συστήματα κοινωνικής πρόνοιας πρέπει να γίνουν φιλικότερα προς την απασχόληση". Μας κοροϊδεύουν κιόλας, δηλαδή.

Συχνά μας λένε ότι η σχέση μεταξύ ασφαλισμένων - συνταξιούχων δεν είναι καλή για τη χώρα μας. Αν και υπάρχει μεγάλη υπερβολή σ' αυτό, ωστόσο ας δεχθούμε ότι δεν είναι η καλύτερη δυνατή σχέση. Αυτό, όμως, προέκυψε, γιατί μερικές χιλιάδες άνθρωποι πήραν πρόωρη σύνταξη; Είναι και αστείο


 

  

Σελίδα 2613 σε PDF   

Σελίδα 2614 σε PDF  

Σελίδα 2615 σε PDF  

Σελίδα 2616 σε PDF  


 

  

Σελίδα 2617 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Πρώτον, στο ζήτημα των εσόδων να σταματήσει η διαχρονική κωμωδία-κοροϊδία. 'Ολοι ξέρουμε πού πάσχει το σύστημα. Το κράτος να πάψει να είναι ο μεγάλος μπαταχτσής, να δώσει τα οφειλόμενα και να συμμετέχει, σύμφωνα με τις νομοθετικές του δεσμεύσεις, κατά το 1/3 ή σύμφωνα με την πρόταση του ΓΣΕΕ παλαιότερα, κατά τα 3/9 στις δαπάνες του Ι.Κ.Α.

Σήμερα που κουβεντιάζουμε αυτό το νομοσχέδιο, έχουμε τον προϋπολογισμό στα χέρια μας που μειώνει τη συμμετοχή του κράτους στο Ι.Κ.Α. κατά 6,6%. Σπρώχνει το Ι.Κ.Α. σε δανεισμό. Καινούρια βαρίδια στο Ι.Κ.Α. Η βόμβα που υπάρχει εν δυνάμει λειτουργεί και με αυτά τα βαρίδια μπορεί κάποια στιγμή να απειλήσει ολόκληρο το οικοδόμημα. Αναλαμβάνουν τεράστιες ευθύνες αυτοί που εισηγήθηκαν να μειωθεί το κονδύλι του κρατικού προϋπολογισμού για το Ι.Κ.Α. και για την κοινωνική ασφάλιση.

Χωρίς να λυθεί αυτό το πρόβλημα της συμμετοχής του κράτους, που θέλει να καλύψει τους πολίτες του που έχουν αυτήν την έρμη ταυτότητα του 'Ελληνα εργαζόμενου, όλα τα άλλα που κουβεντιάζουμε είναι δευτερεύοντα θέματα. Επομένως, πριν γλυστρίσει κανείς σε συζητήσεις περί κοινωνικού πόρου, που προτείνεται αυτήν τη περίοδο -για νέο χαράτσι, δηλαδή- περί τραπεζών κοινωνικής ασφάλισης και άλλα που ακούγονται τελευταία, πρέπει να πάρει θέση σε αυτό το ζήτημα-κλειδί.

Να δοθεί μέρος από τα οφειλόμενα προς το Ι.Κ.Α. και στα άλλα ταμεία και κυρίως, να επιστραφούν τα κλεμμένα από τις τράπεζες, που πέντε δεκαετίες παίρνουν τα λεφτά μας άτοκα, τα εκμεταλλεύονται για να θησαυρίζουν. Την ξέρετε αυτήν την πραγματικότητα όλοι, γιατί εδώ μέσα ψηφίζονταν οι νόμοι, δεν ψηφίζονταν έξω στα σωματεία.

Δεύτερον, για τους ανασφάλιστους ντόπιους και ξένους εργάτες γίνονται συζητήσεις επί συζητήσεων χρόνια τώρα. 'Ολες αυτές οι συζητήσεις θυμίζουν το "όποιος δεν θέλει να ζημώσει, αράδα κοσκινίζει". Κάποια μέτρα προτείνονται και στο συζητούμενο νομοσχέδιο και δεν είμαστε αντίθετοι.

Είπα και από την αρχή πως ό,τι καλό θα το ψηφίσουμε. Αλλά αν δεν συμφωνήσουμε ότι η ανασφάλιστη εργασία καθώς επίσης και η παρακράτηση των εισφορών των εργαζομένων είναι έγκλημα, ένα από τα πιο βαριά ποινικά αδικήματα, τότε η κουβέντα θα περιστρέφεται γύρω από το πρόβλημα αλλά δεν θα μπαίνει σ' αυτό. Αν δεν διαμορφωθεί μία τέτοια συνείδηση, δεν θα πάρει τέλος το σημερινό πρόβλημα με τους τριακόσιες χιλιάδες 'Ελληνες ανασφάλιστους και με σχεδόν όλους τους ξένους εργάτες ανασφάλιστους.

Για τους ελάχιστους ξένους που ασφαλίζονται, δηλαδή που πληρώνουν στο Ι.Κ.Α., πρέπει να σημειώσουμε ότι αν δεν έχουν κάρτα εργασίας, μπορούν να έχουν βιβλιάριο ενσήμων, δηλαδή πληρώνουν αλλά δεν μπορούν να βγάλουν βιβλιάριο ασθενείας. Επομένως και εδώ θα πρέπει να συμφωνήσουμε ότι έχουμε μία καθαρή κλεψιά έναντι αυτών των ανθρώπων. Πρέπει να πάρει τέλος αυτή η ιστορία και να μην παίξουμε την κολοκυθιά "ναι κάρτα, όχι κάρτα". Τότε θα πρέπει να απαγορεύσουμε να είναι ασφαλισμένος. Τη στιγμή που τον ασφαλίζουμε και πληρώνει τα ένσημά του αυτός ο άνθρωπος, θα πρέπει να καλύπτεται, όπως όλοι μας υποθέτω.

Σχετικά με το λεγόμενο νοικοκύρεμα των ταμείων, θέλω να υπογραμμίσω ότι το νοικοκύρεμα δεν γίνεται με τους εργαζόμενους-ασφαλισμένους και τους φορείς τους στην άκρη. Αυτό συμβαίνει συνέχεια. 'Αλλο πράγμα εννοούν οι αρμόδιοι όταν μιλάνε για νοικοκύρεμα και άλλο εμείς. Με το δικό τους νοικοκύρεμα, εδώ και χρόνια δόθηκαν τα χρήματα των εργαζόμενων στους τραπεζίτες άτοκα. Με το δικό τους νοικοκύρεμα ασφαλίστηκαν χιλιάδες ανασφάλιστοι -σωστά- από το εξωτερικό συμπατριώτες μας χωρίς το κράτος να δώσει δεκάρα τσακιστή. Μόνο το Ι.Κ.Α. τα πλήρωνε. Και να, η βόμβα που είναι σε λειτουργία. Με το δικό τους νοικοκύρεμα αλώνιζαν και αλωνίζουν διάφοροι κομματάρχες στο Ι.Κ.Α. και σε άλλα ταμεία. Με το δικό τους νοικοκύρεμα και με τις διαβόητες επιτροπές διακανονισμού τακτοποιούντο οι εκκρεμμότητες και τα χρέη των εργοδοτών και με το δικό τους νοικοκύρεμα μένουν απροστάτευτα τα περιουσιακά στοιχεία των μεγάλων ασφαλιστικών οργανισμών. Υπάρχει και ένα θέμα με τα περιουσιακά στοιχεία του Ι.Κ.Α. και άλλων ταμείων. Είναι περιουσία όλων μας και πρέπει να την προστασεύσουμε, όπως θα προστατεύαμε το σπίτι μας, το αυτοκίνητό μας, το βιός μας.

'Οχι, εμείς δεν θέλουμε άλλο τέτοιο νοικοκύρεμα. Οι ασφαλισμένοι με τους δημοκρατικά και αναλογικά εκλεγμένους εκπροσώπους τους, πρέπει να πάρουν την υπόθεση των ταμείων στα χέρια τους. Αυτή είναι η μόνη σωστή επιλογή. Με την ευκαιρία θέλουμε να ρωτήσουμε τον αρμόδιο Υπουργό, τι θα γίνει με εκείνη τη μεγάλη απάτη του Μεταξά, με το ταμείο των εργατοπατέρων, που όλοι δεσμεύονται ότι θα το καταργήσουν, όλοι συμφωνούν με τις προτάσεις και αποφάσεις των συνδικάτων, όλοι κάνουν προσχέδια νόμων, αλλά στο τέλος αυτό το έκτρωμα σαν βρυκόλακας ζει και βασιλεύει, για να εκμαυλίζει συνειδήσεις και για να επιβεβαιώνει το τι εννοούν κάποιοι, όταν μιλούν για νοικοκυριό.

ΒΑΣΙΛΗΣ ΚΕΔΙΚΟΓΛΟΥ: Να μας πείτε το όνομά του.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Είναι το Ταμείο Επικουρικής Ασφάλισης Συνδικαλιστικών Στελεχών και Εργαζόμενων στις Συνδικαλιστικές Οργανώσεις. Είναι το ταμείο των εργατοπατέρων. Είναι ένα μαραφέτι που το έφτιαξε για να εξαγοράσει συνειδήσεις. Και τώρα κάποιοι έχουν προβλήματα.

ΒΑΣΙΛΗΣ ΚΕΔΙΚΟΓΛΟΥ: Προσωπικά συμφωνώ απολύτως.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Η παλαιότερη πρόταση της ΓΣΕΕ γι' αυτό το ζήτημα απαντά σ' αυτό το πρόβλημα, ρυθμίζει ομαλά και τίμια αυτήν την υπόθεση. Να αναλάβετε τις ευθύνες σας.

Τέλος, σε ό,τι αφορά τα τρέχοντα ζητήματα που θα μας έρθουν σε δύο-τρεις μήνες, οι θέσεις μας είναι σαφείς και τις έχουμε διατυπώσει κατ' επανάληψη. Μιλάμε για βελτίωση της θέσης του εργαζόμενου, του ασφαλισμένου, του συνταξιούχου. Δεν θα αποστούμε απ' αυτές τις θέσεις. Είναι θέσεις οι οποίες διατυπώθηκαν στο 22ο Συνέδριο της ΓΣΕΕ και σε κατοπινά συνέδρια. Είναι θέσεις των συνταξιούχων όλης της χώρας. Μιλάμε για τα είκοσι μεροκάματα του ανειδίκευτου εργάτη, για τα όρια συντάξεων. Τα γνωρίζετε όλοι και δεν πρόκειται να δεχθούμε τις επιλογές των εκθέσεων του κ. Σπράου. 

Πριν από λίγο πήραμε στα χέρια μας δύο τροπολογίες. Είχαν κατατεθεί νωρίτερα, όπως είπαν οι αρμόδιοι του Υπουργείου. Αφορούν τα επικουρικά. 

Κύριε Υπουργέ, θα μιλήσουμε συγκεκριμένα, στο τέλος της συζήτησης. Λέτε ακόμα, στις δύο τροπολογίες να πληρώνουν φόρο, αυτό το 1%, μέχρι εκατόν είκοσι χιλιάδες (120.000) δραχμές.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν θα πληρώνουν καθόλου, μέχρι τις εκατόν είκοσι χιλιάδες (120.000) δραχμές. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Θα συμφωνήσουμε μ'αυτό που λέτε. 'Αλλωστε μπορεί να θεωρηθεί ως ερμηνευτική δήλωση. 'Ομως, πάνω από εκατόν είκοσι χιλιάδες (120.000) δραχμές 1%, μετά 2%, δεν ξέρω μέχρι πόσο. Σας ρωτάω, λοιπόν, γιατί αυτό το χαράτσι στον κοσμάκη; Απ'αυτά θα εισπράξετε έντεκα δισεκατομμύρια (11.000.000.000) δραχμές και για το ΕΚΑΣ δίνετε δέκα δισεκατομμύρια 10.000.000.000) δραχμές. Βγάζετε και ένα δισεκατομμύριο (1.000.000.000) δραχμές. Μπακάλικα πράγματα είναι αυτά!

ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν μας είπατε αν το ψηφίζετε.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Το καταψηφίζουμε.

ΠΡΟΕΔΡΕΥΩΝ (Νικόλαος Κατσαρός): 'Ηταν προφανές αυτό, κύριε Κωστόπουλε, έστω και αν δεν το λέγατε, βγήκε το συμπέρασμα.

Η κ. Αλφιέρη, από την πλευρά του Συνασπισμού, έχει το λόγο.


 

  

Σελίδα 2618 

ΣΤΥΛΙΑΝΗ ΑΛΦΙΕΡΗ: Κύριοι συνάδελφοι, ο Συνασπισμός δεν θα συνδέσει το νομοσχέδιο αυτό με την έκθεση Σπράου. Θεωρούμε ότι είναι ένα νομοσχέδιο που προσπαθεί να λύσει διαδικαστικά προβλήματα και οργανωτικά του Ι.Κ.Α. 'Ετσι το αντιμετωπίζουμε και πιστεύουμε ότι θα μπορεί να βοηθήσει την καλή λειτουργία του Ι.Κ.Α. Είναι γεγονός ότι το ασφαλιστικό σύστημα στη χώρα μας βρίσκεται σε κίνδυνο. Τα αίτια είναι πολλά και έχουν καταγραφεί πολλές φορές σ'αυτήν την Αίθουσα, όπως η ανεργία, η παράνομη εργασία, η φοροδιαφυγή, η παραοικονομία, η οργανωτική, λειτουργική και διαχειριστική κατάσταση των ταμείων και ιδιαίτερα του Ι.Κ.Α. που σήμερα συζητάμε.

Για να τα αντιμετωπίσουμε όλα αυτά με υπευθυνότητα χρειάζεται πολιτική βούληση, για να λυθούν τα θέματα της ανεργίας, της παράνομης εργασίας, της εισφοροδιαφυγής και της παραοικονομίας, πολιτικές που θα ενισχύσουν και θα διασφαλίζουν τα έσοδα, αλλά ταυτόχρονα θα παρέχουν υπηρεσίες θετικές προς τους εργαζόμενους. Ζητήματα που είναι ξένα με την κουλτούρα και τους στόχους της πολιτικής που ασκείται μέχρι και σήμερα.

Θεωρώ ότι ο κύριος Πρωθυπουργός δεν επισκέφθηκε τυχαία το Ι.Κ.Α. του Νέου Κόσμου και σίγουρα δεν θα ήθελε να είναι στη θέση των ασφαλισμένων, παρ' όλο που δήλωνε σχετικά ικανοποιημένος στα Μέσα Μαζικής Ενημέρωσης. 

Πάντως χρειάζεται μια συνετή και διαφανής διαχείριση των χρημάτων των ταμείων, για να μη δημιουργούνται καχυποψίες και φόβοι στους ασφαλισμένους για κακοδιαχείριση. Το νομοσχέδιο δεν αγγίζει το πρόβλημα στην ουσία, αλλά επιχειρεί την αναδιοργάνωση με τη μέθοδο των υπουργικών αποφάσεων και των αποφάσεων του Διοικητή του Ι.Κ.Α., που γνωρίζουμε όλοι ότι κάπου θα ξεχαστούν. Εμείς, κύριε Υπουργέ, θα παρακολουθήσουμε την εξέλιξη των υπουργικών αποφάσεων, γιατί συνηθίζεται στην Αίθουσα τα νομοσχέδια να ψηφίζονται και να ξεχνιώνται με προεδρικά διατάγματα και υπουργικές αποφάσεις.

Ο Συνασπισμός θεωρεί ότι η αντιμετώπιση των προβλημάτων επί μέρους δεν ωφελεί, αλλά αντίθετα ενισχύεται η γραφειοκρατία και η πολυνομία. Το σημερινό νομοσχέδιο δεν αγγίζει την καρδιά του προβλήματος, δηλαδή δεν επιχειρεί να αντιμετωπίσει το ασφαλιστικό. Τεχνοκρατικά προσπαθεί να επιβάλει λύσεις, αλλά πουθενά δεν διακρίνεται η πολιτική βούληση της Κυβέρνησης να μπει στα βαθιά νερά. Είναι ανάγκη για μια σωστή αξιοποίηση των πόρων και των αποθεμάτων να σταματήσουν οι ανεξέλεγκτες δαπάνες να γίνονται άλλοθι για την περικοπή των βεβαιωμένων αναγκών. Επιμένουμε ότι η ορθολογική χρήση των πόρων είναι ανάγκη πλέον. Επιμένουμε στον έλεγχο της παραοικονομίας και της αυθαίρετης δόμησης. Επιμένουμε ότι πρέπει να λυθούν οργανωτικά θέματα, όπως η μηχανογράφηση και η σωστή αξιοποίηση του προσωπικού. Πρέπει άμεσα να αντιμετωπιστεί και να σταματήσει να θεωρείται το μόνο κόστος η ανθρώπινη εργασία, όταν οργανωμένα σωστά όλοι ξέρουμε ότι παράγει και συνδράμει στη σωστή λειτουργία του ταμείου.

Σήμερα υπάρχουν χίλιες οκτακόσιες κενές θέσεις και οι υπάλληλοι είναι ατάκτως ερριμμένοι σε άθλια γραφεία και προσπαθούν να οργανώσουν τη δουλειά τους μέσα από τις καρτέλες του 1950.

Οι διοικήσεις εξακολουθούν να αποτελούνται από διορισμένα μέλη, που πολλές φορές είναι κάποιοι αποτυχημένοι πολιτευτές, που προσπαθούν να κρατηθούν στην πολιτική ζωή με το ζόρι και σίγουρα δεν προσφέρουν καινούρια προγράμματα για τον εκσυχρονισμό των ταμείων.

Σχετικά με το άρθρο 1 θέλουμε να επισημάνουμε ότι το σημερινό νομοθετικό πλαίσιο μπορεί να αντιμετωπίσει την εισφοροδιαφυγή. Αυτό, όμως, ποτέ δεν λειτούργησε και ποτέ δεν στηρίχθηκε σε σύγχρονες υποδομές, με αποτέλεσμα οι ελεγκτικοί μηχανισμοί να ατονίσουν και να χαθεί η υπόθεση είσπραξης των εσόδων από το ταμείο του ΙΚΑ.

Στην ειδική υπηρεσία που προτείνετε, πρέπει αυστηρά να ορισθούν οι αρμοδιότητες, κάτι που δεν γίνεται στο νομοσχέδιο και αυτή να λειτουργήσει στα πλαίσια τήρησης της νομιμότητας για να αποφύγουμε κατάχρηση εξουσίας, όπως από την τυχόν απονομή υπερεξουσιών. 

Στην ειδική υπηρεσία δεν πρέπει να είναι μόνος στόχος οι μικρομεσαίες επιχειρήσεις, αλλά θα πρέπει να είναι το σύνολο των επιχειρήσεων ακόμα και οι ΑΕ και οι ΟΤΑ. Γιατί η τακτική για περισσότερο κατασταλτικά μέτρα δεν εξυγιαίνει την αγορά, αντίθετα δημιουργεί ανεξέλεγκτες καταστάσεις. Ο τρόπος που προτείνεται, η ειδική υπηρεσία, είναι ξεκομμένος και θα πρέπει να ορισθούν οι σχέσεις της με το συνδικαλιστικό κίνημα, εργατικά κέντρα, τις επιθεωρήσεις εργασίας και των ΑΕΠ. Διαφορετικά είναι ένα ξένο σώμα σε όλη τη διαδικασία.

'Οσον αφορά τη σύναψη προγραμματικών συμβάσεων με άλλους ασφαλιστικούς οργανισμούς, μου φαίνεται λίγο δύσκολο να αναθέτει στην ΕΥΠΕΑ του ΙΚΑ για να βρει τους ανασφάλιστους του δικού του ταμείου.

Το άρθρο 2 για να αποδώσει, είναι απαραίτητο ένα πρόγραμμα εκπαίδευσης του προσωπικού και βέβαια μηχανογράφησης. Διαφορετικά το παιχνίδι του εκσυγχρονισμού έχει χαθεί. Ο σχεδιασμός και ο συντονισμός ελέγχου της εισφοροδιαφυγής, κύριοι Υπουργοί, πρέπει να προβλεφθεί. Προτείνουμε να είναι ένα κεντρικό τμήμα στην ΕΥΠΕΑ για να βγει σημαντικό έργο. Η παραγραφή χρεών είναι μία αντίληψη που πρέπει σιγά-σιγά να εκλείψει. Θεωρούμε ότι η παραγραφή για δέκα χρόνια γεννά ελπίδες και τους επιτρέπει να σκέφτονται τις παραβάσεις. Νομίζουμε ότι εφόσον έχει εγγραφεί χρέος, δεν πρέπει να παραγράφεται.

Στο άρθρο 3 είναι θετική η σύσταση εξειδικευμένου προσωπικού. Χωρίς όμως κανονισμό του ΙΚΑ δεν είναι δυνατή η αξιοποίησή του. Το θέμα της ενημέρωσης είναι σοβαρό. Χωρίς συνεργασία με φορείς, συνδικαλιστικό κίνημα, ΟΑΕΔ, εργατικά κέντρα, δεν θα έχουμε αποτελέσματα ούτε τη δημιουργία της ασφαλιστικής συνείδησης που είναι το ζητούμενο σήμερα.

Το άρθρο 4, πέρα από τις γενικές ρυθμίσεις αναφέρεται και στις ειδικές κατηγορίες των Ελληνοποντίων και των αγροτών. Θεωρώ ότι ζητήματα κοινωνικής πολιτικής θα πρέπει να αντιμετωπίζονται από τον κρατικό προϋπολογισμό, για να μη θίγουν τα ταμεία και τους ασφαλισμένους.

Στην παράγραφο 6 δεν βλέπουμε συγκεκριμένες ρυθμίσεις απόδοσης λογαριασμών του ΙΚΑ προς τα επικουρικά ταμεία, με αποτέλεσμα να συρρικνώνονται οι οργανισμοί επικουρικής ασφάλισης. Προτείνουμε ένα ποσοστό να παρακρατείται για τα λειτουργικά έξοδα και τα υπόλοιπα να αποδίδονται στους λογαριασμούς των επικουρικών οργανισμών.

Μας βρίσκει αντίθετους η κατάργηση του βιβλίου προσωπικού που απασχολείται στα τεχνικά και οικοδομικά έργα. Δεν κατανοούμε το νόημα της κατάργησης τη στιγμή που όλοι γνωρίζουμε ότι υπάρχει μεγάλη εισφοροδιαφυγή στο χώρο.

Για το άρθρο 4 πρέπει να πούμε οριστικά όχι και θα το πούμε, γιατί με αυτήν την αντίληψη και με αυτά τα παραθυράκια όλοι θέλουμε να υπαχθούμε στις ευεργετικές διατάξεις, για να αποφύγουμε να πληρώνουμε τις εισφορές.

Στο άρθρο 6, παράγραφος 7, δημιουργεί ερωτηματικά ο διορισμός με απόφαση του Διοικητή του ΙΚΑ ενός επιπλέον εισηγητή για κάθε δύο υγειονομικές επιτροπές που μετέχει σε αυτές άνευ ψήφου. Τι ή ποιους εξυπηρετεί αυτή η ρύθμιση, κύριοι Υπουργοί;

'Αρθρο 15. Με την προτεινόμενη ρύθμιση του άρθρου 15, παράγραφος 2, διαφωνούμε και αξιώνουμε την απάλειψή της. Με τον προσχηματικό τρόπο αχρηστεύετε το θεσμό της διαδοχικής ασφάλισης, διαχωρίζοντας το χρόνο ασφάλισης καθώς και τους ασφαλισμένους σε Α' και Β' κατηγορία.

Στο άρθρο 19 λέμε κατηγορηματικά όχι. Δεν μπορεί το ΙΚΑ να μην ενταχθεί στο ν. 2190. Οι ρουσφετολογικοί μηχανισμοί, πρέπει να εξαλειφθούν. Η Κυβέρνηση θα συνεχίσει να είναι αφερέγγυα, αν ενισχύει αυτούς τους μηχανισμούς σε κάθε νομοσχέδιο που προσπαθεί να περάσει, αποκλείοντάς το από το ν. 2190.

'Αρθρο 13. Θεσπίζεται η υπαγωγή των αντιστασιακών με ορισμένες προϋποθέσεις, την ασφάλιση του ειδικού λογαριασμού. Θεωρούμε ότι είναι προσβλητικό για τους ανθρώπους


 

  

Σελίδα 2619 

 

που έδωσαν τη ζωή τους, να μπαίνουν αυτές οι προϋποθέσεις.

Προτείνουμε να αποκατασταθούν πλήρως στον ειδικό λογαριασμό όπως όλοι οι μηχανικοί. Εξάλλου είναι τιμητικό το επίδομα και όχι βιοποριστικό. 

Συμφωνούμε με το άρθρο 20 παράγραφος 2, που μιλάει κατ' εξαίρεση για τη έτη 1996 - 1997. Θα προτείνουμε να παραταθεί η εξαίρεση μέχρι το έτος 2000, γνωρίζοντας πολύ καλά ότι τα προβλήματα εγκατάλειψης της ναυπηγοεπισκευαστικής ζώνης Περάματος είναι σοβαρά.

Ο Συνασπισμός θα ψηφίσει επί της αρχής το νομοσχέδιο. Θα καταθέσουμε τις προτάσεις και τις ενστάσεις μας για τα άρθρα που διαφωνούμε, ελπίζοντας να γίνουν δεκτές από τους Υπουργούς προς όφελος των εσόδων και της εξυγίανσης του ΙΚΑ. 

Το ασφαλιστικό, κύριοι Υπουργοί, δεν κλείνει με αυτό το νομοσχέδιο. Πρέπει να αντιμετωπισθεί με υπευθυνότητα. Ας ξεκινήσει ένας διάλογος ισότιμος για να αντιμετωπίσουμε τα σοβαρά προβλήματα του ασφαλιστικού της χώρας μας.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο ειδικός αγορητής του ΔΗ.Κ.ΚΙ. κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριοι συνάδελφοι, μια καλά δοκιμασμένη και αποτελεσματική συνταγή παγκόσμιας εμβέλειας για τους ασκούντες την εξουσία είναι ότι πριν προβούν σε ενέργειες για ένα ζήτημα μείζονος σημασίας, φροντίζουν με ανελέητη προπαγάνδα να προετοιμάζουν την κοινή γνώμη με το μέρος τους. Ρόλο κλειδί σε αυτήν τη μακιαβελική συνταγή παίζουν τα Μέσα Μαζικής Ενημέρωσης, τα οποία προβάλλουν πρωτοσέλιδο τον εξουσιαστικό ρόλο και για να είναι αποτελεσματική η προπαγάνδα, πλουραλισμός ντε, καταχωρούν σε μονόστηλα στις μέσα σελίδες και συνήθως διαστρεβλωμένο τον αντιεξουσιακό λόγο.

Το ζήτημα της κοινωνικής ασφάλισης είναι μείζονος σημασίας. Αφορά τους πάντες και σε μεγάλο βαθμό. Ας δούμε τι προηγήθηκε τις ενέργειες έγιναν και τις πλευρές του προβλήματος προβλήθηκαν πριν κατατεθεί το παρόν νομοσχέδιο.

Στη δική μου συνείδηση και νομίζω και στη δική σας, όπως και στη συνείδηση κάθε βομβαρδιζομένου 'Ελληνα πολίτη, έμειναν για τα καλά χαραγμένα δύο γεγονότα που παραποιούν την αλήθεια και κρύβουν τις πραγματικές αιτίες. Τα γεγονότα αυτά είναι η περιβόητη έκθεση Σπράου που πρόσφατα μονοπώλησε τα Μέσα Μαζικής Ενημέρωσης επί τουλάχιστον δέκα ημέρες. Καθώς επίσης και η εξυπνότατα θεατρική επίσκεψη του Πρωθυπουργού στο ΙΚΑ Νέου Κόσμου.

Και ποιες πλευρές του ζητήματος προβλήθηκαν με αυτά τα γεγονότα; Στη δική μου συνείδηση και νομίζω, πάλι, και στη δική σας όπως και στη συνείδηση κάθε βομβαρδιζομένου 'Ελληνα πολίτη έμειναν τα εξής: Τα προβλήματα στο ασφαλιστικό οφείλονται στη γήρανση του πληθυσμού, στην ανεργία που συνεπάγεται μειωμένες εισφορές, στην εισφοροδιαφυγή εργοδοτών και εργαζομένων στις παράνομες αναπηρικές συντάξεις, στην παράνομη εργασία αλλοδαπών και στα διαρθρωτικά προβλήματα και στις ουρές που δημιούργησε η απουσία δύο γιατρών στο ΙΚΑ του Νέου Κόσμου κατά την επίσκεψη του Πρωθυπουργού. Ούτε λέξη για το σχοινί!

Είδατε εσείς να προβάλλεται πουθενά ότι από τότε που δημιουργήθηκαν τα ασφαλιστικά ταμεία έως σήμερα λεηλατούνται συστηματικά από όλες τις κυβερνήσεις; Αν, κύριοι συνάδελφοι, στη δεκαετία του '30, τότε που καταρχήν οργανώθηκε το ασφαλιστικό μας σύστημα, είχα ένα εκατομμύριο και το κρατούσα στο συρτάρι μου άτοκο και ανεκμετάλλευτο, σήμερα το πολύ να είχα πάλι ένα εκατομμύριο. Αν όμως το επένδυα συστηματικά και μελετημένα, σήμερα θα ήμουν δισεκατομμυριούχος ακόμη και αν δεν ήμουν διαπλεκόμενος. Καταλαβαίνετε όλοι τι εννοώ.

Ξέρετε πολύ καλά ότι το ειδεχθές έγκλημα επί των εργατικών εισφορών που διαπράττοταν επί δεκαετίες, δηλαδή το να δεσμεύονται τα αποθεματικά των ασφαλιστικών ταμείων από την Τράπεζα Ελλάδος με μηδέν απόδοση, άτοκα, αυτό το ειδεχθές έγκλημα σχετικά πρόσφατα προ ολίγων ετών μετατράπηκε σε απάτη κατ'εξακολούθηση. Τώρα πλέον δεν δεσμεύονται άτοκα, δεσμεύονται με χαμηλή απόδοση.

Το σύγχρονο και εκσυγχρονισμένο κράτος εξακολουθεί να μη σέβεται το στοιχειώδες αστικό δικαίωμα των εργαζομένων δηλαδή να εκμεταλλεύονται οι ίδιοι τα συλλογικά περιουσιακά τους στοιχεία μέσω των θεσμών τους, των ασφαλιστικών τους ταμείων. 

Βέβαια και από την άλλη μεριά οι δανειακές ανάγκες των ταμείων καλύπτονται με τοκογλυφικά δάνεια από χρηματοπιστωτικούς οργανισμούς της ντόπιας και διεθνούς αγοράς.

Επανέρχομαι λοιπόν στην αρχική μου ερώτηση περί συστήματος προπαγάνδας και αποπροσανατολισμού της κοινής γνώμης. Είδατε να προβάλλεται αυτή η ληστεία ως κύρια αιτία της κακοδαιμονίας των ταμείων. Ούτε η έκθεση Σπράου αναφέρει τίποτα επ'αυτού ούτε ο εισηγητής της Πλειοψηφίας, που κατά τα άλλα εκτιμώ, αναφέρει τίποτα, ούτε ο παριστάμενος αρμόδιος Υπουργός λέει κουβέντα και κυρίως σε κανένα τηλεοπτικό παράθυρο δεν έχω δει πρόσφατα να προβάλλεται αυτό το γεγονός.

Εγώ πάντως ο "τυφλός" δεν το είδα. Αντιθέτως είδα, διάβασα και άκουσα πως φταίνε οι ανάπηροι και ως συνήθως οι Αλβανοί. Σας παρακαλώ, ας μου ανοίξει κάποιος τα μάτια να βλέπω και εγώ αυτά που βλέπουν οι εκσυγχρονιστές του τόπου μας. 'Αραγε υπάρχει σιωπηρή συμφωνία μεταξύ Κυβέρνησης και Μέσων Μαζικής Ενημέρωσης για το πώς θα προετοιμαστεί η κοινή γνώμη για το παρόν νομοσχέδιο; 'Οχι βέβαια. Αυτή η κατάσταση είναι αποτέλεσμα μίας διαδικασίας, που για το καπιταλιστικό σύστημα έχει την ισχύ φυσικού νόμου, ιδίως στη φιλελεύθερη μορφή του συστήματος και μάλιστα στη σημερινή εποχή της πληροφορίας που η διάδοσή της παίζει κυριαρχικό ρόλο στη δημιουργία νέων αναγκών στη χειραγώγηση των εργαζομένων και στην αναπαραγωγή του συστήματος. 'Οπως στο μελίσσι οι κηφήνες τρέφονται από τις εργάτριες και γονιμοποιούν τη βασίλισσα που γεννάει άλλη βασίλισσα, κηφήνες, εργάτριες και ο κύκλος επαναλαμβάνεται, έτσι και στο σημερινό καπιταλιστικό σύστημα τα περίφημα διαπλεκόμενα παίρνουν δημόσια έργα, ελέγχουν και διαδίδουν εκείνη την πληροφορία, που δικαιώνει τις μακροπρόθεσμες επιλογές της Κυβέρνησης, κερδοσκοπούν, εισφοροδιαφεύγουν και δανειοχαρίζονται, δημιουργούν και επιβάλλουν προφίλ νέων ηγετών και ηγετικών ομάδων και ο κύκλος της μακροπρόθεσμης αλληλεξάρτησης επαναλαμβάνεται.

Για παράδειγμα δεν μπορώ ακόμα να καταλάβω τι εισπρακτικά οφέλη έχουν τα ταμεία των εργαζομένων στον Ημερήσιο Τύπο από το άρθρο 8 παράγραφος 5 του νομοσχεδίου με το οποίο η εργοδοτική εισφορά μειώνεται από πέντε σε δύο. Παραμένουν ακόμη τόσο πλούσια αυτά τα ταμεία παρά τις επανειλημμένες κατά το παρελθόν χαριστικές ρυθμίσεις εισφοροχρεών στους εκδότες; Μπράβο στην υγεία στα ταμεία ημερησίου Τύπου. Πού να το ήξερα εκείνο τον καιρό, να στείλω το γιό μου να γίνει και αυτός λινοτύπης!

Βέβαια η εκσυγχρονιστική μας Κυβέρνηση είναι Κυβέρνηση όλων των Ελλήνων και ασκεί μακροπρόθεσμη κοινωνική πολιτική. Για παράδειγμα ασκεί κοινωνική πολιτική με το να συμπαραστέκεται στους επιχειρηματίες που η περιοχή τους έχει πληγεί από τις θεομηνίες. Γι'αυτό τι κάνει; Αναστέλλει τις καθυστερούμενες και τις τρέχουσες ασφαλιστικές τους εισφορές, κεφαλοποιεί το χρέος τους και το επιμερίζει σε δόσεις ενός ή δύο ετών. 'Αρθρο 4 παράγραφος 2 του νομοσχεδίου.

Μπράβο στο κοινωνικό πρόσωπο της εκσυγχρονιστικής Κυβέρνησής μας αλλά μεγαλύτερο μπράβο θα τις έπρεπε αν ασκούσε κοινωνική της πολιτική με δικά της κόλυβα και όχι με ξένα. Καλύτερα θα ήταν να την ασκούσε με τον προϋπολογισμό και ακόμα καλύτερα να την ασκούσε αναστέλλοντας και κεφαλοποιούντας τις τραπεζικές οφειλές αυτών των επιχειρηματιών. 

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Στο κάτω-κάτω οι τράπεζες έχουν αποδεδειγμένα πραγματοποιήσει αφύσικα υπερκέρδη επί σειρά ετών. Αλλά τι λέω


 

  

Σελίδα 2620 

 

τώρα; Εδώ οι εκσυγχρονιστές μας διαιωνίζουν τη νομιμότητα των τοκογλυφικών ανατοκισμών, που έχουν κλείσει επιχειρήσεις και επιχειρήσεις. Για κοινωνική πολιτική σε βάρος του κερδοσκοπικού κεφαλαίου θα μιλάμε; 

'Ομως, αγαπητοί συνάδελφοι, το βαρύ πυροβολικό του νομοσχεδίου είναι η με το άρθρο 1 σύσταση της ειδικής υπηρεσίας ελέγχου ασφάλισης, καθώς και επί το αυστηρότερο ρυθμίσεις διαδικασιών ελέγχου και προστίμων του άρθρου 2. Αυτής, λοιπόν, της ειδικής υπηρεσίας ελέγχου ασφαλείας -να μου το θυμηθείτε- θα της κολλήσουν το παρατσούκλι "ράμπο του ΙΚΑ", όπως το Σώμα Διώξεως του Οικονομικού Εγκλήματος το λέμε "οι ράμπο του Υπουργείου Οικονομικών". 'Οχι πως δεν συμφωνώ, κύριοι συνάδελφοι, ότι όλοι ανεξαρτήτως οι εργαζόμενοι πρέπει να καταγράφονται και οι εισφορές να εισπράττονται. Κάθε άλλο. Φοβούμαστε, όμως, πως αυτό το σώμα θα δράσει αποκλειστικά και μόνο σε βάρος των μικρών επιχειρηματιών και όχι των μεγάλων οφειλετών του ΙΚΑ, στους οποίους η Κυβέρνηση, η κάθε Κυβέρνηση, χαρίζεται επί του θέματος όταν πλησιάζουν οι εκλογές. Και το λέω αυτό για τους εξής δύο λόγους:

Κατ' αρχήν, άλλο οφειλή του επιχειρηματία απέναντι στο κράτος και άλλο οφειλή του επιχειρηματία απέναντι στα ασφαλιστικά ταμεία. Υπάρχει θεμελιώδης ποιοτική διαφορά του ενός από το άλλο. Στο πρώτο, στην οφειλή απέναντι στο κράτος, δεν υπάρχει ενδιάμεσος. Από τη μια είναι ο οφειλέτης που προσπαθεί να φοροδιαφύγει και από την άλλη το κράτος που προσπαθεί να συλλάβει τη φορολογητέα ύλη. 'Εχει, λοιπόν, νόημα το Υπουργείο Οικονομικών να δημιουργεί μία τέτοια υπηρεσία με επιπλέον ελεγκτικές εξουσίες και με αυστηρή εφαρμογή του Πόθεν 'Εσχες στους υπαλλήλους της. Βέβαια δεν πιστεύουμε πως αυτή είναι η σωστή πολιτική. 'Οπως είχε επισημάνει ο Πρόεδρός μας, αποτελεσματική πολιτική θα ήταν να καταστεί ο κάθε καταναλωτής ενδιάμεσος ελεγκτής με το να έχει φοροαπαλλαγές επί των αποδείξεων εξόδων του. 'Ετσι θα αποκτούσε τη νοοτροπία του "δώσε μου απόδειξη" και θα προάσπιζε το δημόσιο από τους φοροκλέφτες.

Στο δεύτερο, όμως, δηλαδή στην οφειλή του επιχειρηματία απέναντι στα ταμεία, υπάρχει ενδιάμεσος. Αυτoί είναι οι εργαζόμενοι. Ο εργαζόμενος που δεν έχει κανένα συμφέρον να μην τον δηλώνει ο εργοδότης, σ' αυτόν θα έπρεπε να βασιστεί το Υπουργείο Κοινωνικών Ασφαλίσεων, αναπτύσσοντας παραπάνω την ασφαλιστική του συνείδηση, διαπαιδαγωγώντας τον και κοινοποιώντας του τα εργασιακά του συμφέροντα. Η πολιτική τύπου ράμπο δεν θα έχει καμία, μα καμία αποτελεσματικότητα επί του προκειμένου. 

Ο φόβος φυλάει τα έρημα, αλλά τα κάνει και πιο έξυπνα στις μεθόδους απόκρυψης. Αυτός ήταν ο πρώτος λόγος διαφωνίας μας με την πολιτική του τύπου Ράμπο. Ο δεύτερος είναι πως η πολιτική αυτή στρέφεται κυρίως εναντίον αυτού που δεν ειναι και τόσο καλά πληροφορημένος, δεν είναι και τόσο καλά οργανωμένος να αποφεύγει παραλείψεις, δεν έχει οργανωμένο λογιστήριο στην επιχείρησή του. Και ποιος, κύριοι συνάδελφοι, είναι αυτός; Ασφαλώς δεν είναι η μεγάλη ανώνυμη εταιρεία με το λογιστήριό της και τη φορολόγησή της βάσει κερδών. Ποιος λοιπόν είναι; Προφανώς είναι ο μικρός επιχειρηματίας, ο μαγαζάτορας, ο λίγο-πολύ μεροκαματιάρης, αυτός που κρατά βιβλία χαμηλής κατηγορίας και που φορολογείται όχι βάσει κερδών, αλλά με τον εξωφρενικό συντελεστή του 35%, αυτός που έχει υποστεί ήδη τις βαριές συνέπειες της λιτότητας και έχει δει την επιχείρησή του να άγει την κατιούσα τα τελευταία χρόνια.

Αυτός, κύριοι συνάδελφοι, είναι ο στόχος της πολιτικής Ράμπο και το ΔΗ.Κ.ΚΙ. είναι κάθετα αντίθετο με μία τέτοια πολιτική.

Κύριοι συνάδελφοι, το πρόβλημα των ασφαλιστικών ταμείων είναι σοβαρό και επείγον. Η αναλογία των συνταξιούχων στο σύνολο των ασφαλισμένων συνεχώς αυξάνεται και εκεί που ήταν ένα προς τέσσερα το 1980, το 1995 έγινε ένα προς τρία, με δυσμενείς επιπτώσεις για το μέλλον της κοινωνικής ασφάλισης.

Η ταλαιπωρία των χιλιάδων ασφαλισμένων, στοιβαγμένων στις ουρές του ΙΚΑ και των λοιπών ταμείων, είναι τραγική, με αποτέλεσμα ο πολίτης να ωθείται σε ιδιωτικές ασφάλειες.

Ο αρμόδιος Υπουργός ομολογεί στην εισηγητική του έκθεση ότι υπάρχει έλλειψη. Λείπουν περίπου δυόμισι χιλιάδες άτομα και από την άλλη ο Πρωθυπουργός κάνει γνωστό στο πανελλήνιο -με την επίσκεψή του- ότι στο ΙΚΑ Νέου Κόσμου δύο γιατροί είχαν καθυστέρηση στο ραντεβού τους. Αυτό στην πολιτική επιεικώς λέγεται αβδηριτισμός. Το φάρμακο χορηγείται από διάφορα ασύδοτα ιατρικά κυκλώματα σε ασθενείς που δεν το έχουν ανάγκη, υποσκάπτοντας την υγεία των ασθενών και καταχρεώνοντας τα ασφαλιστικά ταμεία. Ανεβάζουν το δείκτη φαρμάκων αυτές οι δαπάνες, από ποσοστό 37%.

Από την άλλη, η υπερυπουργός Ανάπτυξης παρεμβαίνει υπέρ πολυεθνικής γερμανικής φαρμακοβιομηχανίας που κατέθεσε ψευδείς τιμές πρώτων υλών για την κοστολόγηση των φαρμάκων της. Πώς λέγεται αυτό στην πολιτική, κύριοι συνάδελφοι;

Με όλη αυτήν την κατάσταση θα περίμενε κανείς ένα νομοσχέδιο περί συλλογικής εξυγίανσης των ασφαλιστικών φορέων για καλύτερη κοινωνική ασφάλιση, με παροχές στον πολίτη. Αντ'αυτού η δήθεν εκσυγχρονιστική Κυβέρνηση του ΠΑ.ΣΟ.Κ. φέρνει νομοσχέδια αστυνομικού χαρακτήρα, που ουσιαστικά καταργεί το δικαίωμα ένστασης από το μικροεπιχειρηματία, χωρίς ούτε καν να επισπεύσει τις διαδικασίες ένστασης, οι οποίες εξακολουθούν να είναι τρία και τέσσερα χρόνια.

Από πουθενά δεν διαφαίνεται πρόθεση να μπει έλεγχος στις εποχικές επιχειρήσεις και κυρίως στην τουριστική βιομηχανία, που αναπτύχθηκε και αναπτύσσεται γοργά και που απασχολεί εξωφρενικά μεγάλα ποσοστά ανασφάλιστων εργαζομένων. 

Στην ιδιωτική εκπαίδευση, στα φροντιστήρια και ιδίως στα εργαστήρια ελευθέρων σπουδών και τα ιδιωτικά ΙΕΚ, οι μαθητές πληρώνουν υπέρογκα δίδακτρα τρώγοντας το παραμύθι της σύμβασης με πανεπιστήμια του εξωτερικού και οι καθηγητές υποχρεώνονται να εκδίδουν δελτία παροχής υπηρεσιών παρ'ότι έχουν σχέση εξαρτημένης εργασίας και θα έπρεπε να είναι ασφαλισμένοι στο ΙΚΑ.

Γι' αυτά τα τελευταία, ο σχετικός νόμος το 1995 δεν εφαρμόζεται με αποτέλεσμα οι διάφοροι έμποροι της παιδειάς να λιμαίνονται το βαλάντιο και τα όνειρα χιλιάδων οικογενειών και τα ασφαλιστικά δικαιώματα χιλιάδων διδασκόντων. Ο στοιχειώδης εκσυγχρονισμός οφείλει να βασίζεται στην τήρηση των νόμων, που ήδη υπάρχουν. Εάν αυτό δεν τηρείται, τα υπόλοιπα είναι εκ του πονηρού.

Θα κλείσω την ομιλία μου, αγαπητοί συνάδελφοι, με μία μόνο επισήμανση. 

Ο Υπουργός Εργασίας και Κοινωνικών Ασφαλίσεων δηλώνει στην εισηγητική του έκθεση: "Τα θέματα του κοινωνικού διαλόγου, τα έχουμε ιεραρχήσει και τα έχουμε βάλει σε ένα χρονοδιάγραμμα. Γι' αυτόn το σκοπό λειτουργούν επτά υποεπιτροπές. Προχωρούμε τα θέματα και όταν ο κοινωνικός διάλογος ολοκληρωθεί με το ανάλογο νομοσχέδιο, τότε το παρόν νομοσχέδιο θα δείχνει υποενότητα".

Για τι είδους κοινωνικό διάλογο μιλάει ο κύριος Υπουργός; Σαν αυτόν που έκανε ο κ. Αρσένης για το νομοσχέδιο της παιδείας, ο οποίος με τη συνδικαλιστική βοήθεια της ΠΑ.Σ.Κ.Ε. είχε ήδη εξουθενώσει τους καθηγητές με την απεργία για το ενιαίο μισθολόγιο και πέρασε την περιβόητη μεταρρύθμιση στο ντάλα καλοκαίρι με το 1/3 της Βουλής; 'Ετσι εννοείτε, κύριε Υπουργέ, τον κοινωνικό διάλογο, με την δική σας ηγεσία της Γ.Σ.Ε.Ε. να μη θίγει καν το θέμα της καταλήστευσης των αποθεματικών των ταμείων στο υπόμνημά της προς εσάς;

Επιτέλους, φθάνει αυτός ο διάλογος, κύριε Υπουργέ. Σας παρακαλώ κάνετε και λίγο μονόλογο. Συνένοχοι στις μονόπλευρες επιλογές σας δεν θα γίνουμε, κύριε Υπουργέ. Συνεχίστε το μονόλογό σας. 

Το ΔΗ.Κ.ΚΙ. καταψηφίζει το παρόν νομοσχέδιο επί της αρχής και επιφυλάσσεται για την κατ' άρθρον συζήτηση. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και


 

  

Σελίδα 2621 

 

τον κ. Αράπη.

'Εχω την τιμή να ανακοινώσω στο Σώμα ότι οι Υπουργοί Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εξωτερικών, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Δικαιοσύνης και Μεταφορών και Επικοινωνιών κατέθεσαν σχέδιο νόμου "Ρύθμιση θεμάτων αρμοδιότητας Υπουργείου Εμπορικής Ναυτιλίας.

Παραπέμπεται στην αρμόδια Διαρκή Επιτροπή.

Ο κύριος Υπουργός έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Είμαστε έξι Βουλευτές να μιλήσουμε. Ας ακούσει πρώτα τους Βουλευτές ο κύριος Υπουργός και να μιλήσει μετά.

ΠΡΟΕΔΡΕΥΩΝ (Παναγιώτης Σγουρίδης): Είναι δεκαπέντε Βουλευτές εγγεγραμμένοι να μιλήσουν.

ΝΙΚΟΛΑΟΣ ΓΚΕΛΕΣΤΑΘΗΣ: Κάνετε λάθος. 'Εχουν αποχωρήσει οι άλλοι συνάδελφοι.

ΠΡΟΕΔΡΕΥΩΝ (Παναγιώτης Σγουρίδης): 'Οχι, είναι δεκαπέντε και βρίσκονται εδώ όλοι έτοιμοι και ετοιμοπόλεμοι για να ομιλήσουν.

ΝΙΚΟΛΑΟΣ ΓΚΕΛΕΣΤΑΘΗΣ: Κάνετε λάθος. Για μετρήστε τους να δείτε πόσοι είναι. Θα μπορούσε ο κύριος Υπουργός να μιλήσει μετά τους Βουλευτές.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργος Εργασίας και Κοινωνικών Ασφαλίσεων): Θα μιλήσει ο κύριος Υφυπουργός αμέσως μετά. Και αν χρειασθεί, αλλά δεν νομίζω ότι θα χρειασθεί, θα ξαναεπανέλθω.

ΝΙΚΟΛΑΟΣ ΓΚΕΛΕΣΤΑΘΗΣ: 'Ετσι υποβαθμίζεται η λειτουργία της Βουλής.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργος Εργασίας και Κοινωνικών Ασφαλίσεων: Κύριε Γκελεστάθη, νομίζω ότι ακολουθώ τις διαδικασίες που ακολουθούνται χρόνια στη Βουλή, δεν κάνουμε τίποτε άλλο.

ΝΙΚΟΛΑΟΣ ΓΚΕΛΕΣΤΑΘΗΣ: 'Οχι, κάνετε λάθος. Οι εκσυγχρονιστές το ακολουθείτε αυτό.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριοι συνάδελφοι, θα ξεκινήσω την ομιλία μου, αναφερόμενος σε κάποια γενικά ζητήματα, που έθιξαν οι αξιότιμοι κύριοι συνάδελφοι της Αντιπολίτευσης.

Κατ' αρχήν πιστεύω ότι πρέπει να συμφωνήσουμε όλοι μας στην παραδοχή ότι ο θεσμός της κοινωνικής ασφάλισης, όπου γης και όπου υπάρχει κοινωνική ασφάλιση, βρίσκεται σε κρίση. Την τελευταία δεκαπενταετία αυτή η αρμονική σχέση που υπήρχε ανάμεσα στην οικονομική ανάπτυξη και πρόοδο και στην κοινωνική ανάπτυξη έχει διαταραχθεί σημαντικά, αφού οι αυξητικοί δείκτες της οικονομίας επιβραδύνθηκαν και τα ποσοστά ανεργίας αυξήθηκαν. Αυτά τα νέα γεγονότα που συνδέονται με τις νέες μορφές εργασίας, μειώνουν την απόδοση των παραδοσιακών πόρων της κοινωνικής προστασίας.

Δεύτερον, οι δημογραφικές εξελίξεις που κάποιοι συνάδελφοι έτσι επιφανειακά, προσέγγισαν, έχουν δημιουργήσει ιδιαίτερα στον ευρωπαϊκό χώρο μεγάλα προβλήματα και έχουν φέρει μια ανατροπή τεραστίων διαστάσεων ανάμεσα στην αναλογία των εργαζομένων και των συνταξιούχων. Και μην ξεχνάτε ότι πάνω σ'αυτά τα δεδομένα, τα αναλογικά δεδομένα, έχουν στηριχθεί τα συστήματα της κοινωνικής ασφάλισης στην Ευρώπη. Και βέβαια, όσοι ξεκινάνε από τη διαπίστωση ότι η κοινωνική ασφάλιση αποτελεί μια κατάκτηση -και έτσι ξεκινάει ολόκληρη σχεδόν η Ευρώπη- πρέπει να δουν το θέμα με τη σοβαρότητα και την υπευθυνότητα που επιβάλλει αυτή η κρίση και οι νέες εξελίξεις.

Είναι φανερό ότι οι επερχόμενες γενιές, αν μείνουν τα πράγματα έτσι, καλούνται να επωμισθούν δυσβάσταχτα βάρη, αφού η ανταπόδοση, μετά από είκοσι έως τριάντα χρόνια, δεν είναι δεδομένη. Ο βασικός άξονας της κοινωνικής ασφάλισης, που είναι η αλληλεγγύη των γενεών, έχει μπει σε αμφισβήτηση. Κυρίως δεν είναι δεδομένη αν μείνουμε στο σημερινό σύστημα χρηματοδότησης της κοινωνικής ασφάλισης. Πέρα όμως απ'αυτό η κρίση στο δικό μας κοινωνικοασφαλιστικό σύστημα επιβαρύνεται με όσα έχει προκαλέσει η έλλειψη χρόνια τώρα ενιαίας ορθολογικής αντιμετώπισης της ανάπτυξης του θεσμού. 

Οι ευθύνες όλων μας, όλων των πολιτικών ηγεσιών, είναι δεδομένες. Δεν είναι η ώρα της αυτοκριτικής, δεν είναι η ώρα της κριτικής, αλλά αν επιμείνετε μπορούμε ν'απαντήσουμε και σ'αυτά τα ζητήματα. Εμείς πιστεύουμε ότι είναι η ώρα της ευθύνης για το σήμερα και το αύριο της κοινωνικής ασφάλισης. Και αν δεν συμφωνήσουμε σε κάποιες ελάχιστες διαπιστώσεις, για να βρούμε τα μέσα θεραπείας, πιστεύω ότι θα έχουμε ξεφύγει από το σωστό δρόμο.

Σήμερα, υπάρχει πολυμορφία στο ασφαλιστικό σύστημα. Υπάρχει αποσπασματική και ασυντόνιστη προστασία σχεδόν όλων των εργαζόμενων Ελλήνων. Και αυτό είναι θετικό, ότι λιγότερο ή περισσότερο όλοι οι 'Ελληνες είναι στην κοινωνική ασφάλιση. Υπάρχει πληθώρα ασφαλιστικών φορέων που διέπονται από διαφορετικούς κανόνες. Υπάρχουν διαφοροποιήσεις στη χρηματοδότηση, όπως υπάρχουν διαφοροποιήσεις και στην προστασία.

Με μια φράση υπάρχει απουσία, κύριοι συνάδελφοι, γενικού σχεδιασμού για την ανάπτυξη του θεσμού. 

Για το λόγο αυτό, μ'αυτές τις διαπιστώσεις, το ΠΑΣΟΚ και η Κυβέρνησή του, σχεδιάζει και εφαρμόζει μια ολοκληρωμένη πολιτική, που έχει αρχές, που έχει στόχους, που έχει προτεραιότητες, που έχει χρονοδιάγραμμα. Για τον ίδιο σκοπό επιλέξαμε ως διαδικασία και ως μέθοδο τον κοινωνικό διάλογο.

Οι νέες τομές στο ασφαλιστικό σύστημα, κύριοι συνάδελφοι, δεν μπορεί να είναι θέμα μόνο πολιτικών επιλογών, πρέπει να στηρίζεται στην κοινωνική συμμετοχή, στην κοινωνική δράση, στην κοινωνική πρωτοβουλία. Οι ολοκληρωμένες πολιτικές και κοινωνικές συμφωνίες ανάμεσα στην Κυβέρνηση, στα πολιτικά κόμματα, που συμφωνούν στις αρχές και στους στόχους -δεν πάω στις επί μέρους λεπτομέρειες- και στους εκφραστές της οργανωμένης κοινωνίας, αποτελούν την καλύτερη εγγύηση, για να καταλήξουμε σε αποτελέσματα αποδεκτά και πραγματοποιήσιμα, που είναι το ζητούμενο. Και αυτό είναι έξω από την πάλη των τάξεων. Και αυτό είναι μια απάντηση προς τον κ. Κωστόπουλο.

Κανένας δεν θέλει να καταργήσει την πάλη των τάξεων. Θα ήταν ανιστόρητος αν το επεδίωκε. Αλλά εδώ χρειάζονται συμμετοχές, χρειάζονται συνευθύνες, χρειάζονται συναποφάσεις. Η συμμετοχή των φορέων πρέπει να είναι υπεύθυνη και τεκμηριωμένη.

Θέλω ν'απαντήσω για άλλη μια φορά και από το πιο επίσημο Βήμα της ελληνικής κοινωνίας, ότι στο κάλεσμα της Κυβέρνησης ανταποκρίθηκε το σύνολο της οργανωμένης κοινωνίας. 'Ηρθαν δεκαοκτώ κοινωνικοί φορείς με τους εκφραστές τους. Υπήρξαν ζητήματα στα πλαίσια της ΓΣΕΕ με παρατάξεις συνδικαλιστικές, ενδεχόμενα και με πολιτικά κόμματα.

Εμείς βέβαια ξεκινάμε από την αρχή ότι ο κοινωνικός διάλογος είναι μια επιλογή που μπορεί να εξυπηρετήσει τα συμφέροντα των κοινωνικών ομάδων, των εργαζομένων, επιλογή που υπερβαίνει, αν θέλετε, πρόσκαιρους στόχους, εφήμερες κομματικές ή μικροπαραταξιακές σκοπιμότητες. 

Και έρχομαι στον κοινωνικό διάλογο για την κοινωνική ασφάλιση. Υπάρχουν δύο ενότητες, κύριοι συνάδελφοι. Για τον πρώτο κύκλο εργασιών επελέγησαν ζητήματα που έχουν να κάνουν με την άμεση στήριξη του ασφαλιστικού συστήματος, με άμεσα μέτρα. Και ο πρώτος κύκλος έχει συγκεκριμένη ημερομηνία λήξης, τους δυο πρώτους μήνες του επόμενου έτους του 1998. Και την άνοιξη του 1998 -γι' αυτό λέγω ότι έχει χρονοδιάγραμμα- θα είμαστε εδώ για να συζητήσουμε ένα νέο σχέδιο νόμου, που θα δίνει απάντηση στην οργάνωση και στη λειτουργία του όλου συστήματος, που πολύ απλά σημαίνει συγχώνευση ή ομαδοποίηση ασφαλιστικών ταμείων, διοικητική και λειτουργική αναβάθμιση, σχέση των ταμείων με τον πολίτη -όλα αυτά μια ενότητα- αξιοποίηση της πληροφορικής.

Το δεύτερο είναι μέτρα για την εισφοροδιαφυγή. Σήμερα


 

  

Σελίδα 2622 

 

συζητάμε ένα πρώτο πακέτο μέτρων για την καταπολέμηση της εισφοροδιαφυγής, που έχει να κάνει κυρίως με το ΙΚΑ. Πιστεύουμε όμως ότι δεν είναι αρκετά και χρειάζονται συμπλήρωση. Είναι τα ζητήματα που συνδέονται με τους κλάδους υγείας, με την αξιοποίηση της κινητής και ακίνητης περιουσίας των ταμείων και των αποθεματικών. Και δεν είναι σωστός, τουλάχιστον για μετά το 1982, ο όρος καταλήστευση. Δεν είναι σωστός.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Από το 1985.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Ισως. Δεν είναι σωστός. Από εκεί και πέρα θέλουμε να δούμε την πλήρη αξιοποίηση. Πρέπει να δούμε την ασφαλιστική ρύθμιση των νέων μορφών απασχόλησης, την απασχόληση των συνταξιούχων, μέτρα για τα προβληματικά ταμεία, όπως είναι το ΝΑΤ, το ΤΣΑ κλπ. Και όλα αυτά είναι προϋπόθεση για να πας στη δεύτερη ενότητα, που είναι και το κρίσιμο θέμα, που έχει να κάνει, αν θέλετε, με τη χρηματοδότηση του συστήματος, με τη μακροχρόνια ισορροπία του συστήματος, με τα ζητήματα που έχουν να κάνουν σε βάθος χρόνου. Αν όμως δεν οργανώσεις προηγουμένως σωστά το σύστημα, είναι φανερό ότι θα τροφοδοτήσουν μια χοάνη, μια μαύρη τρύπα, χωρίς να υπάρξει ουσιαστικό αποτέλεσμα.

'Οταν ξεκινήσαμε εδώ με τις προγραμματικές δηλώσεις της Κυβέρνησης, θυμίζω ότι ξεκινήσαμε με μια τομή. Η τομή ήταν η μετατροπή του ΟΓΑ σε κύριο ταμείο ασφάλισης των αγροτών, που γίνεται από την 1η Ιανουαρίου του 1998. Ουσιαστικά είναι η έξοδος των αγροτών του 20% περίπου του πληθυσμού της χώρας από την ασφαλιστική απομόνωση, από τη λογική της προνοιακής επιδότησης και η ένταξή τους στο όλο ασφαλιστικό σύστημα με όλους τους κανόνες, διαδοχική ασφάλιση, για να μην πάω παραπέρα και η εξίσωση βέβαια των αγροτών με τους άλλους εργαζόμενους.

Από τότε αλλά και από την έναρξη του κοινωνικού διαλόγου, κύριε Κωστόπουλε, είχαμε ξεκαθαρίσει ότι έπρεπε να πάμε, όχι χωρίς διάλογο, αλλά μέσα από διαδικασία διμερούς διαλόγου -αυτό είπε και ο υποφαινόμενος και ο κ. Φαρμάκης- με διάλογο δηλαδή, όχι όμως στο γενικό πλαίσιο, αλλά για άμεσα μέτρα για την καταπολέμηση της εισφοροδιαφυγής και κυρίως στο ΙΚΑ. Και αυτό κάνουμε. Και ο διάλογος ήταν και είδατε πόσο ουσιαστικός ήταν και στα πλαίσια της κοινοβουλευτικής επιτροπής. Είδατε πόσο ανοικτοί μείναμε και συμπληρώσαμε με όλες τις επικοδομητικές σας προτάσεις. Δεν άκουσα καμία αναφορά σήμερα από τον κ. Γιακουμάτο και από τη Νεα Δημοκρατία στο σχέδιο νόμου. Καμία, για καμία διάταξη. Για κάποιους διευθυντές μίλαγε, που ενδεχόμενα θα αλλάξουν, για κάποιες προσλήψεις γιατρών που έπρεπε να γίνουν με το ν. 2190. Πράγματα δηλαδή ασυνάρτητα. Εξω και χωρίς καμία προσέγγιση με το όλο ζήτημα.

ΔΗΜΗΤΡΙΟΣ ΣΙΟΥΦΑΣ: Μην κάνετε χαρακτηρισμούς, κύριε Υπουργέ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ. 'Οπως είδατε αποφεύγω τα ουσιαστικά.

ΝΙΚΟΛΑΟΣ ΓΚΕΛΕΣΤΑΘΗΣ: Κατεβάζετε το επίπεδο της Βουλής. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Από εκεί και πέρα και σήμερα μένω στο ότι πράγματι θα υπάρξει εποικοδομητική επεξεργασία και το ίδιο κλίμα που είχαμε στην αρμόδια επιτροπή.

Εμείς δε λέμε ότι με αυτό το θέμα λύνεται το πρόβλημα. 'Ομως υπάρχουν κάποιες κεντρικές παρεμβάσεις στις οποίες θα επιμείνω. Και αυτές οι παρεμβάσεις έχουν να κάνουν με στόχο να έχουμε άμεσα αποτελέσματα.

Αναβαθμίζουμε, λοιπόν -αφήστε τις λογικές των ράμπο κλπ- τις ελεγκτικές υπηρεσίες του ΙΚΑ. Αυτή είναι η σωστή φράση. Μέχρι τώρα η προηγούμενη υπηρεσία έπρεπε να συντάξει μια έκθεση, να την υποβάλει σε μια άλλη υπηρεσία, να επιβάλει η άλλη τα πρόστιμα κλπ, χανόμαστε.

'Αρα, λοιπόν, κάνουμε το σύστημα πιο αποτελεσματικό. 

Βέβαια πιστεύουμε, ότι πάνω απ' όλα πρέπει να εμπεδώσουμε ένα κλίμα αμοιβαίας κατανόησης και αλληλοσεβασμού μεταξύ του ΙΚΑ και των εργοδοτών που αποτελεί, αν θέλετε, και στόχο αυτού του σχεδίου νόμου. Αλλά πρέπει κάποιοι εργοδότες να συνειδητοποιήσουν -και αναφέρομαι στους εργοδότες οφειλέτες- ότι η ανοχή του Ιδρύματος τέλειωσε. Θα υπάρξουν κυρώσεις, η νομοθεσία θα εφαρμοστεί και αν θέλετε, ως προϋπόθεση όλης αυτής της ιστορίας ήταν και η νομιμοποίηση της παράνομης εργασίας στη χώρα μας, η οποία πλέον είναι νόμος του κράτους. Δημοσιεύθηκαν τα δύο προεδρικά διατάγματα, γιατί είναι φανερό ότι όταν υπήρχε η μεγάλη παράβαση που έχει να κάνει και με 'Ελληνες εργαζόμενους, αλλά κυρίως με τους ξένους, τους οικονομικούς μετανάστες, δεν μπορούσε να γίνει κανένας ουσιαστικός έλεγχος.

Το μήνυμα είναι σαφές: Το ΙΚΑ θα εξαντλήσει όλα τα περιθώρια που του παρέχει ο νόμος για να εισπράξει τα χρήματά του. Οι κυρώσεις θα επιβάλλονται προς κάθε κατεύθυνση, είτε αφορούν ιδιώτες είτε αφορούν δημόσιες επιχειρήσεις. Πρέπει να γνωρίζετε, ότι αυτήν τη στιγμή το ΙΚΑ σε πολλές δημόσιες επιχειρήσεις δεν δίνει ασφαλιστική ενημερότητα.

Θα είμαστε -όχι σκληροί, δεν μου αρέσει η λέξη- συνεπείς με την υπάρχουσα νομοθεσία προς κάθε κατεύθυνση. 'Αρα, λοιπόν, τέρμα η ανοχή.

Μιλήσατε για το δημόσιο, έχετε δίκιο. 'Ομως το δημόσιο έδωσε το παράδειγμα. Υπήρξε συμφωνία. Εξοφλούνται όλες οι οφειλές του δημοσίου προς το δημόσιο και μέχρι τέλος του χρόνου όσες υποχρεώσεις έχει αναλάβει το δημόσιο θα καταβληθούν στο ΙΚΑ. Και αυτό καλείται να κάνει και ο ευρύτερος δημόσιος τομέας. Υπάρχει κυβερνητική απόφαση που θα εγκρίνει σε όλους τους οργανισμούς κατ' εξαίρεση, αν θέλουν να κάνουν δάνεια, να πάνε να πληρώσουν. Αυτή η ιστορία τελειώνει. Από κει και περα υπάρχουν ζητήματα τα οποία έχουν να κάνουν με το να γίνουν πιο αποτελεσματικοί μηχανισμοί.

Εγώ ρωτάω, κύριοι συνάδελφοι της Νέας Δημοκρατίας, εσείς δεν θα ψηφίσετε τη διάταξη που λέει ότι οι επιχειρηματίες και οι επιχειρήσεις στο εξής υποχρεώνονται να καταχωρούν σε θεωρημένο και ειδικό έντυπο τους προσλαμβανόμενους μισθωτούς, αμέσως μετά την πρόσληψή τους και πριν αυτοί αναλάβουν εργασία;

Γιατί αυτήν την ευχέρεια, που έχει σήμερα ο κάθε εργοδότης, να τον καταχωρεί μετά από δέκα μέρες ή μετά από δεκαπέντε μέρες, ή μετά από σαράντα ημέρες -δεν με ενδιαφέρει η προθεσμία- έχει να κάνει με τον εκβιασμό που δέχεται ο εργαζόμενος από την πρώτη μέρα και λέει, χθες έπιασα δουλειά. Αυτός είναι ένας εξορθολογισμός. Εσείς δεν θα ψηφίσετε τη διάταξη που λέει ότι οι εργοδότες υποχρεώνονται με υπεύθυνη δήλωση να γνωστοποιούν στις υπηρεσίες του ΙΚΑ, όταν αλλάζουν διεύθυνση, όταν αλλάζουν επαγγελματική εγκατάσταση; Δεν θα ψηφίσετε τη διάταξη που λέει ότι καμία απόλυση δεν είναι έγκυρη αν δεν έχουν καταβληθεί οι ασφαλιστικές εισφορές; Δεν θα ψηφίσετε τη διάταξη που δίνει την ευχέρεια στους υπαλλήλους του ΙΚΑ να έχουν πρόσβαση, όπως έχουν και οι υπάλληλοι του Υπουργείου Οικονομικών, χωρίς έγκριση του Υπουργού Οικονομικών, στον Κώδικα Φορολογικών Βιβλίων, στο Ε9, στα έντυπα, στις τράπεζες, στις ιδιωτικές επιχειρήσεις, στις φορολογικές δηλώσεις; Διαφορετικά, πώς θα μπορέσουν αυτοί οι άνθρωποι, αυτοί οι μηχανισμοί, με την καλή έννοια του όρου, να κάνουν τη δουλειά τους; Αρα, λοιπόν, δεν αλλάζουν αυτό που είπε ο κ. Γιακουμάτος, την Ε.ΥΠ.Ε.Α.

Δίνουμε ουσιαστικές αρμοδιότητες. 'Εχουμε άμεση ενέργεια, άμεσο αποτέλεσμα. 

Συστήνουμε -με τον ν. 2190 όλες οι προσλήψεις, εκτός από τους γιατρούς, θα έρθω σ' αυτό- ελάχιστες θέσεις εξειδικευμένου προσωπικού σε νευραλγικές διευθύνσεις, όπως η πληροφορική, αναλογιστές.

Είπατε και υπάρχει μία διάταξη, να γίνουν αναλογιστικές μελέτες. Με ποιους αναλογιστές; Δηλαδή, να εγκρίνουμε


 

  

Σελίδα 2623 

 

πέντε θέσεις αναλογιστών στο Ι.Κ.Α.; 

Στατιστική. Ξέρετε ότι δεν έχει ολόκληρος ο οργανισμός έναν στατιστικολόγο;

Από την άλλη μεριά κάνουμε μία μεγάλη προσπάθεια να εξυπηρετήσουμε τον πολίτη. Δεν θα αναφερθώ σ' αυτό, γιατί δεν έχω χρόνο. Να δούμε πόση ουσιαστική πρόοδος έγινε τα τελευταία χρόνια σ' αυτό το ζήτημα. 'Ενα θα σας πω μόνο. Οι συμβάσεις που θέλουμε να κάνουμε με τους Ο.Τ.Α., ζήτημα το οποίο προχωρούμε και με τον Ο.Α.Ε.Δ., ώστε να μπορούν να παίρνουν πληροφορίες, όχι μόνο στα καταστήματα, αλλά σε περισσότερους χώρους για όλα τα ασφαλιστικά ταμεία οι πολίτες, είναι μία βασική εξυπηρέτηση. 'Η οι διατάξεις για την επιμόρφωση του προσωπικού.

Αλλά, να σηματοδοτήσω τη διαφορετική λογική. 'Οπως είδατε και όπως γνωρίζετε, με το άρθρο 44 του ν. 1892, προβλέπεται ότι οι συμφωνίες των υπό πτώχευση επιχειρήσεων ή που αναστέλλουν τη λειτουργία τους, με τους πιστωτές που ρυθμίζουν χρέη, δεσμεύουν και τους μη συμβεβλημένους οργανισμούς, όπως και το Ι.Κ.Α. Και το Ι.Κ.Α. πήγαινε δέκατο, δέκατο πέμπτο και δεν έπαιρνε ποτέ λεφτά. Εφεξής τι λένε: Θέλεις να κάνει ρύθμιση για μία προβληματική επιχείρηση; Θέλεις να δώσεις την α ή τη β λύση δημόσιο; Θα πληρώσεις πρώτα το Ι.Κ.Α.

Αυτές οι αλλαγές, αυτές οι λογικές τελικά δεν είναι μέσα σε μία άλλη αντίληψη; Δεν είδα να αναφερθείτε καθόλου σ' αυτό. 

Και βέβαια, να μην αναφερθώ στα άλλα μέτρα, με τα οποία θέλουμε να καθιερώσουμε σταθερούς κανόνες για όσους πλήττονται από θεομηνίες. Δεν είναι δυνατόν κάθε φορά που γίνεται ένας σεισμός, να έχουμε νέες ρυθμίσεις και κάθε φορά περισσότερα. Να συμφωνήσουμε σε κάποιους κανόνες, να εξυπηρετήσουμε κάποιον κόσμο με σταθερούς κανόνες. Επίσης, κάποια μέτρα που πήραμε -και άκουσα κι εδώ κριτική- για τους συμπατριώτες μας τους Ποντίους, που αφορούν δουλειές που έχουν κάνει οι ίδιοι και για μία μεταβατική περίοδο.

Θα μας δοθεί η ευκαιρία να πάμε στις επιμέρους συζητήσεις στα άρθρα.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Το ποσοστό δεν θα μας το πείτε, κύριε Υπουργέ;

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Προχωρώ, λοιπόν, στα άλλα σημεία κριτικής.

Αναφερθήκατε, κύριοι συνάδελφοι, σε πολλά ζητήματα. Αναφερθήκατε και στον προϋπολογισμό.

Σας έστειλα και στις θυρίδες, έχω καταθέσει και στην Εθνική Αντιπροσωπεία πολύ γρήγορα, σε σχέση με άλλα χρόνια, τον κυβερνητικό προϋπολογισμό για το 1997. Η συμμετοχή, κύριοι συνάδελφοι, του τακτικού κρατικού προϋπολογισμού -τον έχετε στα χέρια σας- και των κοινωνικών πόρων στις δαπάνες των ασφαλιστικών οργανισμών ανέρχεται στο ποσό του ενός τρισεκατομμυρίου (1.000.000.000.000) δραχμών, έναντι οκτακοσίων ενενήντα έξι δισεκατομμυρίων (896.000.000.000) το 1996. Ποσοστό αύξησης 12,3% όταν οι δαπάνες όλων των άλλων ήταν γύρω στο 6% - 7%. Αυτή δεν είναι μία διαφορετική πολιτική;

Αναφερθήκατε και στον προϋπολογισμό, κύριε Γιακουμάτο. Θα σας δώσει τα στοιχεία ο κ. Φαρμάκης αναλυτικά. Θα σας απαντήσουμε. Πράγματι, παρουσιάζεται ένα ποσοστό μειωμένο σ' αυτά που είχαμε εισηγηθεί. Ξεχνάτε, όμως, ότι πήραμε τα μέτρα για το φάρμακο -και δεν είναι ώρα να τα αναλύσω- και απ' αυτά τα μέτρα για το φάρμακο το Ι.Κ.Α. θα ωφεληθεί πάνω από εβδομήντα δισεκατομμύρια (70.000.000.000). Διότι το Ι.Κ.Α. είναι ο βασικός πληρωτής των υπόλοιπων ασφαλιστικών ταμείων και της δαπάνης. Απ' αυτό, δεν το αφαιρέσαμε όλο, αφαιρέσαμε το μισό. Και βλέπετε ότι η διαφορά είναι πολύ μικρότερη σε σχέση με το τι ωφελείται το Ι.Κ.Α. απ' αυτό το μέτρο. 

Να πάω σε άλλα ζητήματα. 

ΓΕΡΑΣΙΜΟΣ ΓΙΑΚΟΥΜΑΤΟΣ: Οι προβληματικές...;

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Εχω απαντήσει, απουσιάζατε. 

Θίξατε θέματα σε σχέση με τα κατώτατα όρια των συντάξεων, χρησιμοποιήσατε λέξεις "αναλγησίες" κλπ., να μην σας παρακολουθήσω. Η αύξηση των κατώτατων ορίων των συντάξεων μετά το ΕΚΑΣ έχει αυξηθεί κατά 30%. Από τα δεκαεπτά μεροκάματα που ήταν το 1993 έχει πάει στα 19,03%. Θα σας τα δώσουμε αναλυτικά. Η αύξηση της μέσης σύνταξης του Ι.Κ.Α. τα τρία τελευταία χρόνια είναι της τάξεως του 30,45%.

Αναφερθήκατε στις αναπηρικές συντάξεις. Η μείωση των συνταξιούχων αναπηρίας σε απόλυτους αριθμούς, είναι τέσσερις χιλιάδες εννιακόσια τριάντα επτά (4.937) άτομα. Η αύξηση της νοσηλείας στις ιδιωτικές κλινικές περιορίστηκε στο 16,2% από 34,4%, που ήταν την περίοδο 1991-1993.

Οι δαπάνες νοσηλείας στο εξωτερικό, μειώθηκαν για όλες τις παθήσεις κατά 32,35%, αντίθετα με την προηγούμενη τριετία που αυξήθηκαν κατά 70%. Θα σας δώσω αναλυτικά την ποσοστιαία αύξηση της φαρμακευτικής δαπάνης σε σύγκριση με τα προηγούμενα χρόνια. Το 1993 βρισκόταν στο 28%. Το 1994 περιορίστηκε στο 14%. Το 1995 περιορίστηκε στο 6%. Είχαμε μία μικρή άνοδο το 1996 και πήγαμε πάλι στο 12%. Τώρα όμως, με τη λίστα και με τη διαδικασία που θα ακολουθήσουμε, θα δούμε πού θα πάει.

Το οικονομικό πρόγραμμα του ΙΚΑ, ξέρετε πόσο είναι, κύριε Γιακουμάτο, για την επόμενη πενταετία; Εκατό δισεκατομμύρια (100.000.000.000).

ΓΕΡΑΣΙΜΟΣ ΓΙΑΚΟΥΜΑΤΟΣ: Θα σας απαντήσω.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Να έρθετε, να πάμε μαζί σε όλη την Ελλάδα, για να δούμε τι μονάδες χτίζονται αυτήν τη στιγμή σε σχέση με το ΙΚΑ. Και να μην αναφερθώ στο τι έχει κάνει σε σχέση με πρώτες βοήθειες κλπ.

Η μείωση του χρόνου αναμονής συνταξιοδότησης -που το 1993 τον παραδώσατε στον ένα και πλέον χρόνο- αυτήν τη στιγμή είναι δύο με τρεις μήνες. Η μείωση των αναπηρικών συντάξεων φέτος είναι σε ποσοστό 20%.

Από εκεί και πέρα, υπάρχουν ένα σωρό μέτρα, που έχουν να κάνουν με τα ζητήματα της ενημέρωσης του πολίτη. Μιλάμε για εκατομμύρια φυλλάδια σε άλλες τρεις γλώσσες, πέρα από τα ελληνικά. Δηλαδή στα γερμανικά, στα αγγλικά και στα γαλλικά. Εξυπηρετούμε όλον τον κόσμο. Και βέβαια υπάρχουν δυσλειτουργίες. Μη γίνει κανένα λάθος. Δεν υπάρχει εδώ παράδεισος. Υπάρχουν προβλήματα κυρίως σε σχέση με τη λειτουργία των υγεινομικών επιτροπών και σε σχέση με συμπεριφορές συγκεκριμένων γιατρών. Το μήνυμα είναι σαφές. Θα υπάρξουν κυρώσεις. Κάποιοι γιατροί λένε ότι είναι λίγα τα χρήματα που παίρνουν. Μπορεί να είναι έτσι. Εγώ δεν λέω ότι δεν είναι έτσι. 'Εχουν όμως, υπογράψει συμβάσεις...

ΠΑΝΑΓΙΩΤΗΣ ΜΕΛΑΣ: Με διακόσιες χιλιάδες (200.000) το μήνα...

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ. 'Εχουν υπογράψει συμβάσεις. Να τις τηρήσουν. 'Οσοι δεν θέλουν να δουλέψουν με αυτούς τους όρους, να μην είναι στο ΙΚΑ. Δεν υπάρχει άλλη λύση.

(Θόρυβος από την πτέρυγα της Νέας Δημοκρατίας)

Σας παρακαλώ. Εγώ είμαι ξεκάθαρος σ' αυτό. Λυπάμαι, που δεν μπορούμε να δώσουμε περισσότερα σε κάποιες κατηγορίες. Υπάρχει γενικότερο πρόβλημα. Από εκεί και πέρα όμως, δεν μπορεί αυτό να είναι το άλλοθι, να έχουμε ουρές κλπ.

ΦΟΙΒΟΣ ΙΩΑΝΝΙΔΗΣ: Πόσα παίρνουν οι άλλοι δημόσιοι υπάλληλοι;

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Ιωαννίδη. Ξέρω το ενδιαφέρον σας και ξέρω και το ενδιαφέρον του κ. Μελά. Ας ακολουθήσουμε όμως, μία διαδικασία μέσα στο Κοινοβούλιο.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Από εκεί και πέρα, κύριοι συνάδελφοι, θα ήθελα να πω δυο λόγια, γιατί άκουσα διάφορες κριτικές -λείπει δυστυχώς ο κ. Μάνος, ο οποίος συνήθως επικοινωνεί μαζί μας με γραπτές ανακοινώσεις και με ραδιόφωνα


 

  

Σελίδα 2624 

 

- ότι τέλος πάντων ανατρέπεται η ασφαλιστική νομοθεσία και τί είναι αυτές οι ρυθμίσεις που κάναμε με τους περίφημους νόμους της Νέας Δημοκρατίας.

Εμείς ως ΠΑΣΟΚ, είχαμε δεσμευθεί ότι θα καταργήσουμε τις αντιασφαλιστικές διατάξεις, όχι το σύνολο της νομοθεσίας. Μπορεί να αλλάξει και το σύνολο της νομοθεσίας ως αποτέλεσμα του κοινωνικού διαλόγου, όχι ως προϋπόθεση.

Στο θέμα των επικουρικών συντάξεων και εγώ και ο Υφυπουργός είχαμε σταθεί από την αρχή, όταν πήγαμε και είπαμε ότι θα μελετήσουμε και θα δούμε το θέμα. Και τι είδαμε, κύριοι συνάδελφοι; Είναι η διάταξη που διάβασε προηγουμένως ο κ. Γιακουμάτος. Εάν πηγαίναμε σε εφαρμογή αυτής της κακής και της άδικης διάταξης, θα έπρεπε να περιορίσουμε στο ΙΚΑ το σύνολο των συντάξιμων αποδοχών κατά δεκαπέντε χιλιάδες (15.000), κατά είκοσι χιλιάδες (20.000). Δηλαδή οι εκατόν πενήντα χιλιάδες (150.000) θα έπρεπε ανάλογα να γίνουν -και όσο πήγαινε αυτό ανέβαινε- εκατόν τριάντα χιλιάδες (130.000). Και αν κάναμε αναλογιστική μελέτη -που έχουμε κάνει αναλογιστικές μελέτες- είναι φανερό ότι το ΙΚΑ θα έβγαινε χαμένο. Διότι το ΙΚΑ έχει προβλήματα, όπως είναι γνωστό -και να μην αναφερθώ στο γιατί έχει προβλήματα, είναι μία ολόκληρη ιστορική εξέλιξη- αλλά πλέον των άλλων, γιατί κατά καιρούς όλοι μας, όσοι κυβερνήσαμε -γιατί ο κ. Κωστόπουλος θα βγάλει την ουρά του απ' έξω και δικαιολογημένα- θα έρθουν και θα μας πουν ότι πήγαν όλα τα προβληματικά ταμεία, που δεν είχαν να πληρώσουν στο ΙΚΑ και τόσα άλλα ζητήματα.

Εγώ όμως ρωτώ: Θα πηγαίναμε ταυτόχρονα σε άλλα ασφαλιστικά ταμεία, που έχουν κοινωνικούς πόρους -προσέξτε- και θα έλεγαν ότι εδώ έπρεπε να δοθεί πάνω από 20%. 'Αρα, αυτοί που παίρνουν σήμερα υψηλές επικουρικές συντάξεις της τάξης των εκατόν πενήντα χιλιάδων (150.000) δραχμών, θα έπρεπε να πάρουν πάνω από το 20%.

Ενώ στους συνταξιούχους του Ι.Κ.Α., επειδή το Ι.Κ.Α.-Τ.Ε.Α.Μ. είναι σε αυτήν την κατάσταση, έπρεπε να πούμε σ' αυτούς που παίρνουν τώρα εκατό πενήντα χιλιάδες (150.000), "ελάτε τώρα να πάρετε εκατό τριάντα χιλιάδες (130.000)". Αυτό λέτε, κύριε Γιακουμάτο;

ΓΕΡΑΣΙΜΟΣ ΓΙΑΚΟΥΜΑΤΟΣ: Αυτό καταλάβατε.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Οχι. 'Εχουμε άλλη πολιτική. Και τα στοιχεία είναι στη διάθεσή σας. Αυτή είναι η μία πλευρά.

Η δεύτερη κριτική έγινε σε σχέση με την τροπολογία που έχει να κάνει με το ότι καταργήσαμε τα εξάμηνα που προστίθενται στους ανθρώπους του μόχθου και του κόπου, που δουλεύουν από δεκαοκτώ χρόνων. Και η Νέα Δημοκρατία ανέβασε τα όρια από τα πενήντα οκτώ, στα εξήντα. Και τους δώσαμε το δικαίωμα, όχι της πρόωρης, της μειωμένης σύνταξης στα βαρέα και ανθυγιεινά από τα πενήντα έξη. Θα σας παραπέμψω να δείτε τι έγινε στην Ιταλία. Γιατί κάπου εκεί κινήθηκαν τα όρια και στις άλλες χώρες, όπως στη Γερμανία και αλλού.

Γιατί κύριοι της Νέας Δημοκρατίας, όταν ψηφίζατε τους περίφημους νόμους σας, αυτά δεν τα θίξατε, για τους τραπεζοϋπάλληλους, για τους υπαλλήλους της Δ.Ε.Η., για τους υπαλλήλους του Ο.Τ.Ε., για όλους τους άλλους και τελικά, η αύξηση έγινε μόνο για τους εργαζόμενους στη βιομηχανία και τους ασφαλισμένους στο Ι.Κ.Α.; Γιατί αυτά δεν θίχθηκαν όσον αφορά το δημόσιο τομέα και τις δημόσιες υπηρεσίες;

Κατά συνέπεια, στους άξονες της πολιτικής μας -για να είμαι ξεκάθαρος- είναι να εξομοιώσουμε το ασφαλιστικό σύστημα στις αρχές του όσον αφορά το δημόσιο και τον ιδιωτικό τομέα. Και ήταν ένα μέτρο αποκατάστασης μίας αδικίας. Και δεν σηματοδοτεί τίποτε άλλο. 

Και βέβαια όλα αυτά έχουν κάποιες επιβαρύνσεις.

ΚΩΝΣΤΑΝΤΙΝΟΣ ΚΑΡΑΜΗΝΑΣ: Προς τα επάνω ή προς τα κάτω, κύριε Υπουργέ;

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ακούστε, μπορεί να έχει κάποιες επιβαρύνσεις μερικών εκατομμυρίων. 'Οχι βέβαια δισεκατομμυρίων και ότι από αυτήν την πολιτική μας καταρρέει το σύστημα! Αυτά άκουγα σήμερα το πρωϊ από τον κ. Μάνο. Και βέβαια, θα ήταν περίεργο γιατί, αν συμφωνούσε ο κ. Μάνος μαζί μας, θα έπρεπε να μην είμαστε εμείς Κυβέρνηση. Θα έπρεπε να είστε εσείς.

Αυτά όσον αφορά τις δύο διατάξεις. 

Αναφερθήκατε ακόμη -νομίζω και ο κ. Κωστόπουλος- σε αυτό το περίφημο 1% και 2%. Αυτό υπάρχει και είναι ένας πόρος ο οποίος πήγαινε στα ταμεία.

Αυτήν τη στιγμή τι είπαμε εμείς.

'Οτι προηγούμενα θα απαλλάσσονταν μέχρι εκατό χιλιάδες (100.000). 'Ομως, αυτήν τη στιγμή πάρα πολλοί μικροσυνταξιούχοι του 1% έχουν ξεπεράσει τις εκατό χιλιάδες (100.000). Και το πήγαμε στις εκατό είκοσι χιλιάδες (120.000). Και βάλαμε κάποια κλίμακα παραπάνω στις υψηλές συντάξεις.

Και όπως θα είδατε, κύριε Κωστόπουλε -είναι η τροπολογία που φέραμε- δεν αποδίδονται αυτά στα ταμεία. Πάνε στο Λογαριασμό Αλληλεγγύης, ακριβώς και μόνο γιατί πρέπει να δημιουργούμε καθημερινά πόρους, για να ενισχύσουμε τα αδύνατα ταμεία. Και αυτό πρέπει να γίνει, όπως είπα, μέσα από μία συλλογική πολιτική αντιμετώπισης αυτού του προβλήματος, γιατί είναι υπαρκτό. Αυτή, λοιπόν, ήταν και η παρέμβασή μας.

Και τελειώνω, κύριοι συνάδελφοι με την παρέμβασή μας σε σχέση με το ΕΚΑΣ. Το ΕΚΑΣ είναι μία δικαιωμένη επιλογή, ένας δικαιωμένος θεσμός, γιατί προστατεύει τους μικροσυνταξιούχους. Δεν μπορούμε να κάνουμε την ίδια γενική πολιτική για όλους τους συνταξιούχους. Δεν μπορεί να αντιμετωπίζεται ο συνταξιούχος των εκατό χιλιάδων (100.000) και των εκατόν πενήντα χιλιάδων (150.000) το ίδιο με εκείνον που παίρνει πεντακόσιες χιλιάδες (500.000). Αυτή είναι η διαφορά μας. Και όταν το εφαρμόσαμε και με εισοδηματικά κριτήρια, είπαμε πάνω από τα εξήντα πέντε. Υπάρχουν όμως πάρα πολλοί, ιδιαίτερα γυναίκες, που έχουν συνταξιοδοτηθεί και το κατεβάσαμε από τα εξήντα πέντε στα εξήντα, στο όριο δηλαδή της συνταξιοδότησης των γυναικών. Αυτό ήταν το βασικό κριτήριο. Και πήγαμε παραπέρα και είπαμε, με τις προϋποθέσεις που έχει ο νόμος και είναι πολύ απλές, να πάμε και σε χήρες και σε ορφανά ανεξαρτήτως ορίου ηλικίας.

Είναι μία άλλη κοινωνική πολιτική. Δεν είναι η πολιτική των σκληρών αριθμών. Είναι μια κοινωνική πολιτική που δεν δημιουργεί αποτελέσματα τέτοια, που να βάζει στο στόμα σας λέξεις και φράσεις, όπως "ανάλγητοι", "καταρρέει". 'Ολα αυτά είναι έξω από την πραγματικότητα.

Κατά συνέπεια, εμείς κυρίες και κύριοι συνάδελφοι το θέμα της κοινωνικής ασφάλισης θα το αντιμετωπίσουμε με σοβαρότητα και υπευθυνότητα και ταυτόχρονα, με την κοινωνική ευαισθησία που επιβάλλει το ίδιο το κοινωνικό σύστημα ασφάλισης. Και θα του δώσουμε βάθος χρόνου. 'Αξονάς μας, μέθοδός μας είναι ο κοινωνικός διάλογος. Εμείς είμαστε ικανοποιημένοι, γιατί όλη η οργανωμένη κοινωνία ανταποκρίνεται, έξω από τις προσκλήσεις κάποιων. Θα κάνουμε -όπως κάναμε- και πολιτικό διάλογο, αλλά με βάση αρχές πάνω στις οποίες πρέπει να πορευθεί το κοινωνικό ασφαλιστικό σύστημα της χώρας μας.

Σας ευχαριστώ.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.

Ο Κοινοβουλευτικός Εκπρόσωπος της Νέας Δημοκρατίας κ. Μιχαλολιάκος έχει το λόγο.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κατ'αρχήν, εξ ονόματος της Νέας Δημοκρατίας χρωστώ μια απάντηση στον ειδικό αγορητή του Κ.Κ.Ε., σχετικά με το τι θα πράξει η Νέα Δημοκρατία επί της αρχής. 

'Εχω την εντύπωση ότι όλοι καταλάβαμε και από το περιεχόμενο της ομιλίας του εισηγητή μας κ. Γιακουμάτου και όπως είπατε από το ιδιότυπο, αλλά πάντως σεμνό ύφος του ότι η Νέα Δημοκρατία θα το καταψηφίσει επί της αρχής, για πολλούς λόγους και βεβαίως διότι αυτό το νομοσχέδιο δεν έχει αρχή. Είναι μια συρραφή διατάξεων, επί των οποίων θα


 

  

Σελίδα 2625 

 

τοποθετηθούμε, όταν θα έρθει η ώρα.

Κυρίες και κύριοι συνάδελφοι, οι περισσότεροι από εμάς, πιθανότατα όλοι, έχουμε ενταχθεί στην πολιτική διαδικασία, σχεδόν από μικρά παιδιά, σε άλλες εποχές, στην πολιτική των ιδεών, των οραμάτων, των συγκρούσεων, των αντιθέσεων, τότε που σ'αυτήν μας τη δραστηριότητα ήταν μαζί μας ολόκληρος ο ελληνικός λαός και προπαντός ήταν μαζί μας και μπροστά μας η νεολαία. 

'Εχω τη γνώμη ότι θα συμφωνήσετε εύκολα μαζί μου ότι τα τελευταία χρόνια βιώνουμε όλοι κατά τρόπο δραματικό την απαξίωση προς την πολιτική, ενός μεγάλου τμήματος του ελληνικού λαού και σχεδόν ολόκληρης της νεολαίας.

Είναι κάτι που θα πρέπει να μας προβληματίσει ιδιαίτερα. Δεν είναι βεβαίως του παρόντος να αναλύσουμε πού οφείλεται το φαινόμενο. Ενδεχομένως θα υποστηρίξουν κάποιοι από εμάς ότι σε άλλα κέντρα κατασκευάζεται αυτή η απαξίωση, για να υπηρετήσουν τα δικά τους συμφέροντα. Είναι μία πολύ εύκολη και πάντως σε καμία περίπτωση πλήρης, σωστή, σφαιρική αντιμετώπιση του προβλήματος.

Θα συμφωνήσετε ελπίζω όλοι μαζί μου ότι αν συμβάλλουν και άλλα κέντρα για τη δημιουργία αυτού του κλίματος, αποτελεί αποκλειστικά δικό μας καθήκον να ανατρέψουμε αυτό το κλίμα, να καταστήσουμε εκ νέου τη πολιτική αξιόπιστη και να φέρουμε τον πολίτη δίπλα στη πολιτική και να δώσουμε ασφαλώς προοπτική πολιτικής δραστηριότητας στο νέο, ο οποίος περιορίζεται προς το παρόν στην αποστροφή και την άρνηση.

Θα έλεγα ότι το πρώτο που οφείλουμε να κάνουμε είναι η συμφιλίωση σε μια διαδικασία συνέπειας λόγων και έργων, η προσέγγισή μας δηλαδή στην πολιτική της αλήθειας. Θα πρόσθετα αμέσως ότι όταν ομολογείται η κρίση, αλλά απουσιάζει η αυτοκριτική και αντίθετα διαπιστώνει κανείς πλεόνασμα αυταρέσκειας και αυτοεπιβεβαίωσης της πολιτικής του, τότε μπορεί κανείς πολύ εύκολα να πει, ότι υπάρχει σίγουρα στην ουσία έλλειμμα δημοκρατίας και προπαντός είναι πολύ δυσοίωνες οι προοπτικές και οι πιθανότητες επίλυσης των προβλημάτων.

Θα συμφωνήσετε ίσως ότι στο παρελθόν έβλαψε πολύ η προσπάθεια από ορισμένες παρατάξεις να ιδιοποιηθούν το ιδανικό της κοινωνικής ευαισθησίας της κοινωνικής πολιτικής, γιατί θα συμφωνήσετε υποθέτω μαζί μου ότι η κοινωνική πολιτική δεν είναι μία υπόθεση των μπαλκονιών και της ρητορείας, είναι μία υπόθεση πολιτικής πρακτικής παρεμβάσεων που πρέπει να οδηγεί σε κοινωνία συνοχής και αλληλεγγύης.

'Οταν επιχειρούμε να κάνουμε αυτοκριτική και δεν την προχωρούμε σε βάθος και δεν αναλαμβάνουμε τις ευθύνες μας, τότε δεν κάνουμε απλώς μισή δουλειά αλλά επιπλέον δυσκολεύουμε τα πράγματα. Δεν είναι πολύ μακριά χρονικά η εποχή που το Κόμμα το οποίο και σήμερα Κυβερνάει τη χώρα είχε ανακαλύψει το πολύ ελκυστικό σύνθημα, απευθυνόμενο στις δύο εκ διαμέτρου αντίθετες ηλικιακά γενιές, στα "τιμημένα γηρατειά" και στα "υπερήφανα νιάτα" ή και αντιστρόφως.

Βεβαίως, έπεισε ότι μπορούν αυτές οι δύο γενιές να ελπίζουν καλύτερη ζωή. Απόδειξη το γεγονός, ότι κατέκτησε, ότι πέτυχε την πλειοψηφία του ελληνικού λαού. Σήμερα με πολύ εύστοχο τρόπο ο κ.Γιακουμάτος μας υπενθύμισε ότι έχουμε και την παγκόσμιο ημέρα των ατόμων με ειδικές ανάγκες. Θα πρέπει να μας απασχολήσει σοβαρά ότι αυτή η μέρα βρήκε τα άτομα με ειδικές ανάγκες στους δρόμους, αγωνιζόμενα για καλύτερες συνθήκες διαβίωσης, διαδηλώνοντας ότι πολλοί απέχουν από το να έχουν εξασφαλίσει αξιοπρεπές επίπεδο διαβίωσης, που σημαίνει ότι το έλλειμμα κοινωνικής δημοκρατίας εξακολουθεί να παραμένει πολύ μεγάλο. Ακόμη και αν έχετε κάνει κάποια βήματα, ακόμη και αν έχετε πάρει κάποια μέτρα, το καθήκον μας απέναντι σ'αυτούς τους ανθρώπους επιβάλλει να ομιλούμε όλοι ακόμη για το τι πρέπει να κάνουμε και όχι για το τι έχουμε κάνει.

Είμαι υποχρεωμένος λοιπόν να υπενθυμίσω, μια και συζητούμε μείζον θέμα που αφορά την κοινωνική πολιτική, το ασφαλιστικό μας σύστημα εκ των πραγμάτων, ότι σήμερα ο Υπουργός -και είναι πολύ σημαντικό- δέχθηκε ότι η κρίση και στην Ελλάδα και στην Ευρώπη παίρνει αυτές τις μεγάλες ανησυχητικές διαστάσεις τα τελευταία δέκα πέντε χρόνια κυρίως, που συμβαίνει να είστε Κυβέρνηση, για την πατρίδα μας. Αυτό είναι σύμπτωση.

Είναι παραπάνω από βέβαιο ότι η νέα γενιά έχει οδηγηθεί στην ανεργία. Θα αποφύγω εντελώς τις αιχμηρές κουβέντες οι οποίες ενοχλούν και ερεθίζουν, γιατί μια συζήτηση χαμηλών τόνων και αλήθειας μπορεί να αποδειχθεί γόνιμη. Βεβαίως, οι άνθρωποι της τρίτης ηλικίας δεν έχουν σήμερα την ασφάλεια ότι διαβιώνουν τα όποια χρόνια ακόμη ο Θεός και υγεία τους δίνει. Να μην τους δημιουργούμε το κλίμα ότι μας ενοχλεί το γεγονός ότι έχουμε πετύχει βιωσιμότητα ιδιαιτέρως υψηλή.

Θα ήθελα, κύριε Υπουργέ, να ακούσετε και να σας απασχολεί πάρα πολύ στους πολιτικούς σας προβληματισμούς ότι στην Ελλάδα αν δεν έχουμε φθάσει ακόμη στην πλήρη κατάρρευση του συστήματος κοινωνικής προστασίας, αυτό οφείλεται και σε έναν επιπρόσθετο λόγο που δεν ισχύει τόσο έντονα στην Ευρώπη.

Στην Ελλάδα λειτουργεί ακόμη -και αυτό είναι πολύ καλό- ο θεσμός της οικογένειας. Ελπίζω ότι πολλοί από εσάς, οι περισσότεροι, που αποτελείτε την κοινοβουλευτική πλειοψηφία του ΠΑ.ΣΟ.Κ., διατηρείτε τη σχέση σας με τον 'Ελληνα πολίτη, με τον 'Ελληνα ψηφοφόρο και βλέπετε πόσο συχνό και πυκνό είναι το θέμα που σας θέτουν οι άνθρωποι της τρίτης ηλικίας. 'Ερχονται στο γραφείο σας για να σας πουν τον πόνο τους, για την παρατεταμένη ανεργία στην οποία είναι το παιδί τους, ο γαμπρός τους, η κόρη τους και ότι αυτοί συντηρούν και την οικογένεια των κατιόντων, την αυτόνομη δική τους οικογένεια.

Κυρίες και κύριοι συνάδελφοι, φέρνετε ένα νομοσχέδιο που η εκτίμησή μας είναι ότι υπάρχει αναντιστοιχία τίτλου και περιεχομένου. Δεν έχει αρχή, δεν έχει φιλοσοφία. Αναφέρεται στο ασφαλιστικό σύστημα, δεν μπαίνει στα αίτιά του, δεν τα αντιμετωπίζει. Μας λέτε ότι πιθανόν -είστε βέβαιοι εσείς- θα πετύχει την αντιμετώπιση της εισφοροδιαφυγής -θα μιλήσω γι'αυτό- και μας λέτε ότι για τον κύριο κορμό, για τον κύριο πυρήνα του ασφαλιστικού προβλήματος, έχετε υιοθετήσει τη διαδικασία του κοινωνικού διαλόγου. Χρειάζεται όμως να προσθέσουμε όλοι περίσσευμα ειλικρίνειας σ'αυτήν την Αίθουσα.

Πρώτον, ο κοινωνικός διάλογος δεν είναι ασφαλώς εφεύρημα της Κυβέρνησής σας. Είναι ένας ευρωπαϊκός θεσμός, τον οποίον οι άλλες ευρωπαϊκές χώρες προ πολλού και σε ένα κλίμα ειλικρίνειας και αποτελεσματικότητας έχουν υιοθετήσει. Θα σας έλεγα αμέσως ότι με πολύ μεγάλη καθυστέρηση ανακαλύψατε ένα θεσμό που έχει αποδώσει σε άλλες χώρες της Ευρώπης.

Το δεύτερο που θα σας έλεγα, όχι ως τοποθέτηση του κομματός μας -γιατί ούτως ή άλλως η θέση της Νέας Δημοκρατίας υπέρ του διαλόγου εν γένει είναι γνωστή, σταθερή και ειλικρινής- είναι ότι θα υποστήριζε η Νέα Δημοκρατία τον κοινωνικό διάλογο ακόμη και αν δεν υπήρχαν αυτά τα τόσο σοβαρά σε βάθος και σε αριθμό κοινωνικά προβλήματα, για να διατηρήσουμε μια κοινωνία σε καλό επίπεδο αν την είχαμε και για να τη βελτιώσουμε.

Και αυτό πολύ περισσότερο όταν η ίδια η Κυβέρνηση ομολογεί ότι τα βασικά κοινωνικά αγαθά απειλούνται για το μέσο 'Ελληνα πολίτη. Πρώτον, την υιοθετήσατε με πολύ μεγάλη καθυστέρηση. Δεύτερον, η θεματολογία του ήταν ελλιπής. Αρκεί να σας υπενθυμίσω ότι δεν έχουν ενταχθεί στη θεματολογία του κοινωνικού διαλόγου τα μείζονα θέματα της υγείας, της παιδείας και πολλά άλλα. Βεβαίως τα καυτά του προβλήματα μετατίθενται στις καλένδες.

Σήμερα με την εμπειρία που έχουμε μπορώ να σας πω με καμία διάθεση να σας αδικήσω, ότι και όσο λειτούργησε τον χρησιμοποιήσατε ως πρόσχημα για να οδηγήσετε τους κοινωνικούς εταίρους σε απραξία απέναντι στον διεκδικητικό τους αγώνα για τα προβλήματα που τους αφορούν. Εσείς ο ίδιος είπατε ότι το βασικό πυρήνα του ασφαλιστικού προβλήματος τον έχετε για το 1998, χωρίς να έχετε προσδιορίσει ένα λογικό χρόνο λειτουργίας του. Είπατε για το πρώτο τμήμα


 

  

Σελίδα 2626 

 

των προβλημάτων του ασφαλιστικού συστήματος. Σας παρακολούθησα με ιδιαίτερη προσοχή.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Το είπα.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σε ό,τι αφορά τα βασικά αίτια που απειλούν -γιατί είπατε ότι είναι σε κρίση- ακόμη δεν έχετε προσδιορίσει ούτε ημερομηνία έναρξης ούτε ημερομηνία κατάληξης. Και ενώ ακόμη δεν έχει μπει στον κοινωνικό διάλογο το μέγα πρόβλημα το ασφαλιστικό, εμφανίζεται στη ζωή μας και όχι αυτοβούλως, γιατί αν είχε εμφανιστεί αυτοβούλως ουδόλως θα μας ενδιέφερε, το περιβόητο περιεχόμενο της έκθεσης του καθηγητού κ. Σπράου. Κατά τη γνώμη μας αυτό έγινε εκ του πονηρού.

Η Κυβέρνηση είπε "δεν". Αυτή είναι η εκτίμησή μας. Θα αφήσει να διαρρεύσει η θητεία της χωρίς να τολμήσει να διεισδύσει στο βασικό πυρήνα των αιτίων που έχουν οδηγήσει το ασφαλιστικό σύστημα σε κρίση. Απλώς δημιουργεί το κλίμα του μείζονος κινδύνου. Αν το τολμήσει πιεζόμενη θα είναι ιδιαιτέρως οδυνηρές οι επεμβάσεις της και θα έχει κρατήσει για τον εαυτό της τη δυνατότητα να "εκλογικεύσει" τις πολύ μεγάλες υπερβολές της έκθεσης του κ. Σπράου. Αυτό υποδηλώνει έλλειμμα δημοκρατίας, όχι ιδιαίτερο σεβασμό στην αυτονομία των κοινωνικών εταίρων και σε αυτό καθ'εαυτό τον κοινωνικό διάλογο, προς το περιεχόμενό του και προς τις επιδιώξεις που πρέπει να έχει.

Είπατε, κύριε Υπουργέ, και μερικές αλήθειες, τις οποίες οφείλουμε να αναδείξουμε εκ νέου. Είπατε ότι βασικά αίτια της κρίσης του ασφαλιστικού συστήματος είναι οι πολύ αργοί ρυθμοί της οικονομικής ανάπτυξης, η εκτεταμένη ανεργία και έχει ομολογηθεί και προσυπογραφεί από την Κυβέρνηση ότι η πραγματική ανεργία είναι πολύ μεγαλύτερη από την καταγεγραμμένη.

Βεβαίως, κάποτε θα πρέπει να σας απασχολήσει περισσότερο σοβαρά από ότι σας έχει απασχολήσει μέχρι τώρα, γιατί ένα μεγάλο τμήμα της ανεργίας δεν καταγράφεται καθόλου. Γιατί, κανένας νέος δεν προσδοκά τίποτα από την εγγραφή του στο μακρύ κατάλογο των ανέργων. Ποιοι ευθύνονται, ποιες παρατάξεις, ποιοι άνθρωποι, γι'αυτούς του τόσο αργούς ρυθμούς της οικονομικής ανάπτυξης και για το γεγονός ότι δεν τιθασεύεται, αλλά αντίθετα γιγαντώνεται η ανεργία;

Βεβαίως, αναφέρατε και το δημογραφικό πρόβλημα. Ασφαλώς πρόκειται για πρόβλημα εθνικών διαστάσεων. Αλλά για να μη διατηρούμε ψευδαισθήσεις πρέπει να υποβάλουμε στον εαυτό μας το ερώτημα, εάν δεν είχαμε δημογραφικό πρόβλημα θα είχαμε μικρότερη ανεργία; Η κρίση στο ασφαλιστικό σύστημα υπό τις σημερινές συνθήκες και το ανεξέλεγκτο της καλπάζουσας ανεργίας θα ήταν μικρότερο, δηλαδή, θα ήταν μικρότερη η ανεργία και μικρότερη η επιβάρυνση στο ασφαλιστικό σύστημα; 'Οχι, ασφαλώς.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Η ανεργία δεν συνδέεται με την επιβάρυνση.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριοι συνάδελφοι, η Νέα Δημοκρατία δεν υιοθέτησε ποτέ και αυτό είναι κάτι που το διατηρεί και θα το διατηρήσει και στο μέλλον, τη γνωστή και ενδεχομένως μέχρι πρότινος αποτελεσματική μέθοδο της δημαγωγίας και του λαϊκισμού, των εύκολων λύσεων, δηλαδή, των λύσεων των μπαλκονιών. Είναι παράταξη ευθύνης και ως παράταξη ευθύνης είναι έτοιμη και πρόθυμη, ακόμη και σήμερα που εσείς είσαστε στην Κυβέρνηση, να συμβάλει μέσα από τη συμμετοχή της στην έγκαιρη παρέμβαση της Πολιτείας στην κρίση του ασφαλιστικού συστήματος. Γιατί γνωρίζουν οι πάντες ότι όσο παρατείνεται στο αόριστο μέλλον η παρέμβαση, όσο αναβάλλεται, τοσο επιδεινώνεται το πρόβλημα, τόσο είναι μη αντιμετωπίσιμο και μη αναστρέψιμο.

Η Νεα Δημοκρατία δεν είναι διατεθειμένη να προτείνει λύσεις ευχάριστες, γιατί υπάρχουν οδυνηρές και δυσάρεστες. 'Ομως, πρέπει να συνεννοηθούμε ως υπεύθυνες παρατάξεις, όλες οι παρατάξεις είναι υπεύθυνες και όσες κυβερνούν τον τόπο κατά τρόπο εναλλασσόμενο και όσες διεκδικούν να επηρεάζουν την εξουσία. Το περιεχόμενο των υπηρεσιών που το σημερινό μας ασφαλιστικό σύστημα προσφέρει είναι διαπραγματεύσιμο; Μπορεί να πάει και πιο κάτω; Αυτό μπορούμε να το εγγυηθούμε, να είναι μία καλή αφετηρία έναρξης του οποιουδήποτε διαλόγου ακόμα και διακομματικού; Και δεν φαντάζομαι να διαφωνεί κανείς ότι ο κοινωνικός διάλογος -και δεν ξέρω πόσο θα αντέξετε τη συνέχισή του- μπορεί να υποκαταστήσει τη την καθ' αυτήν πολιτική.

Και γνωρίζετε πολύ καλά ότι στην πρώτη φάση -πάω πάλι στον κοινωνικό διάλογο- παρά το γεγονός ότι δεν τολμήσατε να προσεγγίσετε ουσιαστικά τα προβλήματα του κοινωνικού κράτους, δεν καταφέρατε τίποτα. Οι κοινωνικοί εταίροι δεν συμφώνησαν, άλλοι απαιτούσαν μεγαλύτερη τόλμη και δεν την είχαν, ο μόνος που συμφώνησε στο τέλος και το γνωρίζετε είναι η πλειοψηφία της ΓΣΕΕ, να το πω έτσι, η εντελώς οριακή πλειοψηφία...

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων):Η μόνη που διαφώνησε ήταν η ΓΣΕΒΕ. Οι άλλοι δεκαεπτά φορείς συμφώνησαν στο κείμενο της πρώτης ενότητας του διαλόγου, που είχε να κάνει με την ανάπτυξη, την ανταγωνιστικότητα και την απασχόληση.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Να σας υπενθυμίσω, λοιπόν, ότι συμφώνησε ο Πρόεδρος ή μάλλον η διπλή ψήφος του Προέδρου της ΓΣΕΕ, η μονοπαραταξιακή οριακή πλειοψηφία μετά και τις απώλειές της. Δηλαδή, στελέχη του ΠΑ.ΣΟ.Κ. που αποτελούσαν την πλειοψηφία της ΓΣΕΕ δεν συμφώνησαν και κανένα άλλο στέλεχος της ΓΣΕΕ που δεν είναι κομματικό στέλεχος του ΠΑ.ΣΟ.Κ. 

Δεν συμφώνησαν οι μικρομεσαίοι, η ΓΣΕΒΕ. Διεφώνησαν δημοσίως οι έμποροι και παρακαλώ πολύ να είμαστε εδώ περισσότερο ειλικρινείς και διετύπωσαν ότι το μείζον πρόβλημα που αφορά τον κλάδο τους, είναι τα άδικα δήθεν αντικειμενικά κριτήρια, που παρά τις υποσχέσεις σας παραμένουν το ίδιο άδικα και περισσότερο άδικα, γιατί αυξάνονται κιόλας.

Και αν θέλετε, ειχαμε μία δήλωση του Συνδέσμου των Βιομηχάνων, που έλεγαν ότι η προσπαθεια είναι σε σωστή κατεύθυνση. Την ερμηνεύει ο καθένας όπως ο ίδιος την αντιλαμβάνεται ποια σκοπιμότητα υπηρετεί και τι ακριβώς συμβολίζει.

Κυρίες και κύριοι συναδελφοι, πιστεύω ότι η Κυβέρνηση ατύχησε και για έναν ακόμα λόγο, φέρνοντας αυτό τον καιρό το νομοσχέδιο. Θα συμφωνήσετε όλοι ότι η οργανωμένη πολιτεία που δημιουργεί το μείζον πρόβλημα, δεν νομιμοποιείται να γίνεται τόσο σκληρή και επιθετική για τη διεκδίκηση του ελάσσονος. 

'Ολοι γνωρίζουμε και εσείς το ομολογείτε, ότι ο μεγάλος υπόχρεος απέναντι στο ΙΚΑ είναι το κράτος με τη στενή και με την ευρεία του έννοια. Και αυτό εξακολουθεί να μην πληρώνει.

Η πρότασή μας θα ήταν να το αποσύρετε το νομοσχέδιο και να προχωρήσετε σε ένα συγκεκριμένο χρονοδιάγραμμα διαρκείας του κοινωνικού και πολιτικού διαλόγου, που θα αντιμετωπίζει το βασικό πυρήνα των προβλημάτων που χαρακτηρίζουν το ασφαλιστικό μας σύστημα. Να προσπαθήσουμε ακόμη, κατοχυρώνοντας το έλασσον που υπάρχει σήμερα να το βελτιώνουμε στο μέλλον, τις αναμενόμενες δηλαδή παροχές του μέσου 'Ελληνα πολίτη και να έρθουμε όλοι μαζί να το αντιμετωπίσουμε. Και βεβαίως, μετά, αφού το κράτος έχει εκτελέσει τις υποχρεώσεις του, που λέτε, θα εκτελέσει μέχρι το 1998, θα εκτελέσει στο μέλλον, τότε βεβαίως να γίνουμε και επιθετικότεροι στη διεκδίκηση του οποιουδήποτε άλλου χρέους που υπάρχει και με θεσμοθετημένη διαδικασία από τον οποιοδήποτε 'Ελληνα πολίτη.

Κατά τη γνώμη μου κάνατε και ένα καινούριο ολίσθημα, κύριε Υπουργέ -ίσως δεν το προσέξατε- την επιθετικότητά σας εναντίον του ιατρικού κόσμου. Είναι πάρα πολύ επικίνδυνο εύκολα να στέλνουμε δημοσίως το ανάθεμα εναντίον ενός επιστημονικού κόσμου που μοχθεί κάτω από ιδιαίτερα αρνητικές οικονομικές και εργασιακές συνθήκες. Ασφαλώς, η Νέα Δημοκρατία δεν θα στηρίξει ποτέ τον οποιδήποτε επίορκο ή τον οποιοδήποτε ασυνεπή απέναντι σε σημαντικές του


 

  

Σελίδα 2627 

 

υποχρεώσεις. Αλλά να γίνουμε συγκεκριμένοι, να φτιάξει τους μηχανισμούς ελέγχου αποτελεσματικότερους, χωρίς να προσβάλουν τα στοιχειώδη ανθρώπινα και εργασιακά δικαιώματα. Δεν είναι δυνατόν να εκσφενδονίζετε στη γενικότητά του αυτό το χαρακτηρισμό.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).

'Ενα λεπτό, κύριε Πρόεδρε.

Κυρίες και κύριοι συνάδελφοι, η Νέα Δημοκρατία, κόμμα ευθύνης, στην κατ' άρθρο συζήτηση, ασφαλώς θα στηρίξει και θα ψηφίσει τις οποιεσδήποτε χρήσιμες διατάξεις. Δεν έχει συμπλέγματα αποστροφής σ' ό,τι φέρνει η Κυβέρνηση. Δεν είμαστε η παράταξη που όταν είμαστε αντιπολίτευση καταψηφίζουμε και όταν είμαστε κυβέρνηση ενεργοποιούμε εκείνα που καταψηφίσαμε και μάλιστα υπό την πιο σκληρή εκδοχή τους. Αλλά φοβούμαι, ότι ομιλώ σε ώτα μη ακουόντων, γιατί ακόμα και εκείνοι που ενδεχομένως να θέλουν μέσα στην Κυβέρνηση, δεν μπορούν να υπερνικήσουν τις ενδογενείς αδυναμίες του κυβερνώντος κόμματος. Δεν μπορείτε να κτυπήσετε το βασικό αίτιο, που είναι το υπερμεγεθυμένο, αναποτελεσματικό κράτος, γιατί είναι το δικό σας κομματικό κράτος, του οποίου είστε όμηροι. Και η εντύπωσή μας είναι, ότι σε εμάς, την αυριανή Κυβέρνηση του ελληνικού λαού, θα τύχει η μεγάλη ιστορική ευθύνη να αντιμετωπίσει αποτελεσματικά την κρίση του ασφαλιστικού συστήματος.

Ευχαριστώ.

(Xειροκροτήματα από την πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Σγουρίδης): Ο κ. Φοίβος Ιωαννίδης έχει το λόγο.

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε Κανελλόπουλε, δεν έχετε το λόγο. 'Εχετε καμία ιδιότητα; Τι είστε; Κοινοβουλευτικός Εκπρόσωπος είστε; Δεν μπορείτε να πάρετε το λόγο. Με ποια διαδικασία;

ΛΑΜΠΡΟΣ ΚΑΝΕΛΛΟΠΟΥΛΟΣ: Επειδή πιστεύω ότι βρισκόμαστε σ' ένα δημοκρατικό χώρο. Δεν μπορείτε να μου αφαιρέσετε το δικαίωμα αυτό! Επιτρέψτε μου!

ΠΡΟΕΔΡΕΥΩΝ (Παναγιώτης Σγουρίδης): Στη Δημοκρατία όμως υπάρχουν και κανόνες! 

ΛΑΜΠΡΟΣ ΚΑΝΕΛΛΟΠΟΥΛΟΣ: Σέβομαι απόλυτα τους κανόνες. Επιτρέψτε μου όμως....

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, δεν έχετε το λόγο.

Κύριοι συνάδελφοι, έχω την τιμή να ανακοινώσω στο Σώμα, ότι οι Βουλευτές κύριοι Αναστάσιος Καραμάριος, Ιωάννης Χωματάς, Αθανάσιος Βαρίνος, Ιωάννης Τζωάννος, Θεοφάνης Δημοσχάκης και Κωνσταντίνος Καραμηνάς, κατέθεσαν πρόταση νόμου "Ρύθμιση χρεών τουριστικών επιχειρήσεων". Παραπέμπεται στην αρμόδια Διαρκή Επιτροπή.

Ορίστε, κύριε Ιωαννίδη, έχετε το λόγο για είκοσι λεπτά.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, κύριοι συνάδελφοι, θα είμαι πολύ σύντομος, δεν θα εξαντλήσω το χρόνο, διότι αντιλαμβάνομαι την εύλογη επιθυμία πολλών συναδέλφων να ομιλήσουν.

Αλλά αφ' ης στιγμής ομίλησε ο Κοινοβουλευτικός Εκπρόσωπος της Αξιωματικής Αντιπολιτεύσεως, οφείλω να δώσω μερικές απαντήσεις. 

ΑΘΑΝΑΣΙΟΣ ΧΕΙΜΑΡΑΣ: Να μιλούσατε αργότερα. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Χειμάρα.

ΦΟΙΒΟΣ ΙΩΑΝΝΙΔΗΣ: Κύριε Χειμάρα, ας το λέγατε στο δικό σας Κοινοβουλευτικό Εκπρόσωπο. Τι να κάνουμε δηλαδή; Μoνίμως έχουμε αυτό το πρόβλημα. Εγώ οφείλω να απαντήσω και με τη διακοπή σας μου τρώτε τώρα χρόνο που είναι εις βάρος σας.

Ο κ. Μιχαλολιάκος εγώ θα πω ότι υπήρξε και ευπρεπής και αρκετά κοινοβουλευτικός στη διατύπωση μερικών γενικών σκέψεων, εσφαλμένων ή όχι, -καθένας έχει τις εκτιμήσεις του- και θα ήμουν πάρα πολύ ευχαριστημένος εάν δεν υπέπιπτε στο τέλος στο λάθος, το "διά ταύτα" του να είναι πανομοιότυπο με όλα τα "διά ταύτα" που ακούω μονότονα από τη Νέα Δημοκρατία: "Nα αποσυρθεί το νομοσχέδιο". Και δείχνει ότι αυτό το οποίο κατελόγiσε στην Κυβέρνηση, δηλαδή, την έλλειψη ειλικρίνειας ή αυτοκριτικής διάθεσης, εν πάση περιπτώσει είναι κάτι που λείπει από την Αξιωματική Αντιπολίτευση από τη Νέα Δημοκρατία.

Κύριοι συνάδελφοι, έχω πει και άλλες φορές σε αυτήν την Αίθουσα ότι η κοινωνική ασφάλιση είναι η μεγαλύτερη κατάκτηση των ευρωπαϊκών κυρίως λαών στον αιώνα μας, το κράτος κοινωνικής προστασίας συνολικά. Αλλά αυτό το κράτος κοινωνικής προστασίας και η κοινωνική ασφάλιση είναι αποτέλεσμα μακρόχρονων και σκληρών αγώνων των εργαζομένων με την πρωτοπορία των σοσιαλιστικών και σοσιαλδημοκρατικών κομμάτων στις ευρωπαϊκές χώρες, αλλά και βεβαίως κατά την προσωπική μου εκτίμηση οφείλεται και στην ύπαρξη τότε του αντίπαλου δέους, του φόβου που αντιμετώπιζαν οι αστικές δημοκρατίες. Το κοινοβουλευτικό πολίτευμα δεν υπάρχει πια καμία αμφιβολία, είναι ιστορικά βεβαιωμένο ότι είναι το πιο σωστό. Αλλά οι ισχυρές οικονομικές δυνάμεις που μπορούν να επηρεάζουν μέσα από το κοινοβουλευτικό πολίτευμα τις αποφάσεις, δεν θα είχαν εξαναγκαστεί να δεχθούν το κράτος κοινωνικής προστασίας αν δεν υπήρχε αυτό που σήμερα ευτυχώς δεν υπάρχει πια ο μπαμπούλας του κομμουνισμού. Αλλά ακριβώς επειδή δεν υπάρχει αυτός ο μπαμπούλας πια, έχει αρχίσει διεθνώς, παγκοσμίως να αμφισβητείται το κράτος κοινωνικής προστασίας λόγω του υποτιθέμενου ή και του πραγματικού μεγάλου οικονομικού κόστους του.

Αλλά το ερώτημα είναι και παραμένει, τι θέλουμε. Λογιστικές αντιλήψεις, οικονομίστικη λογική ή θέλουμε μια αληθινή δημοκρατία της οποίας το ένα σκέλος του περιεχομένου της είναι αναμφσβήτητα η κοινωνική δικαιοσύνη, επομένως κράτος κοινωνικής προστασίας;

Η Κυβέρνηση και το ΠΑΣΟΚ έμπρακτα κατ' επανάληψη, αλλά και μέσα από τις διατάξεις αυτού του νομοσχεδίου έχει αποδείξει την ευαισθησία της σε αυτόν τον τομέα. Δεν μπορεί να αμφισβητηθεί αυτό. Μπορείτε να μας καταλογίσετε λάθη και έχουμε κάνει και λάθη. Να σας πω εγώ ένα που μου κάνει και εντύπωση πώς δεν το επισημαίνετε; Κάποια στιγμή στην πρώτη οκταετία του ΠΑΣΟΚ, όταν άρχισαν να εμφανίζονται τα οικονομικά προβλήματα παράλληλα με την εύλογη και σημαντική αύξηση των παροχών στην οποία είχε προχωρήσει το ΠΑΣΟΚ, έγινε το λάθος να αντιμετωπισθούν προσκαίρως τα προβλήματα με δανεισμό. Αυτό ήταν λάθος. Αλλά ήταν λάθος που έγινε μέσα σε μια προσπάθεια μεγάλη για να υπάρξει κράτος κοινωνικής προστασίας και ήταν αποτέλεσμα της κοινωνικής ευαισθησίας και μια εσφαλμένη, αν θέλετε, εκτίμηση του πόσο μπορούσε αυτό να επιβαρύνει μακροχρονίως την οικονομική κατάσταση των ασφαλιστικών οργανισμών. 'Εχουμε όλοι ευθύνες αναμφίβολα.

Εσείς λέτε ότι έχουμε εμείς περισσότερες και εμείς λέμε ότι έχετε εσείς πολύ περισσότερες. Αλλά μου κάνει εντύπωση ότι -καίτοι εμείς έχουμε δεχθεί ότι ορισμένες από τις ρυθμίσεις που κάνατε, ορισμένες, όχι όλες, το 1992 ήταν σωστές, πολλές άλλες ήταν λανθασμένες- μας καταλογίζετε ότι δεν φέρνουμε αμέσως, για να λύσουμε ολόκληρο το κοινωνικοασφαλιστικό πρόβλημα, ένα νομοσχέδιο που να αντιμετωπίζει όλα τα προβλήματα. 'Ερχεται όμως η Κυβέρνηση με αυτό το νομοσχέδιο να δώσει άμεσες λύσεις σε καυτά και σε επείγοντα προβλήματα. Γιατί η ζωή δεν σταματά και δεν είναι δυνατό να περιμένουμε τα πολλά χρόνια που απαιτεί ο κοινωνικός διάλογος και η μελέτη για την αντιμετώπιση του κοινωνικοασφαλιστικού ζητήματος. Να σας πω ότι στη Γερμανία μόνο για την αύξηση των ορίων ηλικίας συζητούσαν τρία χρόνια.

'Ερχεται λοιπόν η Κυβέρνηση με αυτό το νομοσχέδιο να αντιμετωπίσει κάποια συγκεκριμένα προβλήματα δίνοντας πρακτικές λύσεις προς τη σωστή κατεύθυνση αναντίρρητα -και εσείς δεν το αμφισβητείτε αυτό, δεν μπορείτε να αμφισβητήσετε ότι πρέπει να παρθούν μέτρα κατά της φοροδιαφυγής- και εσείς μας καταλογίζετε, όπως είπα, παραπάνω ότι δεν φέρνουμε ένα νομοσχέδιο που να αντιμετωπίζει όλα τα προβλήματα και μου κάνει εντύπωση ότι ξεχνάτε ότι εσείς


 

  

Σελίδα 2628 

 

νομοθετήσατε σε αυτόν τον τόσο ευαίσθητο τομέα, αιφνιδιαστικά, αυγουστιάτικα. Περάσατε τις πιο σκληρές, αν θέλετε, ρυθμίσεις και περάσατε ρυθμίσεις που συνεπείγοντο την ανατροπή του προϋπολογισμού και των απολογισμών μιας ολόκληρης ζωής χιλιάδων ανθρώπων εν μια νυκτί. Δεν το κάνει αυτό η Κυβέρνηση, κάνει κοινωνικό διάλογο.

Είπατε, μα, δεν είναι δική σας εφεύρεση ο κοινωνικός διάλογος. 'Οχι, δεν είναι, σωστά το είπατε. Προηγήθηκαν οι ευρωπαϊκές χώρες.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Ξεκινήσατε πολύ αργά, σας είπα.

ΦΟΙΒΟΣ ΙΩΑΝΝΙΔΗΣ: Προηγήθηκαν οι ευρωπαϊκές χώρες, μάλιστα. Κακό είναι που επιτέλους το κάνουμε, ενώ εσείς δεν το κάνατε; Γιατί δεν το κάνατε εσείς; Εμάς μας καταλογίζετε ότι καθυστερημένα το κάναμε. Γιατί δεν το κάνατε εσείς εγκαιρότερα αφού προηγηθήκατε τουλάχιστον στα τελευταία χρόνια σε μια διακυβέρνηση της χώρας για τρεισήμισι χρόνια με την κυβέρνηση Μητσοτάκη;

Κυρίες και κύριοι συνάδελφοι, αισθάνομαι την πίεση των συναδέλφων και την αγωνία τους να έχουν τη δυνατότητα να μιλήσουν. Θα έχω και την ευκαιρία στα επιμέρους άρθρα να πω μερικά πράγματα τα οποία νομίζω ότι μπορεί να είναι χρήσιμα αλλά θέλω να καταλήξω με τούτο:

Εκδηλώσατε, κύριε Μιχαλολιάκο, μία διάθεση συναίνεσης αν θέλετε...

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σε λύσεις.

ΦΟΙΒΟΣ ΙΩΑΝΝΙΔΗΣ: Σε λύσεις. 

Εγώ το σημείωσα αυτό με ικανοποίηση, αλλά πρέπει να πω -και απευθύνομαι προς όλα τα μέρη της Βουλής αυτήν τη στιγμή- ότι είναι βαθύτατη πεποίθησή μου ότι το μέγεθος του κοινωνικοασφαλιστικού προβλήματος και όχι μόνο στη χώρα μας είναι τέτοιο που μόνο μέσα στα πλαίσια κοινωνικής πάντως συναίνεσης και γιατί όχι και πολιτικής θα μπορούσε να αντιμετωπισθεί στο σύνολό του.

Δεν είναι αυτού του νομοσχεδίου ο προορισμός να αντιμετωπίσει στο σύνολό του το κοινωνικοασφαλιστικό πρόβλημα. Δίνει λύσεις σε επείγοντα θέματα. Και θα καταλήξω έστω και αν δυσαρεστήσω με σκέψεις που ας μου επιτρέψετε να τις χαρακτηρίσω και προσωπικές:

Για μένα ένα από τα μεγαλύτερα προβλήματα της χώρας είναι το Δικαστικό Σώμα. 'Οχι ως σώμα. Είναι, αν θέλετε, το μέσο επίπεδο του δικαστή. Τα είπε και ο Πρόεδρος του Αρείου Πάγου.

Το δεύτερο μεγάλο πρόβλημα είναι ο πληθωρισμός των γιατρών. Δυστυχώς ο μεγάλος αριθμός -όχι το σύνολο βέβαια- γιατρών, που κάτω από την πίεση του ιατρικού πληθωρισμού έχει οδηγήσει πάρα πολλούς δυστυχώς, στο να μη λειτουργούν όπως πρέπει να λειτουργούν.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Μη γενικεύετε.

ΦΟΙΒΟΣ ΙΩΑΝΝΙΔΗΣ: Δεν γενικεύω. Σε όλους τους κλάδους υπάρχουν και οι καλοί και οι κακοί αλλά οι ίδιοι οι γιατροί έχουν επισημάνει και έχουν δημόσια διακηρύξει ότι είναι μέγιστο πρόβλημα πλέον ο πληθωρισμός των γιατρών ο οποίος οδηγεί και σε πλασματικές ανάγκες παροχής ιατρικών υπηρεσιών με όλα όσα αυτό συνεπάγεται.

Αυτό για να δώσω μια απάντηση στα όσα ελέχθησαν περί ιατρών χωρίς να έχω κανένα αντιϊατρικό μένος. Το αντίθετο μάλιστα πολλοί από τους φίλους μου είναι εκλεκτοί ιατροί.

Για να είμαι συνεπής σ'αυτά που είπα προς τους συναδέλφους τελειώνω εδώ και ελπίζω ότι θα έχω την ευκαιρία στην κατ'άρθρο συζήτηση να πω περισσότερα.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, θα είμαι και εγώ σύντομος, γιατί υπάρχουν πολλοί συνάδελφοι που θέλουν να μιλήσουν. Είναι πολύ σπουδαίο το νομοσχέδιο.

Είναι γεγονός, αγαπητοί συνάδελφοι, ότι το ασφαλιστικό μας σύστημα βρίσκεται σε μία παρατεταμένη κρίση, η οποία, αν δεν αντιμετωπιστεί όσο γίνεται γρηγορότερα, υπάρχει κίνδυνος να οδηγήσει στην κατάρρευσή του. Το συζητούμενο νομοσχέδιο δεν αντιμετωπίζει συνολικά την κρίση και ούτε είναι βέβαια αποτέλεσμα του κοινωνικού διαλόγου που υπήρξε. 'Ομως, έστω και αποσπασματικά, αντιμετωπίζει το πρόβλημα κυρίως προς την κατεύθυνση πάταξης της φοροδιαφυγής και από αυτήν την άποψη ο Συνασπισμός της Αριστεράς και της Προόδου ψηφίζει επί της αρχής το νομοσχέδιο.

Δυστυχώς, όμως, το πρόβλημα δεν πρόκειται να λυθεί, αν δεν απαντήσουμε σε δύο βασικά ερωτήματα. Πρώτον, πως φθάσαμε σ' αυτή την κατάσταση και δεύτερον, αν υπάρχει τρόπος αντιμετώπισης αυτής της κατάστασης.

Η κρίση του ασφαλιστικού συστήματος στη χώρα μας είναι αποτέλεσμα της λειτουργίας του κράτους, των σχέσεων κράτους και κοινωνίας και της έλλειψης αρχών σωστής διαχείρισης και προοπτικής των ασφαλιστικών ταμείων. Παράλληλα, η κρίση επιτάθηκε με την έλλειψη αρχών σωστής διαχείρισης και μακροχρόνιας προοπτικής, ενώ το μέλλον προβλέπεται δυσοίωνο λόγω ανεργίας και όχι βέβαια όπως ο πολύς κ. Σπράους είπε μία φράση που είναι αρκετά προσβλητική για τον ελληνικό λαό- ότι "φταίει γιατί δεν γεννάμε και γιατί δεν πεθαίνουμε".

Ο Συνασπισμός και στο παρελθόν έχει εντοπίσει τις ευθύνες που είχαν οι κυβερνήσεις με την κατασπατάληση των αποθεματικών των ταμείων και ιδιαίτερα του ΙΚΑ, που από την δεκαετία του '80 άρχισε να σωρεύει ελλείμματα, παρά το χαμηλό επίπεδο των παροχών του. Είναι γνωστό ότι οι κυβερνήσεις χρηματοδότησαν με θαλασσοδάνεια και δανεικά και αγύριστα επιχειρήσεις, αλλά και το τραπεζικό σύστημα, αφού διατηρούσαν δεσμευμένα τα αποθεματικά των ταμείων με μηδενικά ή και πολύ χαμηλά επιτόκια. Παράλληλα με τα αποθεματικά των ταμείων άσκησαν κοινωνική πολιτική που όφειλε να κάνει το κράτος από τον κρατικό προϋπολογισμό.

Τέλος, δεν είναι ευκαταφρόνητα τα ποσά που χάνονται λόγω της εκτεταμένης εισφοροδιαφυγής που τόσο οι κυβερνήσεις της Νέας Δημοκρατίας, όσο και του ΠΑΣΟΚ διευκόλυναν. Είναι χαρακτηριστικό ότι μέχρι σήμερα δεν υπήρχε κανένα συγκεκριμένο μέτρο για την ανάπτυξη των μηχανισμών ελέγχου της εισφοροδιαφυγής, ενώ αντίθετα με την πολιτική των ρυθμίσεων των χρεών των επιχειρήσεων επιβράβευαν κάθε τόσο τους κακοπληρωτές εργοδότες. Και, δυστυχώς, δεν είναι λίγες οι περιπτώσεις που ακόμη και το συνδικαλιστικό κίνημα χρησιμοποιήθηκε για να μην πληρώνουν επιχειρήσεις τις ασφαλιστικές εισφορές, που οι ίδιοι οι εργαζόμενοι απέδιδαν σ' αυτές από τους μισθούς τους. Θεωρούμε γι' αυτό το λόγο ότι το νομοσχέδιο κινείται προς τη θετική κατεύθυνση με τα μέτρα που σήμερα εισηγείται.

Αγαπητοί συνάδελφοι, τόσο το ΠΑ.ΣΟ.Κ., όσο και η Νέα Δημοκρατία, διαχειρίζονταν τα αποθεματικά των ταμείων σαν τμήμα του κρατικού προϋπολογισμού και πολλές φορές με τα αποθέματα αυτών των ταμείων άσκησαν κοινωνική πολιτική. Κατ' αυτόν τον τρόπο χάθηκε η δυναμική του συστήματος ασφάλισης, αφού αποσαθρώθηκαν τα κεφαλαιοποιητικά χαρακτηριστικά και χάθηκαν σχεδόν ολοκληρωτικά τα στοιχεία της αποδοτικότητας. 

Τα επικαλούμενα σήμερα επιχειρήματα, ότι η σχέση εργαζομένων, συνταξιούχων στο σύστημα ασφάλισης είναι απαράδεκτα χαμηλή και ότι είναι μεγάλος ο αριθμός αναπηρικών συντάξεων -που είναι μία πραγματικότητα- δεν μπορούν να δικαιολογηθούν, απλά το μεν πρώτο σαν ωρίμανση του συστήματος ασφάλισης στη χώρα μας και ούτε σαν ένα τεράστιο σκάνδαλο το δεύτερο, που πράγματι είναι σκάνδαλο και υπάρχει μεγάλη ευθύνη κυρίως από τα δύο μεγάλα κόμματα για τις μικροπολιτικές και μικροκομματικές τους παρεμβάσεις στις επιτροπές.

Για μας τουλάχιστον τους Βουλευτές της επαρχίας είναι κοινό μυστικό ότι υπήρξαν τέτοιες παρεμβασεις, χωρίς αυτό να σημαίνει ότι υπήρξε ανταπόκριση από τις αρμόδιες υπηρεσίες. Δυστυχώς, αγαπητοί συνάδελφοι, έχει εμπεδωθεί, ειδικά στην επαρχία, η άποψη ότι πολλές φορές το δικαίωμα των ανθρώπων, πολλοί από μας, το πουλάμε σαν υποχρέωση.

Η άσκηση όμως, κοινωνικής πολιτικής μέσω των ασφαλιστικών ταμείων, καθώς ήταν μια αναγκαιότητα να πάρουν


 

  

Σελίδα 2629 

 

συντάξεις γηρασμένα στρώματα του αγροτικού πληθυσμού που δεν είχαν τις ασφαλιστικές προϋποθέσεις, καθώς και η επέκταση του ΙΚΑ σε όλη την Ελλάδα, παράλληλα με την ωρίμανση, αποδίδουν πολύ περισσότερο την πραγματικότητα.

Είναι χαρακτηριστικό ότι μέσα στο 1995 το ΙΚΑ πήρε σαν επιδότηση διακόσια είκοσι δισεκατομμύρια (220.000.000.000) δραχμές, τη στιγμή που το κόστος άσκησης της κοινωνικής πολιτικής, που ήταν υποχρεωμένο να κάνει το κράτος μέσω του ΙΚΑ, ήταν τριακόσια εξήντα πέντε δισεκατομμύρια (365.000.000.000) δραχμές. 

'Ερχομαι στην εισφοροδιαφυγή. Οι εκτιμήσεις των υπηρεσιών των ταμείων συγκλίνουν σχετικά ότι το ποσοστό εισφοροδιαφυγής σε σχέση με τις εισπραττόμενες εισφορές για τα περισσότερα, τουλάχιστον, ταμεία κυμαίνεται μεταξύ 20% και 30%. Σε πολλά ταμεία η εισφοροδιαφυγή είναι σαφώς μεγαλύτερη από εκείνη του ΙΚΑ και από ελέγχους σε αρκετές περιπτώσεις διαπιστώνεται να έχουν ασφαλιστεί εργαζόμενοι μιας επιχείρησης στο ΙΚΑ, όχι όμως και στα άλλα ταμεία και κυρίως στα επικουρικά.

Το συμπέρασμα είναι ότι η εισφοροδιαφυγή στα ασφαλιστικά ταμεία, πλην του ΙΚΑ, ξεπερνά τα τριακόσια δισεκατομμύρια (300.000.000.000) δραχμές ετησίως, ενώ ταυτόχρονα οι οφειλές προς τα ταμεία είναι ιδιαίτερα ανησυχητικές. Ενδεικτικά αναφέρουμε ότι οι οφειλές προς το ΙΚΑ από βεβαιωμένες εισφορές θα πρέπει να ξεπερνούν τα εξακόσια δισεκατομμύρια (600.000.000.000) δραχμές.

Θα πρέπει, αγαπητοί συναδελφοι, να θεσμοθετηθούν νέοι πόροι για τη στήριξη της βιωσιμότητας του συστήματος ασφάλισης. Συγκεκριμένα, κάτι που το έχουμε ξαναδηλώσει, θα πρέπει να θεσμοθετηθεί η τριμερής χρηματοδότηση, συμμετοχή τουλάχιστον κατά το 1/3 του κράτους. Με τη συμμετοχή αυτή το κράτος θα αποδώσει, έστω και αναδρομικά, ένα μικρό μέρος της οφειλής του από τους ασφαλισμένους και τους συνταξιούχους, των οποίων τις εισφορές είχε το ίδιο σπαταλήσει.

Δεν θα επεκταθώ στην πρότασή μου. Θέλω να πιστεύω ότι η υπόσχεση που έδωσε ο κύριος Υπουργός, ότι την ερχόμενη άνοιξη θα φέρει ένα σχέδιο νόμου που θα αναφέρεται στην οργάνωση του συστήματος ασφάλισης, να γίνει πραγματικότητα όσο γίνεται γρηγορότερα, γιατί πρέπει οπωσδήποτε να βιαστούμε.

Το σχέδιο νόμου έχει τον τίτλο "Μέτρα κατά της εισφοροδιαφυγής, διασφάλιση εσόδων ΙΚΑ και άλλες διατάξεις". Ακριβώς αυτές οι άλλες διατάξεις είναι που αποτελούν ουσιαστικότατο τμήμα του σχεδίου νόμου και δημιουργούν σοβαρά προβλήματα και καθ' αυτές και σε σχέση με τις ήδη λειτουργούσες υποομάδες του κοινωνικού διαλόγου, τις οποίες το σχέδιο νόμου οπωσδήποτε παρακάμπτει.

Επίσης, πέραν των διατάξεων περί εισφοροδιαφυγής και διασφάλισης των εσόδων του ΙΚΑ, οι παρεμβάσεις για τα λοιπά θέματα επιχειρούνται αποσπασματικά, χωρίς σημείο σύνδεσης και αναφοράς με το συγκεκριμένο και διακριτό από το κράτος πρόνοιας σύστημα κοινωνικής ασφάλισης, το σκοπό και τις αρχές του.

Αυτό όμως, που πρέπει ειδικά να τονιστεί είναι ότι μια σειρά από ζητήματα για την υλοποίηση των διατάξεων παραπέμπονται σε υπουργικές αποφάσεις, κάτι που για μας σημαίνει ότι υπάρχει κίνδυνος αδρανοποίησης αυτών των διατάξεων. 

Δεν θέλω να μακρηγορήσω γιατί περιμένουν συνάδελφοι. Εκείνο που θέλω να τονίσω τελειώνοντας είναι ότι, κύριε Υπουργέ, εμείς θα σας πιστέψουμε, μέχρι αποδείξεως βέβαια του εναντίον, ότι η ανοχή τελείωσε.

Είναι επιτακτική ανάγκη ν'αλλάξει η νοοτροπία όλων όσον αφορά το ασφαλιστικό σύστημα και αυτό θα γίνει, αν πρώτα η ίδια η πολιτεία αλλάξει νοοτροπία και δείξει συνέπεια σ'αυτά που ψηφίζει και σ'αυτά που διακηρύττει. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Αποστόλου.

Ο κ. Κουράκης έχει το λόγο.

ΙΩΑΝΝΗΣ ΚΟΥΡΑΚΗΣ: Κύριε Πρόεδρε, κυρίες και κύριοι συνάδελφοι, κυρίαρχο φαινόμενο της εποχής μας είναι η παγκοσμιοποίηση της αγοράς, φαινόμενο που, κατά την άποψή μου, θα σηματοδοτήσει τον εικοστό πρώτο αιώνα, καθώς επίσης και την εξέλιξη των γενικότερων κοινωνικών θεμάτων.

Κύρια χαρακτηριστικά του φαινομένου αυτού, είναι η εντατικοποίηση της ανταγωνιστικότητας των αγορών και της οικονομικής ανάπτυξης μαζί της όμως φέρνει και την επέλευση ανυπολόγιστων απωλειών στους τομείς της κοινωνικής προστασίας των εργασιακών σχέσεων και εν γένει, των κοινωνικών θεμάτων.

Το κράτος πρόνοιας, που μετά την οδυνηρή εμπειρία του Δεύτερου Παγκοσμίου Πολέμου αποτέλεσε το ιδεώδες στην Ευρώπη, καταρρέει ή άρχισε να καταρρέει. Οι αιτίες είναι πολλές και ποικίλες, κατά την άποψή μου, όπως είναι η εξέλιξη των δημογραφικών δεδομένων, η ανεργία, η παράνομη απασχόληση, η έντονη πληθυσμιακή ανάπτυξη, η αύξηση του μέσου όρου ζωής, αλλά κυρίως οι επικίνδυνες για τον κοινωνικό τομέα επιθέσεις της παγκοσμιοποίησης της αγοράς με την μετατόπιση του βάρους του ενδιαφερόμενου στην ανταγωνιστικότητα και την οικονομική ανάπτυξη.

Ο απόηχος του φαινομένου αυτού, είναι πλέον αισθητός και στη χώρα μας, την Ελλάδα. Σκοπός δε του κοινωνικού διαλόγου, είναι ακριβώς να επισημάνει τα προβλήματα, να θέσει προτεραιότητες και να προβεί στη θέσπιση μέτρων για την αποτελεσματική αντιμετώπισή τους. Μέσα, λοιπόν, στο γενικότερο πλαίσιο των κοινωνικών ανακατατάξεων και μεταρρυθμίσεων, αναγκαία είναι η εξεύρεση λύσεων, κύριε Υπουργέ, για τη διάσωση του συστήματος κοινωνικής ασφάλισης και προστασίας. Λύσεων όμως, που εξ αιτίας της πολυπλοκότητας του προβλήματος, πρέπει να είναι άμεσες, υλοποιήσιμες και να ανταποκρίνονται στην ουσία και να μην αποτελούν απλή διακήρυξη πολιτικών προθέσεων. Αυτό σημαίνει σχεδιασμό μιας πολιτικής μέτρων, κύριοι άξονες των οποίων θα είναι η άμεση αναβάθμιση και η αναμόρφωση του γενικότερου ασφαλιστικού μας συστήματος, μέσω όμως του εκσυγχρονισμού του ΙΚΑ, που είναι ο μεγαλύτερος αλλά και ο κύριος ασφαλιστικός φορέας. 

Κύριο χαρακτηριστικό αυτών των μέτρων, πρέπει να είναι η διαρθρωτική επέμβαση στο ήδη υπάρχον σύστημα και πιο συγκεκριμένα στο επίπεδο οργάνωσης, λειτουργίας και χρηματοδότησής του. Τα μέτρα αυτά δεν αρκεί να παραμένουν μόνο σε "τεχνικό επίπεδο", προέχει να αποδίδουν την πολιτική βούληση, για ένα σύστημα κοινωνικής ασφάλισης δίκαιο και ισότιμο.

'Οσον αφορά ιδιαίτερα τις διαρθρωτικές αλλαγές, αυτές πρέπει να στοχεύουν αρχικά στους ίδιους τους ασφαλισμένους, ήτοι στην καλύτερη εξυπηρέτησή τους και εν συνεχεία στο ίδιο το ασφαλιστικό σύστημα, τόσο από την πλευρά του διοικητικού μηχανισμού, όσο και από την πλευρά της οικονομικής και περιουσιακής κατάστασης.

Ως προς το πρώτο σκέλος, κρίνεται απαραίτητη η δημιουργία αρμοδίων υπηρεσιών, οι οποίες σε συνδυασμό με την κατάλληλη κατάρτιση, επιμόρφωση των υπαλλήλων τους, θα συντείνουν στην έγκαιρη ενημέρωση και καλύτερη εξυπηρέτηση των πολιτών. 

Ως προς το δεύτερο σκέλος που είναι κατ' αρχήν η ριζοσπαστική παρέμβαση στις θεμελιώδεις πτυχές του συστήματος, όπως είναι η οργάνωση, η λειτουργία, η χρηματοδότηση και οι πόροι -και πιο επείγουσα, θα έλεγα, αλλά και προβληματική είναι η τελευταία αυτών, καθώς το φαινόμενο της εισφοροδιαφυγής και γενικότερα της φοροδιαφυγής πλήττει ανεπανόρθωτα τα ασφαλιστικά ταμεία.

Είναι, λοιπόν, επιτακτική ανάγκη -πιστεύω ότι αυτό επιχειρεί και το νομοσχέδιο- να διασφαλίσειτην είσπραξη των ασφαλιστικών εισφορών. Εκτός όμως από τις επιβαρυντικές για τα ταμεία συνέπειες, το φαινόμενο της εισφοροδιαφυγής συντείνει κατ'αποτελέσμα στη δημιουργία ενός φορολογικού συστήματος άδικου και κοινωνικά εχθρικού προκειμένου να αντισταθμίσει τις απώλειες των οφειλομένων ποσών από τους μεγαλοφειλέτες χρεών.

'Ετσι στρέφεται το ίδιο το φορολογικό σύστημα, εξαιτίας αυτής της αδυναμίας, σε μια σίγουρη και διαφανή πηγή εσόδων


 

  

Σελίδα 2630 

 

που είναι οι μισθωτοί και οι συνταξιούχοι.

Πρέπει, λοιπόν, η Κυβέρνηση να επικεντρώσει τις προσπάθειές της για τη δημιουργία των προϋποθέσεων εκείνων που θα οικοδομήσουν ένα σύστημα κοινωνικής ασφάλισης, άρτια οργανωμένο, λειτουργικό, δίκαιο και σύγχρονο. Προπάντων όμως, πρέπει να γίνει συνείδηση ότι απαραίτητη προϋπόθεση για όλα τα παραπάνω είναι η ύπαρξη διαρκούς ουσιαστικής βούλησης για την υλοποίησή τους.

Κυρίες και κύριοι συνάδελφοι, η κοινωνική προστασία και ασφάλεια αποτελούν τον κορμό της κοινωνικής πολιτικής της κυβέρνησης του ΠΑ.ΣΟ.Κ. Αποτελούν τη βάση για τη διαμόρφωση του συστήματος κοινωνικής προστασίας. Στην κατεύθυνση αυτή το σχέδιο νόμου επιχειρεί μια τομή αναγκαία και ικανή για να στηρίξει, να διασφαλίσει και να συντηρήσει το σύστημα κοινωνικής ασφάλισης στη χώρα μας.

Αυτή η τομή δεν είναι τίποτε άλλο, παρά η αποκατάσταση της αδικίας και της παρανομίας για όλους αυτούς που έχουν καθιερώσει την εισφοροδιαφυγή σαν μέσο πλουτισμού και βέβαια, πάντα σε βάρος των εργαζομένων και των ασφαλιστικών ταμείων που συντηρούν.

Η ανάγκη, λοιπόν, να λειτουργήσει το κράτος δικαίου και σ'αυτόν τον τομέα, η ανάγκη να οικοδομηθεί σε νέες βάσεις το Εθνικό Σύστημα Κοινωνικής Ασφάλισης ικανοποιείται και μέσα από το νομοσχέδιο αυτό που παρέχει στο ΙΚΑ τη δυνατότητα για οργανωτική και λειτουργική διάρθρωση για να πατάξει την εισφοροδιαφυγή και να δημιουργήσει τις προϋποθέσεις ενός βιώσιμου και με υγιείς βάσεις συστήματος.

Η υπευθυνότητα και η ρεαλιστικότητα που βάζει το νομοσχέδιο είναι αποτέλεσμα μιας συγκροτημένης μακροχρόνιας πολιτικής, που κυρίαρχο στοιχείο έχει τον εργαζόμενο και τις ανάγκες του.

Παράλληλα με τις διατάξεις για την καταπολέμηση της εισφοροδιαφυγής και την κατάργηση -και εδώ είναι το σημαντικό- των αντασφαλιστικών διατάξεων νόμου της Νέας Δημοκρατίας για αύξηση των ορίων συνταξιοδότησης, μείωση των συντάξεων στα επικουρικά ταμεία, χαρακτηριστικό ότι οι τροπολογίες της Κυβέρνησης προβλέπουν, κύριε Υπουργέ -και αυτό είναι θετικό για τους εργαζόμενους- ότι με δέκα χιλιάδες πεντακόσια ένσημα, ο εργαζόμενος μπορεί να συνταξιοδοτηθεί στα πενήντα οκτώ, όπως και όσοι ανήκουν στα βαρέα και ανθυγιεινά, στα πενήντα έξι.

Επίσης, καταργείται η διάταξη του νόμου της Νέας Δημοκρατίας που όριζε ότι από 1.1.98 η επικουρική σύνταξη δεν θα έπρεπε να ξεπερνά το 20% της κύριας σύνταξης. Αυτό δείχνει τον ανθρωποκεντρικό χαρακτήρα της πολιτικής του ΠΑ.ΣΟ.Κ. και τη δυνατότητα του να επιχειρεί τομές, να παρεμβαίνει αποτελεσματικά στα κοινωνικά θέματα.

Εδώ πρέπει να σας υπενθυμίσω, κύριε Υπουργέ, ότι εκκρεμεί μια τροπολογία -θεωρώ ότι το Υπουργείο σας κινείται σε θετική κατεύθυνση- της καταβολής αποζημίωσης με βάση το ν. 2112 στους υπαλλήλους οδηγούς εργατοτεχνίτες των ΚΤΕΛ. Απ' ό,τι γνωρίζω, έχετε πολιτική βούληση για να λυθεί και αυτό το θέμα.

Καταλήγοντας, σας καλώ να υπερψηφίσουμε όλοι το παρόν νομοσχέδιο που αποτελεί μια ολοκληρωμένη συνεκτική επιλογή αντιμετώπισης κρίσιμων θεμάτων στον τομέα της κοινωνικής ασφάλισης.

Κυρίες και κύριοι συνάδελφοι, άκουσα με προσοχή όλους τους εισηγητές, ο εισηγητής και η Νέα Δημοκρατία πρέπει να γνωρίζει ότι αυτό που αποτελεί την ειδοποιό διαφορά μεταξύ του ΠΑΣΟΚ και της Νέας Δημοκρατίας, είναι η αντίληψη που μας διακατέχει απέναντι σε προβλήματα των εργαζομένων και των συνταξιούχων.

Η Νέα Δημοκρατία στην πρόσφατη ιστορία 1990-93 επέλεξε κατά την άποψή μου ένα αυταρχικό μοντέλο διακυβέρνησης της χώρας όπου οι εργαζόμενοι και συνταξιούχοι, αλλά και οι συνδικαλιστικές οργανώσεις των συνταξιούχων και των εργαζομένων, αντιμετωπίσθηκαν με εχθρική διάθεση. Αντιθέτως το ΠΑΣΟΚ προσεγγίζει με κοινωνική ευαισθησία τα ζητήματα, προστατεύει και διευρύνει τα βασικά κοινωνικά δικαιώματα των εργαζομένων και των συνταξιούχων. Ευχαριστώ.

(Χειροκροτήματα από την πτέρυγα του ΠΑΣΟΚ).

ΠΡΟΕΔΡΕΥΩΝ (Παναγιώτης Σγουρίδης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε και κύριοι συναδελφοι, γνωρίζετε ότι για θέματα κοινωνικής ασφάλισης ομιλώ σπάνια, με πολλή προσοχή και με πολλή ευθύνη. Και αυτό θα κάνω και σήμερα. Και το λέγω γιατί, παρακολουθώντας και τον εισηγητή της Πλειοψηφίας και το μόλις κατελθόντα από το Βήμα συνάδελφο επίσης της Πλειοψηφίας, και τον Κοινοβουλευτικό Εκπρόσωπο του ΠΑΣΟΚ, αλλά και τον Υπουργό Εργασίας και Κοινωνικών Ασφαλίσεων να τοποθετούνται και για το νομοσχέδιο και για την κοινωνική ασφάλιση, ομολογώ ότι περίμενα πολύ περισσότερα και μεγαλύτερη γενναιότητα γύρω απ' αυτό το θέμα.

Το λέγω αυτό, διότι μας ανέλυσε τη σημερινή του πεποίθηση του εκσυγχρονιστικού μπλοκ του ΠΑΣΟΚ, ότι εξακολουθεί και υπάρχει πάλη των τάξεων. Τελειώνει αυτός ο αιώνας και φαίνεται ότι δεν αντελήφθη ο εκσυγχρονισμός του κ. Σημίτη την κατάρρευση, η οποία έγινε στα κομμουνιστικά συστήματα. Και δεν το αντελήφθη αυτό ούτε ο αγαπητός φίλος και συνάδελφος κ. Ιωαννίδης, που λίγο πολύ άφησε και αυτός κάποιες τοποθετήσεις γύρω από το θέμα. Αλλά τέσσερα πράγματα πρέπει να μείνουν από την σημερινή συζήτηση.

Πρώτον, αναγγέλθηκε ήδη τροποποίηση αυτού του νόμου που δεν ψηφίστηκε ακόμη. Είπε ο κύριος Υπουργός ότι θα έλθουν και άλλες διατάξεις σύντομα για να ρυθμίσουν ζητήματα που σχετίζονται με το θέμα της εισφοροδιαφυγής. Αυτό σημαίνει ότι ένα νομοσχέδιο που εκκρεμεί τόσους μήνες, που προετοιμάζεται τόσους μήνες, προαναγγέλλεται από την ίδια την Κυβέρνηση ότι θα τύχει συμπλήρωσης.

Δεύτερον, είπε ο κύριος Υπουργός ότι περιορίστηκαν οι δαπάνες καταβολής νοσηλείων για το εξωτερικό. Δεν γνωρίζει ο κύριος Υπουργός ότι από το 1993 και μετά λειτουργεί, χάρις στη Νέα Δημοκρατία, το Ωνάσειο Καρδιοχειρουργικό Κέντρο, γιατί τα περιστατικά εκείνα που πήγαιναν στο εξωτερικό ήταν τα καρδιοχειρουργικά περιστατικά και αυτό τα έριξε δραμματικά. 'Ετσι απέκτησε η χώρα μας ένα από τα καλύτερα καρδιοχειρουργικά κέντρα σε ολόκληρο τον κόσμο, που ήταν ο βασικός συντελεστής αυτής της μείωσης της δαπάνης για νοσηλεία στο εξωτερικό;

Τρίτον, ο κύριος Υπουργός μίλησε για κακές διατάξεις, για άτυχες διατάξεις που τώρα με την κοινωνική ευαισθησία και την επένδυση από τη σοσιαλιστική κυβέρνηση έρχονται να διορθωθούν.

Θα μου επιτρέψετε, κύριοι συνάδελφοι, να είμαι ειδικά σ' αυτό το θέμα ιδιαίτερα αυστηρός.

Kαι θα ξεκινήσω με τις τροπολογίες της Κυβέρνησης, με τις οποίες πρώτον, επαναφέρει το όριο ηλικίας συνταξιοδότησης στο Ι.Κ.Α. στο 58ο έτος, δεύτερον, σε ό,τι αφορά τα ζητήματα των επικουρικών συντάξεων, τρίτον την κράτηση επί των συντάξεων και τέταρτον για το ΕΚΑΣ. 

'Οταν τα ανακοίνωσε αυτά η Κυβέρνηση, δήλωσα στα Μ.Μ.Ε. για τον ελληνικό λαό, ότι αυτή η παρέμβαση η οποία έγινε την παραμονή της υπογραφής του συμφώνου του κοινωνικού διαλόγου, έγινε, για να περισωθεί ο πρόεδρος της Γ.Σ.Ε.Ε., ο διάλογος και για να δοθεί στα ζητήματα της απασχόλησης, της ανεργίας και της ανάπτυξης επίχρισμα κοινωνικής ευαισθησίας, με θυσία την κοινωνική ασφάλιση και την ανατροπή της ισορροπίας της. Αυτός ήταν ο λόγος για τον οποίο παρενεβλήθησαν σ' αυτήν τη φάση του κοινωνικού διαλόγου ρυθμίσεις θεμάτων της κοινωνικής ασφάλισης, δηλαδή, άλλοθι για να περισωθούν τα προσχήματα του κοινωνικού διαλόγου και ο πρόεδρος της Γ.Σ.Ε.Ε.

Κύριοι της Κυβέρνησης, μπορείτε να καταργήσετε νόμους -ονομαστικά χρησιμοποιείτε το όνομά μου για τον νόμο "Σιούφα"- να τον τροποποιήσετε. Εκείνο το οποίο δεν μπορείτε να καταργήσετε είναι τη λογική του συστήματος, τη λογική της κοινωνικής ασφάλισης, που με τέτοιες πρωτοβουλίες την οδηγείτε και οδηγείτε το σύστημα στην κατάρρευση.

Τροποποιείτε τον νόμο "Σιούφα". Και το λέτε συνεχώς τον τελευταίο καιρό. 'Οση τιμή και να μου περιποιεί αυτό, ο νόμος


 

  

Σελίδα 2631 

 

είναι της Νέας Δημοκρατίας, ο νόμος είναι του ελληνικού Κοινοβουλίου, είναι ο νόμος της ασφαλιστικής μεταρρύθμισης, που έσωσε την κοινωνική ασφάλιση από βέβαια χρεοκοπία.

ΦΟΙΒΟΣ ΙΩΑΝΝΙΔΗΣ: Τροποποιώντας το νόμο "Σουφλιά".

ΔΗΜΗΤΡΙΟΣ ΣΙΟΥΦΑΣ: Σ' αυτόν το νόμο, στο νόμο "Σιούφα", φέρνετε ένα νόμο χρεοκοπίας, γιατί, στην επιθυμία σας να γίνετε προσωρινά αρεστοί, δεν κάνετε τίποτε άλλο, παρά να φορτώνετε νέα βάρη και νέες δουλείες με την ίδια λογική που λειτουργήσατε την περίοδο 1981-1989. Και αναγνωρίζετε ότι αυτό το νόμο και αυτές τις ρυθμίσεις θα τις καταργήσει το βάρος της χρεοκοπίας της κοινωνικής ασφάλισης. Αλλά στο τέλος-τέλος, κύριοι της Κυβέρνησης, αντιφάσκετε και με τον εαυτό σας, γιατί πριν από λίγο καιρό προκαλέσατε κοινωνικό τρόμο με εκθέσεις εμπειρογνωμόνων και με τοποθετήσεις ότι καταρρέει το σύστημα της κοινωνικής ασφάλισης, ότι υπάρχει κρίση, ότι όλα πρέπει να ανέβουν προς τα επάνω, μεταξύ των οποίων και τα όρια εξόδου στη σύνταξη και τώρα έρχεσθε και κάνετε τα αντίθετα.

Για μας, με αυτήν τη λογική, θα οδηγήσετε γρηγορότερα στην κατάρρευση το σύστημα. Και επίσης, φαίνεται ότι δεν σας δίδαξαν σε τίποτα οι λογικές της περιόδου 1981-1989, κατά την οποία κάνατε παροχές χωρίς αντίκρυσμα και σε εργασιακά και σε θέματα μισθών, αλλά και σε θέματα κοινωνικής ασφάλισης, μόνο και μόνο να εξυπηρετήσετε κομματικές σκοπιμότητες.

Και έρχομαι τώρα στα θέματα για τα οποία ήδη σας μίλησα.

Πρώτον, για τις επικουρικές συντάξεις. Λέει ο ν. 2084, κύριε Υπουργέ, να μειωθούν οι συντάξεις στο 20% ή ο νόμος λέει από το 1993, πάρτε μέτρα για να μη χρειαστεί την 1.1.98 οι επικουρικές συντάξεις να φθάσουν σε ένα όριο αναπλήρωσης εισοδήματος τέτοιο, που να ανταποκρίνεται στο 20%; Γιατί δεν λέτε στον ελληνικό λαό ότι αφήσατε πέντε χρόνια ανεκμετάλλευτα και την παραμονή της ισχύος του νόμου έρχεσθε και λέτε: καταργούμε την άδικη διάταξη της Νέας Δημοκρατίας και των εχόντων την πρωτοβουλία Υπουργών, του κ. Μάνου και του ομιλούντος να περιοριστούν οι επικουρικές συντάξεις στο 20%; Αυτό λέει η διάταξη; Και έρχεσθε τώρα και κάνετε "πολύ χειρότερα" απ' αυτά τα οποία προέβλεπε η ρύθμιση. Εξουσιοδοτείται ο Υπουργός να ρυθμίζει τα των επικουρικών συντάξεων και με μικρότερο ποσοστό του 20%. 'Ο,τι προαιρείται και ανάλογα με την κατάσταση, η οποία πρόκειται να δημιουργηθεί.

ΠΡΟΕΔΡΕΥΩΝ (Παναγιώτης Σγουρίδης): Κύριε Σιούφα, μη χτυπάτε το έδρανο. Μπορείτε να έχετε έντονο τόνο στη φωνή σας, αλλά σας παρακαλώ μη χτυπάτε το έδρανο.

ΔΗΜΗΤΡΙΟΣ ΣΙΟΥΦΑΣ: Ευχαριστώ, κύριε Πρόεδρε, για την παραίνεσή σας.

Δεύτερον, είπε ο κύριος Υπουργός γιατί τα όρια ηλικίας τα μεγαλώσατε ανά ένα εξάμηνο και σταδιακά μόνο στο Ι.Κ.Α; Μόνο εκεί το έκανε, κύριε Υπουργέ, η Νέα Δημοκρατία ή για όλους τους ασφαλισμένους έδωσε προοπτική αυτής της αύξησης ανά εξαμηνο και προσαρμογής στα δεδομένα, για να μπορέσει να σταθεί όρθιο το σύστημα της κοινωνικής ασφάλισης;

Τρίτον, διευρύνετε -και το εμφανίζετε ως επιτυχία- την εισφορά των ασφαλισμένων και τη συμμετοχή τους στη στήριξη της κοινωνικής ασφάλισης από τις εκατό χιλιάδες (100.000) στις εκατόν είκοσι χιλιάδες (120.000), ενώ η διάταξη του ν. 2084 τι έλεγε; Ισχύει για μία πενταετία αυτή η κράτηση στις συντάξεις και την 31.12.97 θα εκτιμηθεί αν πρέπει να καταβληθεί ή να συνεχιστεί. Δύο πράγματα συμβαίνουν: Για μας οφείλατε τώρα και λόγω της συγκυρίας και της εισοδηματικής πολιτικής που ακολουθείτε -και σας το λέει ο ομιλών- να την καταργήσετε αυτήν την κράτηση στις συντάξεις. Αλλά από τη μία μεριά λέτε ότι το σύστημα δεν αντέχει και κρατούμε από τους συνταξιούχους και από την άλλη κάνουμε ρυθμίσεις για να φανούμε αρεστοί. Και δεν κάνετε μόνο αυτό. Δεν τα αφήνετε στα ασφαλιστικά ταμεία αυτά τα χρήματα από τις κρατήσεις των συνταξιούχων, τα στέλνετε στο λογαριασμό αλληλεγγύης. Αλλά θα έχουμε, όταν θα συζητηθούν οι διατάξεις αυτές, περισσότερες λεπτομέρειες για το τι πάτε να κάνετε. Και να έρθουμε και στο ΕΚΑΣ. Σωστό. Σας είπαμε όταν το καθιερώσατε, παρ' ότι είναι ελάχιστο είναι γραφειοκρατικό και έπρεπε να ξεκινήσει πράγματι από τα εξήντα χρόνια, όπως το κάνετε τώρα με τόση μεγάλη καθυστέρηση. Αλλά γιατί εις βάρος των ασφαλιστικών ταμείων η κοινωνική πολιτική που ακολουθείτε; Θέλει να κάνει κοινωνική πολιτική η Κυβέρνηση; Να πληρώσει ο κρατικός προϋπολογισμός και όχι τα ταμεία. Διότι βάζετε ένα ποσό έντεκα δισεκατομμυρίων (11.000.000.000), ενώ ξέρετε ότι οι ασφαλιστικοί οργανισμοί θα επιβαρυνθούν με περισσότερα από σαράντα δισεκατομμύρια (40.000.000.000) εξαιτίας αυτού του πράγματος.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Και τέλος, κυρίες και κύριοι συνάδελφοι, για μας δεν είναι μόνο το οικονομικό επιτελείο της Κυβέρνησης ή εσείς που με αυτήν την πολιτική οδηγείτε τα πράγματα έτσι. Για μας υπεύθυνος είναι προσωπικά ο ίδιος ο Πρωθυπουργός. Αυτός δίνει τις οδηγίες, αυτός προσπαθεί ανεπιτυχώς να ανορθώσει την εικόνα του κοινωνικού προσώπου που την έχασε οριστικά, γιατί οι μικρολογιστικές παρεμβάσεις δεν ανορθώνουν τη σκληρότητα και τη λογιστική αντίληψη με την οποία κυβερνάει. Και δεύτερον, αυτές σας οι παρεμβάσεις διακρίνονται και από ανευθυνότητα και από φαυλότητα, πέρα από τον ασφαλιστικο τρόμο με τον οποίο εδώ και έξι μήνες ενσπείρατε σε ολόκληρη την ελληνική κοινωνία ότι καταρρέει η κοινωνική ασφάλιση. Ενώ με τις διατάξεις σας αυτές, όχι μόνο είναι υγιής, αλλά έχει και δυνατότητες και άλλων τέτοιων αποδομήσεων.

Αυτά με συνείδηση ευθύνης και απέναντί σας, κύριοι συνάδελφοι, και απέναντι στον ελληνικό λαό. Ευχαριστώ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σπυριούνης έχει το λόγο.

Σας έπιασα εξ απήνης, στρατηγέ μου.

ΝΙΚΟΛΑΟΣ ΓΚΕΛΕΣΤΑΘΗΣ: 'Ενας τέως στρατηγός, δεν αιφνιδιάζεται ποτέ!

ΠΡΟΕΔΡΕΥΩΝ (Λουκάς Αποστολίδης): Και όμως, κύριε Γκελεστάθη, καμιά φορά...

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μόνο όταν θέλει.

ΚΥΡΙΑΚΟΣ ΣΠΥΡΙΟΥΝΗΣ: Ο αιφνιδιασμός, όπως ξέρετε, αποτελεί αρχή του πολέμου. Και επιδίωξη του αιφνιδιασμού είναι αρχή του πολέμου, βασική μάλιστα.

Και θα έλεγα και κάτι άλλο. Προηγουμένως, όταν συνάδελφος ανέβηκε στο Βήμα, φώναξαν από κάτω συνάδελφοι "μπορείς να το πεις και από κάτω".

Σκέφθηκα, λοιπόν, το του Κλαούζεβιτς: "αλίμονο, στην κρίσιμη στιγμή και στον κρίσιμο χώρο, να έχεις εκτεθειμένα τα πλευρά και τα οπίσθιά σου". 'Ετσι προτιμώ και εγώ να σας βλέπω, συνάδελφοί μου, στα μάτια.

"Μηδέν άγαν". 'Ετσι θέλω να ξεκινήσω τη σημερινή μου ομιλία. Μία επιστροφή στο αρχαίο ελληνικό πνεύμα εντείνει την αυτογνωσία μας και διδάσκει πολλά σε μία ταλαντευόμενη εποχή. 

Το μέτρο σε όλα τα πράγματα και στις αντιπαραθέσεις, συνάδελφοι, αξίζει, γιατί δίνει νόημα στο διάλογο, ενισχύει την επιχειρηματολογία, στηρίζει την πειθώ, ενημερώνει με τις πραγματικές διαστάσεις για τα προβλήματα το λαό μας, αλλά είναι και θέμα προσωπικής ευπρέπειας που την έχετε όλοι και εγώ δεν έχω να διδάξω -να πάρω έχω- τους συναδέλφους μου.

Θα περιοριστώ λοιπόν στην περιγραφή του πως αισθανόμαστε εμείς του ΠΑΣΟΚ την έννοια του κοινωνικού στοιχείου, της κοινωνικής λειτουργίας, την κοινωνική πολιτική. Δεν την εντάσσουμε σαν υποπροϊόν μέσα στη προηγούμενη ανάπτυξη. Την ενσωματώνουμε σαν στρατηγικό μόριο της κοινωνικής στρατηγικής μας και την αφομοιώνουμε σαν λειτουργική επιδίωξη στην έννοια της ανάπτυξης.

Λέγοντας "ανάπτυξη" εμείς, εννοούμε συστατικό της στοιχείο το κοινωνικό μέρος. Δεν εξαρτούμε την κοινωνική πρόνοια από την πλήρωση των ταμείων και μετά την καθιέρωση των διαδικασιών. Την εντάσσουμε συνειδητά σαν βασική προϋπόθεση


 

  

Σελίδα 2632 

 

μέσα στο όλο σύστημα της κοινωνίας, στο όλο οικονομικό σύστημα. Αυτή είναι η πολιτική μας. 'Ετσι αντιλαμβάνομαι την κοινωνική αντίληψη, την ιδεολογία του κόμματός μου.

Τι γίνεται σήμερα: 'Ερχεται αυτήν τη στιγμή το ΠΑΣΟΚ με το παρόν νομοσχέδιο, με μία τριαδική απεικόνιση που λέει τα εξής:

Πρώτον, για τη λύση του ασφαλιστικού συστήματος, για την αντιμετώπιση της κοινωνικής λειτουργίας της Κυβέρνησης, κάνουμε κοινωνικό διάλογο. Είναι τόσο σοβαρό το θέμα που δεν μπορεί να το λύσει, ανεξάρτητα από τους εμπλεκόμενους φορείς και από τη συνεργασία των κομμάτων, ένα κόμμα. Δίνουμε διάσταση στην καθολικότητα του προβλήματος. Κοινωνικός διάλογος.

Δεύτερον, συνειδητοποιούμε ότι υπάρχουν προβλήματα αμέσου παρεμβάσεως και ότι υπάρχει ανάγκη αμέσου επιλύσεως. 

Εάν θέλετε, κύριε Υπουργέ, εγώ θα πάω ένα βήμα παραπέρα, αναλαμβάνοντας και τη σχετική ευθύνη. Σε έναν σκληρό από τα πράγματα επιβαλλόμενο προϋπολογισμό, έχουμε ανάγκη από λίγο κοινωνικό πρόσωπο. Κοινωνικό πρόσωπο, που καθώς συμπιέζεται από τη συντριπτική λιτότητα ο λαός μας και την αφόρητη ανεργία, χάνεται μέσα στην προσπάθεια την επαινετή και την τίμια που κάνει η Κυβέρνηση για την αναστροφή της οικονομίας και τη συγκλιτική πορεία.

'Εχουμε ανάγκη λοιπόν, για την οχύρωση του προϋπολογισμού, από μία κοινωνική ταυτότητα. Και από αυτήν την πλευρά, έπρεπε το νομοσχέδιο να έλθει.

Μένω όμως στην όψη των πραγμάτων. Το νομοσχέδιο έχει τη λύση προβλημάτων αμέσου προτεραιότητας. Το ΙΚΑ θα το αφήσουμε να βουλιάξει; Θα πω παρακάτω δυο-τρείς κουβέντες για το ΙΚΑ. Οι στρεβλώσεις που υπάρχουν στην όλη λειτουργία του θα διαιωνίζονται;

Θα μείνω στην ερμηνεία του κ. Σιούφα και δεν έχω καμία αμφιβολία ότι ο κάθε συνάδελφος λέει την αλήθεια, τουλάχιστον όπως την αντιλαμβάνεται ο ίδιος. Και εάν ακόμα δεχθούμε ότι πράγματι το πνεύμα του νομοθέτη του 1992 ήταν να καταργηθεί η σχετική διάταξη για το 20% της επικουρικής σύνταξης και πάλι η παρουσία του νομοσχεδίου είναι απολύτως δικαιολογημένη.

Σε μία εποχή -η δεύτερη όψη του νομίσματος- ανεργίας και εντόνου λιτότητας, είναι άδικο σε τάξεις οι οποίες πλήρωσαν, να παίρνεις την ψαλίδα και να περικόπτεις τις προσδοκίες τους, να περικόπτεις τις ελπίδες τους να περικόπτεις τις βασικές τους εισοδηματικές απαιτήσεις.

Και έχει και ένα τρίτο στοιχείο η πολιτική, που περιέγραψα. Για μας, η κοινωνική αντίληψη, το κοινωνικό στοιχείο είναι στρατηγικό μόριο στη στρατηγική οικονομική μας πολιτική. 'Εχουμε επανειλημμένα δηλώσει κάτι παρόμοιο. Σας παραπέμπω, αγαπητοί μου συνάδελφοι, στο προεκλογικό πρόγραμμα του ΠΑ.ΣΟ.Κ., πώς αρμονίζει τα τρία αυτά στοιχεία του οικονομικού γίγνεσθαι, τη σταθεροποίηση, την ανάπτυξη και μονίμως παρούσα, την κοινωνική αντίληψη. Είναι δηλαδή το σύστημα τριαδικό και απόλυτα του ενός στοιχείου εξαρτωμένου από τα άλλα και ενσωματωμένου μέσα στο ενιαίο σύνολο.

Η κρίση του ασφαλιστικού συστήματος είναι γνωστή. Περιεγράφη από όλους τους συναδέλφους. Οφείλουμε, σαφώς, να πάρουμε μέτρα. Και οφείλουμε, αυτά τα μέτρα που θα πάρουμε, να έχουν προοπτική και να ανταποκρίνονται στην υφιστάμενη πραγματικότητα, στις υφιστάμενες δυνατότητες, στην αλήθεια των πραγμάτων και στην ενημέρωση του λαού μας. Λαός ανενημέρωτος, υπόκειται σε αιφνιδιασμό, όταν οι εξελίξεις κορυφωθούν σε συγκεκριμένη πραγματικότητα.

Σε όλες τις χώρες της Ευρώπης είναι έντονο και στην πατρίδα μας εντονότερο. Και υπάρχουν πολλοί λόγοι που στην πατρίδα μας είναι εντονότερο. Και μόνο να σκεφθεί κανένας την αναλογία των εργαζομένων προς τους συνταξιούχους που είναι νομίζω 1 προς 1,2 ...

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής): Είναι 1 προς 2.

ΚΥΡΙΑΚΟΣ ΣΠΥΡΙΟΥΝΗΣ: Τώρα είναι νομίζω 1 προς 1,5. Στην Ευρώπη νομίζω πως είναι 1 προς 1,4. Και μόνον αυτό να αναλογιστεί κανένας, συνειδητοποιεί αυτομάτως τη σοβαρότητα του προβλήματος στην πατρίδα μας.

Δεύτερον, έντεκα είναι τα εθνικά προβλήματα που μας δημιουργούν οι επιτήδειοι. 'Εντεκα! Προσθέστε και το σοβαρότερο το δωδέκατο -και το έχω πει πολλές φορές μέσα σ'αυτήν την Αίθουσα- το δημογραφικό μας πρόβλημα, η γήρανση του πληθυσμού.

Τρίτον, η κακή πορεία της οικονομίας. 

Τέταρτον, φοροκλοπές, φοροδιαφυγές, εισφοροδιαφυγές. Παραοικονομία!

(Στο σημείο αυτό κτυπάει προειδοποιητικά το κουδούνι για τη λήξη του χρόνου της ομιλίας του κυρίου Βουλευτή).

Περνάει ο χρόνος γρήγορα, κύριε Πρόεδρε!

Αυτό το αόρατο μέρος της οικονομίας μας είναι γύρω στα 35%-40%. Το ΑΕΠ θα είναι φέτος γύρω στα τριάντα πέντε τρισεκατομμύρια (35.000.000.000.000) δραχμές. Φανταστείτε αυτό το 35%-40% τα δέκα πέντε τρισεκατομμύρια (15.000.000.000.000) να ήταν η ορατή όψη της οικονομίας μας. Και τα ελλείμματα θα ήταν διαφορετικά, σε σχέση με το ΑΕΠ. 'Ισως είχαμε εξασφαλίσει δείκτες συγκλιτικούς. Ο πληθωρισμός θα ήταν διαφορετικός. Το δημόσιο χρέος δεν θα ήταν στα εκατόν είκοσι, που κατεβαίνει από τα εκατόν είκοσι τέσσερα φέτος. Και στο τέλος του έτους, κλείνει στα τριάντα εννέα τρισεκατομμύρια διακόσια πενήντα δισεκατομμύρια (39.250.000.000.000) δραχμές. 'Ολοι αυτοί οι δείκτες θα είχαν εντελώς διαφορετική εικόνα. Και η έννοια της ισότητας και σε διάρκεια και σε ένταση, θα ήταν διαφορετική.

Κλείνω, κύριε Πρόεδρε, λέγοντας: Σεβαστοί μου συνάδελφοι, τα προβλήματα είναι έντονα. Η κορύφωσή τους είναι συνείδηση σήμερα στο λαό μας. Η παραπληροφόρηση, η παραπλάνηση και τα ψευτοσυνθήματα, τελείωσαν! Στο λαό, από εδώ και πέρα, θα περνάει μόνον η αλήθεια. Και ουαί, εν τω κρίνεσθαι! Για όλους μας ισχύει. Οι παραπλανήσεις δεν παρέχουν πλέον περιθώρια ευτελούς ψηφοθηρίας. Την αλήθεια στο λαό! Αυτό θα είναι το βασικό, ιδεολογικό περιεχόμενο!

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΔΗ.Κ.ΚΙ. κ. Ιωάννης Δημαράς έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, είναι η δική μου η σειρά.

ΙΩΑΝΝΗΣ ΔΗΜΑΡΑΣ: Ας προηγηθεί ο κ. Γκελεστάθης.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Δημαρά.

Το λόγο έχει ο κ. Γκελεστάθης.

Είναι και πατριώτης, είναι και κοντά από τους Δελφούς, θα μας πει και κανένα χρησμό!

Ορίστε, έχετε το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριοι συνάδελφοι, η ώρα είναι δώδεκα τα μεσάνυχτα, έχει αρχίσει η συζήτηση του νομοσχεδίου από τις 19.30' και βλέπετε ότι η επιμονή της Κυβέρνησης να μεταχειρίζεται κατ'αυτό τον τρόπο τη νομοθετική της πρωτοβουλία στη Βουλή, έχει σαν αποτέλεσμα να είναι η Αίθουσα, δυστυχώς, σχεδόν άδεια από Βουλευτές.

Πρέπει να δούμε, μέσα σε ποιο γενικό κλίμα, που επικρατεί στη χώρα, συζητάμε το συγκεκριμένο νομοσχέδιο. Τέσσερα χρόνια από τις εκλογές του Οκτωβρίου του 1993 που ανέλαβε την εξουσία το ΠΑ.ΣΟ.Κ. μέχρι σήμερα και δύο χρόνια τώρα, που ασκούν την Κυβέρνηση οι εκσυγχρονιστές του, διαμαρτύρονται όλοι οι 'Ελληνες, οι αγρότες, οι κτηνοτρόφοι, οι συνταξιούχοι, οι δημόσιοι υπάλληλοι, οι εργαζόμενοι, οι μικρομεσαίοι. 'Ολες οι τάξεις των εργαζομένων βρίσκονται σε συνεχείς διαμαρτυρίες. Εκατοντάδες χιλιάδες άνεργοι ζητούν να βρουν μια εργασία και ελπίδα, δυστυχώς, δεν έχουν.

Κάθε οικογένεια πλέον, έχει ένα ή δύο ανέργους και γνωρίζουμε, πέραν του οικονομικού θέματος, τι τεράστιο κοινωνικό πρόβλημα δημιουργείται, με τις γνωστές επιπτώσεις.

Ομιλείτε για κοινωνική πολιτική και για κοινωνική δικαιοσύνη. Το προσωπικό των Σωμάτων Ασφαλείας είναι στους δρόμους. Και οι άλλες τάξεις των εργαζομένων κάθε μέρα ζητούν έλεος από την Κυβέρνηση του ΠΑ.ΣΟ.Κ., αλλά βέβαια φως δεν υπάρχει.


 

  

Σελίδα 2633 

Οι συντάξεις - φιλοδωρήματα, που έχουν δημιουργήσει τραγικό αδιέξοδο επιβίωσης στα περήφανα γηρατειά, δεν είναι πολιτική αναλγησία; Δεν είναι αυτή η πολιτική συμπεριφορά της Κυβέρνησης του κ. Σημίτη ανάλγητη έναντι όλων αυτών των Ελλήνων; Δεν είναι τραγική ειρωνεία, μια σοσιαλιστική και λεγόμενη εκσυγχρονιστική κυβέρνηση να έχει δημιουργήσει αυτήν τη φτώχεια στις μεγάλες μάζες του λαού μας;

Από την άλλη πλευρά όμως, συνεχίζεται η κραιπάλη της σπατάλης, της διασπάθισης του δημοσίου χρήματος. Διαγράφετε τα ελλείμματα της Ε.Τ.Β.Α. ύψους οκτακοσίων εξήντα δισεκατομμυρίων (860.000.000.000) δραχμών, της Ε.Β.Ο.-ΠΥΡΚΑΛ ύψους τετρακοσίων πενήντα δισεκατομμυρίων (450.000.000.000) δραχμών, του κρατικού Ναυπηγείου του Σκαραμαγκά ύψους εκατόν είκοσι πέντε ύψους δισεκατομμυρίων (125.000.000.000) δραχμών, των γεωργικών συνεταιρισμών ύψους διακοσίων είκοσι δισεκατομμυρίων (220.000.000.000) δραχμών, του Οργανισμού Ανασυγκρότησης Επιχειρήσεων εξακοσίων δισεκατομμυρίων (600.000.000.000) δραχμών και ο χορός καλά κρατεί.

Παράλληλα, βέβαια, αντιμετωπίζουμε πρωτοφανή αδιαφάνεια στις διαδικασίες αναθέσεως των δημοσίων έργων και των κρατικών προμηθειών. 'Εχουμε καταγγείλει στη Βουλή κατ'επανάληψη τις ρεμούλες και τις μίζες που συνοδεύουν τις διαδικασίες αυτές.

Από όλο αυτό το πρωτοφανές όργιο της κομματικής κυβερνητικής σας συμπεριφοράς απεδείχθη ότι δεν έχετε πλέον καμιά πολιτική ευαισθησία, για να αντιληφθείτε τα τραγικά αδιέξοδα που δημιουργήσατε και που ασφαλώς εσείς που τα δημιουργήσατε δεν μπορείτε να τα αντιμετωπίσετε, απλώς τα επιδεινώνετε.

Για το υπό συζήτηση νομοσχέδιο με το βαρύγδουπο τίτλο "Μέτρα κατά της εισφοροδιαφυγής, διασφάλιση εσόδων ΙΚΑ και άλλα θέματα" ακούσαμε αυτά που διαβάσατε στην ομιλί σας, κύριε Υπουργέ Εργασίας και Κοινωνικών Ασφαλίσεων, και που προς στιγμή μας δημιουργήσατε την εντύπωση ότι βρισκόμαστε στον Οκτώβριο του 1981, που μόλις τότε είχε αναλάβει την Κυβέρνηση το ΠΑ.ΣΟ.Κ. ή έστω ότι βρισκόμαστε στον Οκτώβριο του 1993, πριν από τέσσερα χρόνια που αναλάβατε την Κυβέρνηση και πάλι.

Ακούσαμε δηλαδή προγραμματικές δηλώσεις για το τι πρόκειται να κάνετε στον τομέα αυτό. Μας είπε ο κύριος Υπουργός για τον κοινωνικό διάλογο της Κυβέρνησης, αλλά καλύτερα θα έπρεπε να το αποφύγει, γιατί υπήρξε ο εξευτελισμός αυτού του θεσμού και δεν επιτρέπει ο χρόνος να αναφερθώ στη διαδικασία που ακολούθησε η Κυβέρνηση για να εξευτελίσει και τον κυβερνητικό της συνδικαλισμό.

Δεν μας είπε ο κύριος Υπουργός πέραν των προθέσεων του νομοσχεδίου, ποιες θα είναι οι κυρώσεις για την εισφοροδιαφυγή του Ι.Κ.Α., αφού πρώτοι οι ίδιοι οι εκσυγχρονιστές Υπουργοί του κυρίου Πρωθυπουργού και η νομενκλατούρα του που διοικεί τις Δημόσιες Επιχειρήσεις και τους Κρατικούς Οργανισμούς και τον ευρύτερο δημόσιο τομέα είναι οι εισφοροδιαφεύγοντες.

Δεν μας είπε ο κύριος Υπουργός πώς θα εισπράξει τα εννιακόσια εξήντα πέντε δισεκατομμύρια (965.000.000.000) δραχμές των μεγαλοοφειλετών του Ι.Κ.Α., γιατί πώς εισπράττει τα δύο εκατομμύρια (2.000.000) δραχμές που οφείλει ο μικρομεσαίος στο Ι.Κ.Α. όλοι το γνωρίζουμε. 'Η οδηγείται στις φυλακές ή του γίνεται κάποια ρύθμιση, του απαγορεύεται η έξοδος από τη χώρα και όλα τα άλλα γνωστά.

Κύριε Πρόεδρε, έχω τον επίσημο πίνακα των οφειλών των εννιακοσίων εξήντα πέντε δισεκατομμυρίων (965.000.000.000) δραχμών που οφείλονται προς το Ι.Κ.Α. Θα αναφέρω χαρακτηριστικά τα ποσά αυτά, τα οποία οφείλονται μέχρι τις 31 Δεκεμβρίου του 1996 προς το Ι.Κ.Α.:

Από ασφαλιστικές εισφορές τριακόσια είκοσι πέντε δισεκατομμύρια εννιακόσια εκατομμύρια (325.900.000.000) δραχμές. Από το Δημόσιο τα Υπουργεία δύο δισεκατομμύρια πεντακόσια ενενήντα εκατομμύρια (2.590.000.000) δραχμές. Από τον ευρύτερο δημόσιο τομέα δεκαοκτώ δισεκατομμύρια οκτακόσια ογδόντα εκατομμύρια (18.880.000.000) δραχμές. Από τον Ο.Σ.Ε. και τα ΕΛ.ΤΑ. πέντε δισεκατομμύρια επτακόσια εκατομμύρια (5.700.000.000) δραχμές. Από τους Δήμους δεκατρία δισεκατομμύρια πεντακόσια εκατομμύρια (13.500.000.000) δραχμές. Από τις Π.Α.Ε. πεντακόσια εβδομήντα εκατομμύρια (570.000.000) δραχμές. Από τα ΚΤΕΛ δύο δισεκατομμύρια εξακόσια εκατομμύρια (2.600.000.000) δραχμές. Από τους Συνεταιρισμούς ένα δισεκατομμύριο επτακόσια σαράντα εκατομμύρια (1.740.000.000) δραχμές. Από τις Δημοτικές Επιχειρήσεις ένα δισεκατομμύριο διακόσια ενενήντα εκατομμύρια (1.290.000.000) δραχμές. Από τους Δημοτικούς Σταθμούς διακόσια εβδομήντα εκατομμύρια (270.000.000) δραχμές. Από τους Ραδιοφωνικούς Σταθμούς πεντακόσια εβδομήντα εκατομμύρια (570.000.000) δραχμές. Από τις Εφημερίδες οκτακόσια εξήντα εκατομμύρια (860.000.000) δραχμές. Από τις Εκδοτικές Επιχειρήσεις ένα δισεκατομμύριο τριακόσια εξήντα εκατομμύρια (1.360.000.000) δραχμές. Από τους Ραδιοτηλεοπτικούς Σταθμούς ένα δισεκατομμύριο εξακόσια τριάντα εκατομμύρια (1.630.000.000) δραχμές. Από τον ιδιωτικό τομέα διακόσια εβδομήντα πέντε δισεκατομμύρια (275.000.000.000) δραχμές.

Για όλα αυτά, κύριε Υπουργέ, δεν μας είπατε με ποιον τρόπο θα τα εισπράξετε και σε εναντία περίπτωση, ποιές θα είναι οι κυρώσεις που θα επιβάλετε;

Αλλά τέσσερα χρόνια τώρα, ακολουθείτε την ίδια τακτική και για πρώτη φορά μας λέτε τη θεσμοθέτηση νέων μέτρων, τα οποία βεβαίως θα είναι και αυτά αναποτελεσματικά, αφού δεν πρόκειται να εφαρμοσθούν.

Από πρόσθετα τέλη που αντιστοιχούν στις παραπάνω υποχρεώσεις έναντι του Ι.Κ.Α. είναι διακόσια εξήντα δισεκατομμύρια (260.000.000.000) δραχμές.

Τα οφειλόμενα ποσά από βεβαιωμένες εισφορές, των οποίων την εξόφληση ανέλαβε το δημόσιο, είναι τα εξής:

Από την Επιχείρηση Αστικών Συγκοινωνιών με το Νόμο 2078, τριάντα εννέα δισεκατομμύρια εξακόσια ογδόντα εκατομμύρια (39.680.000.000) δραχμές. Από την ΠΥΡΚΑΛ με το Νόμο 2439, τρία δισεκατομμύρια πεντακόσια εξήντα εκατομμύρια (3.560.000.000) δραχμές. Από τα Ελληνικά Ναυπηγεία με το Νόμο 2367, τρία δισεκατομμύρια πεντακόσια ενενήντα εκατομμύρια (3.590.000.000) δραχμές.

Από το ΤΕΒΕ, από το Ταμείο Ασφαλίσεως Εμπόρων από το Ταμείο Συντάξεων Αυτοκινητιστών και από άλλα συνεπεία του κόστους περίθαλψης των συνταξιούχων τους, ενενήντα εννέα δισεκατομμύρια τριακόσια σαράντα εκατομμύρια (99.340.000.000) δραχμές. Από συμμετοχή του κράτους στην ασφάλιση νέων ασφαλισμένων βάσει του Νόμου 2084/92, πενήντα τέσσερα δισεκατομμύρια εννιακόσια εκατομμύρια (54.900.000.000) δραχμές και πάει λέγοντας.

Για όλα αυτά, κύριε Υπουργέ, δεν μας είπατε με ποιον τρόπο θα τα εισπράξετε και σε εναντία περίπτωση, ποιες θα είναι οι κυρώσεις που θα επιβάλετε έναντι όλων των ανθρώπων της νομενκλατούρας του ΠΑ.ΣΟ.Κ. που διαχειρίζονται αυτόν τον τομέα αλλά και των άλλων φίλα προσκείμενων προς το ΠΑ.ΣΟ.Κ.

Από επιβαρύνσεις που υπέστη το 'Ιδρυμα συνεπεία νομοθετικών παρεμβάσεων εκατόν εξήντα πέντε δισεκατομμύρια εβδομήντα εκατομμύρια (165.070.000.000) δραχμές. Από την οφειλή του Κρατικού Προϋπολογισμού για το ΕΚΑΣ δέκα τρία δισεκατομμύρια (13.000.000.000) δραχμές. Γενικό σύνολο οφειλών προς το Ι.Κ.Α. εννιακόσια εξήντα πέντε δισεκατομμύρια (965.000.000.000) δραχμές.

Προς αυτούς βέβαια κανένα μέτρο δεν έχετε πάρει επί τέσσερα χρόνια και δεν πρόκειται να πάρετε. Παίρνετε όμως μέτρα εναντίον αυτών των δύσμοιρων μικρομεσαίων επιχειρηματιών που από μικρές οφειλές ελαχίστων εκατομμυρίων δραχμών έχουν την τύχη που περιέγραψα προηγουμένως.

Δεν υπάρχει καμία αμφιβολία ότι αυτό το υπό συζήτηση νομοσχέδιο είναι μια συρραφή αποσπασματικών διατάξεων και ασφαλώς σκοπό έχει να εντυπωσιάσει ότι δήθεν κάποια μέτρα πρόκειται να εφαρμοσθούν σ' αυτόν τον ευαίσθητο κοινωνικό τομέα της κοινωνικής ασφάλισης. Δυστυχώς, είναι βέβαιο ότι το αποτέλεσμα θα είναι το αντίθετο. Γι' αυτό εμείς το


 

  

Σελίδα 2634 

 

καταψηφίζουμε.

(Στο σημείο αυτό ο Βουλευτής κ. Γκελεστάθης καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας, της Διεύθυνσης Στενογραφίας και Πρακτικών της Βουλής).

ΠΡΟΕΔΡΕΥΩΝ (Λουκάς Αποστολίδης): Ορίστε, κ. Μιχαλολιάκο.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, αν μου επιτρέπετε θα ήθελα στο σημείο αυτό να πω ότι οι προβλέψεις μου επιβεβαιώθηκαν από τα πράγματα. Το ενδιαφέρον των συναδέλφων γύρω από ένα νομοσχέδιο που ψηλαφεί το μείζον θέμα της κοινωνικής ασφάλισης, ήταν πολύ ισχυρό και σωστά. Η ώρα είναι δώδεκα και υπάρχουν πολλοί εγγεγραμμένοι, Κοινοβουλευτικοί Εκπρόσωποι, ο Υφυπουργός, για να μιλήσουν.

Η πρότασή μου είναι να αφιερώσουμε τις δύο πρώτες ώρες της αυριανής συνεδρίασης για την ολοκλήρωση της συζήτησης επί της αρχής για να μπορέσουν και οι συνάδελφοι να αναπτύξουν σε ώρα λογική και ανθρώπινη τις απόψεις τους. Κατόπιν να συνεχίσουμε επί των άρθρων.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είναι αυτονόητο ότι πρέπει να τηρηθεί η συμφωνία που έγινε στη Διάσκεψη των Προέδρων. Πρέπει απόψε να ολοκληρώσουμε τη συζήτηση επί της αρχής. Να ψηφίσουμε το νομοσχέδιο επί της αρχής, αφού μιλήσει και ο κ. Δημαράς ή και κάποιος άλλος συνάδελφος, αν θέλει απόψε. Οι υπόλοιποι συνάδελφοι να μιλήσουν στο άρθρο 1 -είναι μια πρακτική που ακολουθείται χρόνια τώρα- με μία άνεση χρόνου, δηλαδή, να έχουν το δεκάλεπτό τους, αλλά και ευρύτητα λόγου και να μην τους πούμε ότι είναι εκτός θέματος αν μιλήσουν γενικά.

Βέβαια να μιλήσει ο κύριος Υφυπουργός για να δώσει μια απάντηση στους συναδέλφους. Το οφείλουμε αυτό ως Κυβέρνηση. Μετά να πάμε κανονικά στη συζήτηση των άρθρων. Νομίζω ότι αυτό διευκολύνει τη συζήτηση.

ΠΑΝΑΓΙΩΤΗΣ ΜΕΛΑΣ: Να μιλήσουμε κανονικά.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κανονικά λέω. Στο άρθρο επί δέκα λεπτά. Με άνεση χρόνου και λόγου είπα, χωρίς να υπάρχει δέσμευση στο τι θα πούμε σε σχέση με το άρθρο. 'Αλλωστε είναι ένα βασικό άρθρο. Δεν βάζουμε περιορισμούς.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εδώ υπάρχει μία συμφωνία. Ο κύριος Πρόεδρος αναφέρει στα Πρακτικά: "Κύριοι συνάδελφοι, η συζήτηση απόψε θα κρατήσει μέχρις ότου εξαντληθεί ο κατάλογος, εφόσον η συζήτηση είναι επί της αρχής". Κατανοώ αυτά που ειπώθηκαν από τον Κοινοβουλευτικό Εκπρόσωπο της Νέας Δημοκρατίας και από τον Υπουργό.

Θα δώσουμε το λόγο στον κ. Δημαρά. Δεν μπορεί να μην ψηφισθεί σήμερα επί της αρχής το νομοσχέδιο. Εάν δεχθείτε αυτό που είπε ο κύριος Υπουργός, ότι όσοι συνάδελφοι δεν μιλήσουν σήμερα θα έχουν τη δυνατότητα να μιλήσουν επί του άρθρου 1, τότε ναι, αλλά το νομοσχέδιο θα ψηφισθεί σήμερα.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα υπάρχουν δέκα λεπτά με άνεση λόγου.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, αν λατρεύουμε τον τύπο και χάνουμε την ουσία τότε δεν υπηρετούμε τίποτα. Εάν όλα τα Κόμματα συμφωνούν για δύο ώρες αύριο...

ΠΡΟΕΔΡΕΥΩΝ (Λουκάς Αποστολίδης): Κύριε Μιχαλολιάκο, όταν υπάρχει μία απόφαση από την Διάσκεψη των Προέδρων, δεν μπορεί ο Προεδρεύων στις δώδεκα να κλείνει τη συνεδρίαση και να μην τηρεί τη συμφωνία, επειδή κάποιοι αισθάνονται κουρασμένοι. Δηλαδή, δεν μπορούμε ανά πάσα στιγμή να αλλάζουμε τη διαδικασία. Αυτή είναι μια πάγια τακτική που εφαρμόζεται εδώ μέσα.

Ο κ. Δημαράς έχει το λόγο.

ΛΑΜΠΡΟΣ ΚΑΝΕΛΛΟΠΟΥΛΟΣ: Τι θα γίνει τελικά, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Θα μάθετε στη συνέχεια.

Κύριοι συνάδελφοι, αν δέχεσθε την πρόταση του κυρίου Υπουργού ότι αμέσως μετά τον κ. Δημαρά, όσοι συνάδελφοι είναι εδώ θα μιλήσουν στο άρθρο 1, γιατί όσοι συνάδελφοι -αφού διαβαστεί ο κατάλογος- δεν είναι εδώ θα διαγραφούν, πλην του κ. Σουφλιά, τότε θα ψηφιστεί το νομοσχέδιο επί της αρχής και οι συγκεκριμένοι συνάδελφοι θα έχουν τη δυνατότητα να μιλήσουν επί του άρθρου 1 και σε ζητήματα που αφορούν την αρχή του νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς, η πρόταση του κυρίου Υπουργού έγινε δεκτή.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Και με το χρόνο των δέκα λεπτών.

ΠΡΟΕΔΡΕΥΩΝ (Λουκάς Αποστολίδης): Βεβαίως, κύριε Υπουργέ.

Ο κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κύριε Πρόεδρε και κύριοι συνάδελφοι, ζούμε αυτήν τη μοναξιά που έχετε διαπιστώσει οι περισσότεροι και το μεγάλο ερώτημα είναι πως αναρωτήθηκα σαν νέος Βουλευτής στη Βουλή των Ελλήνων -και που αλλού θα μπορούσε να είναι ένας Βουλευτής, αν κάποιος εξ ημών είχε ένα επιχείρημα, ώστε να μπορέσει να πείσει την Κυβέρνηση ή οποιονδήποτε άλλο από μας να μην ψηφίσει επί της αρχής το νομοσχέδιο που έχει καταθέσει η Κυβέρνηση πώς θα μπορούσε να το επιτύχει όταν και σεις διαπιστώνετε αυτήν την εικόνα που μόλις λίγο πριν προβλημάτισε κάποιους εκ των παρισταμένων; Εν πάση περιπτώσει, επειδή έχω αναλάβει αυτήν την ευθύνη αλλά και την ηθική δέσμευση να προασπίσω και να υπερασπιστώ τις εκτιμήσεις του ΔΗΚΚΙ για το συζητούμενο νομοσχέδιο θα πρέπει από την αρχή να σας πω ότι εμείς θα το καταψηφίσουμε. Γιατί; Για τους λόγους που στη συνέχεια θα επιχειρήσω να αναπτύξω.

Ξεκινάω με μία διαπίστωση που πιστεύω πως δεν θα διαφωνεί κανείς. Υπάρχει ένα σοβαρό πρόβλημα, η αναλογία των συνταξιούχων στο σύνολο των ασφαλισμένων συνεχώς αυξάνεται κι εκεί που ήταν το 1/4 το 1980, το 1995 έφτασε το 1/3 με δυσμενείς επιπτώσεις για το μέλλον της κοινωνικής ασφάλισης. Αυτό είναι μία πραγματικότητα.

Η επόμενη προσέγγιση με οδηγεί στην εισηγητική έκθεση στο κείμενο της οποίας διαβάζω τα εξής: "Στην Ελλάδα η Κυβέρνηση του ΠΑΣΟΚ προέκρινε ως το πλέον κατάλληλο μέσο προσαρμογής και βελτίωσης του συστήματος κοινωνικής ασφάλισης τον κοινωνικό διάλογο. Στα πλαίσια αυτού του διαλόγου και σε συμφωνία με τους κοινοτικούς εταίρους αναμένεται να δοθούν απαντήσεις τόσο στα μακροπρόθεσμα προβλήματα του συστήματος, όπως αυτά της χρηματοδότησης και της βιωσιμότητας όσο και στο κοινωνικό πρόβλημα της εξασφάλισης ενός δικτύου κοινωνικής προστασίας ανάλογο του επιπέδου της οικονομικής ανάπτυξης και του πολιτισμού μας".

Αλήθεια όλοι δεν ξέρουμε ότι επιχειρήθηκε αυτός ο περίφημος κοινωνικός διάλογος ο οποίος δεν κατέληξε πουθενά και καταγγέλθηκε από εκείνους που πήραν μέρος; Επομένως στη δεύτερη παράγραφο υπάρχει στην εισηγητική έκθεση η εξής παρατήρηση: "Αφ'ετέρου θα διευκολύνουν μακροπρόθεσμα τις αναγκαίες διαρθρωτικές αλλαγές που θα επέλθουν στο σύστημα της κοινωνικής ασφάλισης ως αποτέλεσμα του κοινωνικού διαλόγου".

Υπήρξε κοινωνικός διάλογος; Δεν ξέρει κανένας από μας ότι τον κατήγγειλαν αυτοί που πήραν μέρος και που δεν κατέληξε πουθενά; Αναρωτιέμαι χωρίς να θέλω να προσβάλω κανένα συνάδελφο, ποιος κοροϊδεύει ποιον; Για ποιο κοινωνικό διάλογο μιλάμε, όπου εδράζεται όλος ο συλλογισμός και η φιλοσοφία της εισηγητικής έκθεσης, όταν κοινωνικός διάλογος δεν έχει υπάρξει και πολύ περισσότερο δεν έχει καταλήξει πουθενά.

Κυρίες και κύριοι συνάδελφοι, η κοινωνική ασφάλιση στη


 

  

Σελίδα 2635 

 

χώρα μας αντί να βελτιώσει τις παρεχόμενες υπηρεσίες προς τους ασφαλισμένους τα τελευταία οκτώ χρόνια, έχω την εντύπωση -και νομίζω ότι το έχετε διαπιστώσει και εσείς με την καθημερινή επαφή που έχετε με το λαό- ότι τις έχει υποβαθμίσει περισσότερο και το εσωτερικό χρέος τους παραμένει υψηλό αγγίζοντας το 200% του Α.Ε.Π. Οι παρεχόμενες υπηρεσίες, όπως παροχές όσον αφορά την υγεία, την ασθένεια και όλα τα προβλήματα που αντιμετωπίζουν οι εργαζόμενοι, αλλά και οι συντάξεις, παραμένουν σε πολύ χαμηλά επίπεδα, πέραν του ότι το ασφαλιστικό μας σύστημα χαρακτηρίζεται από μεγάλες ανισότητες και στις δύο προαναφερόμενες παροχές. Το απαρχαιωμένο σύστημα λειτουργίας των ασφαλιστικών φορέων υποβαθμίζει τις παρεχόμενες υπηρεσίες και δείχνει ασαφή εικόνα των ασφαλισμένων σε κύριους οργανισμούς.

Εδώ θα μου επιτρέψετε μία παρένθεση. Το Δημοκρατικό Κοινωνικό Κίνημα αρνείται να ψηφίσει κατ'αρχήν το νομοσχέδιο που προτείνει η Κυβέρνηση, αλλά εκτιμά ότι τεχνοκρατικά άρθρα τα οποία υπάρχουν σε αυτό το νομοσχέδιο βελτιώνουν τον τρόπο για την εισφοροδιαφυγή. Και θα ψηφίσουμε αυτά τα άρθρα, όπως εμείς έχουμε εκτιμήσει.

Αλλά σε σχέση και με αναφορά και με αναγωγή του τρόπου με τον οποίο η εισηγητική έκθεση προσεγγίζει το νομοσχέδιο στο φιλοσοφικό του πλαίσιο, πρέπει να σας πω ότι εμάς μας τρομάζει, γιατί είναι μία δοκιμασία για το επόμενο βήμα της Κυβέρνησης, που έχει να κάνει με την περίφημη έκθεση του κ. Σπράου, η οποία γνωρίζετε πάρα πολύ καλά πως έχει επικριθεί ακόμα και από Βουλευτές του κυβερνώντος κόμματος.

Θα συνεχίσω για το θέμα της εισφοροδιαφυγής, δίνοντας μερικά παραδείγματα και προσεγγίζοντας το πρόβλημα στο βαθμό που μου είναι δυνατό και με τις γνώσεις που διαθέτω με στοιχεία συγκεκριμένα.

Ο αριθμός των ασφαλισμένων στη χώρα μας σήμερα μοιάζει -είναι εκπληκτικό- να φθάνει τα έντεκα εκατομμύρια εξακόσιες ογδόντα χιλιάδες προσώπων και ξεπερνά το συνολικό πληθυσμό της χώρας μας. Και αυτό γιατί; Γιατί οφείλεται στη διπλή ασφάλιση, αφού δεν υπάρχουν συστήματα απογραφής μητρώου ασφαλισμένων.

Θα περάσω σε ένα άλλο κεφάλαιο που είναι εκπληκτικό και που ως δημοσιογράφος το έχω καταγράψει και το έχω προσεγγίσει κοντά τρεις δεκαετίες τώρα. Μόνιμο και αγαπητό θέμα των Μέσων Μαζικής Πληροφόρησης είναι κάτι που ξέρει ο κύριος Υπουργός, η απίστευτη ταλαιπωρία των ασφαλισμένων στο Ι.Κ.Α.

Η πρόσφατη επίσκεψη του κυρίου Πρωθυπουργού, πέραν του ότι κάποιοι επιθυμούσαν να προσδώσει ένα χαρακτήρα που έχει να κάνει με το κοινωνικό πρόσωπο του Πρωθυπουργού, αναδεικνύει αυτό ακριβώς που περιγράφει, τα προβλήματα των ανθρώπων οι οποίοι πηγαίνουν στο Ι.Κ.Α. για να ικανοποιήσουν ανάγκες τους. Οι ασφαλισμένοι, ουρές ατέλειωτες, ξεκινούν να πηγαίνουν από τις τέσσερις η ώρα το πρωί, γυναικούλες, γέροι, που έχουν θυσιάσει τη ζωή τους στην ανοικοδόμηση της χώρας μετά το Β' Παγκόσμιο Πόλεμο κάτω από το βάρος ενός εμφυλίου και τραβώντας όλα όσα την εποχή εκείνη σηματοδοτούσαν το χαρακτήρα μιας άδικης κοινωνίας.

Αναγκάζεται πια σήμερα ο πολίτης να ωθείται σε ιδιωτικές ασφάλειες. Το φάρμακο χορηγείται από διάφορα ιατρικά κυκλώματα -και το ξέρετε πάρα πολύ καλά εσείς- με έναν τρόπο τέτοιο, ώστε το φάρμακο να μην είναι απλά ένα μέσο με το οποίο μπορεί ένας συμπολίτης μας, συμπατριώτης μας, στην προκειμένη περίπτωση ο πατέρας και η μάνα μας, η γιαγιά μας και ο παππούς μας να βρει την υγεία του, αλλά να είναι αντικείμενο εμπορίας, κάτι που -και συμφωνώ μαζί με τον κ. Μανώλη Σκουλάκη που το χαρακτήρισε έτσι-είναι είναι το χειρότερο που έχει συμβεί στις μέρες μας. Αυτά όλα πώς θα προστατευθούν; Και πώς θα προστατευθούν κυρίως οι άνθρωποι εκείνοι που έτυχε να πέσουν σε μία διελκυστίνδα αδυναμιών να ανταποκριθούν οικονομικά κάποια στιγμή και σήμερα με τον τρόπο με τον οποίο προσπαθείτε να ρυθμίσετε όλη αυτήν την ιστορία, βρίσκονται σε δυσχερέστερη θέση;

Τελειώνω με το εξής: Με αυτό το νομοσχέδιο, κύριοι συνάδελφοι, δεν βελτιώνονται οι συνθήκες λειτουργίας των ασφαλιστικών οργανισμών κατά την εκτίμησή μας. Και εμείς δεν λέμε ότι πάντα ενδεχομένως να έχουμε δίκιο. Τι πιστεύουμε, καταθέτουμε εδώ. Δεν βελτιώνονται τα έσοδα, αφού οι εισφοροφυγάδες οι μεγάλοι επιχειρηματίες, είναι ένα τεράστιο θέμα. Δύο Υπουργοί Οικονομικών μέχρι σήμερα, ο κ.Αλέκος Παπαδόπουλος πριν τρία χρόνια σε συνέντευξη που μου έδωσε -και είναι μαγνητοφωνημένη- παραδέχθηκε ότι χρωστάνε τούτη την ώρα περισσότερο από ένα τρισεκατομμύριο δραχμές στο ελληνικό δημόσιο μεγάλες εταιρείες πετρελαιοειδών και φαίνεται το κράτος και η χώρα και η Κυβέρνηση ανήμπορη να εισπράξει τα χρήματα αυτά και πηγαίνει στον απλό 'Ελληνα πολίτη και στο μικρομεσαίο για να τα εισπράξει.

Τα μέτρα αυτά του νομοσχεδίου στρέφονται σαφώς εναντίον, κατά την γνώμη μας, των λαϊκών στρωμάτων μικρών και μεσαίων, δηλαδή επαγγελματιών και εμπόρων. Δεν προστατεύουν αποτελεσματικά την ασφάλεια των εργαζόμενων. 'Ετσι αυτό το νομοσχέδιο κατά τη γνώμη μας κρίνεται ανεπαρκές και αναποτελεσματικό.

Κατά την διάρκεια της συζήτησης επί των άρθρων είπα από την αρχή, κύριε Υπουργέ, ότι συμφωνούμε σε μερικά από αυτά. Θα συμφωνήσουμε και θα προσπαθήσουμε στο βαθμό που είναι δυνατόν να βοηθήσουμε σε μία καλυτέρευση των άρθρων του νομοσχεδίου αυτού.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Παπανικολάου έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, δεν θα διακόψουμε;

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε συνάδελφε.

ΓΕΡΑΣΙΜΟΣ ΓΙΑΚΟΥΜΑΤΟΣ: Μα, συμφωνήσαμε.

ΠΡΟΕΔΡΕΥΩΝ (Λουκάς Αποστολίδης): Δεν συμφωνήσαμε.

ΓΕΡΑΣΙΜΟΣ ΓΙΑΚΟΥΜΑΤΟΣ: Συμφωνήσαμε με την πρόταση του κυρίου Υπουργού. 

ΠΡΟΕΔΡΕΥΩΝ (Λουκάς Αποστολίδης): Ωραία, θα ακούσουμε τον κύριο Παπανικολάου, θα διαβάσουμε τον κατάλογο και αν συμφωνείτε...

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε...

ΠΡΟΕΔΡΕΥΩΝ (Λουκάς Αποστολίδης): Κύριε Κανελλόπουλε, δεν έχετε το λόγο και γνωρίζετε ότι τουλάχιστον θα πρέπει να πάμε μέχρι τις 01.00'.

Ορίστε κύριε Παπανικολάου.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κυρία και κύριοι συνάδελφοι, είναι μία πανθομολογουμένη διαπίστωση ότι το ασφαλιστικό σύστημα στην πατρίδα μας νοσεί βαρύτατα. Ειλικρινά θα περιμέναμε σήμερα από την Κυβέρνηση να φέρει ένα νομοσχέδιο με διαρθρωτικές αλλαγές και τομές για να ληφθούν όλα εκείνα τα απαραίτητα μέτρα που θα επιτρέψουν στο σύστημα της κοινωνικής ασφαλίσεως της χώρας μας να επιβιώσει και να μην καταρρεύσει. 

Περιμέναμε ένα νομοσχέδιο ολοκληρωμένο και όχι αποσπασματικό όπως το συζητούμενο που να δίνει όραμα και ελπίδα στους εργαζομένους. Αντ'αυτού όμως εσείς και ενώ είναι σε εξέλιξη ο περιβόητος κοινωνικός διάλογος με προειλημμένες αποφάσεις και με παρεμβάσεις εξωθεσμικών παραγόντων, χρησιμοποιείτε το προτεινόμενο νομοσχέδιο σαν άλλοθι για την εισφοροδιαφυγή και προσπαθείτε να νομοθετήσετε και να καθιερώσετε ασφαλιστικές ρυθμίσεις πριν από το διάλογο.

Δεν νομίζετε ότι υπάρχουν κάποια όρια εμπαιγμού της κοινωνίας και των εκπροσώπων των φορέων που τους έχετε εμπλέξει σε αυτόν τον κάλπικο διάλογο; Ξεχάσατε τόσο γρήγορα την καθιέρωση των αντικειμενικών κριτηρίων στο φορολογικό και τις συζητήσεις σας με την ΓΣΕΕ και τους εκπροσώπους των φορέων;

Αυτά σας τα λέγαμε κατά τη συζήτηση του νομοσχεδίου στη Διαρκή Επιτροπή, αλλά εσείς "αγρόν ηγοράσατε" και "πριν ο αλέκτωρ φωνήση..." όλοι οι φορείς ακόμη και άνθρωποι του δικού σας χώρου αντελήφθησαν πώς εννοείτε τον κοινωνικό


 

  

Σελίδα 2636 

 

διάλογο και σας συμπεριεφέρθησαν ανάλογα.

Δεν είναι τυχαίο το γεγονός -και εμείς ειλικρινά λυπούμεθα γι' αυτό- -που βλέπουμε στις δημόσιες εμφανίσεις του τον υπεύθυνο για το διάλογο άλλοτε εργατοπατέρα Υφυπουργό σας να τον ραίνουν "με αυγά και γιαούρτια". Και τούτο γιατί σαν Υφυπουργός Εργασίας έπρεπε να είχε μεγαλύτερη κοινωνική ευαισθησία και συνέπεια, ενώ σαν πάλαι ποτέ εργατοπατέρας και Πρόεδρος της ΓΣΕΕ έπρεπε να δείξει περισσότερη υπευθυνότητα και λιγότερο λαϊκισμό και επιθετική στάση σε μία όντως δύσκολη οικονομική και κοινωνική πραγματικότητα τότε.

Δεν αντιλαμβάνεστε ότι ο εκσυγχρονιστικός φαρισαϊσμός και η επανίδρυση του ΠΑ.ΣΟ.Κ. σας οδηγούν σε σωρεία λαθών και ανεπιτυχών χειρισμών σε τόσο σοβαρά θέματα που απαιτούν γνώση, ικανότητα, συνέπεια και ευαισθησία που εσείς έχετε απωλέσει προ πολλού;

Νομίζετε ότι η λεξιλαγνεία σας και μόνο είναι αρκετή να σώσει εσάς και το αποσαθρωμένο ασφαλιστικό μας σύστημα; Τι κάνατε τόσα χρόνια που κυβερνάτε σαν σοσιαλιστές και δεκαπέντε μήνες σαν εκσυγχρονιστές -γιατί κακά είναι τα ψέματα, κύριοι της Συμπολιτεύσεως, έχετε γράψει ιστορία- για να στηρίξετε το κοινωνικοασφαλιστικό μας σύστημα;

Δεν θα πάω πολύ μακριά χρονικά, γιατί κουραστήκαμε να σας τα λέμε συνέχεια και φαίνεται ότι δεν θέλετε ή δεν μπορείτε να τα καταλάβετε και αυτό είναι ακόμη χειρότερο.

Θα ήθελα να σας θυμίσω ότι την 31η Δεκεμβρίου 1993 σας παρέδωσε η Νέα Δημοκρατία ένα ΙΚΑ με δεκαεννέα δισεκατομμύρια (19.000.000.000) οργανικό πλεόνασμα σαν αποτέλεσμα μιάς σωστής πολιτικής και επιβεβλημένων παρεμβάσεων.

Αποκορύφωμα ήταν η μεγάλη προσφορά του ν. 2084 που τόσο λαϊκίστικα και επιπόλαια πολεμήσατε και προσπαθήσατε να διασύρετε τελευταία, ενώ οι πάντες γνωρίζουν ότι διαφορετικά θα είχε καταρρεύσει το ασφαλιστικό μας σύστημα και θα είχαμε μια επανάληψη του γνωστού σεναρίου 1989-1990 που θυμάστε ότι η αδιαφάνεια, ο λαϊκισμός και οι εγκληματικές οικονομικές παρεμβάσεις στο σύστημα κοινωνικής ασφαλίσεως της τότε κυβερνήσεώς σας μας έφθασαν στο σημείο να αποτελεί είδηση η καταβολή μισθών και συντάξεων.

ΛΑΜΠΡΟΣ ΚΑΝΕΛΛΟΠΟΥΛΟΣ: Το 1990 εσείς....

ΠΡΟΕΔΡΕΥΩΝ (Λουκάς Αποστολίδης): Κύριε Κανελλόπουλε, θα σας παρακαλούσα να μη διακόπτετε.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Και έρχεσθε σήμερα το 1997 υπονομεύοντας συνειδητά την κοινωνική ασφάλιση -δεν εξηγείται διαφορετικά- με μια συνεχώς ανοδική πορεία του ελλείμματος από το 1995 να φθάσει στα εκατόν ογδόντα επτά δισεκατομμύρια εκατόν σαράντα εκατομμύρια (187.140.000.000) δραχμές σήμερα, ενώ κατά τις εκτιμήσεις μας θα ξεπεράσει τα διακόσια πενήντα δισεκατομμύρια (250.000.000.000) δραχμές.

Μιλάτε στην εισηγητική έκθεση για απαιτούμενες αλλαγές για βελτίωση της αποδοτικότητος και αποτελεσματικότητας της κοινωνικής ασφαλίσεως στο ΙΚΑ, γιατί είναι πολλές οι αιτίες που το απειλούν. Προεξάρχουσα θέση κατέχει κατά γενική ομολογία το δημογραφικό.

Τι κάνατε για το δημογραφικό, κύριοι της Κυβερνήσεως, όλα αυτά τα χρόνια; Απολύτως τίποτε. Υπάρχει ήδη έτοιμο πόρισμα της Διακομματικής Επιτροπής της Βουλής στα συρτάρια από το Φεβρουάριο του 1992. Εφαρμόσατε -ανεπιφύλακτα να πω- μια εχθρική πολιτική απέναντι των πολυτέκνων, ενώ ξέρετε καλά ότι αυτοί είναι οι αιμοδότες του έθνους. Να σας θυμίσω τις συντάξεις που αφαιρέσατε από τις ηρωίδες πολύτεκνες μητέρες; Την κατάργηση των ευεργετικών διατάξεων για τους πολυτέκνους; Αλλά θα αναφερθώ σε δυο πρόσφατα γεγονότα για να τεκμηριώσω την αναλγησία σας απέναντι των πολυτέκνων.

Πριν από ένα μήνα επ' ευκαιρία του εορτασμού της "ημέρας των πολυτέκνων", το προεδρείο της Πανελλήνιας Ενώσεώς τους μας ενημέρωσε ότι πριν από αρκετό καιρό ειδικοί τεχνοκράτες των πολυτέκνων, επιστήμονες εγνωσμένου κύρους, κατήρτισαν διάφορες μελέτες και τις κοινοποίησαν στα αρμόδια Υπουργεία για ανάλογη συνεργασία και λήψη αποφάσεων για την αντιμετώπιση του υπ' αριθμόν ΕΝΑ ΕΘΝΙΚΟΥ ΠΡΟΒΛΗΜΑΤΟΣ ΤΟΥ ΔΗΜΟΓΡΑΦΙΚΟΥ.

Θέλετε να μάθετε τη συνέχεια; Ούτε απάντηση. Εγώ σαν 'Ελληνας πολίτης και μέλος του Κοινοβουλίου, ζητώ συγγνώμη από τους πολυτέκνους γι' αυτήν τη συμπεριφορά της Κυβερνήσεως. Αυτό όμως, κυρίες και κύριοι συνάδελφοι, δεν λέγεται αναλγησία, αλλά αναισθησία και παρακαλώ τον κύριο Πρωθυπουργό να συμβουλεύσει τους αρμόδιους Υπουργούς να απαντήσουν και να συνεργαστουν με την ηγεσία των πολυτέκνων. Αλλά δυστυχώς βλέπω ότι η Κυβέρνηση συνεχίζει την επιθετική της πολιτική απέναντι των πολυτέκνων και έχουμε ένα τελευταίο παράδειγμα τη φοροληστρική της επιδρομή στον κατατεθέντα προϋπολογισμό.

Είναι εκσυγχρονισμός να διαιωνίζεται ο αναχρονιστικός τρόπος λειτουργίας των υπηρεσιών του ΙΚΑ, δεδομένου ότι ανεφέρθη στην εφημερίδα "ΒΡΑΔΥΝΗ" από στέλεχος της υπηρεσίας ότι οι υπάλληλοι του ΙΚΑ ακόμη συνεχίζουν "με το χέρι να γράφουν τις συντάξεις", παρά τα εξαγγελλόμενα από τον κύριο Πρωθυπουργό εκσυγχρονιστικά μέτρα.

Μιλάτε για μηχανοργάνωση την οποία καθυστερείτε σκοπίμως και η έλλειψή της συνεπάγεται απώλεια δισεκατομμυρίων. Η αναχρονιστική σας αντίληψη εδώ και τόσα χρόνια αποδεικνύεται από το σύστημα των ενσήμων που διατηρείτε ακόμη.

Προκηρύξαμε διεθνή διαγωνισμό στο ΙΚΑ το 1992 για τη μηχανοργάνωση. Επελέγησαν δυο εταιρείες και έρχεσθε στη συνέχεια εσείς, ακυρώνετε το διαγωνισμό και επί πέντε ολόκληρα χρόνια διαπραγματεύεσθε χωρίς να καταλήξετε, αλλά μετά από τα πέντε χρόνια καταλήξατε στις ίδιες δυο εταιρείες που είχαν επιλεγεί το 1992. Πως μπορεί να χαρακτηριστεί η καθυστέρηση αυτή επί πέντε χρόνια; Και τελικά ποιος πληρώνει αυτήν την καθυστέρηση που στοιχίζει πολλά στο φορολογούμενο και στον ασφαλισμένο;

Γιατί δεν εξυγιαίνετε τόσα χρόνια το σύστημα των αναπηρικών συντάξεων με θεσμούς που να εξασφαλίζουν ένα αδιάβλητο τρόπο χορηγήσεως των αναπηρικών συντάξεων, αλλά διατηρείτε το διαβρωμένο σύστημα απονομής των αναπηρικών συντάξεων κάνοντας ανάλογες προτάσεις ακόμα και σήμερα; Δεν βαρεθήκατε να συντηρείτε τις πελατειακές σας σχέσεις, παίζοντας με τον πόνο αναξιοπαθούντων συνανθρώπων μας ευνουχίζοντες συνειδήσεις και λογικές με αυτό τον ανήθικο τρόπο;

Φθάνει πια. Ας ξεχάσουμε τον "πυρηνικό όλεθρο" που τόσα δεινά έφερε τη χαμένη δεκαετία λόγω του εκρηκτικού αριθμού των αναπηρικών συντάξεων που δημιουργήσατε αφού από ογδόντα μια χιλιάδες διακόσιους που ήταν το 1981 τις αναπηρικές συντάξεις του ΟΓΑ τις φθάσατε στις διακόσιες μια χιλιάδες.

Κι εμείς, παραγνωρίζοντες το πολιτικό κόστος και σεβόμενοι το εθνικό χρέος και κατόπιν αντικειμενικών εξετάσεων, τις φθάσαμε στις εκατόν πενήντα δύο χιλιάδες και μας κατηγορούσατε και τότε, αλλά και σήμερα για έλλειψη κοινωνικής ευαισθησίας. Φτάνει πια ο λαϊκισμός και η δημαγωγία, που τόσο έχουν βλάψει την πατρίδα. Είναι σίγουρο ότι όλοι μας μέσα σ' αυτήν την Αίθουσα θέλουμε να πάρουμε μέτρα κατά της εισφοροδιαφυγής και να διασφαλίσουμε τα έσοδα του ΙΚΑ. Είναι κοινό μυστικό ποιοι φοροδιαφεύγουν, με πρώτο και καλύτερο το ίδιο το κράτος, με το μεγαλύτερο ποσοστό 70% και το υπόλοιπο οι μεγαλοπαράγοντες, διαπλεκόμενοι και μη.

'Ηδη ο εισηγητής μας κ. Γιακουμάτος κατέθεσε σχετικό πίνακα. 

Είναι αδιανόητο να διορίζονται πρόεδροι σε ΔΕΗ, ΟΤΕ, ΕΛΤΑ και άλλους οργανισμούς με παχυλούς μισθούς, πάνω από τρία εκατομμύρια (3.000.000) δραχμές και να μην πληρώνουν το ΙΚΑ. Να πωλούνται προβληματικές και να χρεώνεται το ΙΚΑ. Και μέσα σ' αυτό το αλλαλούμ της ασυνέπειας απέναντι των οικονομικών υποχρεώσεων των πάντων στο ΙΚΑ, να νομοθετούμε ειδικούς τρόπους αστυνομεύσεως του πενομένου Αγρότη μας, μήπως χτίσει κανένα δωμάτιο και δεν πληρώσει την εισφορά του στο ΙΚΑ. Μετά μιλάμε για αποκέντρωση, για ανάπτυξη της περιφέρειας, για νέους αγρότες, για δημογραφικό πρόβλημα. "Ουαί υμίν


 

  

Σελίδα 2637 

 

Γραμματείς και Φαρισαίοι υποκριταί".

Κύριοι της Κυβερνήσεως, εκτός των άλλων, μία πρόσφατη δημοσκόπηση απεκάλυψε ότι η κοινωνική σας πολιτική καταδικάζεται πάνω από το 67% των Ελλήνων. Είσθε σε αναντιστοιχία με τον ελληνικό λαό, λόγω της ανάλγητης πολιτικής σας, γι' αυτό καταψηφίζω το παρόν νομοσχέδιο επί της αρχής.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ευχαριστώ κι εγώ, κύριε συνάδελφε.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε...

ΠΡΟΕΔΡΕΥΩΝ (Λουκάς Αποστολίδης): Με βάση την πρόταση, που είπε ο κύριος Υπουργός και είπατε ότι συμφωνείτε, θα αναγνώσω τα ονόματα των συναδέλφων, οι οποίοι ακολουθούν στον κατάλογο. 'Εχει ζητήσει να μιλήσει ο Αντιπρόεδρος κ. Σγουρίδης οπωσδήποτε σήμερα, γιατί αύριο αδυνατεί να είναι εδώ αυτήν την ώρα και στη συνέχεια θα ψηφίσουμε επί της αρχής το νομοσχέδιο και όλοι οι συνάδελφοι θα έχουν τη δυνατότητα στο άρθρο 1, με το χρόνο των δέκα λεπτών και όχι των πέντε λεπτών, να κάνουν τις αναφορές τους και επί του άρθρου 1 και επί της αρχής.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, θα πειθαρχήσουμε στην υπόδειξή σας, γιατί θέλουμε να διευκολύνουμε την ομαλή λειτουργία του Κοινοβουλίου. 'Ομως θέλω να τονίσω ότι θα έπρεπε να το αντιληφθείτε ως καθήκον σας, να διακόψετε τη συνεδρίαση για αύριο, γιατί βλάπτεται η ίδια η ουσία των θεμάτων, που συμπεριλαμβάνει το νομοσχέδιο και προπαντός τραυματίζεται το κύρος του Κοινοβουλίου. Δεν νομίζω ότι χρειάζεται να πω τίποτε άλλο.

ΠΡΟΕΔΡΕΥΩΝ (Λουκάς Αποστολίδης): Κύριε Μιχαλολιάκο, τα είπαμε και κατ' ιδίαν και ...

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σώνει και καλά να υπερασπιστούμε μία λαθεμένη απόφαση κατά πλειοψηφία, της Διάσκεψης των Προέδρων.

ΠΡΟΕΔΡΕΥΩΝ (Λουκάς Αποστολίδης): Δεν είναι λαθεμένη η απόφαση, κύριε Μιχαλολιάκο. Τα είπατε και στον κ. Κακλαμάνη προηγούμενα.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Με συγχωρείτε. 'Οταν η Κυβέρνηση και όλα τα Κόμματα το προτείνουν...

ΠΡΟΕΔΡΕΥΩΝ (Λουκάς Αποστολίδης): Η Κυβέρνηση, κύριε Μιχαλολιάκο, έκανε μία πρόταση, υπήρξε αυτός ο διάλογος και καταλήξαμε εδώ. 

Ο συνάδελφος κ. Χειμάρας είναι εδώ.

Ο συνάδελφος κ. Τζανής δεν είναι εδώ και διαγράφεται.

Ο συνάδελφος κ. Μελάς είναι εδώ.

Ο συνάδελφος κ. Κανελλόπουλος είναι εδώ.

Ο συνάδελφος κ. Καραμηνάς είναι εδώ.

Ο συνάδελφος κ. Τσαφούλιας δεν είναι εδώ και διαγράφεται.

Ο συνάδελφος κ. Σγουρίδης έχει το λόγο.

ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριοι συνάδελφοι, ξέρω ότι η ώρα είναι περασμένη και δεν θα σας απασχολήσω περισσότερο από έξι λεπτά.

Πρέπει να αναγνωρίσουμε όλοι μας ότι το ασφαλιστικό μας σύστημα νοσεί σοβαρά. Και οι λόγοι που νοσεί σοβαρά το ασφαλιστικό μας σύστημα, είναι σίγουρα η πολυμορφία του, η ύπαρξη πολλών ασφαλιστικών ταμείων, άλλα προνομιούχα, άλλα όχι, άλλα πλούσια, άλλα φτωχά, το τεράστιο δημογραφικό πρόβλημα που έχει η χώρα μας, γηράσκει συνεχώς ο πληθυσμός, άρα δεν υπάρχουν νέοι εργαζόμενοι να πληρώσουν εισφορές για τις συντάξεις και η αλόγιστη πολιτική, που άσκησαν οι κυβερνήσεις που πέρασαν μέχρι τώρα, καμιάς εξαιρουμένης, όπου πράγματι μέσα από συντάξεις "μαϊμούδες" ή κάποια άλλα θέματα οδήγησαν σε μια τέτοια τραγική κατάσταση τα ασφαλιστικά ταμεία.

Πρέπει όμως να αναγνωρίσουμε ότι δεν είμαστε και η μοναδική χώρα. Τέτοια φαινόμενα υπάρχουν και σε άλλες χώρες. Αυτό όμως δεν πρέπει να μας παρηγορεί και δεν θα πρέπει να μας κάνει να επαναπαυόμαστε. Υπάρχει μία βόμβα στα θεμέλια του κοινωνικού μας συστήματος και αυτή η βόμβα είναι το ασφαλιστικό μας σύστημα και θα πρέπει σίγουρα αυτή τη βόμβα να την απενεργοποιήσουμε. Η απενεργοποίηση ξεκινάει πρώτα-πρώτα, από τη συνειδητοποίηση όλων μας ότι αυτό το πρόβλημα δεν είναι μόνο πρόβλημα μιας κυβέρνησης.

'Ολος ο πολιτικός κόσμος πρέπει να καταλάβει ότι πρέπει να σκύψει και να ενσκύψει σοβαρά πάνω στο ασφαλιστικό σύστημα της χώρας.

Το ασφαλιστικό σύστημα, κύριε Υπουργέ, κύριοι συνάδελφοι, χρειάζεται, κατά την άποψή μου, μια ριζική αναδιοργάνωση. Και αυτή η ριζική αναδιοργάνωση είναι εκείνη που θα λύσει το πρόβλημα. Για να γίνει όμως αυτή η ριζική αναδιοργάνωση, χρειάζεται, αν θέλετε, μια συζήτηση όλων των συμπλεκομένων φορέων, όλου του πολιτικού κόσμου, όλων των εργαζομένων και όλων των εργοδοτών. Πρέπει να κινηθούμε σ'αυτήν την κατεύθυνση, διότι αν δεν το κάνουμε αυτό, κάποια στιγμή πολύ σύντομα θα τα βρούμε μπροστά μας. Και θα πρέπει να πάρουμε ορισμένοι το πολιτικό κόστος. Θα πρέπει να δούμε πώς θα βρούμε μια λύση στο θέμα αυτό.

Κύριοι συνάδελφοι, όπως η παραοικονομία είναι η κατάρα της οικονομίας η παραοικονομία αγγίζει το 40% περίπου της οικονομίας έτσι, κατάρα για τα ασφαλιστικά ταμεία, είναι η εισφοροδιαφυγή και η διασπάθιση των χρημάτων, των πόρων των ασφαλιστικών ταμείων προς την κατεύθυνση της πολυφαρμακίας ή αν θέλετε και της κακής διαχείρισης. Αυτή θα πρέπει να σταματήσει και νομίζω ότι υπάρχει πολιτική βούληση προς αυτήν την κατεύθυνση.

Το νομοσχέδιο που συζητάμε κάνει ένα βήμα προς τη σωστή κατεύθυνση. Παράλληλα όμως επιλύει -και αυτό είναι προς τιμήν σας, κύριε Υπουργέ-διάφορα θέματα που γεννήθηκαν μέσα από την καθημερινότητα. Γι'αυτό το λόγο και εσάς, κύριε Υπουργέ και τον Υφυπουργό τον κ.Φαρμάκη, θέλω να τον ευχαριστήσω εκ μέρους της κοινωνίας της Ξάνθης, γιατί στο άρθρο 11 του νομοσχεδίου αυτού, δώσατε μια λύση σ'ένα πρόβλημα που μάστιζε τη μικρή κοινωνία της Ξάνθης και τους επαγγελματοβιοτέχνες αυτής της περιοχής. Διότι υπήρξαν υπεξαιρέσεις ασφαλιστικών εισφορών από κάποιους υπαλλήλους του ΤΕΒΕ και αν δεν ψηφίσουμε αυτήν τη ρύθμιση, δυστυχώς δεν θα μπορέσει ν'αποδοθεί δικαιοσύνη. Διότι και στα δικαστήρια να κέρδιζαν οι παθόντες -διότι είναι ηλίου φαεινότερον ότι θα κέρδιζαν στα δικαστήρια την υπόθεση- δεν θα μπορούσαν να πάρουν τα χρήματά τους. Διότι θα έλεγαν "απευθυνθείτε σ'αυτούς που έκαναν την υπεξαίρεση". Αυτό σημαίνει: "Πιάσε τον ξυπόλητο, πάρε τα παπούτσια του".

Γι'αυτό ακριβώς το λόγο, κύριε Υπουργέ, σας ευχαριστώ εκ μέρους της ξανθιώτικης κοινωνίας. 

Θα ήθελα όμως να σας προβληματίσω επί της αρχής -και θα τελειώσω μ'αυτό- για δύο άλλα μεγάλα θέματα που απασχολούν ολιγάριθμες μεν κοινωνικές ομάδες που είναι χαμηλοεισοδηματίες και συχνά δοκιμαζόμενοι. Η μια απ'αυτές τις ομάδες είναι οι υπάλληλοι του ΚΤΕΛ, όπου μέχρι και το 1995 οι αποφάσεις του Αρείου Πάγου τους εξαιρούσαν από τον αναγκαστικό νόμου 173/1967, που μπορούσαν, σε περίπτωση που έκαναν καταγγελία της συμβάσεως ή έπαιρναν σύνταξη, να πάρουν όλη την αποζημίωση ή όλο το εφάπαξ.

Δυστυχώς όμως η απόφαση 1524/1995 του Αρείου Πάγου άλλαξε αυτό το καθεστώς, θεώρησε ότι τα ΚΤΕΛ άπτονται του δημόσιου τομέα, ότι τα ΚΤΕΛ είναι δημόσιο και άρα εξαιρούσε τους υπαλλήλους από τον ν. 2112/1920 που μπορούσαν να πάρουν όλο το εφάπαξ. Αυτό είναι μια αδικία και σύμφωνα με τη δικαία σας κρίση, κύριε Υπουργέ, πιστεύω οτι θα δεχθείτε την τροπολογία με γενικό αριθμό 1981 και ειδικό 99.

Η άλλη ομάδα, έχει να κάνει με τους οκτακόσιους περίπου επιμελητές εισπράξεων του ΤΕΒΕ, που από το 1991 προσπαθούν με συμβάσεις να βοηθήσουν σ'αυτό το οποίο όλοι μας επιδιώκουμε, το κτύπημα της εισφοροδιαφυγής και πληρώνονται με ποσοστά απ'αυτά που εισπράττουν για το ΤΕΒΕ. Δυστυχώς όμως γι'αυτούς, ευτυχώς για την ελληνική κοινωνία και την αξιοκρατία, με τον ν. 2527/1997, που επεκτείνει τον ν. 2190/1994, όσες συμβάσεις υποκρύπτουν εργασία, δεν μπορούν να συνεχισθούν.

Αυτό είχε σαν αποτέλεσμα και οι άνθρωποι αυτοί μετά από τόσα χρόνια και έχοντας δημιουργήσει όλες εκείνες τις


 

  

Σελίδα 2638 

 

δεσμεύσεις που δημιουργεί κάποιος μέσα στην κοινωνία -είτε παντρεύτηκαν είτε έκαναν παιδιά- να βρίσκονται ξεκρέμαστοι.

Κύριε Υπουργέ, θα έλεγα κάνοντας έκκληση στην ευαισθησία τη δική σας και του κυρίου Υφυπουργού, να κάνετε δεκτή την τροπολογία με γενικό αριθμό 1179 και ειδικό 76.

Με αυτά τα λόγια θέλω να πω στο Σώμα ότι θα ψηφίσω το νομοσχέδιο, γιατί πιστεύω ότι είναι ένα θετικό βήμα προς την κατεύθυνση του ασφαλιστικού συστήματος. Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε συνάδελφε.

Και οι έτεροι συνάδελφοι κύριοι Σωτηρόπουλος Βασίλειος και Κεδίκογλου Βασίλειος, που είναι στον κατάλογο και ακολουθούν το συνάδελφο κ. Σγουρίδη είναι απόντες και διαγράφονται, εκτός από το συνάδελφο τον κ. Σουφλιά Γεώργιο, που υπάρχει συμφωνία και ομόφωνη απόφαση του Σώματος, για να μιλήσει αύριο.

Κύριοι συνάδελφοι, ολοκληρώθηκε η συζήτηση επί της αρχής του νομοσχεδίου "Μέτρα κατά της εισφοροδιαφυγής, διασφάλιση εσόδων ΙΚΑ και άλλα θέματα". 

Ερωτάται το Σώμα: Γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς, το νομοσχέδιο έγινε δεκτό, επί της αρχής κατά πλειοψηφία.

Κύριοι συνάδελφοι, έχουν διανεμηθεί τα Πρακτικά της 14ης Νοεμβρίου 1997 και ερωτάται το Σώμα αν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς, τα Πρακτικά της 14ης Νοεμβρίου 1997 επικυρώθηκαν.

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 00.42' λύεται η συνεδρίαση για σήμερα Πέμπτη 4 Δεκεμβρίου 1997 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου "Μέτρα κατά της εισφοροδιαφυγής, διασφάλιση εσόδων ΙΚΑ και άλλα θέματα".


Ο ΠΡΟΕΔΡΟΣ  
ΟΙ ΓΡΑΜΜΑΤΕΙΣ