      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΚΘ΄
      Πέμπτη 20 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές, από το 5ο ενιαίο Λύκειο Νέας Ιωνίας, από το 7ο Δημοτικό Σχολείο Αγίων Αναργύρων, από το 2ο Δημοτικό Σχολείο Τριπόλεως Αρκαδίας, από το 12ο Δημοτικό Σχολείο Λαμίας, από το 3ο Δημοτικό Σχολείο Σπάρτης και από το Β΄ Δημοτικό Σχολείο Μεγαλόπολης, σελ.
      2. Άδεια απουσίας του Βουλευτή Πέτρου Μαντούβαλου, σελ.
      3. Συζήτηση επί διαδικαστικού, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Ανακοίνωση του δελτίου επικαίρων ερωτήσεων της Παρασκευής 21 Νοεμβρίου 2003, σελ. 
      3. Συζήτηση επικαίρων ερωτήσεων:
      α) του Βουλευτή του Πανελλήνιου Σοσιαλιστικού Κινήματος κ. Μόσχου Γικόνογλου, προς τον Υπουργό Γεωργίας, σχετικώς με τις εκτιμήσεις του Οργανισμού Γεωργικών Ασφαλίσεων και την καταβολή των αποζημιώσεων στους πληγέντες από τον παγετό αγρότες του Νομού Ημαθείας, σελ.
      β) του Βουλευτή της Νέας Δημοκρατίας κ. Ιωάννη Λαμπρόπουλου, προς τον Υπουργό Δικαιοσύνης, σχετικώς με την ίδρυση μόνιμου εφετείου στην Καλαμάτα, σελ.
      γ) του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη, προς τον Υπουργό Εθνικής Παιδείας και Θρησκευμάτων, σχετικώς με τη στελέχωση με το αναγκαίο διδακτικό και επιστημονικό προσωπικό του Πανεπιστημίου Πελοποννήσου, σελ.
      δ) του Βουλευτή του Συνασπισμού των Κινημάτων της Αριστεράς και της Οικολογίας κ.Φώτη Κουβέλη προς τον Υπουργό Ανάπτυξης σχετικώς με την λειτουργία των λαϊκών αγορών, σελ.
      ε) του Βουλευτή του Πανελλήνιου Σοσιαλιστικού Κινήματος κ. Θεόδωρου Κολιοπάνου προς την Υπουργό Περιβάλλοντος, Χωροταξίας και Δημοσίων Έργων, σχετικά με την επέκταση εγκαταστάσεων αποθήκευσης και διακίνησης υγρών καυσίμων στον Αμβρακικό Κόλπο, σελ.
      στ) του Βουλευτή της Νέας Δημοκρατίας κ. Αντωνίου Μπέζα, προς την Υπουργό Περιβάλλοντος, Χωροταξίας και Δημοσίων Έργων, σχετικά με τις καταστροφές που προκλήθηκαν στο Νομό Θεσπρωτίας από τις έντονες βροχοπτώσεις, την αποζημίωση των πληγέντων κλπ., σελ.
      ζ) του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα, προς τον Υπουργό Εργασίας και Κοινωνικών Ασφαλίσεων, σχετικώς με την επίλυση αιτημάτων των εποχιακά απασχολούμενων στις βιομηχανίες φρούτων κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση και ψήφιση επί των άρθρων του συνόλου και των τροπολογιών 1827, 1833 και 1834 του σχεδίου νόμου: «Αποκατάσταση, προστασία και ανάδειξη του φυσικού και δομημένου περιβάλλοντος των νησιών που υπάγονται στην αρμοδιότητα του Υπουργείου Αιγαίου», σελ.,
      ΟΜΙΛΗΤΕΣ
      Επί των επικαίρων ερωτήσεων:
      α) ΓΙΚΟΝΟΓΛΟΥ Μ., σελ.
      ΧΑΤΖΗΜΙΧΑΛΗΣ Φ., σελ.
      β) ΛΑΜΠΡΟΠΟΥΛΟΣ Ι., σελ.
      ΠΕΤΣΑΛΝΙΚΟΣ Φ., σελ.
      γ) ΘΩΜΑΣ Γ., σελ.
      ΚΟΣΙΩΝΗΣ Π., σελ.
      δ) ΚΟΥΒΕΛΗΣ Φ., σελ.
      ΤΣΟΧΑΤΖΟΠΟΥΛΟΣ Α., σελ.
      ε) ΖΗΣΗ Ρ., σελ.
      ΚΟΛΙΟΠΑΝΟΣ Θ., σελ.
      στ) ΜΠΕΖΑΣ Α., σελ.
      ΤΣΑΚΛΙΔΗΣ Ι., σελ.
      ζ) ΤΖΙΟΛΑΣ Ε., σελ.
      ΤΣΙΟΓΚΑΣ Δ., σελ.
      Επί του σχεδίου νόμου:
      ΒΑΡΔΙΚΟΣ Π., σελ.
      ΚΑΡΑΤΖΑΦΕΡΗΣ Γ., σελ.
      ΚΟΡΤΣΑΡΗΣ Ν., σελ.
      ΛΕΒΟΓΙΑΝΝΗΣ Ν., σελ.
      ΜΗΤΣΟΤΑΚΗΣ Κ., σελ.
      ΜΟΛΥΒΙΑΤΗΣ Π., σελ.
      ΞΗΡΟΤΥΡΗ Α., σελ.
      ΠΑΠΑΔΕΛΗΣ Φ., σελ.
      ΠΑΠΑΝΙΚΟΛΑΣ Β., σελ.
      ΠΑΥΛΙΔΗΣ Α., σελ.
      ΣΗΦΟΥΝΑΚΗΣ Ν., σελ.
      ΣΚΟΠΕΛΙΤΗΣ ΣΤ., σελ.
      ΣΠΥΡΙΟΥΝΗΣ Κ., σελ.
      ΣΦΥΡΙΟΥ Κ., σελ.
      ΤΡΥΦΩΝΙΔΗΣ Γ.., σελ.
      ΧΩΜΑΤΑΣ Ι., σελ.
      Επί διαδικαστικού:
      ΛΕΒΟΓΙΑΝΝΗΣ Ν., σελ.
      ΠΑΥΛΙΔΗΣ ΑΡ., σελ.
      ΣΦΥΡΙΟΥ Κ., σελ.
      
      ΠΡΑΚΤΙΚΑ  ΒΟΥΛΗΣ
      Ι’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ’
      ΣΥΝΕΔΡΙΑΣΗ  ΚΘ΄
      Πέμπτη 20 Νοεμβρίου 2003
      
      Αθήνα, σήμερα στις 20 Νοεμβρίου 2003, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Λαμπρόπουλο, Βουλευτή Μεσσηνίας τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο κ. Δημήτριος – Φωκίων Βουνάτσος, δικηγόρος, ζητεί την επίλυση προβλημάτων οργάνωσης και λειτουργίας του Κέντρου Λαθρομεταναστών Λέσβου.
      2) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία οι Δήμαρχοι και η Κοινοτάρχης της Βόρειας Εύβοιας ζητούν την ίδρυση Νοσοκομείου στη Βόρεια Εύβοια, την επάνδρωση του Κέντρου Υγείας Ιστιαίας και την ολοκλήρωση οδικών έργων.
      3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί την επισκευή και βελτίωση του επαρχιακού οδικού δικτύου του.
      4) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Ξενοδόχων Νομού Εύβοιας ζητεί τη δημιουργία Οργανισμού Τουριστικής Ανάπτυξης και Προβολής του Νομού Εύβοιας.
      5) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία Εργαζόμενοι στην καθαριότητα των σχολείων ζητούν την αλλαγή του εργασιακού τους καθεστώτος.
      6) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Εκπαιδευτικών Α/βάθμιας Εκπαίδευσης Λακεδαιμόνος  «Ο ΠΛΗΘΩΝ» ζητεί την άμεση λειτουργία του 6ου Δημοτικού Σχολείου Σπάρτης.
      7) Ο Βουλευτής Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε αναφορά η Κοινότητα Κρυονερίου Αττικής ζητεί να δημιουργηθεί στάση του προαστιακού σιδηροδρόμου στα διοικητικά της όρια.
      8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων για την επίλυση του κυκλοφοριακού προβλήματος της πόλης της Δράμας.
      9) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αντικατάσταση των βαγονιών του ΟΣΕ της αμαξοστοιχίας Χαλκίδας Εύβοιας με νέα σύγχρονα και λειτουργικά.
      10) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται να μη γίνει μετεγκατάσταση των φυλακών Χαλκίδας στα όρια του Δήμου Ληλαντίων Εύβοιας.
      11) Ο Βουλευτής Λαρίσης κ. ΧΡΗΣΤΟΣ ΖΩΗΣ κατέθεσε αναφορά με την οποία ο Δήμος Ολύμπου Λάρισας ζητεί να συμπεριληφθεί στις σεισμόπληκτες περιοχές.
      12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο ΤΟΕΒ Πεδιάδος Μεσολογγίου ζητεί οικονομική ενίσχυση για τη συνέχιση της λειτουργίας του.
      13) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμαρχος Ναυπάκτου Αιτωλ/νίας ζητεί οικονομική ενίσχυση για την εξόφληση πολεοδομικών μελετών της πόλης της Ναυπάκτου.
      14) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμαρχος Ναυπάκτου Αιτωλ/νίας ζητεί οικονομική ενίσχυση για εξόφληση αποζημιώσεων κοινόχρηστων χώρων του Δήμου.
      15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμαρχος Ναυπάκτου Αιτωλ/νίας ζητεί τη χρηματοδότηση της κατασκευής έργων ανάπλασης της πόλης της Ναυπάκτου.
      16) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Ποντιακών Σωματείων ζητεί ο επίσημος εορτασμός, να γίνεται την 19η Μαΐου ημέρα μνήμης της Γενοκτονίας του Ποντιακού Ελληνισμού όπως συμβαίνει και στις άλλες εθνικές επετείους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1771/18.8.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 111868/3.9.03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σχετικά με την υπ' αρ. 1771/18.8.03 ερώτηση της Βουλευτού κ. M Δαμανάκη σας γνωρίζουμε ότι:
      1. Το ΥΠΕΧΩΔΕ δεν μετείχε στην αυτοψία που αναφέρεται στην Ερώτηση, διότι δεν είχε ενημερωθεί σχετικά και συνεπώς δεν μπορεί να τοποθετηθεί επί των αποτελεσμάτων αυτής.
      2. Από τα στοιχεία των μετρήσεων του Εθνικού Δικτύου Παρακολούθησης επιφανειακών υδάτων σε δύο σημεία του ποταμού Αξιού (Σύνορα διασυνοριακός σταθμός Αξιούπολης, Γέφυρα Εθνικής Οδού) δεν προκύπτουν υπερβάσεις των συγκεντρώσεων των ουσιών, στις οποίες περιλαμβάνονται και μετρήσεις όλων των τοξικών ουσιών, σε σχέση με την νομοθετημένη χρήση του.
      3. Το ΥΠΕΧΩΔΕ με πρωτοβουλία του προωθεί συνεργασία με τα Υπουργεία Περιβάλλοντος των Βαλκανικών χωρών στις οποίες συμπεριλαμβάνεται και η FYROM, μέσω διμερών συμφωνιών, για θέματα προστασίας περιβάλλοντος. Στο σχέδιο συμφωνίας με την FYROM συμπεριλαμβάνεται και η συνεργασία στην προστασία της ποιότητας των υδάτων (Αξιός ποταμός, λίμνη Μεγάλη Πρέσπα, λίμνη Δοϊράνη κλπ).
      4. Μέσω των Κοινοτικών Προγραμμάτων INTERREG 11 - PHARE C8C έχει προωθηθεί συνεργασία με την FYROM για την εγκατάσταση δύο αυτόματων σταθμών μέτρησης της ποιότητας των νερών του ποταμού Αξιού στο έδαφος της FYROM, όπου θα έχει η χώρα μας τηλεμετρική σύνδεση για on-line λήψη μετρήσεων.
      5. Μέσω των Προγραμμάτων INTERREG 111 - εξωτερικά σύνορα (Ελλάδα) και ΚARDS (FYROM) που θα προωθηθούν για υλοποίηση τα επόμενα έτη έχει προβλεφθεί για την Ελλάδα, όπως μας πληροφόρησε το Υπουργείο Οικονομίας και Οικονομικών, σημαντικό ποσό για την ορθολογική διαχείριση της υδρολογικής λεκάνης του Αξιού ποταμού ενώ για την FYROM έχει προβλεφθεί ποσό 1.000.000 Ευρώ μόνο για το 2003 για τον ίδιο σκοπό από το Πρόγραμμα CARDS.
      Η Υφυπουργός
      Ρ. ΖΗΣΗ»
      2. Στην με αριθμό 1806/19.9.03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 7017/4/3653/9.9.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. Μαντούβαλος, σας γνωρίζουμε ότι το Υπουργείο μας είναι ιδιαίτερα ευαίσθητο στο θέμα της πιστής εκτέλεσης του καθήκοντος των αστυνομικών και της άψογης συμπεριφοράς τους προς .τους πολίτες. Σε κάθε δε περίπτωση που καταγγέλλεται ανάρμοστη συμπεριφορά αστυνομικού κατά την εκτέλεση των καθηκόντων του ή όταν ευρίσκεται εκτός διατεταγμένης υπηρεσίας και γενικά πράξη που δεν συμβιβάζεται με το λειτούργημά του, η υπόθεση εξετάζεται από την Υπηρεσία με ιδιαίτερη προσοχή και σε βάθος και εφόσον προκύψουν ευθύνες λαμβάνονται αυστηρά μέτρα.
      Στο πλαίσιο αυτό, για τη διερεύνηση των καταγγελλόμενων με την από 30-7-2003 μήνυση ιδιώτου σε βάρος αστυνομικού, αντίγραφο της οποίας κοινοποιήθηκε στο Αρχηγείο της Ελληνικής Αστυνομίας την 4-8-2003, διατάχθηκε την 6-8-2003 από την αρμόδια Υπηρεσία η διενέργεια Ένορκης Διοικητικής Εξέτασης, η οποία βρίσκεται σε εξέλιξη. Μετά την περαίωση της εν λόγω εξέτασης, εφόσον προκύψουν ευθύνες σε βάρος του αστυνομικού, αυτές θα καταλογισθούν και θα του επιβληθούν οι προβλεπόμενες πειθαρχικές ποινές.
      Σε ό,τι αφορά την αξιοκρατία σας πληροφορούμε ότι τα αναφερόμενα περί ανάδειξης αναξιοκρατικών διαδικασιών κατά την τοποθέτηση του προσωπικού σε ευαίσθητες Υπηρεσίες, σας πληροφορούμε ότι αυτά δεν ανταποκρίνονται στην πραγματικότητα. Η αξιοκρατία αποτελεί κατευθυντήρια γραμμή όλων των ενεργειών μας, τόσο σε θεσμικό επίπεδο, όσο και στην καθημερινή μας πρακτική, αρχή η οποία εφαρμόζεται και από τις υφιστάμενες Υπηρεσίες μας, σύμφωνα με τις πάγιες εντολές και οδηγίες που τους έχουν δοθεί, ενώ το σύστημα της αξιολόγησης και εξέλιξης του προσωπικού, όπως αυτό διαμορφώθηκε μέχρι σήμερα και ισχύει, είναι απολύτως προσαρμοσμένο στις ιδιαιτερότητες του Σώματος και εξασφαλίζει την αξιοκρατική μεταχείριση αυτού.
      Στο πλαίσιο αυτό η τοποθέτηση αστυνομικού προσωπικού στις Υπηρεσίες Ασφαλείας Προέδρου της Δημοκρατίας, Βουλής των Ελλήνων και Προέδρου της Κυβέρνησης γίνονται σύμφωνα με τις διατάξεις του κανονισμού μεταθέσεων (π.δ.100/20Ο3) με μετάθεση ή με απόσπαση σε αυτές, ενώ συνεκτιμώνται και οι προτάσεις των εν λόγω Υπηρεσιών, καθώς και τα στοιχεία που προκύπτουν από τα ατομικά έγγραφα των προτεινόμενων αστυνομικών.
      Πάντως, σε ό,τι αφορά την εκτέλεση της υπηρεσίας από τον αναφερόμενο στην ερώτηση αστυνομικό, σας πληροφορούμε ότι αυτός, το τελευταίο χρονικό διάστημα, δεν υπηρετούσε στην Υπηρεσία Ασφαλείας Προέδρου της Κυβέρνησης. Ο εν λόγω αστυνομικός αρχικά αποσπάσθηκε και στη συνέχεια μετατέθηκε στη Διεύθυνση Αστυνομικών Επιχειρήσεων Αττικής, προκειμένου να εκτελεί αποκλειστικά υπηρεσία φρούρησης της κατοικίας του κ. Πρωθυπουργού και του Μεγάρου Μαξίμου και πράγματι εκτελούσε τα καθήκοντα αυτά κατά το χρονικό διάστημα από 20-5-1996 έως την 4-8-2003, ημερομηνία κατά την οποία ο αστυνομικός αυτός μετατέθηκε σε άλλη αστυνομική Υπηρεσία. Πρέπει δε να επισημανθεί ότι την τελευταία αυτή ημερομηνία (4-8-2003) εκτελέσθηκε σύμφωνα με τις ισχύουσες διατάξεις η 6001/2/780-α διαταγή του κ. Αρχηγού Ελληνικής Αστυνομίας περί μεταθέσεως του ανωτέρω αστυνομικού η οποία εκδόθηκε την 1-7-2003, δηλαδή σε χρόνο προγενέστερο της κοινοποίησης της ανωτέρω αναφερόμενης μήνυσης στην αρμόδια Υπηρεσία και της γνώσης των καταγγελλόμενων κατά του αστυνομικού, βάσει της οποίας διατάχθηκε η Ένορκη Διοικητική Εξέταση σε βάρος του.
      Πέραν αυτών, σας πληροφορούμε ότι για το ανωτέρω θέμα και με αφορμή την αναφορά σε αυτό του ερωτώντος κ. Βουλευτού κατά τη συζήτηση του σχεδίου του προσφάτως ψηφισθέντος νόμου «Ρύθμιση θεμάτων συνοριακών φυλάκων και ειδικών φρουρών και άλλες διατάξεις», ενημερώθηκε η Εθνική Αντιπροσωπεία και ο κύριος Βουλευτής από τον κ. Υπουργό Δημόσιας Τάξης την 19-8-2003.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      3. Στην με αριθμό 1814/19.8.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 111931/3279/3.9.03 έγγραφο από την Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Σε απάντηση της υπ’ αριθ. 1814/19-8-03 ερώτησης που κατατέθηκε από τον Βουλευτή κ. Σπήλιο Σπηλιωτόπουλο και σε ό,τι αφορά στα θέματα αρμοδιότητας της Υπηρεσίας μας σας γνωστοποιούμε τα εξής:
      Η περιοχή «Δάσος Στροφυλιάς – λ/θ Κοτυχίου» περιλαμβάνεται στους υγρότοπους διεθνούς ενδιαφέροντος, οι οποίοι προστατεύονται σύμφωνα με τη συνθήκη Ραμσάρ. Με την ΚΥΑ 66289 (Φ.Ε.Κ 506/Β΄/19-7-93), διετούς διάρκειας, η οποία παρατάθηκε για ένα ακόμη χρόνο με την ΚΥΑ 68246/2499 (Φ.Ε.Κ. 303/Β΄/16-5-96), όπως προβλέπεται στο Ν.165ΟΙ86, θεσπίσθηκαν τα εξειδικευμένα για την περιοχή αναγκαία. μέτρα περιβαλλοντικής προστασίας.
      Έχει ολοκληρωθεί η μελέτη με τίτλο "Πρόγραμμα αντιμετώπισης περιβαλλοντικών προβλημάτων και σύστημα λειτουργίας προστατευόμενης περιοχής Νθ Κοτυχίου - Δάσους Στροφυλιάς", στο πλαίσιο της οποίας εκπονήθηκε Ειδική Περιβαλλοντική Μελέτη (Ε.Π.Μ.) που αποτελεί, σύμφωνα με το Ν.165ΟΙ86, προϋπόθεση για την έκδοση του Π.Δ. καθορισμού δεσμεύσεων στις επιτρεπόμενες χρήσεις γης, όρους και περιορισμούς δόμησης, καθώς και το σύστημα διαχείρισης της περιοχής.
      Η ΕΠΜ έχει εγκριθεί με την υπ’ αριθ. πρωτ. οικ. 126187/2011/25-5-2003 Απόφαση Γεν. Δ/ντή Περιβάλλοντος και έχει ολοκληρωθεί από την υπηρεσία η σύνταξη του σχεδίου Κοινής Υπουργικής Απόφασης, σύμφωνα με το Ν.3044/2002, για την περιοχή. Με το Α.Π. οικ.. 126708/2773/15-7-03 έγγραφο της υπηρεσίας, το σχέδιο ΚΥΑ και η ΕΠΜ διαβιβάσθηκαν στα Νομαρχιακά Συμβούλια Αχαΐας και Ηλείας για γνωμοδότηση σύμφωνα με όσα προβλέπονται από την Υ.Α 71961/3670 (ΦΕΚ 541/ΔΊ19-7-91). Από το Σεπτέμβριο του 2002 υλοποιείται πρόγραμμα «LlFE - ΦΥΣΗ» για την προστατευόμενη περιοχή.
      Η παράνομη λειτουργία της χωματερής Κοτυχίου του Δ. Λεχαινών που δημιουργεί προβλήματα στη λιμνοθάλασσα Κοτυχίου αντιβαίνει τις βασικές αρχές που έχει θεσπίσει το ΥΠΕΧΩΔΕ για την προστασία του περιβάλλοντος. Οι βασικές αυτές αρχές είναι:
      Η πρόληψη ή και η μείωση των αποβλήτων στην πηγή.
      Η επαναχρησιμοποίηση και αξιοποίηση με ανακύκλωση, ανάκτηση όσο το δυνατόν περισσότερων χρησίμων υλικών και ενέργειας από τα απόβλητα.
      Η περιβαλλοντικά αποδεκτή τελική διάθεση των αποβλήτων που δεν μπορούν να αξιοποιηθούν.
      Σύμφωνα με την ΚΥΑ 69728/824/98 (ΦΕΚ 358/τεύχος Β΄/17.5.98), αρμόδιος φορέας για την εκπόνηση και έγκριση σχεδιασμού διαχείρισης στερεών αποβλήτων σε επίπεδο νομού είναι η νομαρχιακή αυτοδιοίκηση.
      Για την υλοποίηση των σχεδιασμών διαχείρισης στερεών αποβλήτων, αλλά και για την όσο γίνεται καλύτερη λειτουργία και διαχείριση των ανεξέλεγκτων χώρων διάθεσης αποβλήτων, το ΥΠΕΧΩΔΕ έχει δώσει σαφείς οδηγίες στις Περιφέρειες για την εποπτεία και αυστηρότερο έλεγχο της τήρησης των υγειονομικών και περιβαλλοντικών διατάξεων, των οποίων την ευθύνη τήρησης έχουν οι νομαρχιακές αυτοδιοικήσεις.
      Για την χρηματοδότηση του έργου «αποκατάσταση χωματερής Κοτυχίου Δ. Λεχαινών» έχει εκδοθεί η υπ’ αριθμ. οικ. 111989/22.8.03 Υπουργική Απόφαση με την οποία εγκρίθηκε διάθεση πίστωσης από το ΕΤΕΡΠΣ στο Περιφερειακό Ταμείο Περιφέρειας Δυτ. Ελλάδας ποσού 70.000 ΕΥΡΩ για αγορά χώρου (ιδιωτικής ιδιοκτησίας) προς μεταφορά των στερεών αποβλήτων της χωματερής και για τη λειτουργία προσωρινού. χώρου αποθήκευσης των στερεών αποβλήτων, καθώς και ποσού 45.000 ΕΥΡΩ για την εκπόνηση της Α' φάσης μελέτης του ολοκληρωμένου σχεδιασμού (πλαίσιο) διαχείρισης στερεών αποβλήτων Περιφέρειας Δυτ. Ελλάδας.
      Η Υφυπουργός
      Ρ. ΖΗΣΗ»
      4. Στην με αριθμό 1817/19.8.03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. ΥΠΠΟ/Γ.Υ./Κ.Ε/143/4.9.03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1817/19.08.2003 ερώτηση  του Βουλευτή κ. Σπήλιου Σπηλιωτόπουλου, σας γνωρίζουμε τα εξής:
      Η Μονή της Παναγίας της Μακελαριάς (Κοίμηση Θεοτόκου), κοντά στους Λαπαναγούς Καλαβρύτων, είναι κτισμένη πάνω σε ψηλό και απόκρημνο βράχο. Η οικοδόμησή της ανάγεται στα χρόνια της οθωμανικής κυριαρχίας και ειδικότερα στη λεγόμενη περίοδο του Ορεινού Εποικισμού.
      Τα τελευταία πενήντα χρόνια το μοναστήρι έχει υποστεί αλλεπάλληλες επισκευές, μετασκευές και τροποποιήσεις, που αλλοίωσαν δυναμικά τα αρχικά τυπολογικά και μορφολογικά χαρακτηριστικά του. Γι’ αυτό και δεν έχει κηρυχθεί ως ιστορικό - διατηρητέο μνημείο από την αρμόδια Υπηρεσία του ΥΠ.ΠΟ.
      Στις 23.9.1980 έγινε ένοπλη ληστεία. όπου φονεύθηκαν μοναχοί και κλάπηκαν κειμήλια της Μονής. Έκτοτε δεν εγκαταστάθηκε στο μοναστήρι άλλη αδελφότητα. Το γεγονός αυτό σε συνδυασμό μάλιστα με το δυσπρόσιτο της περιοχής ιδιαίτερα κατά τους χειμερινούς μήνες, τις συχνές κατολισθήσεις και την πληθυσμιακή αραίωση των όμορων οικισμών. υπήρξαν οι κυριότερες αιτίες ερήμωσης και εγκατάλειψής του τα τελευταία 23 χρόνια.
      Η εκτέλεση στερεωτικών εργασιών στη Μονή και η βελτίωση του υπάρχοντος οδικού δικτύου, θα μπορούσαν να ενταχθούν στο πρόγραμμα δράσης του οικείου δήμου, ώστε η τοπική κοινωνία να επανακτήσει ένα βιωμένο τόπο ιστορικής μνήμης και θρησκευτικότητας. Στην προσπάθεια αυτή, το ΥΠ.ΠΟ θα παράσχει κάθε δυνατή συνδρομή.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      5. Στην με αριθμό 1870/19.8.03 ερώτηση των Βουλευτών κυρίων Στέλιου Παπαθεμελή, Κυριάκου Σπυριούνη, Παναγιώτη Ν. Κρητικού δόθηκε με το υπ’ αριθμ. Φ15/459/ΑΣ 314 δις/8.9.03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης σας γνωρίζουμε τα εξής: Η Ελλάδα αντέδρασε άμεσα στην υπογραφή της «Συμφωνίας Τελωνιακής Ένωσης» μεταξύ Τουρκίας και ψευδοκράτους. Με την από 1.8.2003 ανακοίνωση του Εκπροσώπου του Υπουργείου Εξωτερικών, η χώρα μας τόνισε σαφώς ότι η πράξη αυτή της Τουρκίας αντιβαίνει προς το διεθνές δίκαιο και τις ίδιες τις υποχρεώσεις της Τουρκίας έναντι της Ε.Ε. και δεν είναι συμβατή με το θεσμικό πλαίσιο Ε.Ε. - Κύπρου.
      Η Ελλάδα έχει ήδη έλθει σε επαφή τόσο με την Προεδρία και την Ευρωπαϊκή Επιτροπή για τον κατάλληλο χειρισμό του θέματος στο πλαίσιο των σχέσεων Ε.Ε. - Τουρκίας. Έχει επίσης γνωστοποιήσει τις απόψεις της και στο σύνολο των Κρατών Μελών. Οι ενέργειες αυτές είχαν και την έννοια προετοιμασίας των σχετικών συζητήσεων των οργάνων της Ε.Ε. που άρχισαν να συνέρχονται από 1ης Σεπτεμβρίου. Στόχος της πολιτικής μας είναι όχι μόνο να μην υλοποιηθεί στην πράξη αυτή η παράνομη ενέργεια αλλά και να υποδειχθεί έμπρακτα στην Τουρκία ότι παρόμοιες συμπεριφορές δε συμβαδίζουν με την ευρωπαϊκή της προοπτική, από την οποία τόσο η ίδια όσο και η Ε.Ε. αναμένουν συγκεκριμένες και απτές προόδους ενόψει της αξιολόγησης του 2004 για την έναρξη ενταξιακών διαπραγματεύσεων.
      Σε ό,τι αφορά την ελληνική στάση ως προς την ευρωπαϊκή προοπτική της Τουρκίας, η παρεχόμενη ελληνική - όπως άλλωστε και η αντίστοιχη κοινοτική - υποστήριξη προς αυτήν συναρτάται με την πρόοδο, την οποία η ίδια η Τουρκία επιτελεί αναφορικά με την πλήρωση των κριτηρίων που έχει θέσει η Ευρωπαϊκή Ένωση για τις υποψήφιες χώρες. Έχουμε επανειλημμένα τονίσει, σε συνέχεια και των αποφάσεων των Ευρωπαϊκών Συμβουλίων της Κοπεγχάγης και της Θεσσαλονίκης, ότι η Τουρκία πρέπει να καταβάλει κάθε δυνατή προσπάθεια, έτσι ώστε να αξιοποιηθεί η διαδικασία αυτή. 
      Η Ευρωπαϊκή Ένωση, όπως και η χώρα μας, απαιτούν την εκ μέρους της Άγκυρας συμμόρφωση με τα πολιτικά κριτήρια της Κοπεγχάγης και την εναρμόνιση της νομοθεσίας και της διοικητικής πρακτικής της με το ευρωπαϊκό κεκτημένο. Η Ευρωπαϊκή Ένωση αλλά και η χώρα μας παρακολουθούν με προσοχή τόσο την εκ μέρους της Τουρκίας υλοποίηση των νομοθετικών μεταρρυθμίσεων στο εσωτερικό της χώρας, όσο και τη στάση της γειτονικής χώρας σε σημαντικά διεθνή ζητήματα, με προεξάρχον θέμα το Κυπριακό.
      Η χώρα μας έχει επιλέξει να υποβοηθήσει εκείνες τις διεργασίες, οι οποίες συντελούνται στη γείτονα, που θα ήταν δυνατό να οδηγήσουν σε μια πλέον ρεαλιστική και εποικοδομητική προσέγγιση των θεμάτων, τόσο στο εσωτερικό όσο και στις εξωτερικές σχέσεις, ώστε να ξεπεραστούν οι αντινομίες που υπάρχουν και τα εμπόδια που ορθώνονται στην ευρωπαϊκή πορεία και τον εκσυγχρονισμό της Τουρκίας, προς όφελος τόσο της ίδιας όσο και της Ευρώπης. Ωστόσο, ευθύνη για την αίσια εξέλιξη της ευρωπαϊκής της προοπτικής φέρει η ίδια η Τουρκία.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      6. Στην με αριθμό 1896/20.8.03 ερώτηση των Βουλευτών κυρίων Ηλία Καλλιώρα και Νίκου Αγγελόπουλου δόθηκε με το υπ’ αριθμ. ΥΠΠΟ/Γ.Υ/Κ.Ε/150/49.03 έγγραφα από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 1896/20.08.2003 ερώτηση των Βουλευτών κυρίων Ηλία Καλλιώρα και Νίκου Αγγελόπουλου, σας γνωρίζουμε τα εξής: 
      Τα «Ολυμπιακά Ακίνητα Α.Ε.» δεν έχουν παραχωρήσει περιουσιακά τους στοιχεία σε καμιά άλλη εταιρεία, δεν συμμετέχουν σε άλλη εταιρεία ούτε έχουν συνάψει κάποιο δάνειο.
      Όπως έχει κατ' επανάληψη επισημανθεί σύμφωνα με τον Ν. 3016/2002 (Εταιρική διακυβέρνηση, μισθολογικά, φορολογικές ρυθμίσεις κ.λπ.. ΦΕΚ Α΄ 110/17.5.2002), υπογραμμίζεται κατηγορηματικά ότι η συγκεκριμένη εταιρεία θα λειτουργεί με βάση τις αρχές προαγωγής και εκπλήρωσης του δημόσιου συμφέροντος.
      Αναλυτικότερα, στο άρθρο 16 παρ. 2 του συγκεκριμένου Νόμου αναφέρεται: «Η εταιρεία λειτουργεί χάριν δημοσίου συμφέροντος και υπόκειται στην εποπτεία και τον έλεγχο του Κράτους, που ασκούνται από τους Υπουργούς Οικονομίας και Οικονομικών και Πολιτισμού» .
      Ακόμα, στο άρθρο 17 παρ. 1 σημειώνεται: «Σκοπός της εταιρείας είναι η διοίκηση, η διαχείριση και η αξιοποίηση (της Χρήσης μετά την τέλεση των Ολυμπιακών Αγώνων του 2004) των περιουσιακών στοιχείων που προκύπτουν από την εκτέλεση και λειτουργία Ολυμπιακών Έργων που ανήκουν κατά κυριότητα στο Ελληνικό Δημόσιο...».
      Αν για την διοίκηση, διαχείριση και αξιοποίηση των περιουσιακών στοιχείων της εταιρείας κρίνεται αναγκαία ή χρήσιμη ή συνεργασία με τον ιδιωτικό τομέα, θα εξεταστεί κατά περίπτωση το σχετικό πλαίσιο συνεργασίας.
      Στο ίδιο άρθρο και στην παρ. 3 μάλιστα διασαφηνίζεται ότι: «Για την επίτευξη του σκοπού της, η εταιρεία ασκεί κάθε πράξη ή δραστηριότητα που προσιδιάζει στη διαχείριση περιουσιακών στοιχείων, εξαιρουμένων μόνο των πράξεων πώλησης ή ανταλλαγής τους».
      Καθίσταται προφανές ότι η εταιρεία δεν πρόκειται αλλά ούτε είναι δυνατόν να εκποιήσει τα ακίνητά της.
      Τέλος, στο άρθρο 24, επισημαίνεται: «Με κανονισμούς που καταρτίζονται από το διοικητικό συμβούλιο της εταιρείας και εγκρίνονται από τους Υπουργούς Οικονομίας και Οικονομικών και Πολιτισμού και δημοσιεύονται στην Εφημερίδα της Κυβερνήσεως, καθορίζονται οι όροι και οι διαδικασίες ανάθεσης μελετών και εκτέλεσης έργων και εργασιών, προμηθειών κινητών πραγμάτων, εξοπλισμού και συναφών εργασιών, αγορών ακινήτων, μισθώσεων, εκμισθώσεων και γενικά παραχωρήσεων χρήσης και κάθε άλλου ενοχικού ή εμπράγματος δικαιώματος, πλην των πωλήσεων και ανταλλαγών κινητών και ακινήτων πραγμάτων, σύμφωvα με τα ΠΔ 370/1995, ΦΕΚ 199 Α', 346/1998 ΦΕΚ 230 Α' και 334/2000 ΦΕΚ 279 Α') και κάθε σχετική διάταξη της κείμενης νομοθεσίας.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      7. Στην με αριθμό 2507/4-9-03 ερώτηση του Βουλευτή κ. Θεόφιλου Λεονταρίδη δόθηκε με το υπ’ αριθμ. 58429/Β 1978/25-9-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της πιο πάνω ερώτησης που κατέθεσε στην Βουλή των Ελλήνων ο βουλευτής κ. Θεόφιλος Λεονταρίδης σας γνωρίζουμε τα ακόλουθα:
      Με σειρά νομοθετικών ρυθμίσεων το Υπουργείο Οικονομίας και Οικονομικών από το 1998 έχει προσεγγίσει το πρόβλημα των πανωτοκίων, με πιο πρόσφατη τη διάταξη του άρθρου 42 του ν. 2912/2001. Με το άρθρο 42 βελτιώθηκαν οι ρυθμίσεις του άρθρου 30 του ν. 2789/2000 υπέρ των δανειοληπτών και το πρόβλημα υπερχρέωσης δανειοληπτών αντιμετωπίσθηκε ουσιαστικά στα πλαίσια του εφικτού, με πνεύμα κοινωνικής ευαισθησίας και ευθύνης για την Εθνική Οικονομία. Το ανωτέρω νομοθετικό πλαίσιο βρίσκεται σε εφαρμογή και δεν προβλέπονται νέες νομοθετικές πρωτοβουλίες.
      Για την εφαρμογή των ανωτέρω νομοθετικών διατάξεων από τα πιστωτικά ιδρύματα σας γνωρίζουμε ότι, όπως μας πληροφορεί η εποπτεύουσα Αρχή, ο Τραπεζικός Τομέας τηρεί τις υποχρεώσεις του και εφαρμόζει τις διατάξεις του άρθρου 42 του ν. 2912/2001. Σε τυχόν δε διαφορές μεταξύ δανειοληπτών και τραπεζών αρμόδια να αποφανθεί είναι πάντα η Ελληνική Δικαιοσύνη σύμφωνα με τον θεσμικό της ρόλο.
      Ο Υπουργός
      ΝΙΚΟΣ ΧΡΙΣΤΟΔΟΥΛΑΚΗΣ»
      8. Στην με αριθμό 2542/4-9-2003 ερώτηση του Βουλευτή κ. Μανώλη Μπεντενιώτη δόθηκε με το υπ’ αριθμ.252/25-9-03 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Κατασκευών Έργων Συντήρησης Οδοποιίας (ΔΚΕΣΟ) του ΥΠΕΧΩΔΕ τα εξής:
      Τα έργα των δικτύων Φυσικού Αερίου που εκτελούνται στον Πειραιά και ιδιαίτερα στο Β΄ Δημοτικό Διαμέρισμα του Δήμου αφορούν εργολαβίες της ΔΕΠΑ και για τις τομές που διενεργούνται στους δρόμους δεν απαιτείται η σχετική άδεια από τις αρμόδιες Υπηρεσίες σύμφωνα με το ν. 2364/τομ.1995 (άρθρο 7).
      Για το λόγο αυτό η ανωτέρω Υπηρεσία που έχει την ευθύνη για την έκδοση άδειας τομής οδοστρώματος στους Εθνικούς δρόμους του Λεκανοπεδίου που ανήκουν στην αρμοδιότητά της δεν ενημερώνεται εγκαίρως σε όλες τις περιπτώσεις τομών του οδοστρώματος.
      Αυτό έχει σαν αποτέλεσμα να επεμβαίνει ετεροχρονισμένα για την αποκατάσταση τυχόν αστοχιών στο δίκτυό της με τις απαιτούμενες ενέργειες προς τους υπεύθυνους εργολάβους επειδή λόγω της φύσεως των έργων δεν μπορούν να επέμβουν τα συνεργεία τους.
      Συγκεκριμένα, το Β΄ Δημ. Διαμέρισμα του Πειραιά το οποίο αφορά η παραπάνω ερώτηση του κ. Βουλευτή δεν περιλαμβάνει μεγάλα τμήματα Εθνικών οδών, παρά μόνο ένα μικρό τμήμα της Λεωφ. Πειραιώς και Λεωφ. Ανδρέα Παπανδρέου. Οι εργασίες της ΔΕΠΑ στο διαμέρισμα αυτό, αφορούν στον κύριο όγκο τους Δημοτικούς δρόμους και πεζοδρόμια των οποίων η εποπτεία δεν ανήκει στην αρμοδιότητα του ΥΠΕΧΩΔΕ, αλλά στο Δήμο του Πειραιά.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      9. Στην με αριθμό 2543/4-9-03 ερώτηση του Βουλευτή κ. Αδάμ Ρεγκούζα δόθηκε με το υπ’ αριθμ. 1084390/34/0015/23-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 2543/4.9.2003 ερώτηση που κατέθεσε στη Βουλή των Ελλήνων ο Βουλευτής της Β΄ Περιφέρειας Θεσσαλονίκης κος Αδάμ Ρεγκούζας, σχετικά με το ανωτέρω θέμα, σας γνωρίζουμε τα ακόλουθα:
      1. Η εφαρμογή του νέου μέτρου έκδοσης σήμανσης και διαφύλαξης των μηχανογραφικά εκδιδόμενων στοιχείων έχει δρομολογηθεί από 1.1.2003 και εξελίσσεται ομαλά.
      2. Για την ομαλή υλοποίηση του μέτρου και για μεγαλύτερη διευκόλυνση των υπόχρεων, καθώς και για την αντιμετώπιση ορισμένων ειδικών περιπτώσεων συστημάτων, προσαρμόστηκε ανάλογα το αρχικό χρονοδιάγραμμα εφαρμογής, με την Α.Υ.Ο.Ο. ΠΟΛ. 1082/2.6.2003, ώστε να αντιμετωπισθούν τα προβλήματα κατά το πρώτο στάδιο εφαρμογής.
      3. Για την καλύτερη κατανόηση του νέου μέτρου - συστήματος από τους χρήστες, πραγματοποιήθηκαν ανοικτές ενημερωτικές ημερίδες στις οποίες προσκλήθηκαν οι ενδιαφερόμενοι φορείς. Επίσης συντάχθηκαν ειδικά ενημερωτικά φυλλάδια με πληροφορίες, λύσεις και απαντήσεις σε ερωτήματα τα οποία στάλθηκαν στους φορείς και στις Δ.Ο.Υ. για διάθεση τους σε κάθε ενδιαφερόμενο. Επιπλέον τα φυλλάδια αυτά έχουν καταχωρηθεί στην ιστοσελίδα του Υπουργείου.
      4. Όσον αφορά το θιγόμενο θέμα, των προμηθευτών - πωλητών των υπόψη μηχανών, παραθέτουμε συνημμένο αναλυτικό πίνακα με τους εγκεκριμένους από τη διακομματική επιτροπή (23) εικοσιτρείς τύπους - μοντέλα των φορολογικών μηχανισμών - ΕΑΦΔΣΣ και με τα πλήρη στοιχεία των επιχειρήσεων που έλαβαν άδεια καταλληλότητας.
      5. Η διακομματική επιτροπή καθώς και η αρμόδια υπηρεσία παρακολουθούν στενά την ομαλή υλοποίηση του μέτρου και επεμβαίνουν άμεσα για την επίλυση τυχόν προβλημάτων.
      6. Το μέτρο όπως ήδη σας γνωρίσαμε στην από 30-7-2003 ερώτησή σας, με το έγγραφό μας 1072890/31/0015/8-8-2003, αν και εφαρμόζεται για πρώτη φορά και αποτελεί μία από τις σημαντικότερες καινοτομίες στο φορολογικό σύστημα, εξελίσσεται ομαλά και περαιτέρω παράταση των καταληκτικών ημερομηνιών εφαρμογής του, θα παρεμπόδιζε την υλοποίηση του και τους στόχους για τους οποίους θεσπίστηκε.
      Συνημμένα: Πίνακας εγκεκριμένων τύπων - μοντέλων φορολογικών μηχανισμών (ΕΑΦΔΣΣ).
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      10. Στην με αριθμό 2560/4-9-03 ερώτηση των Βουλευτών κυρίων Θανάση Κατσιγιάννη, Σοφίας Καντζάκου, Ζωής Μακρή, δόθηκε με το υπ’ αριθμ. Φ. 15/477/ΑΣ 338 δις /12-9-03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω Ερώτησης σας γνωρίζουμε τα εξής: Η κατάργηση ενός πολύ μεγάλου αριθμού των Εθνικών και υποπεριφερειακών Κέντρων Πληροφόρησης του ΟΗΕ (μεταξύ των οποίων είναι τα εννέα (9) Ευρωπαϊκά) προβλέπεται από απόφαση της 57ης Γενικής Συνέλευσης του ΟΗΕ (2002), η οποία ελήφθη στο πλαίσιο της γενικής αναδιοργάνώσης του ΟΗΕ, μετά από εισήγηση του Γενικού Γραμματέα κ. Kofi Anan.
      Επισημαίνεται ότι η Ελλάδα ήταν εξαρχής αντίθετη με την ιδέα αυτή και σ’ αυτήν οφείλεται, κατά μεγάλο μέρος, η επί ένα περίπου χρόνο καθυστέρηση λήψης της απόφασης καθώς και η πρόβλεψη «το κλείσιμο» των Κέντρων Πληροφόρησης να γίνει μόνο μετά από διαβουλεύσεις με τις αρμόδιες κυβερνήσεις.
      Κατά την περίοδο της Ελληνικής Προεδρίας, το θέμα της αντικατάστασης των ευρωπαϊκών Εθνικών Κέντρων Πληροφόρησης από ένα περιφερειακό (που θα εδρεύει στις Βρυξέλλες) μας απασχόλησε συστηματικά, τόσο. στο πλαίσιο της ΚΕΠΠΑ όσο και στις επαφές με τον Γενικό Γραμματέα του ΟΗΕ και τον Αναπληρωτή του. Παρότι μάλιστα υιοθέτηση μιας κοινής ευρωπαϊκής θέσης δεν κατέστη δυνατή, επειδή ορισμένα κράτη-μέλη υποστήριξαν την ταχεία εφαρμογή της σχετικής απόφασης της Γενικής Συνέλευσης για λόγους οικονομίας αλλά και θετικού παραδειγματισμού προς τις αναπτυσσόμενες χώρες, η Ελλάδα εξεδήλωσε, και πάλι, τη σαφή αντίθεσή της. Σε συνεργασία μάλιστα με άλλες χώρες που εξέφρασαν παρόμοιες θέσεις (Ιταλία, Γερμανία, Ισπανία) διατυπώσαμε σοβαρές επιφυλάξεις για την εφαρμογή της απόφασης αυτής προς την Γενική Γραμματεία του ΟΗΕ.
      Η σαφής αντίθεση της Ελλάδος προς την κατάργηση του Κέντρου Πληροφόρησης του ΟΗΕ της Αθήνας, εκφράσθηκε επίσης με επιστολή που απέστειλα προς τον Γενικό Γραμματέα του ΟΗΕ κ. Kofi Anan, στην οποία εξαίρεται η σημασία του Κέντρου Πληροφόρησης για την Ελλάδα και ζητείται εμφαντικά η συνέχιση της λειτουργίας του.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      11. Στην με αριθμό 2578/5-9-03 ερώτηση του Βουλευτή κ. Παναγιώτη Αδρακτά δόθηκε με το υπ΄ αριθμ. 41621/25-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Π. Αδρακτά, σχετικά με την Επαρχιακή Οδό Ανδρίτσαινας Κρεστένων, σας γνωρίζουμε τα εξής:
      Έχει εγκριθεί η ένταξη στο Πρόγραμμα Δημοσίων Επενδύσεων 2003 (ΣΑΕΠ 001) του έργου «Αποκατάσταση ζημιών στο Επαρχιακό οδικό δίκτυο και λοιπών ζημιών από τις θεομηνίες Ιανουαρίου-Φεβρουαρίου 2003 στο Νομό Ηλείας» προϋπολογισμού 7.300.000 €. Με πρόταση της Ν.Α Ηλείας εγκρίθηκε η ένταξη των έργων «Αποκατάσταση βατότητας επαρχιακής οδού Κρέστενα - Πλατιάνα και συνδετήριου» προϋπολογισμού 417.000 € και «Αποκατάσταση βατότητας επαρχιακής οδού Πλατιάνα - Ανδρίτσαινα και συνδετήριου> προϋπολογισμού 233.000 €, τα οποία έχουν ανατεθεί και εκτελούνται.
      Επίσης, για την βελτίωση της βατότητας της εν λόγω οδού, η Ν.Α. Ηλείας έχει αναθέσει την εκπόνηση της μελέτης «Βελτίωση Ε.Ο. Κρέστενα - Επικ. Απόλλων Ν. Ηλείας» συνολικού προϋπολογισμού 586.940 € (χρηματοδότηση από ΣΑΕΠ 001), η οποία βρίσκεται στη φάση ολοκλήρωσης της. Ήδη έχει εκπονηθεί η οριστική μελέτη στο τμήμα από έξοδο Κρεστένων έως οικισμό «Μπαρακίτικα», ενώ αυτή τη περίοδο εκπονείται η μελέτη τεχνικών έργων, η οποία προβλέπει την κατασκευή νέας γέφυρας στο χείμαρρο «Τσεμπερούλα».
      Ο Υφυπουργός
      Λ. ΠΑΠΑΔΗΜΑΣ»
      12. Στην με αριθμό 2472/4-9-03 ερώτηση του Βουλευτή κ. Ανέστη Αγγελή δόθηκε με το υπ΄ αριθμ. Β13-427/23-9-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ΄αριθμ. 2472/4-9-03 ερώτηση, που κατέθεσε στη Βουλή των Ελλήνων ο Βουλευτής κ. Ανέστης Αγγελής, με θέμα «Ανεξέλεγκτες εισαγωγές φασολιών και αδιάθετα τα εγχώρια» σας γνωστοποιούμε τα ακόλουθα:
      1. Κατά τις γενικές διατάξεις του άρθρου 35 της Α.Δ. 14/89,προσαρμοσμένες στα Κοινοτικά ισχύοντα, προκειμένου περί συσκευασμένων οσπρίων, η αναγραφή επί της συσκευασίας του τόπου παραγωγής ή προέλευσης επιβάλλεται αν η παράλειψη αυτών μπορεί να οδηγήσει σε πλάνη τον καταναλωτή, ως προς τον πραγματικό τόπο παραγωγής ή προέλευσης του είδους. Επίσης σύμφωνα με το άρθρο 303 της Α.Δ 14/89,επιβάλλεται η υποχρέωση όπως, προκειμένου για όσπρια, πού εισάγονται χύμα και συσκευάζονται στην Ελλάδα, αναγράφεται επί της συσκευασίας η ένδειξη (ΕΙΣΑΓΩΓΗΣ-ΣΥΣΚΕΥΑΣΜΕΝΑ ΣΤΗΝ ΕΛΛΑΔΑ),σε αντίθεση με τα εγxώρια όσπρια όπου επί της συσκευασίας φέρουν την ένδειξη (ΕΛΛΗΝΙΚΗΣ ΠΑΡΑΓΩΓΗΣ). Κάθε παράβαση των ως άνω διατάξεων αποτελεί αδίκημα, πού τιμωρείται ποινικά από τον Αγορανομικό Κώδικα. Πέραν των παραπάνω, όσον αφορά τους τιμοκαταλόγους και πινακίδες των Βιομηχανιών-βιοτεχνιών-εισαγωγέων-χονδρεμπόρων-λιανοπωλητών,υπάρχει υποχρέωση όπως επί αυτών αναγράφεται μεταξύ των άλλων και η προέλευση των οσπρίων, ανεξάρτητα αν αυτά είναι εγχώρια ή εξωτερικού και άσχετα αν πωλούνται σε χύμα ή συσκευασμένη μορφή. Η παράβαση της υποχρέωσης αυτής συνιστά αγορανομικό αδίκημα πού τιμωρείται μόνο με διοικητικό πρόστιμο σύμφωνα με τον Ν. 1732/87. Επιπροσθέτως σημειώνουμε ότι κάθε ενέργεια διάθεσης στην κατανάλωση οσπρίων εισαγωγής ως εγχωρίων συνιστά σοβαρό αγορανομικό αδίκημα πού τιμωρείται ποινικά από τον Αγορανομικό Κώδικα.
      2. Η αρμόδια υπηρεσία του Υπουργείου Ανάπτυξης στα όρια ευθύνης της (Λεκανοπέδιο Αττικής) διενεργεί τακτικούς ελέγχους προκειμένου να αντιμετωπίσει το φαινόμενο της παραπλάνησης του καταναλωτικού κοινού σ' όποιο βαθμό αυτό υφίσταται Για την υπόλοιπη χώρα η σχετική αρμοδιότητα ανήκει. στις Νομαρχιακές Αυτοδιοικήσεις, στις οποίες μάλιστα αποστέλλουμε εγκύκλιο με την οποία ζητείται η εντατικοποίηση των Αγορανομικών ελέγχων σε όλα τα στάδια εμπορίας του είδους σε τρόπο ώστε να ερευνηθεί η βασιμότητα των καταγγελιών περί πωλήσεως ως εγχώριων των εισαγόμενων φασολιών και με την εντολή όπως εφόσον πιστοποιηθούν οι καταγγελίες αυτές να κινηθούν άμεσα κατά των παραβατών οι διαδικασίες επιβολής των νομίμων (ποινικές κυρώσεις για το αδίκημα της παραπλάνησης προέλευσης).
      Για υπόλοιπα ζητήματα που θίγονται είναι αρμόδιο το συν/νο Υπουργείου Γεωργίας και το Υπουργείο Οικονομίας & Οικονομικών στο οποίο και διαβιβάζεται η ερώτηση.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      13. Στην με αριθμό 2608/5-9-03 ερώτηση του Βουλευτή κ. Νικολάου Κατσαρού δόθηκε με το υπ΄ αριθμ. 1084568/376/24-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 2608/5-9-03 ερώτησης που κατέθεσε ο Βουλευτής κ. Νικόλαος Κατσαρός, σχετικά με το ανωτέρω θέμα, σας γνωρίζουμε τα εξής:
      1. Οι Κτηματικές Υπηρεσίες και η Κτηματική Εταιρεία του Δημοσίου (ΚΕΔ), όπως προκύπτει από τις σχετικές διατάξεις (άρθρο 9 του Π.Δ./τος 551/1988 – Α΄ 259 και άρθρο 2 του Ν. 973/1979 – Α΄ 226, αντίστοιχα, φωτοαντίγραφα των οποίων σας επισυνάπτουμέ) που διέπουν την οργάνωση και λειτουργία τους, έχουν διαφορετικές αρμοδιότητες και αποστολή και κατά συνέπεια δεν υπάρχει επικάλυψη αρμοδιοτήτων και σύγχυση κατά την άσκηση αυτών.
      2. Αποστολή των Κτηματικών Υπηρεσιών είναι η μέριμνα για την κτήση από το Δημόσιο κινητών ή ακινήτων ή εμπραγμάτων δικαιωμάτων, καθώς και την προστασία και την εκκαθάριση της δημόσιας περιουσίας γενικά ενώ η Κτηματική Εταιρεία του Δημοσίου έχει τη διοίκηση και αξιοποίηση των ακινήτων που παραδίδονται σ’ αυτήν μετά την εκκαθάρισή τους από τις Κτηματικές Υπηρεσίες.
      Ο Υφυπουργός
      Α. ΦΩΤΙΑΔΗΣ»
      14. Στην με αριθμό 2618/8-9-03 ερώτηση του Βουλευτή κ. Στέφανο Μάνο δόθηκε με το υπ΄ αριθμ. 1084572/380/25-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 2618/8.9.03 ερώτησης που κατέθεσε ο Βουλευτής κ. Στέφανος Μάνος σχετικά με το ανωτέρω θέμα, σας γνωρίζουμε τα εξής:
      Α. 1.- Σύμφωνα με τις διατάξεις του πρώτου εδαφίου της παρ. 1 του άρθρου 20 του ν. 2065/1992, σε αναπροσαρμογή της αξίας των ακινήτων υποχρεούνται όλες οι επιχειρήσεις, οι οποίες κατά το χρόνο της αναπροσαρμογής τηρούν υποχρεωτικά βιβλία τρίτης κατηγορίας του ΚΒΣ, ανεξάρτητα από τη νομική μορφή που λειτουργούν ή αν είναι ημεδαπές ή αλλοδαπές ή αν υπάγονται στις διατάξεις οποιουδήποτε νόμου ή σε οποιοδήποτε φορολογικό καθεστώς.
      2.- Περαιτέρω, με τις διατάξεις των παρ. 1 και 2 του άρθρου 21 του ίδιου ως άνω νόμου ορίζεται μεταξύ άλλων, ότι οι επιχειρήσεις της προηγούμενης παραγράφου υποχρεούνται να αναπροσαρμόζουν, από το έτος 1992 και μετά, ανά τετραετία, την αξία των γηπέδων και κτιρίων, που έχουν στην κυριότητά τους κατά το χρόνο της αναπροσαρμογής.
      3.- Από τη γραμματική διατύπωση των πιο πάνω διατάξεων προκύπτει, ότι σε αναπροσαρμογή υπόκειται μόνο η αξία των γηπέδων και κτιρίων που έχουν στην κυριότητά τους οι επιχειρήσεις και όχι η αξία όλων των πάγιων στοιχείων αυτών (π.χ. περιφράξεις κλπ.) ή η αξία τυχόν δικαιωμάτων που διαθέτουν οι πιο πάνω επιχειρήσεις (π.χ. δικαίωμα μεταφοράς συντελεστή δόμησης). Περαιτέρω και δεδομένου ότι ο πιο πάνω νόμος δεν προβλέπει καμία εξαίρεση από την υποχρέωση διενέργειας αναπροσαρμογής συνάγεται, ότι όλες οι επιχειρήσεις που τηρούν υποχρεωτικά βιβλία Γ΄ κατηγορίας του ΚΒΣ, πλην αυτών που έχουν τεθεί σε εκκαθάριση, υποχρεούνται να αναπροσαρμόζουν την αξία των κτιρίων τους, έστω και αν αυτά έχουν χαρακτηρισθεί ως διατηρητέα. Άλλωστε, για τον προσδιορισμό της αντικειμενικής αξίας των ακινήτων έχει ληφθεί υπόψη ο χαρακτηρισμός ενός κτιρίου ως διατηρητέου, με αποτέλεσμα να υπολείπεται η αξία του συγκεκριμένου κτιρίου σε σχέση με αυτή των λοιπών κτιρίων.
      Β. «1.- Με τις διατάξεις των άρθρων 21 έως 35 του ν. 2459/1997 επεβλήθη από το 1997 και για κάθε επόμενο, φόρος στη μεγάλη ακίνητη περιουσία.
      2.- Σύμφωνα με την παράγραφο 1 του άρθρου 22 του ανωτέρω νόμου, κάθε φυσικό ή νομικό πρόσωπο φορολογείται για την αξία της ακίνητης περιουσίας του, που βρίσκεται στην Ελλάδα.
      3.- Ακολούθως με την παράγραφο 1 του άρθρου 24 ορίζεται, ότι για τον υπολογισμό του φόρου λαμβάνεται υπόψη η αξία που έχουν τα ακίνητα και τα εμπράγματα δικαιώματα σε αυτά, κατά την 1 η Ιανουαρίου του έτους που φορολογούνται.
      4. Σε περίπτωση που για κάποιο ακίνητο δεν έχει εξαντληθεί ο συντελεστής δόμησης υπολογίζεται στη συνολική αξία του συγκεκριμένου ακινήτου και το μελλοντικό αυτό δικαίωμα ανέγερσης.
      5. Αν, σύμφωνα με τις διατάξεις της παραγράφου 1 του άρθρου 1 του ν. 30441 2002 (ΦΕΚ 79Α) «Μεταφορά Συντελεστή Δόμησης και ρυθμίσεις άλλων θεμάτων αρμοδιότητος ΥΠΕΧΩΔΕ», ο κύριος του ακινήτου έχει δικαίωμα να μεταφέρει το συντελεστή δόμησης που δεν μπορεί να πραγματοποιηθεί σ΄ αυτό και εφόσον το δικαίωμα για τη μεταφορά του Συντελεστή Δόμησης ενσωματώνεται σε τίτλο, κατά τα προβλεπόμενα από τις κείμενες διατάξεις, τότε ο Συντελεστής Δόμησης που μεταφέρεται αφαιρείται οριστικώς από το βαρυνόμενο ακίνητο και εφόσον δηλωθεί ως εμπράγματο δικαίωμα στην οικεία δήλωση φόρου μεγάλης ακίνητης περιουσίας, θα συνυπολογιστεί όμως στην συνολική αξία της ακίνητης περιουσίας του εμπράγματου δικαιούχου».
      Ο Υφυπουργός
      Α. ΦΩΤΙΑΔΗΣ»
      15. Στην με αριθμό 2642/8-9-03 ερώτηση του Βουλευτή κ. Ευτύχιου Δαμιανάκη δόθηκε με το υπ’ αριθμ. Τ/10420/25-9-03 έγγραφο από τον Υφυπουργό Ανάπτυξης η ακόλουθη απάντηση:
      «Σε σχέση με την παραπάνω ερώτηση που κατατέθηκε στην Βουλή από τον ως άνω Βουλευτή, σας γνωρίζουμε τα ακόλουθα:
      Σε ό,τι αφορά την ίδρυση, την στελέχωση και την λειτουργία Γραφείου Τουριστικών Πληροφοριών στο Νομό Χανίων, ισχύουν τα ακόλουθα:
      Με το Π.Δ. 313/2001 (ΦΕΚ 211/Α/25.09.2001), έγινε η αποκέντρωση των υπηρεσιών του ΕΟΤ και η συνακόλουθη μεταβίβαση αρμοδιοτήτων στις 13 Περιφέρειες της Χώρας.
      Στο άρθρο 15 του πιο πάνω Π.Δ. προβλέπεται η δυνατότητα του Περιφερειάρχη (στην προκειμένη περίπτωση του Περιφερειάρχη Κρήτης) να «αναθέτει με απόφασή του την απόφαση οποιασδήποτε άλλης αρμοδιότητας» στα Γραφεία Υποστήριξης Τουρισμού, που υπάγονται στις αντίστοιχες Διευθύνσεις Τουρισμού, ως εκ τούτου την λειτουργία και στελέχωση γραφείων παροχής τουριστικών πληροφοριών. Για το λόγο αυτό, διαβιβάζουμε την ερώτηση, στο καθ' ύλην αρμόδιο ΥΠ.ΕΣ.Δ.Δ.Α., ως εποπτεύοντα, την Τοπική Αυτοδιοίκηση και Περιφερειακή Διοίκηση, φορέα.
      Συμπληρωματικά πάντως σας ενημερώνουμε ότι συμφωνούμε με τις προτάσεις σας ως προς την αξιοποίηση του συγκεκριμένου χώρου ως γραφείου τουριστικών πληροφοριών ανεξάρτητα από το παράρτημα Χανίων της Τουριστικής Διεύθυνσης της Περιφέρειας για τον χειρισμό των υποθέσεων και την αδειοδότηση των Τουριστικών Επιχειρήσεων του Νομού που στεγάζεται ήδη σε άλλα καταλληλότερα γραφεία. Προς την κατεύθυνση αυτή η Γενική Γραμματεία Τουρισμού, του Υπουργείου μας έχει παρέμβει και συμφωνήσει με την Περιφέρεια Κρήτης με την προϋπόθεση της συνδρομής σε προσωπικό και από άλλους φορείς του Ν. Χανίων όπως το Λιμενικό Ταμείο, ο Δήμος, και η Νομαρχιακή Αυτοδιοίκηση Χανίων.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      16. Στην με αριθμό 2363/2-9-03 ερώτηση των Βουλευτών κυρίων Τάκη Τσιόγκα και Σταύρου Σκοπελίτη δόθηκε με το υπ’ αριθμ. 41638/25-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση των Βουλευτών κ.κ. Τάκη Τσιόγκα και Σταύρου Σκοπελίτη, αναφορικά με την στελέχωση της Νομαρχιακής Αυτοδιοίκησης Χίου, σας γνωρίζουμε τα εξής:
      Στα πλαίσια του προγραμματισμού προσλήψεων έτους 2001 η υπηρεσία μας συγκέντρωσε τα αιτήματα κάλυψης των κενών οργανικών θέσεων προσωπικού διαφόρων ειδικοτήτων, των ΟΤΑ β' βαθμού.
      Τα αιτήματα αυτά διαβιβάστηκαν στην προβλεπόμενη από το άρθρο 2 παρ. 1 της ΠΥΣ 55/98 Τριμελή εξ Υπουργών Επιτροπή για τη σχετική έγκριση και τη στη συνέχεια προκήρυξη πλήρωσής τους.
      Κατόπιν, με τις κατωτέρω προκηρύξεις του Α.Σ.Ε.Π προκηρύχτηκε η πλήρωση των παρακάτω θέσεων.
      Με την αριθμ. 4/3Κ/2001 (ΦΕΚ 32/τ.ΑΣΕΠ/2-2-2001) προκήρυξη του Α.Σ.Ε.Π προκηρύχθηκε η πλήρωση δύο (2) θέσεων κλάδου ΠΕ Αρχιτεκτόνων-Μηχανικών, μία (1) θέση Π.Ε Μηχανολόγου-Μηχανικού, δύο θέσεων Π.Ε Πολιτικών-Μηχανικών και δύο θέσεων Π.Ε Τοπογράφων Μηχανικών.
      Με την αριθμ. 6/5Κ/200l (ΦΕΚ 56/τ.ΑΣΕΠ/21-2-2001) προκήρυξη του Α.Σ.Ε.Π προκηρύχθηκε η πλήρωση δύο (2) θέσεων κλάδου Τ.Ε Πολιτικών Μηχανικών - Δομικών Έργων, μία θέση Τ.Ε Ηλεκτρονικών και μία θέση Τ.Ε Πολιτικών Μηχανικών -Έργων υποδομής.
      Με την αριθμ.9/7Κ/20Ο3 (ΦΕΚ149/τ.Α.Σ.Ε.Π/19-6-20Ο3) προκήρυξη του Α.Σ.Ε.Π προκηρύχθηκε η πλήρωση μίας (1) θέσης Τ.Ε Διοικητικού-Λογιστικού.
      Με την αριθμ. 14/11Κ/2003 (ΦΕΚ 175/τ.ΑΣΕΠ/3-1-20Ο3) προκήρυξη του Α.Σ.Ε.Π προκηρύχθηκε η πλήρωση μίας (1) θέσης κλάδου ΤΕ Εποπτών Δημόσιας Υγείας.
      Επί πλέον με την αριθμ .πρωτ. ΔΙΠΠ. Φ.ΕΓΚΡ.1/219/16425/Π.Ε./ 24-6-2003 απόφαση της επιτροπής του άρθρου 2 παρ.1 της αριθμ. 55/98 ΠΥΣ (άρθρο 1 παρ.51 του Ν.2412/1996 ) με την οποία εγκρίθηκε η πλήρωση χιλίων διακοσίων (1200) κενών οργανικών θέσεων διαφόρων ειδικοτήτων στις Νομαρχιακές Αυτοδιοικήσεις της χώρας, για την Νομαρχιακή Αυτοδιοίκηση Χίου, κατανεμήθηκαν για πλήρωση δέκα τρεις (13) θέσεις διαφόρων ειδικοτήτων. Οι ειδικότητες που θα καλυφθούν, προσδιορίστηκαν με το αριθμ. 9492/7-8-2003 έγγραφο του Νομάρχη Χίου.
      Πέραν των ανωτέρω παρέχεται η δυνατότητα πρόσληψης εποχικού προσωπικού ή προσωπικού με σύμβαση μίσθωσης έργου για κάλυψη εποχικών και πρόσκαιρων αναγκών σύμφωνα με τα οριζόμενα στην αριθμ. πρωτ. 4039/29-1-2003 εγκύκλιό μας «πρόσληψη προσωπικού στους Ο.Τ.Α β΄ βαθμού» που έχει αποσταλεί στις οικείες Νομαρχιακές Αυτοδιοικήσεις.
      Ο Υφυπουργός
      Λ. ΠΑΠΑΔΗΜΑΣ»
      17. Στην με αριθμό 2392/2-9-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 232/25-9-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Μελετών Έργων Οδοποιίας του ΥΠΕΧΩΔΕ και της Περιφέρειας Πελοποννήσου τα εξής:
      Α. Βελτίωση του οδικού τμήματος «Παραδείσια- Τσακώνα» της ΠΕΟ Τρίπολης-Καλαμάτας
      1. Στην εκπόνηση των μελετών για την αντιμετώπιση των προβλημάτων του οδικού τμήματος Παραδείσια - Τσακώνα της ΝΕΟ Τρίπολης - Καλαμάτας έχει συμπεριληφθεί και η μελέτη βελτίωσης της ΠΕΟ Τρίπολης - Καλαμάτας στο χρησιμοποιούμενο σήμερα τμήμα του Παραδείσια - Τσακώνα.
      2. Επειδή έχει αποκλειστεί η προσωρινή διέλευση της κυκλοφορίας του υπάρχοντα αυτοκινητοδρόμου (Παραδείσια - Τσακώνα), προωθείται η βελτίωση της ΠΕΟ. Με τη μελέτη αυτή προβλέπονται: βελτίωση κλειστών στροφών, λωρίδα βραδυπορίας, βελτίωση οδοστρώματος με αντιολισθηρό, βραχοπαγίδες κλπ.
      3. Η μελέτη αυτή εκπονείται και σύντομα θα υποβληθεί για έλεγχο και έγκριση ώστε να καταστεί δυνατή η απρόσκοπτη δημοπράτηση του έργου.
      Β) Αποκατάσταση ζημιών και συντήρησης του οδικού τμήματος «Παραδείσια-Τσακώνα» της ΠΕΟ Τρίπολης-Καλαμάτας
      1. Για την αποκατάσταση των ζημιών και τη συντήρηση του προαναφερόμενου τμήματος έχει εγκριθεί πίστωση ύψους 300.000 ευρώ με την αρ.Δ3β/0/4/40-Τ/24.4.2003 Απόφαση του ΥΠΕΧΩΔΕ. Ήδη συντάχθηκαν τεύχη δημοπράτησης, για την ανάδειξη Αναδόχου, ο οποίος θα προβεί στη συντήρηση και στην αποκατάσταση των ζημιών τμήματος Παραδείσια-Τσακώνα της ΠΕΟ Τρίπολης-Καλαμάτας μετά την έγκριση των υπόψη τευχών και τη διεξαγωγή της δημοπρασίας.
      2. Επιπλέον πληροφορούμε τον κ. Βουλευτή ότι η αρμόδια Υπηρεσία της Περιφέρειας Πελοποννήσου (ΔΕΣΕ) για τη συντήρηση των έργων Οδοποιίας με συνεργεία της προβαίνει συνεχώς σε εργασίες συντήρησης στο οδικό τμήμα του θέματος.
      Η Υπουργός
      ΒΑΣΩ ΠΑΠΑΝΔΡΕΟΥ»
      18. Στην με αριθμό 2401/2-9-03 ερώτηση των Βουλευτών κυρίων Ηλία Καλλιώρα, Νίκου Νικολόπουλου, Αδάμ Ρεγκούζα, Θεόδωρου Σκρέκα, Νίκου Αγγελόπουλου, Γεωργίου Βλάχου, δόθηκε με το υπ’ αριθμ. 57609/Β 1942/25-9-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση των Βουλευτών κυρίων Καλλιώρα Ηλία, Νικολόπουλου Νίκου, Ρεγκούζα Αδάμ, Σκρέκα Θεόδωρου, Αγγελόπουλου Νίκου, Βλάχου Γεωργίου, σας γνωρίζουμε ότι, σύμφωνα με τα στοιχεία που μας έστειλε η Τράπεζα της Ελλάδος:
      1. Η σύνθεση του Μετοχικού Κεφαλαίου παρουσιάζεται στους 4 πίνακες του επισυναπτόμενου εγγράφου με Α.Π. 27/12.9.2003 της Τράπεζας της Ελλάδος.
      2. Το προϊόν της πώλησης των 20 τόνων χρυσού επενδύθηκε σε Ομόλογα της Γερμανίας και Φιλανδίας και
      3. Το ύψος των Αποθεματικών της Τράπεζας, που έχει τοποθετηθεί την τελευταία 5ετία σε Ομόλογα (Ελληνικά και Ευρωζώνης), εμφανίζεται αναλυτικά στον πίνακα του επισυναπτόμενου εγγράφου της Τράπεζας της Ελλάδος. Στις 31.8.2003 το σύνολο των Ομολόγων της Τράπεζας της Ελλάδος έφθασε τα 4.341,46 εκατ. Ευρώ.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      19. Στην με αριθμό 2397/2-9-03 ερώτηση των Βουλευτών κυρίων Ηλία Καλλιώρα, Θεόδωρου Σκρέκα, Γεωργίου Βλάχου και Νίκου Αγγελόπουλου δόθηκε με το υπ’ αριθμ. Τ/9793/29-9-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατατέθηκε στην Βουλή από τους Βουλευτές κ.κ. Η. Καλιώρα, Θ. Σκρέκα, Γ. Βλάχου και Ν. Αγγελόπουλου σας ενημερώνουμε για τα παρακάτω:
      1.- Καταρχήν, σκοπός της ΕΤΑ είναι η αξιοποίηση του συνόλου της Δημόσιας Τουριστικής Περιουσίας, την οποία διαχειρίζεται και προς αυτή την κατεύθυνση προσέλαβε από το έτος 2001 διεθνή Χρηματοοικονομικό Σύμβουλο (Χ.Ο.Σ.) για την εκπόνηση συνολικού Στρατηγικού Σχεδίου και Αναλυτικών Σχεδίων Αξιοποίησης για κάθε ένα από τα σημαντικά περιουσιακά στοιχεία του χαρτοφυλακίου.
      2.- Ειδικά το camping Καμένων Βούρλων, μαζί με την παρακείμενη έκταση μετά παλαιών κτισμάτων και την Ιαματική Πηγή Μύλοι Κονιαβίτη (συνολικής έκτασης 1.060 στρεμμάτων περίπου), κατατάσσεται στα έργα Α΄ ΠΡΟΤΕΡΑΙΟΤΗΤΑΣ, για τα οποία ο ΧΟΣ εκπονεί ήδη το ΑΝΑΛΥΤΙΚΟ ΣΧΕΔΙΟ ΑΞΙΟΠΟΙΗΣΗΣ, το οποίο θα υποβάλλει εντός του πρώτου δεκαπενθημέρου του 2004, στην Εταιρεία.
      3.- Στόχος του ανωτέρω σχεδιασμού, είναι η δημιουργία ολοκληρωμένων επενδύσεων που θα προσφέρουν σύγχρονα τουριστικά προϊόντα και θα λειτουργούν προς όφελος τόσο της εταιρείας, όσο και της τοπικής κοινωνίας και της συνολικής εικόνας της ευρύτερης περιοχής γενικότερα (νέες θέσεις εργασίας, επιμήκυνση τουριστικής περιόδου κλπ.).
      4.- Μετά τα ανωτέρω, η διαγωνιστική διαδικασία του συνολικού ακινήτου με, ιδιωτικές επενδύσεις, προβλέπεται να ξεκινήσει μέσα στο Α΄ τρίμηνο του 2004.
      Ο Υφυπουργός
      Δ. ΓΕΩΡΓΑΚΟΠΟΥΛΟΣ»
      20. Στην με αριθμό 2439/25-9-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 41626/25-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Π. Λαφαζάνης, που αναφέρεται στο αντικείμενο του θέματος σας γνωρίζουμε ό,τι αρμόδιο να σας απαντήσει είναι το συνερωτώμενο Υπουργείο Εμπορικής Ναυτιλίας.
      Ο Υφυπουργός
      Λ. ΠΑΠΑΔΗΜΑΣ»
      21. Στην με αριθμό 2420/3-9-03 ερώτηση του Βουλευτή κ. Γιώργου Καρατζαφέρη δόθηκε με το υπ’ αριθμ. 240/25-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Συντήρησης Οδικών Έργων-Γραφείο Οδικής Ασφάλειας (Δ3/ΓΟΑ) του ΥΠΕΧΩΔΕ τα εξής:
      Στα πλαίσια του Στρατηγικού Σχεδίου για τη βελτίωση της Οδικής Ασφάλειας, συντάχθηκε μελέτη από τη Διευρωπαϊκή Ομάδα Συμβούλων Θεσ/νικη Α.Ε. (TRUTH S.A.) και η οποία ολοκληρώθηκε αντικείμενο της οποίας ήταν η ανάλυση και ανάπτυξη του Επιχειρησιακού Σχεδίου Ασφάλειας (ΕΣΟΑ), στο οποίο εξειδικεύονται οι επί μέρους στόχοι και δράσεις που θα ακολουθήσουν με χρονικό ορίζοντα το 2006, όπως φαίνονται στο συνημμένο πίνακα (1) δράσεων του Επιχειρησιακού Σχεδίου Οδικής Ασφάλειας και του συνολικού χρονικού προγραμματισμού του Επιχειρησιακού Σχεδίου, πίνακας (2) και οι οποίοι κατατίθενται.
      Ήδη η υλοποίηση του ανωτέρω Επιχειρησιακού Σχεδίου, ξεκίνησε με την ανάθεση μελέτης για τη σύνταξη των «Προδιαγραφών των ηλεκτρονικών συσκευών (φωτογραφικές μηχανές 75) καταγραφής παραβάσεων ορίων ταχύτητας του ΚΟΚ και τη χωροθέτηση των (610) σημείων τοποθέτησης των στήλων υποδοχής των συσκευών σε εμφανείς θέσεις με την κατάλληλη πληροφοριακή σήμανση που ενημερώνει τους οδηγούς για την ύπαρξη και τη θέση των μόνιμων ραντάρ στο Εθνικό Οδικό Δίκτυο.
      Η επιλογή των θέσεων έγινε σε συνεργασία με τα αρμόδια κατά τόπους Τμήματα Τροχαίας και τις Περιφερειακές Υπηρεσίες.
      Ο αριθμός των θέσεων ανά Περιφέρεια φαίνονται στο πίνακα (3) και ο οποίος κατατίθεται.
      Η μελέτη έχει ολοκληρωθεί και ευρίσκεται στο στάδιο παραλαβής για την εν συνεχεία δημοπράτηση και εκτέλεση του έργου.
      Επίσης έχουν υποβληθεί στην Ειδική Υπηρεσία Διαχείρισης Ε.Π. «Οδικοί Άξονες, Λιμάνια και Αστική Ανάπτυξη» (ΕΥΔ/ΕΠ-ΟΑΛΑΑ) προς έγκριση χρηματοδότησης τα Τεχνικά Δελτία Έργων (ΤΔΕ) των έργων όπως φαίνονται στον πίνακα (4) και ο οποίος κατατίθεται.
      Επισημαίνεται ότι τα υπολειπόμενα δελτία του Πίνακα (1) θα υποβληθούν μέχρι τέλος Σεπτεμβρίου 2003 για χρηματοδότηση.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      22. Στην με αριθμό 2459/03 ερώτηση των Βουλευτών κυρίων Στυλιανού Παπαθεμελή, Κυριάκου Σπυριούνη, Νόρας Κατσέλη, Δημήτριου Αλαμπάνου και Παναγιώτη Ν. Κρητικού δόθηκε με το υπ’ αριθμ. Φ 15/476/ΑΣ 337 δις/12-9-03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης σας γνωρίζουμε τα εξής: 
      Ανακρίβειες που εμφανίζονται κατά καιρούς σε ξένους ταξιδιωτικούς οδηγούς ή πληροφορίες που θίγουν τη χώρα μας, αντιμετωπίζονται, εφόσον γίνονται αντιληπτές ή τίθενται υπόψη των ελληνικών αρχών, με παρεμβάσεις που γίνονται με ευθύνη των αρμοδίων οργάνων του Υπουργείου Τύπου και Μ.Μ.Ε. και των κατά τόπους Γραφείων Τύπου.
      Σημειώνουμε επιπροσθέτως ότι, η διαπίστωση περιπτώσεων όπου γίνεται, ηθελημένα ή αθέλητα, προς ωραιοποίηση ή συγκάλυψη της ιστορίας ή και την εκμετάλλευση ιστορικών γεγονότων (π.χ. τόπος γέννησης και καταγωγή Ομήρου), αντιμετωπίζονται αποτελεσματικότερα αν οι εκδότες γίνουν αποδέκτες συγκροτημένης κριτικής από επιστήμονες ή ιδρύματα, ώστε τυχόν αντιδράσεις να μην περιορίζονται σε κρατική παρέμβαση. Προϋπόθεση, πάντοτε, είναι η καλή θεμελίωση και παρουσίαση των σχετικών επιχειρημάτων. Στόχος σε κάθε περίπτωση, είναι η αποκατάσταση πασιφανών ανακριβειών και όχι η ανάπτυξη πολεμικής επί της ερμηνείας του παρελθόντος έναντι οργανισμών οι οποίοι δεν είναι κατ’ ανάγκη κακόπιστοι, αλλά παρασύρονται από αφελείς απλουστεύσεις.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 21 Νοεμβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου. (Άρθρο 130 παρ. 2 και 3 Καν. Βουλής)
      1. Η με αριθμό 238/18-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Ιωάννη Γιαννακόπουλου προς τους Υπουργούς Γεωργίας, Περιβάλλοντος, Χωροταξίας και Δημοσίων Έργων, σχετικώς με την κυκλοφορία γενετικά μεταλλαγμένων προϊόντων κλπ.
      2. Η με αριθμό 247/18-11-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις κατεδαφίσεις παραλιακών λυόμενων κατασκευών στο Μικρολίμανο Πειραιά κλπ.
      3. Η με αριθμό 244/18-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Οικονομίας και Οικονομικών, σχετικώς με τις απεργιακές κινητοποιήσεις των εργαζομένων στην Εθνική Στατιστική Υπηρεσία, το σχέδιο αλλαγής του νομικού πλαισίου κλπ.
      4. Η με αριθμό 237/18-11-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ.Φώτη Κουβέλη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ατμοσφαιρική ρύπανση στο Λεκανοπέδιο της Αττικής.»
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 239/18-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τσιλίκα προς τον Υπουργό Ανάπτυξης, σχετικώς με την καθυστέρηση δημοπράτησης της κατασκευής του Υδροηλεκτρικού έργου Σμοκόβου κλπ.
      2. Η με αριθμό 246/18-11-2003 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή του πάρκου Ελληνικού, τις προθέσεις της Κυβέρνησης να παραχωρήσει έκταση για ήπια οικιστική εκμετάλλευση κλπ.
      3. Η με αριθμό 236/18-11-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή αποχετευτικού δικτύου στην περιοχή της Ελευσίνας κλπ.
      4. Η με αριθμό 242/18-11-2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις προθέσεις του Υπουργείου εν όψει της ψήφισης του νέου εκλογικού νόμου, να περιβληθεί και κώδικας ηθικής πολιτικής συμπεριφοράς κλπ.
      
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 228/17-11-03 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μόσχου Γικόνογλου προς τον Υπουργό Γεωργίας, σχετικώς με τις εκτιμήσεις του Οργανισμού των Ελληνικών Γεωργικών Ασφαλίσεων για την καταβολή των αποζημιώσεων στους πληγέντες από τον παγετό αγρότες του Νομού Ημαθείας.
      Η επίκαιρη ερώτηση του κ. Μόσχου Γικόνογλου συναδέλφου έχει ως εξής.
      «Σε απόγνωση βρίσκονται οι αγρότες της Ημαθίας για την κατάφωρη αδικία που συντελέσθηκε σε βάρος τους από τα πορίσματα των εκτιμήσεων του ΕΛΓΑ, σχετικά με την καταστροφή του τελευταίου παγετού.
      Επειδή η καταστροφή ήταν ολοκληρωτική (ζημιά 100%), ο ΕΛΓΑ, για να καταβάλει μικρές αποζημιώσεις στους αγρότες, μείωσε την παραγωγή των δένδρων από εκατόν είκοσι κιλά/δένδρο σε είκοσι και σε πολλές περιπτώσεις ακόμα και σε δέκα κιλά!
      Τι θα περίμενε κανείς όταν τις εκτιμήσεις τις κάνει αυτός που καταβάλλει την αποζημίωση;
      ΄Υστερα από τα παραπάνω ερωτάται ο κύριος Υπουργός:
      Εως πότε θα εμπαίζετε τους αγρότες;
      Είναι στις προθέσεις της Κυβέρνησης, να αλλάξει τον τρόπο εκτίμησης των ζημιών, ώστε οι εκτιμήσεις να γίνονται από επιτροπή η οποία θα αποτελείται από Γεωπόνους του ΕΛΓΑ και της Διεύθυνσης Γεωργίας παρουσία και του αγρότη;»
      Θα απαντήσει ο Υφυπουργός Γεωργίας κ. Χατζημιχάλης.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, γνωρίζετε πολύ καλά και εσείς, φαντάζομαι και το σύνολο της Εθνικής Αντιπροσωπείας, ότι τα τελευταία χρόνια είχαμε ιδιαίτερα σημαντικές καταστροφές  στον τομέα της αγροτικής παραγωγής από ακραία καιρικά φαινόμενα.
      Η Κυβέρνηση προσπάθησε με τον καλύτερο δυνατό τρόπο –και πιστεύω το πέτυχε- να αποζημιώσει όσο το δυνατό πιο έγκυρα και δίκαια τους ΄Ελληνες παραγωγούς. Βεβαίως κάθε φορά επειδή οι εκτιμήσεις είναι υποκειμενικό στοιχείο των εκτιμητών εμφανίζονται προβλήματα, εμφανίζονται αδυναμίες ή λάθη τα οποία διορθώνονται στη συνέχεια με τις ενστάσεις που υποβάλλουν οι παραγωγοί.
      Για το θέμα που αναφέρετε συγκεκριμένα και για τον παγετό του Απριλίου του 2003 στο Νομό Ημαθίας, μέχρι σήμερα έχουν καταβληθεί από τον ΕΛΓΑ αποζημιώσεις στο Νομό Ημαθίας, ύψους 14.415.000 ευρώ. Η καταβολή των αποζημιώσεων  ολοκληρώνεται στο συντομότερο δυνατό χρονικό διάστημα. Οι εκτιμήσεις των ζημιών γνωρίζετε πολύ καλά και εσείς ότι γίνονται με βάση τον οργανισμό ασφάλισης της φυτικής παραγωγής του ΕΛΓΑ και γίνεται προσπάθεια τα πορίσματα της εκτίμησης να είναι όσο το δυνατόν ακριβή, ώστε να καλύπτουν την απώλεια εισοδήματος των παραγωγών στο μέτρο που καλύπτονται αυτές οι απώλειες από τον ΕΛΓΑ.
      Βεβαίως είπα ότι οι παραγωγοί εφόσον θεωρούν ότι αδικούνται, έχουν το δικαίωμα της ένστασης και επομένως η επανεκτίμηση που γίνεται εξαρχής από δύο έμπειρους εκτιμητές στη συνέχεια μπορούν να διορθώσουν λάθη ή παραλείψεις που έχουν παρατηρηθεί.
      Πρέπει να σας πω ότι το ποσοστό των ενστάσεων που υποβλήθηκαν από τους παραγωγούς της Ημαθίας σε σχέση με τις εκτιμήσεις για τον παγετό, είναι μικρότερο από 5%. Αναφερόμαστε σε σύνολο δεκαεπτά χιλιάδων εννιακοσίων εξήντα τριών παραγωγών της Ημαθίας που αποζημιώθηκαν. Και απ’ αυτούς υπέβαλαν ενστάσεις, απ΄ ό,τι μας λένε τα στοιχεία, μόνο το 5% των παραγωγών.
      Υπάρχουν ποικιλίες συγκεκριμένων δένδρων, όπως της ροδακινιάς, που έχουν μεγάλες παραγωγές. Αυτές οι παραγωγές όμως δεν αφορούν σ΄ όλα τα δένδρα και φυσικά σ΄ όλες τις ποικιλίες, όπως και εσείς αναφέρατε. 
      Εκτός από το πρόβλημα του παγετού, στην περιοχή της Ημαθίας δημιουργήθηκε και ένα άλλο πρόβλημα που είχε σημαντικές επιπτώσεις στην παραγωγή της ροδακινιάς. Είναι τα ασφυκτικά φαινόμενα που δημιουργήθηκαν λόγω των συνεχών βροχοπτώσεων. Αυτές οι καταστροφές και η απώλεια της παραγωγής αποζημιώνεται όχι από τον ΕΛΓΑ, αλλά από πρόγραμμα ΠΣΕΑ και το συγκεκριμένο πρόγραμμα έχει κατατεθεί ήδη για έγκριση στις 14 Μαρτίου 2003 στην Ευρωπαϊκή Ένωση. Μόλις έχουμε την έγκριση, θα έχουμε στη συνέχεια την αποζημίωση και γι΄ αυτές τις καταστροφές. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Γικόνογλου. 
      ΜΟΣΧΟΣ ΓΙΚΟΝΟΓΛΟΥ: Σε δύο λεπτά τι να πούμε, κύριε Πρόεδρε; Και αυτή είναι μια καταπίεση, ώστε να μην ακούγεται η φωνή των αγροτών, όπως πρέπει να ακούγεται. Κάναμε έναν Κανονισμό τέτοιον που να μην ακούγεται η φωνή του λαού. 
      ΠΡΟΕΔΡΕΥΩΝ (Παναγιώτης Σγουρίδης): Ουκ εκ τω πολλώ  το ευ, αλλά εν τω ευ το πολύ. 
      ΜΟΣΧΟΣ ΓΙΚΟΝΟΓΛΟΥ: Εκείνο που ήθελα να πω, κύριε Υπουργέ, είναι ότι εδώ ήλθατε και μας είπατε άλλα λόγια να αγαπιόμαστε. Έχω συγκεκριμένη ερώτηση. Το δένδρο είναι μέσης παραγωγικότητας εκατόν είκοσι κιλών, στο χαρτί σας εδώ οι εκτιμητές λένε ότι η παραγωγικότητα του δένδρου είναι εκατό κιλά και ως αποζημίωση πληρώνουν μόνο είκοσι κιλά. Δηλαδή αν έχεις 100% ζημία και δεν μπορώ να σου πληρώσω 80% ή 60%, τότε μειώνω την ποσότητα και έτσι καταβάλλεται χαμηλό τίμημα στον αγρότη. Και αυτό δεν είναι ευθύνη της Κυβέρνησης, αλλά αυτών που κάνουν τις εκτιμήσεις. Έχω επανειλημμένως τονίσει εδώ να αλλάξετε το σύστημα των εκτιμήσεων και ότι δεν μπορούν κάποιοι κύριοι, αν δεν πάρουν το φακελάκι που περιμένουν, να βάλουν 100%. Έχουμε περιπτώσεις που έχουμε 20% ζημία και, μόλις δώσουν το φακελάκι, το βάζουν 100% ζημία. Δεν του έδωσες το φακελάκι και έχεις 100%; Σου έβαλε είκοσι κιλά το δένδρο. Γίνονται αυτά τα πράγματα; Σας τα έχω δείξει, κύριε Υπουργέ. 
      Εσείς δεν ευθύνεστε. Ήξερε ο Υπουργός να κάνει τη δουλειά του. Σου λέει: Δεν στέλνω εγώ τον καθ’ ύλην αρμόδιο για τα δάση να πάει να αντιμετωπίσει τον Γικόνογλου; Εσάς τι να σας πω, κύριε Υφυπουργέ; Άλλη είναι η αρμοδιότητά σας. Στον τομέα σας εργάζεστε άριστα. Εδώ που έπρεπε να έλθει ο Υπουργός, γιατί δεν καταδέχθηκε να έλθει να μας απαντήσει; Αυτό είναι υποτίμηση προς την αγροτική τάξη. Αυτό να πείτε του Υπουργού. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υφυπουργός. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, τα θέματα στο Υπουργείο Γεωργίας τα χειριζόμαστε συλλογικά και επομένως δεν είναι θέμα ειδικότητας του καθένα, για να απαντήσει για τις εκτιμήσεις του ΕΛΓΑ. 
      ΜΟΣΧΟΣ ΓΙΚΟΝΟΓΛΟΥ: Είναι θέμα αρμοδιότητας…
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το γνωρίζετε, γιατί θητεύσατε στο Υπουργείο Γεωργίας και ξέρετε πως λειτουργεί συλλογικά. Θέλω να πω ότι οι καταγγελίες που καταθέσατε στο Κοινοβούλιο είναι ιδιαίτερα σημαντικές και εφόσον υπάρχουν τέτοια φαινόμενα, πρέπει να παταχθούν άμεσα. Σας διαβεβαιώνω ότι θα συνεργαστούμε γι’ αυτό το θέμα και θα υπάρξει άμεση επίπτωση σε οποιονδήποτε εκτιμητή δεν κάνει σωστά τη δουλειά του. Θα ενημερώσω για τη συζήτησή μας και το διοικητή του ΕΛΓΑ και θα εξελιχθεί αυτή η υπόθεση, όπως πρέπει να εξελιχθεί, εφόσον υπάρχουν τέτοιες καταγγελίες.
      Να σας πω τώρα το εξής. Από τα πορίσματα των εκτιμήσεων που έγιναν στο Νομό Ημαθίας, μόνο το 9% αναφέρεται σε εκτιμήσεις μικρότερες από το 30% των δένδρων. Αυτό το στοιχείο δείχνει ότι δεν υπάρχει καμιά πρόθεση να μειωθεί η εκτίμηση για το  ποσοστό της ζημιάς, ώστε να υπάρχει εξοικονόμηση. Δεν αμφιβάλλω ότι μπορεί να υπάρχει ανθρώπινο λάθος. Εσείς  αναφέρετε ότι μπορεί να υπάρχει και σκοπιμότητα. Εδώ είναι οι ενστάσεις. 
      ΜΟΣΧΟΣ ΓΙΚΟΝΟΓΛΟΥ: Για το βάρος, την παραγωγικότητα…
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εδώ αναφέρομαι και εγώ, κύριε συνάδελφε. Το 78% των πορισμάτων της εκτίμησης έχουν καλυφθεί με 90% έως 100% απώλειας της παραγωγής. 
      Απ΄ αυτές τις εκτιμήσεις μόνο το 9% στην περιοχή της Ημαθίας έχουν εκτιμηθεί παραγωγές μικρότερες από τριάντα κιλά το δένδρο. 
      Θέλω να σας δώσω επίσης κάποια επιπλέον στοιχεία, επειδή στόχος μας είναι οι παραγωγοί να πληρώνονται άμεσα και επαναλαμβάνω και δίκαια. Μέχρι τώρα, το 90% των δηλώσεων για τις υπόλοιπες δενδρώδεις καλλιέργειες στην Ημαθία έχει καλυφθεί. Επίσης έχει πληρωθεί το 40% των δηλώσεων για ζημιές στη ροδακινιά. Υπάρχει η δυνατότητα της ένστασης. Και στη διαδικασία της ένστασης θα εξετασθεί και ο συγκεκριμένος παραγωγός και το υπόλοιπο 9% που σας ανέφερα προηγουμένως ότι βρίσκονται σ΄ αυτή την κατηγορία και φαντάζομαι όπου υπάρχουν αδικίες, θα ικανοποιηθούν οι παραγωγοί. Γιατί επαναλαμβάνω, στόχος της Κυβέρνησης είναι οι παραγωγοί μας να αποζημιώνονται όσο το δυνατόν πιο γρήγορα και φυσικά όσο το δυνατόν πιο δίκαια. Γιατί πρέπει σε δύσκολες συνθήκες να συμπαραστεκόμαστε όσο το δυνατόν ... 
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Δεύτερη είναι η με αριθμό 232/17-11-03 επίκαιρη ερώτηση του Βουλευτή της Νέας Δημοκρατίας κ. Ιωάννη Λαμπρόπουλο προς τον Υπουργό Δικαιοσύνης, σχετικώς με την ίδρυση μόνιμου εφετείου στην Καλαμάτα. 
      Η επίκαιρη ερώτηση του κ. Ιωάννη Λαμπρόπουλου έχει ως έξης: 
      «Όπως είναι γνωστό, με το π.δ. 117/90 και κατόπιν συμφωνίας όλων των κομμάτων που συμμετείχαν τότε στην Οικουμενική κυβέρνηση, ορίστηκε μεταβατική  έδρα του Εφετείου Ναυπλίου στην Καλαμάτα.
      Μετά από τόσα χρόνια λειτουργίας του ως μεταβατικού είναι αναγκαία πλέον η ίδρυση αυτοτελούς Εφετείου, αφού υπάρχουν όλες οι προϋποθέσεις. 
      Συγκεκριμένα, στο δικαστικό Μέγαρο Καλαμάτας, ο τελευταίος όροφος είναι προορισμένος ειδικώς για τη στέγαση των υπηρεσιών του Εφετείου αλλά και ο αριθμός των υποθέσεων που εκδικάζονται σήμερα στην Καλαμάτα με χώρο δικαιοδοσίας τις περιφέρειες τριών Πρωτοδικείων δικαιολογούν την ίδρυση και είναι κατά πολύ μεγαλύτερος άλλων  Εφετείων.
      Επειδή η ίδρυση του Εφετείου Καλαμάτας θα διευκόλυνε τα μέγιστα αφ΄ ενός τους δικαζόμενους, που διαμένουν στις περιφέρειες των τριών Πρωτοδικείων καθώς και τους δικηγόρους  που υπάγονται στους αντίστοιχους δικηγορικούς συλλόγους και αφ΄ετέρου τόσο τους δικαστικούς λειτουργούς που ήδη υπηρετούν στο Εφετείο Ναυπλίου, οι οποίοι αναγκάζονται να μετακινούνται από την έδρα τους στην Καλαμάτα. 
      Επειδή μια τέτοια απόφαση θα επιφέρει συγχρόνως και αποσυμφόρηση του όγκου των υποθέσεων που ήδη υπάγονται στο Εφετείο Ναυπλίου. 
      Επειδή θετικά έχουν εκφραστεί και αρμόδιοι ανώτατοι δικαστικοί
      Ερωτάται ο κύριος Υπουργός:
      Πρόκειται να υποβληθεί ερώτημα στον Άρειο Πάγο για τη σχετική γνωμοδότηση, ώστε να προχωρήσει η ίδρυση Μόνιμου Εφετείου στην Καλαμάτα;»
      Ο Υπουργός Δικαιοσύνης κ. Πετσάλνικος έχει το λόγο για τρία λεπτά να πρωτολογήσει.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε. 
      Θα ήθελα να θυμίσω στην Εθνική Αντιπροσωπεία ότι πάρα πολλές περιοχές της χώρας μας ζητούν την ίδρυση και τη δημιουργία διαφόρων ειδών δικαστηρίων και διαφόρων επιπέδων. Η Καλαμάτα έχει τη μεταβατική έδρα εφετείου, δηλαδή έχει μεταβατικό θα λέγαμε εφετείο, άλλες περιοχές ζητούν επίσης να δημιουργηθούν έδρες μεταβατικών εφετείων, αλλού ζητούν και προτείνουν πρωτοδικεία, πολιτικά, ποινικά ή διοικητικά. Και είναι γνωστό ότι αυτό το πρόβλημα το έχουμε συζητήσει στα πλαίσια της Κυβέρνησης. Μάλιστα είχε αφιερωθεί μια ολόκληρη συνεδρίαση κυβερνητικής επιτροπής πριν από κάποιο καιρό. Και αποφασίστηκε ομοφώνως να συγκροτηθεί μια επιτροπή από ανώτατους δικαστικούς, από καθηγητές νομικών σχολών Πανεπιστημίων, από εκπροσώπους των δικηγορικών συλλόγων, καθώς και από εκπροσώπους των Υπουργείων Δικαιοσύνης και Εσωτερικών, Δημόσιας Διοίκησης και Αποκέντρωσης για να εξετάσει όλα τα αιτήματα που έχουν υποβληθεί και να εκπονήσει και να εισηγηθεί μια ολοκληρωμένη πρόταση ενός σχεδίου χωροταξικής κατανομής δικαστηρίων παντός βαθμού. Γιατί δεν είναι βέβαια μόνο το θέμα των εφετείων αλλά υπάρχει πληθώρα προτάσεων και αιτημάτων. Κάθε μια έχει τη δική της επιχειρηματολογία και τη δική της τεκμηρίωση, για κάθε είδους δικαστήρια. 
      Η επιτροπή, λοιπόν, αυτή έχει συγκροτηθεί, αποτελείται από αντιπρόεδρο του Αρείου Πάγου, ανώτατους δικαστικούς, καθηγητές νομικών σχολών και πανεπιστημίων, όπως είπα από εκπροσώπους των δικηγορικών συλλόγων και εκπροσώπους των δύο Υπουργείων, για να κάνει αυτήν την εκπόνηση του πανελλαδικού σχεδίου χωροταξικής κατανομής των δικαστηρίων παντός βαθμού και δικαιοδοσίας, τακτικών ή μεταβατικών και αξιολογεί όλα αυτά τα αιτήματα και τις προτάσεις. Και βέβαια θα πρέπει να καταλήξει με κύρια κριτήρια τη διαφύλαξη του κύρους της δικαιοσύνης, την εύρυθμη λειτουργία και την εξυπηρέτηση των πολιτών. 
      Δεν είμαι της άποψης ότι θα πρέπει ο Υπουργός Δικαιοσύνης εική και ως έτυχε, κατά το δοκούν, να αποφασίζει για τη δημιουργία στη μία περίπτωση ή μη δημιουργία στην άλλη περίπτωση κάποιου δικαστηρίου. Θα πρέπει, ιδιαίτερα στον 21ο αιώνα που ζούμε, όλοι ορθολογικά και να σκεπτόμαστε και να σχεδιάζουμε και να αποφασίζουμε. 
      Ως εκ τούτου δεν πρόκειται να υποβάλουμε ένα ξεχωριστό αίτημα για την περίπτωση κανενός συγκεκριμένου δικαστηρίου, αγαπητέ συνάδελφε. Θα περιμένουμε το πόρισμα συνολικά και την εισήγηση της επιτροπής αυτής.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λαμπρόπουλε, έχετε δύο λεπτά για να αναπτύξετε την ερώτησή σας.
      ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κύριε Πρόεδρε. 
      Κύριε Υπουργέ, θέλω να σας απαντήσω ότι δεν είναι όλες οι περιπτώσεις ίδιες. Και δεν είναι γιατί ήδη στην Καλαμάτα λειτουργεί, όπως ειπώθηκε, από το 1990 μεταβατικό Εφετείο. Και μάλιστα με συμφωνία όλων των κομμάτων τότε της Οικουμενικής. Και μάλιστα με υπογραφή του κ. Κουβέλη, τότε Υπουργού Δικαιοσύνης, που παρευρίσκεται σήμερα εδώ. 
      Οι κτιριακές εγκαταστάσεις είναι έτοιμες. Έχει μεγάλη δικαστική ύλη, πολύ μεγαλύτερη από τα Εφετεία της Λαμίας, των Ιωαννίνων, του Αιγαίου, της Κερκύρας. Έχω συγκριτικά στοιχεία. Θα εξυπηρετήσει, επαναλαμβάνω, τους διαδίκους, δικαστές, δικηγόρους. Θα επιφέρει αποσυμφόρηση του όγκου των υποθέσεων στο Εφετείο του Ναυπλίου. Θα είναι συντομότερος ο προσδιορισμός και η εκδίκαση των υποθέσεων.
      Θέλω δε στο σημείο αυτό να κάνω χρήση ενός εγγράφου το οποίο έχει στείλει προς το Υπουργείο Δικαιοσύνης και στον Πρόεδρο του Αρείου Πάγου ο Επιθεωρητής της Γ΄ Δικαστικής Περιφέρειας, ο κ. Φιλιππάτος, ο οποίος μεταξύ άλλων γράφει: «Θα πρέπει να ιδρυθεί αυτοτελές Εφετείο με έδρα την Καλαμάτα για τους δικηγόρους, για τους δικαστικούς λειτουργούς για τους διαδίκους για τους γραμματείς κλπ.. Το δικαστικό μέγαρο της Καλαμάτας είναι εξαιρετικό και μεγάλο. Θα στεγαστούν εκεί όλες οι υπηρεσίες του Εφετείου. Θα καταστήσει δυνατό τον γρήγορο προσδιορισμό και την εκδίκαση.» Και καταλήγει: «Θεωρώ ως επείγον θέμα την όσο το δυνατόν ταχύτερη ρύθμιση του σχετικού ζητήματος σύμφωνα με την πιο πάνω διατυπούμενη άποψή μου.»
      Όσον αφορά την επιτροπή που λέτε, κύριε Υπουργέ, θέλω να πω τα εξής: Όπως είναι γνωστό –και το επιβεβαιώνει ο μέχρι πρότινος Αντιπρόεδρος του Αρείου Πάγου κ. Λυμπερόπουλος- είχε συσταθεί ανάλογη επιτροπή από τον αείμνηστο Ευάγγελο Γιαννόπουλο όταν ήταν Υπουργός Δικαιοσύνης –επιβεβαιώνεται εδώ- που αποφάσισε και την ίδρυση του Εφετείου Λαμίας και που αυτή η επιτροπή –και θα τα καταθέσω στα Πρακτικά- πάλι ήταν υπέρ της ίδρυσης του Εφετείου.
      Τι λέμε, λοιπόν, τώρα; Ότι φτιάξαμε καινούργια επιτροπή. Από τον Απρίλιο μου έχετε απαντήσει εδώ στη Βουλή γραπτώς ότι έχει συσταθεί η επιτροπή. Προχθές ο Πρόεδρος του Δικηγορικού Συλλόγου της Καλαμάτας κατήγγειλε ότι μέλη της επιτροπής του είπαν ότι δεν έχει ασχοληθεί καθόλου η επιτροπή με το θέμα του Εφετείου της Καλαμάτας. 
      Μήπως, λοιπόν, συζητάμε και λέμε για ίδρυση επιτροπής, για λειτουργία επιτροπής για να πάμε στις καλένδες το θέμα; Δεν θέλουμε να δημιουργήσουμε το Εφετείο και το παραπέμπουμε σε επιτροπές; Δεσμευτείτε σας παρακαλώ. Είναι στις προθέσεις της Κυβέρνησης να το κάνει, ναι ή όχι;
      (Στο σημείο αυτό ο Βουλευτής κ. Ιωάννης Λαμπρόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δύο λόγια μόνο, κύριε Πρόεδρε.
      Εξήγησα και τη φιλοσοφία και τη διαδικασία που ακολουθούμε. Άλλοι Υπουργοί Δικαιοσύνης μπορεί να αποφάσιζαν για να είναι αν θέλετε και ευχάριστοι στους αιτούντες. Εγώ θεωρώ ότι θα πρέπει να υπάρχει ορθολογισμός. Και δεν είναι μόνο η δική μου άποψη. Αυτή είναι η άποψη και των ανωτάτων δικαστηρίων. Γι’ αυτό και ταυτόχρονα έχουμε πει ότι για κάθε μεταβολή στην οργάνωση των δικαστηρίων θα πρέπει να ζητείται η γνώμη της Ολομέλειας του Αρείου Πάγου ή του Συμβουλίου της Επικρατείας κατά περίπτωση, αν πρόκειται για πολιτικά ή διοικητικά δικαστήρια. Διότι βέβαια το θέμα της χωροταξικής κατανομής και εν γένει του τρόπου της οργάνωσης και λειτουργίας των δικαστηρίων είναι ένα θέμα που πρωτίστως αφορά τον ίδιο το χώρο της δικαιοσύνης.
      Σε ό,τι αφορά την εξυπηρέτηση των πολιτών, με τη λειτουργία της μεταβατικής έδρας στην Καλαμάτα δεν υπάρχει κανένα πρόβλημα. Εξυπηρετούνται. Το ίδιο και οι δικηγόροι, όπως ξέρετε, κύριε Λαμπρόπουλε. Δεν υπάρχει, λοιπόν, κανένα πρόβλημα από αυτή την άποψη.
      ΙΩΑΝΝΗΣ ΛΑΜΠΡΟΠΟΥΛΟΣ: Κύριε Υπουργέ…
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Γιατί αποσπασματικά δεν θα αποφασίσω, κύριε Λαμπρόπουλε. Δεν είμαι της άποψης ότι θα πρέπει αποσπασματικά να αποφασίζουμε για να φανούμε αρεστοί σ΄ εσάς ή σε οποιονδήποτε άλλο. 
      Γίνεται μία σοβαρή δουλειά για ένα συνολικό χωροταξικό σχέδιο. Και είναι η πρώτη φορά που λειτουργεί μία επιτροπή που έχει και την έξωθεν καλή μαρτυρία, λόγω ακριβώς των ιδιοτήτων και του κύρους των μελών που συμμετέχουν σε αυτή.
      Στην επιτροπή εκπροσωπούνται τα ανώτατα δικαστήρια, ο δικηγορικός κόσμος, τα Πανεπιστήμια και επίσης τα δύο Υπουργεία. 
      Θα πρέπει να γίνει επιτέλους σ΄ αυτήν τη χώρα και για το θέμα των διαφόρων δικαστηρίων μία πολύ συγκεκριμένη, συγκροτημένη και σε βάθος δουλειά, γιατί διαφορετικά δεν θα λύνουμε, αλλά θα δημιουργούμε προβλήματα. Σας φέρνω ένα παράδειγμα: Στην Ελλάδα, ακόμα και με τη μέθοδο των διαφόρων νέων εφετείων μεταβατικών εδρών, φτάσαμε να έχουμε παραπάνω εφετεία από τη Γαλλία. Έχουμε συνολικά δεκατρία εφετεία, αλλά η Γαλλία έχει περίπου εξαπλάσιο πληθυσμό από εμάς.
      Από τη στιγμή που λειτουργεί το Εφετείο με τη μεταβατική του έδρα στην Καλαμάτα, ας μη μιλάμε για ταλαιπωρία των διαδίκων ή των δικηγόρων. Τέτοιο πρόβλημα δεν υπάρχει.
      ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 231/17-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με τη στελέχωση με το αναγκαίο διδακτικό και επιστημονικό προσωπικό του Πανεπιστημίου Πελοποννήσου κλπ..
      Η επίκαιρη ερώτηση του κ. Παναγιώτη Κοσιώνη έχει ως εξής:
      «Ο βαθύτατα αντιεκπαιδευτικός χαρακτήρας της «εκπαιδευτικής» πολιτικής της Κυβέρνησης αποκαλύπτεται σ΄ όλο του το μεγαλείο στα νέα τμήματα των ΑΕΙ. Η Κυβέρνηση κυριολεκτικά διασκορπά ανά τη χώρα πανεπιστημιακά τμήματα, αδιαφορώντας πλήρως για τους όρους και τις προϋποθέσεις λειτουργίας τους.
      Χαρακτηριστική είναι η περίπτωση των νέων τμημάτων του Πανεπιστημίου Πελοποννήσου. Το Τμήμα Οικονομικής Επιστήμης «λειτουργεί» στην Τρίπολη με ωρομισθίους καθηγητές και ανεπαρκή στέγαση. Το Τμήμα Θεατρικών Σπουδών στο Ναύπλιο «στεγάζεται» σε προσωρινές αίθουσες και «λειτουργεί» με έξι ωρομίσθιους καθηγητές. Το Τμήμα Κοινωνικής Εκπαιδευτικής Πολιτικής στην Κόρινθο «λειτουργεί» με τέσσερα μέλη ΔΕΠ και έξι ωρομίσθιους καθηγητές. Το Τμήμα Ιστορίας, Αρχαιολογίας και Διαχείρισης Πολιτισμικών Αγαθών «στεγάζεται» στην Καλαμάτα σε πρώην στρατόπεδο με ανεπαρκείς υποδομές. Το Τμήμα Οργάνωσης και Διαχείρισης Αθλητισμού στη Σπάρτη «λειτουργεί» με πέντε ωρομίσθιους καθηγητές, ενώ «στεγάζεται» σε εκκλησιαστική εστία απόρων! Να σημειωθεί ότι στα τμήματα αυτά δεν υπάρχουν βιβλία, σίτιση, στέγαση φοιτητών κλπ.
      Ερωτάται ο κύριος Υπουργός:
      Ποια είναι τα μέτρα που πρόκειται να πάρει η Κυβέρνηση και πότε, ώστε να στελεχωθούν άμεσα τα παραπάνω τμήματα με το αναγκαίο διδακτικό-επιστημονικό και διοικητικό-τεχνικό προσωπικό και να στεγαστούν σε κατάλληλα κτίρια με τον απαραίτητο εξοπλισμό;»
      Το λόγο έχει ο Υφυπουργός Παιδείας και Θρησκευμάτων, κ. Γεώργιος Θωμάς, για τρία λεπτά για να πρωτολογήσει.
      ΓΕΩΡΓΙΟΣ ΘΩΜΑΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κύριε Πρόεδρε, αγαπητοί συνάδελφοι, κάθε φορά που ιδρύεται ένα πανεπιστήμιο στην Ελλάδα, υπάρχει το ίδιο σενάριο. Όταν ιδρύθηκε το Πανεπιστήμιο Ιωαννίνων, το Πανεπιστήμιο Κομοτηνής, το Πανεπιστήμιο της Πάτρας, κάποιοι έλεγαν: «Μα, τι είναι αυτά που κάνετε; Πού θα στεγαστεί το Πανεπιστήμιο; Πού θα πάνε οι φοιτητές; Πού θα μείνουν;»
      Όλα τα πανεπιστήμια ξεκίνησαν, προχώρησαν, λειτούργησαν, στελεχώθηκαν και σήμερα καμαρώνουμε ως χώρα για τους πτυχιούχους, γιατί πράγματι βγάζουμε πτυχιούχους ικανούς όχι μόνο να ενταχθούν στην παραγωγική διαδικασία, αλλά να ανταγωνιστούν και πτυχιούχους από ξένα πανεπιστήμια τα οποία κάποτε τα αναφέραμε ως τα μεγάλα πανεπιστήμια που βγάζουν καλούς επιστήμονες.
      Θυμάμαι χαρακτηριστικά ότι όταν ιδρύθηκε το Πανεπιστήμιο Αιγαίου, υπήρχε μια ολόκληρη ιστορία για το πού θα στεγαζόταν. Παρ΄όλα αυτά, νομίζω ότι σήμερα και για το Πανεπιστήμιο αυτό είμαστε υπερήφανοι.
      Έτσι γίνεται και με το Πανεπιστήμιο της Πελοποννήσου. Ξεκίνησε! Σημασία έχει ότι ξεκίνησε. Σημασία έχει ότι η Κυβέρνηση, συνεπής στις εξαγγελίες και τις δεσμεύσεις της, το θεσμοθέτησε και προσέλαβε το προσωπικό. Σ΄ αυτή τη φάση είναι ωρομίσθιοι, όμως προχωρά η διαδικασία για να ενταχθούν κανονικά.
      Στεγάστηκε σε κάποια κτίρια. Κατ’ αρχήν δεν νομίζω ότι είναι κακό να στεγάζονται τα Ανώτατα Εκπαιδευτικά Ιδρύματα σε παλαιά κτίρια, που αλλάζουν χρήση. Είναι μέσα στην εκπαιδευτική πολιτική, είναι μέσα στην κουλτούρα μας να μετατρέπουμε κτίρια παλαιά είτε είναι στρατιωτικής αρχιτεκτονικής είτε είναι εκκλησιαστικής αρχιτεκτονικής είτε είναι βιομηχανικής αρχιτεκτονικής και να τους δίνουμε μια σύγχρονη χρήση. Μακάρι να στεγάζονται σ΄ αυτά εκπαιδευτικά ιδρύματα, γιατί με αυτό τον τρόπο δίνουμε ένα παράδειγμα.
      Κάποια από τα τμήματα στεγάζονται σε τέτοια κτήρια, τα οποία έχουν αλλάξει χρήση. Έχουμε διαθέσει 11.000.000 ευρώ για το σκοπό αυτό και δεν υπάρχει κανένα πρόβλημα λειτουργικότητας των κτηρίων.
      Το αν κάποτε ήταν εκκλησιαστική εστία απόρων, τι να κάνουμε; Η πολιτική του ΠΑΣΟΚ οδήγησε στο να μην υπάρχουν άποροι. Το κτήριο να το γκρεμίσουμε; Του δίνουμε μια άλλη χρήση, το εντάσσουμε σε μια άλλη σύγχρονη χρήση. Το προσωπικό, όπως είπα προηγουμένως, είναι σε μία διαδικασία πρόσληψης μονίμου προσωπικού και πιστεύω ότι μετά από χρόνια όλοι μας θα είμαστε υπερήφανοι και γι’ αυτό το Πανεπιστήμιο. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Υπουργέ, η ερώτηση ήταν συγκεκριμένη. Μάλιστα, πριν από μερικές εβδομάδες είχε γίνει μια αντίστοιχη ερώτηση πάλι από εμένα εκ μέρους του Κομμουνιστικού Κόμματος για τα υποκαταστήματα –θα έλεγα σε εισαγωγικά- που δημιούργησε το ΤΕΙ της Πάτρας. 
      Αυτό που είπατε τώρα μοιάζει με κάτι που θα μπορούσατε να πείτε σε μια πολιτική ομιλία. Εδώ θέλουμε συγκεκριμένες απαντήσεις σε συγκεκριμένα ερωτήματα. Αυτό που είπατε μοιάζει σαν εκείνο που ακούγαμε στα μέσα της δεκαετίας του 1980: «Κάθε κεφαλοχώρι και αγροτικό ιατρείο, κάθε κωμόπολη και κέντρο υγείας». Σημασία έχει αν αυτό που δημιουργήσαμε λειτούργησε. Αυτό είναι το ερώτημα, εάν αυτό το πράγμα μπορεί να λειτουργήσει: Ο κατακερματισμός αρμοδιοτήτων του Πανεπιστημίου γεωγραφικά διασκορπισμένων με τέτοιο τρόπο. Βλέπουμε ότι δεν λειτουργεί και δεν μπορεί να λειτουργήσει σωστά. Εσείς τώρα δε λέτε τίποτα. Υπάρχει εξοπλισμός τεχνολογικός, βιβλία; Πέρα από το θέμα της στέγασης των φοιτητών. Είναι θέμα λειτουργικότητας.  Και το θέμα των ωρομίσθιων και όλα αυτά είναι πράγματα που δεν απαντώνται. Άραγε θα αποδώσει αυτό; 
      Εμείς ποτέ δεν κάναμε κριτική για την ίδρυση πανεπιστημίων. Εμείς κάνουμε κριτική για τον κατακερματισμό αρμοδιοτήτων σε γεωγραφικά διαμερίσματα που δεν πρόκειται να αποδώσουν και δεν έχουν αποδώσει μέχρι τώρα. Αυτό είναι το ερώτημα στο οποίο αποφεύγετε να απαντήσετε.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός.
      ΓΕΩΡΓΙΟΣ ΘΩΜΑΣ (Υφυπουργός Εθνικής Παιδείας και Θρησκευμάτων): Ανέφερα τα παραδείγματα για να δείξω ότι και τα άλλα πανεπιστήμια που κάποτε λέγαμε ότι δεν λειτουργούσαν σωστά σήμερα λειτουργούν και πιστεύω ότι θα επιβεβαιώσει η ιστορία και το πανεπιστήμιο της Πελοποννήσου.
      Από εκεί και πέρα, μίλησα συγκεκριμένα. Πρέπει να σας πω ότι από τις 29-8-2003 έχει σταλεί στις εφημερίδες η προκήρυξη για τις μόνιμες θέσεις σ΄ όλα τα τμήματα. Για το Τμήμα Κοινωνικής και Εκπαιδευτικής Πολιτικής είναι επτά θέσεις ΔΕΠ, για το Τμήμα Ιστορίας είναι πέντε θέσεις, για το Τμήμα Οικονομικών Επιστημών είναι πέντε θέσεις, για το Τμήμα Θεατρικών Σπουδών είναι πέντε θέσεις, για το Τμήμα Οργάνωσης και Διαχείρισης Πολιτισμού είναι πέντε θέσεις. Πέρα από αυτές τις θέσεις ΔΕΠ υπάρχει και τεχνικό εργαστηριακό προσωπικό περίπου τριάντα θέσεις.  Η προκήρυξη αυτών των θέσεων είναι στις εφημερίδες. Έχει τελειώσει η προθεσμία υποβολής αιτήσεων και είναι στη φάση επιλογής. Αυτά είναι συγκεκριμένα. Δεν είναι αόριστα. 
      Και ο τεχνολογικός εξοπλισμός από άποψη μηχανοργάνωσης έχει σταλεί. Αυτή τη στιγμή δεν υπάρχει κάποιο πρόβλημα. Βέβαια, δεν έχει ολοκληρωμένο εξοπλισμό, δεν έχει τη βιβλιοθήκη που έχει ένα πανεπιστήμιο πέντε δέκα ή είκοσι ετών λειτουργίας. Οι βιβλιοθήκες και όλα αυτά συμπληρώνονται με την πάροδο των χρόνων, συστήνονται και εμπλουτίζονται. Πιστεύω ότι αρκεί να υπάρχει η βούληση και η θέληση. Και αυτό υπάρχει και αποδεικνύεται 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ- Ο πολιτικός και ο διανοούμενος», εξήντα τέσσερις μαθητές και δύο συνοδοί από το 5ο Ενιαίο Λύκειο Νέας Ιωνίας. 
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Σ΄ αυτό το σημείο θα ήθελα να ενημερώσω τα παιδιά, ότι έχουμε κοινοβουλευτικό έλεγχο και στην Αίθουσα βρίσκονται οι Βουλευτές που ερωτούν και οι Υπουργοί οι οποίοι απαντούν.
      Εισερχόμαστε στη συζήτηση της τέταρτης ερώτηση του πρώτου κύκλου. Είναι η με αριθμό 225/17-11-2003 επίκαιρη ερώτηση του Βουλευτή του Συνασπισμού  της Αριστεράς των Κινημάτων και της Οικολογίας κ. Φώτη Κουβέλη προς τον Υπουργό Ανάπτυξης, σχετικώς με τη λειτουργία των λαϊκών αγορών.
      Η επίκαιρη ερώτηση του κ. Φώτη Κουβέλη έχει ως εξής:
      «Δημοσιεύματα αναφέρουν ότι χίλιες διακόσιες από τις πέντε χιλιάδες πεντακόσιες άδειες για τις λαϊκές αγορές δεν ανήκουν σε παραγωγούς. Τα ίδια δημοσιεύματα κάνουν λόγο για τη λειτουργία κυκλώματος που δρα στις λαϊκές αγορές, το οποίο εμποδίζει την ομαλή λειτουργία τους, με αποτέλεσμα οι καταναλωτές να προμηθεύονται τα προϊόντα σε υψηλές τιμές.
      Βασικές αιτίες για την προαναφερόμενη κατάσταση, σύμφωνα με τα δημοσιεύματα, θεωρούνται τα εξής:
      * Παράτυπες σχέσεις που έχουν αναπτυχθεί μεταξύ συγκεκριμένων υπαλλήλων του Υπουργείου Ανάπτυξης και του Ταμείου Λαϊκών Αγορών για την επί αμοιβή χορήγηση αδειών.
      * Ενοικίαση αδειών και χορήγηση αδειών σε μη δικαιούχους.
      * Χρησιμοποίηση της άδειας σ΄ άλλο «πόστο» απ΄ αυτό που αρχικά χορηγήθηκε, παράνομες επεκτάσεις πάγκων και χρησιμοποίηση στη λαϊκή αγορά προσώπων ξένων προς την έκδοση της άδειας.
      * Διακίνηση αδήλωτων ποσοτήτων προϊόντων, μετονομασία των προϊόντων εισαγωγής σε ελληνικά.
      * Αδυναμία αποτελεσματικής προστασίας των ελεγκτών υπαλλήλων σε επιθέσεις που υφίστανται κατά την άσκηση του ελέγχου.
      Ερωτάται ο κύριος Υπουργός:
      1. Πώς αντιμετωπίζει τις προαναφερόμενες καταγγελίες και γιατί επί τόσο μεγάλο χρονικό διάστημα οι υπηρεσίες του Υπουργείου έμειναν αδρανείς και επετράπη η διόγκωση του φαινομένου.
      2. Σε ποιες ενέργειες θα προβεί άμεσα και τι μέτρα θα λάβει για να εξυγιανθεί το καθεστώς χορήγησης των αδειών στις λαϊκές αγορές, ώστε να χορηγούνται αυτές στους κατά νόμο δικαιούχους.».
      Ο Υπουργός Ανάπτυξης, κ. Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θα ήθελα να απαντήσω στον κ. Κουβέλη, λέγοντάς του ότι σήμερα η ερώτησή του συνέπεσε με την κατάθεση χθες προς τους παραγωγούς και τις παραγωγικές τάξεις των υπουργικών αποφάσεων και των προεδρικών διαταγμάτων και του νέου αγορανομικού κώδικα για σχολιασμό. Αυτές οι επιλογές προέκυψαν με τη δημοσίευση του ν. 3190/2003 που επαναρυθμίζει τους όρους λειτουργίας των λαϊκών αγορών, της διακίνησης των αγροτικών προϊόντων και του εμπορίου στάσιμου και πλανόδιου, έτσι ώστε να έχουμε ένα ριζικά διαφορετικό πλαίσιο λειτουργίας για τις αγορές των οπωροκηπευτικών και των λαϊκών αγορών 
      Το χαρακτηριστικό στοιχείο του νέου νόμου είναι ότι προσδιορίζει ενιαίους όρους λειτουργίας των λαϊκών αγορών ανά την επικράτεια. Αυτό το είχαμε ανάγκη, για να μπορέσει να υπάρξει έλεγχος, διότι η νέα συσταθείσα υπηρεσία ελέγχου αγοράς προϊόντων και υπηρεσιών θα έχει πλέον τη δυνατότητα να ελέγξει αποτελεσματικά τη λειτουργία των αγορών. 
      Επιπλέον προβλέπεται αγορανομική διάταξη για τα παραστατικά εμπορίας οπωρολαχανικών. Θα θυμάστε πώς προσδιορίσαμε τη σημασία που έχει η αναγραφή συγκεκριμένων στοιχείων που αφορούν την ποιότητα, το κόστος, την προέλευση και την τυποποίηση στα παραστατικά, ώστε να γίνεται έλεγχος και να μη διακινούνται στην αγορά προϊόντα που δεν προσδιορίζονται από πουθενά. Ακόμη στα δελτία αποστολής προβλέπεται η τυποποίηση των προϊόντων εκτός των επιπλέον παραστατικών που χρειάζονται. Η διάταξη για την τυποποίηση είναι νέα και προήλθε μέσα από κοινή υπουργική απόφαση με το Υπουργείο Γεωργίας, βάσει οδηγίας της Ευρωπαϊκής Ένωσης. Τα οπωροκηπευτικά και τα αγροτικά προϊόντα μόνο τυποποιημένα θα μπορούν να μπαίνουν στις αγορές. Προβλέπεται και ειδική διάταξη για την περίπτωση που τα τυποποιημένα αγροτικά προϊόντα διατίθενται χύδην στις λαϊκές αγορές.
      Στο νέο νόμο υπάρχει και μία διαδικασία ελέγχου της αγοράς. Υπάρχει υποχρεωτικά τριπλότυπο το οποίο κατατίθεται στον Οργανισμό Εποπτείας της Αγοράς. Άμα τη εισόδω του οποιουδήποτε εμπόρου φέρει προϊόντα στη λαϊκή αγορά, αυτά καταγράφονται. Υπάρχει ένα αρχείο δεδομένων το οποίο με τη νέα δομή που έχει, χρησιμοποιεί συστήματα πληροφορικής και έχει την ικανότητα να γνωρίζει το σύνολο του όγκου των προϊόντων -τις ποιότητες, τις κατηγορίες και από πού προέρχεται το καθένα- που διακινούνται σε ημερήσια βάση σε κάθε λαϊκή αγορά. Αυτό, σε συνδυασμό με αποφάσεις που επιβάλλουν διοικητικά πρόστιμα και επί τόπου οι νέες ελεγκτικές υπηρεσίες αποκτούν, με βάση το νέο αγορανομικό κώδικα, νέες δυνατότητες παρέμβασης στην αγορά για παραπτώματα και παρατυπίες. Έτσι έχουμε ένα νέο σύστημα με το οποίο αντιμετωπίζεται κάθε πιθανό πρόβλημα το οποίο μπορεί να υπήρχε στο παρελθόν. 
      Δεδομένου ότι υπήρξε μία συγκεκριμένη ερώτηση από τον κ. Κουβέλη, στη δευτερολογία μου και για να έχω τη δυνατότητα ολοκληρωμένης απάντησης, θα αναφερθώ στα δημοσιεύματα στα οποία αναφέρθηκε. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κουβέλης για δύο λεπτά για να αναπτύξει την ερώτησή του. 
      ΦΩΤΗΣ ΚΟΥΒΕΛΗΣ: Σπεύδω να σας πω, κύριε Υπουργέ, ότι τα δημοσιεύματα στα οποία αναφέρομαι προέρχονται από εφημερίδες φιλικά προσκείμενες προς την Κυβέρνηση. Ωστόσο, αυτό το γεγονός δεν εμποδίζει τις εφημερίδες να αναδεικνύουν ένα ζήτημα το οποίο είναι πεποίθηση του κάθε συναλλασσόμενου μέσα στη λαϊκή αγορά. 
      Βεβαίως, θα κρίνουμε το καινούργιο νομικό καθεστώς  το οποίο διαμορφώνετε και επιφυλασσόμαστε. 
      Όμως, κύριε Υπουργέ, δεν μου απαντήσατε για τις παράτυπες σχέσεις που έχουν αναπτυχθεί μεταξύ των συγκεκριμένων υπαλλήλων του Υπουργείου σας για την επ’ αμοιβή χορήγηση αδειών. Δεν μου έχετε απαντήσει -μέχρι τώρα εσείς κυβερνάτε χρόνια ολόκληρα- γιατί από τις πέντε χιλιάδες πεντακόσιες άδειες για τις λαϊκές αγορές, οι χίλιες διακόσιες δεν ανήκουν σε παραγωγούς. Δεν μου απαντήσατε γιατί επιτρέπετε χρόνια ολόκληρα τη διακίνηση αδήλωτων προϊόντων και μάλιστα προϊόντων τα οποία ενώ είναι εισαγόμενα μετονομάζονται σε ελληνικά. 
      Επίσης, κύριε Υπουργέ - τα έλεγε προχθές δημόσια και ο κ. Κουλούρης- δεν δίνετε καμία εξήγηση για το ερώτημα που σας υποβάλλω όσον αφορά την αδυναμία των ελεγκτών υπαλλήλων του Υπουργείου σας να παρέμβουν σύμφωνα με το νόμο στις λαϊκές αγορές και να προστατεύσουν τον καταναλωτή.  
      Εσείς, κύριε Υπουργέ, για παράδειγμα δεν γνωρίζετε ότι χρειάζεται να αποδεικνύεται έστω με το Ε9 της φορολογικής δήλωσης ότι κάποιος είναι ιδιοκτήτης εκτάσεως που καλλιεργεί; Δεν γνωρίζετε ότι υπάρχουν φερόμενοι ως παραγωγοί οι οποίοι στις λαϊκές αγορές διακινούν ολόκληρο το χρόνο προϊόντα τα οποία παράγονται και καταναλίσκονται σε συγκεκριμένη περίοδο; Δεν γνωρίζετε ότι αυτοί οι παραγωγοί, οι φερόμενοι ως παραγωγοί, δεν είναι τίποτα άλλο παρά κρυπτόμενοι έμποροι οι οποίοι εμφανίζουν πωλούμενες ποσότητες για τις οποίες, κύριε Πρόεδρε, θα έπρεπε να έχουν τεράστιες φάρμες για να τις δικαιολογήσουν;
      Και όλα αυτά, όταν έχει ξεσπάσει, βέβαια, αυτό το κύμα των αντιδράσεων του Έλληνα καταναλωτή για την ακρίβεια. Τώρα μιλάτε! Βεβαίως, θα κρίνουμε το νομοθετικό καθεστώς στο οποίο αναφερθήκατε, όταν θα έρθει. Αλλά δεν μιλάτε ούτε για τις μαφίες που υπάρχουν στις λαϊκές αγορές ούτε για τα πόστα τα οποία ενοικιάζονται ή ελέγχονται. Δεν μιλάτε για όλους εκείνους που στην κυριολεξία λυμαίνονται τις λαϊκές αγορές, με αποτέλεσμα ο καταναλωτής να μην μπορεί να εξασφαλίσει εκείνο που προσδοκά, δηλαδή το φθηνό προϊόν της λαϊκής αγοράς. 
      Βεβαίως, εάν όλα αυτά τα έχετε συνειδητοποιήσει, αναφωνήστε σήμερα με το καινούργιο νομοθετικό καθεστώς, «στερνή μου γνώση να σε είχα πρώτα»!    
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός για δύο λεπτά για να δευτερολογήσει. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κύριοι συνάδελφοι, επέλεξα να καταθέσω τις αλλαγές που διαμορφώνουμε με το νέο θεσμικό πλαίσιο στις αγορές, διότι αυτές οι αλλαγές απαντούν έμπρακτα και όχι θεωρητικά ούτε με γραπτά πληροφοριακά στοιχεία, στις ανησυχίες του κυρίου συναδέλφου, αλλά και απορίες ή αντιδράσεις που υπάρχουν στην κοινή γνώμη για τους όρους και τους τρόπους λειτουργίας των λαϊκών αγορών. 
      Και επειδή αυτά είναι προβλήματα που τα ζούμε καθημερινά όλοι μας, αγαπητέ συνάδελφε, το να σας καταθέσω στοιχεία και πληροφορίες για το τι έγινε στη μία ή στην άλλη περίπτωση –που θα το κάνω βεβαίως- δεν απαντά πραγματικά στην καρδιά του προβλήματος. 
      Μόνο η αλλαγή του θεσμικού πλαισίου, ο νέος τρόπος λειτουργίας των λαϊκών αγορών, ο πραγματικός έλεγχος αυτών που προσέρχονται για να ασκήσουν το επάγγελμα του πωλητή ή του παραγωγού μέσα από διαδικασίες στις οποίες συμμετέχουν τώρα πλέον, όπως ξέρετε, όλοι οι φορείς με γνωμοδοτική άποψη -ούτως ώστε ούτε ο νομάρχης ούτε ο δήμαρχος να μπορεί να προσδιορίζει αποκλειστικά μόνος του τις άδειες, όπως γινόταν στο παρελθόν- και μια σειρά από άλλες διαδικασίες τις οποίες δεν έχω το χρόνο να περιγράψω. Όλα αυτά διαμορφώνουν ένα ριζικά καινούργιο πλαίσιο λειτουργίας, το οποίο, κύριε Κουβέλη, θα κρίνετε όταν αυτό θα είναι σε πλήρη λειτουργία. 
      Όμως, την ίδια στιγμή δεν μπορούμε να παραδεχτούμε κάποια στοιχεία τα οποία είναι αναληθή και υποστηρίζονται από κάποια δημοσιεύματα. Για παράδειγμα, θα ήθελα να πω ότι δεν ξέρω πού μάθατε εσείς ότι οι χίλιες διακόσιες από τις πέντε χιλιάδες πεντακόσιες άδειες στις λαϊκές αγορές δεν ανήκουν σε παραγωγούς, τη στιγμή που όπως ξέρετε για να πάρει κανείς άδεια παραγωγού ή επαγγελματία, περνάει μέσα από ειδική επιτροπή. 
      Στην ειδική επιτροπή καταθέτει όλα του τα στοιχεία. Είναι μια μεγάλη σειρά μεταξύ των οποίων και το στοιχείο στο οποίο αναφερθήκατε προηγουμένως και η φορολογική του δήλωση και όλα τα σχετικά, έτσι ώστε να μην αληθεύει το συγκεκριμένο δημοσίευμα. Βεβαίως, υπάρχει μια άλλη εικόνα, ότι μεταξύ αυτών που νόμιμα παίρνουν τις άδειες του παραγωγού είναι κάποιοι οι οποίοι τελικά εξελίσσονται από παραγωγοί σε μεγαλέμποροι. Μάλιστα. Και γι’ αυτό υπάρχει διαδικασία ελέγχου και εισάγουμε τα νέα κλιμάκια ελέγχου, ώστε να μπορέσουμε να ελέγξουμε αυτά τα πράγματα. 
      ΦΩΤΗΣ ΚΟΥΒΕΛΗΣ: Υπάρχει μάλιστα και έγγραφο υπαλλήλου σας ότι δέχθηκε επίθεση το συνεργείο ελέγχου. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ακούστε να σας πω. Όλα αυτά υπάρχουν. Χαίρομαι που υπάρχουν καταγγελίες των δημοσίων υπαλλήλων. Έχουν το θάρρος και το καταθέτουν. Είναι δική μας και δική σας η ευθύνη να αποκαλύψουμε αυτά τα φαινόμενα και να έρθουμε να κάνουμε πολιτική. 
      ΦΩΤΗΣ ΚΟΥΒΕΛΗΣ: Αυτό κάνουμε. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διότι το θέμα δεν είναι αστυνομικό δελτίο. Εδώ πέρα θέλουν αλλαγές, νέα πολιτική και νέο τρόπο υλοποίησης. 
      ΠΡΟΕΔΡΕΥΩΝ (Παναγιώτης Σγουρίδης): Γι’ αυτό υπάρχει και η Βουλή και ψηφίζει νόμους. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Οι υπηρεσίες ελέγχου, κύριε συνάδελφε, που νομοθετούνται για πρώτη φορά ως νέο όργανο ελέγχου των αγορών με εξουσία αποκλειστική από δημοσίους υπαλλήλους, οι οποίοι αυτοβούλως επιλέγουν για δεκαοκτώ έως είκοσι τέσσερις μήνες να πλαισιώσουν αυτό το νέο θεσμό λειτουργίας και προέρχονται απ’ όλο το δημόσιο τομέα, δίνουν τη δυνατότητα πια στο δημόσιο να έχει ένα αξιόπιστο ελεγκτικό μηχανισμό τον οποίο ουδέποτε είχε στο παρελθόν. Με αυτόν τον τρόπο να μπορέσουμε να παρέμβουμε, ώστε να αντιμετωπίσουμε την κατάσταση. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Ήταν ουσιαστική και η ερώτηση και η απάντηση, γιατί πράγματι οι λαϊκές αγορές πονούν τους καταναλωτές. 
      Προχωρούμε στις επίκαιρες ερωτήσεις δευτέρου κύκλου: 
      Πρώτη είναι η με αριθμό 224/17-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Κολιοπάνου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την επέκταση εγκαταστάσεων αποθήκευσης και διακίνησης υγρών καυσίμων στον Αμβρακικό Κόλπο. 
      Η επίκαιρη ερώτηση του κ. Θεόδωρου Κολιοπάνου έχει ως εξής: 
      «Με πρόσφατη απόφασή του το Νομαρχιακό Συμβούλιο Αιτωλοακαρνανίας συμφωνεί στην επέκταση των εγκαταστάσεων αποθήκευσης και διακίνησης υγρών καυσίμων της εταιρείας ΕΚΟ-ΕΛΔΑ ΑΒΕΕΠ στην Αμφιλοχία Νομού Αιτωλοακαρνανίας στις ακτές του Αμβρακικού Κόλπου. 
      Πριν από τριάντα και πλέον χρόνια ο Αμβρακικός Κόλπος χαρακτηρίστηκε ως ένας από τους σημαντικότερους υγροβιότοπους της Μεσογείου και ολόκληρης της Ευρώπης και προστατεύεται τόσο από την Ελληνική Νομοθεσία (ν. 1650/1986) όσο και από διεθνείς συνθήκες όπως η συνθήκη RAMSAR. 
      Η ύπαρξη και διατήρηση εγκαταστάσεων πετρελαιοειδών στον Αμβρακικό αποτελεί δυναμίτη στην καρδιά του πλέον πολύτιμου εθνικού φυσικού πόρου σε χερσαία και υδάτινα τμήματα της ευρύτερης περιοχής, πολύ περισσότερο η πιθανή επέκτασή τους, έστω και υπό το πρόσχημα του εκσυγχρονισμού τους και της βελτίωσης των συνθηκών ασφαλείας. 
      Η εμπειρία από ατυχήματα κατά τη διακίνηση πετρελαίου σε θαλάσσιους δρόμους είναι τραγικά αρνητική τόσο για την Ελλάδα όσο και για ολόκληρο τον πλανήτη. 
      Ερωτάται η κυρία Υπουργός: Προτίθεται το Υπουργείο Περιβάλλοντος να εγκρίνει μια τέτοια απόφαση, όταν μάλιστα πριν από πολλά χρόνια το αίτημα είναι η απομάκρυνση αυτών των εγκαταστάσεων από την κλειστή και ευαίσθητη θαλάσσια περιοχή του Αμβρακικού Κόλπου;» 
      Η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση έχει το λόγο για τρία λεπτά να πρωτολογήσει. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, οι εγκαταστάσεις της αποθήκευσης και διακίνησης υγρών καυσίμων της εταιρείας ΕΚΟ-ΕΛΔΑ ΑΒΕΕΠ βρίσκονται στο τέταρτο χιλιόμετρο της εθνικής οδού Αμφιλοχίας-Λευκάδας σε ιδιόκτητη έκταση δέκα χιλιάδων περίπου τετραγωνικών μέτρων και δεν περιλαμβάνεται στην περιοχή Αμβρακικός Κόλπος, Δέλτα Λούρου και Αράχθου, δηλαδή, στην περιοχή εκείνη που στον εθνικό κατάλογο βρίσκεται στο δίκτυο NATURA και τμήμα της οποίας είναι ο Αμβρακικός Κόλπος, η λιμνοθάλασσα και άλλες περιοχές. Η περιοχή αυτή έχει συγκεκριμένους κωδικούς και έχει χαρακτηριστεί ως εθνικό πάρκο του Αμβρακικού. 
      Η ειδική περιβαλλοντική μελέτη που γίνεται στο ΥΠΕΧΩΔΕ για τον Αμβρακικό αξιολογείται, αγαπητέ κύριε συνάδελφε, και επικαιροποιείται σε κάποια σημεία. Στο ΥΠΕΧΩΔΕ γίνεται πραγματικά μια πάρα πολύ αυστηρή αξιολόγηση αυτής της μελέτης, γιατί χρειάζεται ιδιαίτερη επιστημονική τεκμηρίωση για θεσμοθέτηση μέτρων προστασίας. 
      Γνωρίζετε πάρα πολύ καλά ότι δεν έχουν έρθει στοιχεία σε εμάς σε ό,τι αφορά την εγκατάσταση, αποθήκευση και διακίνηση των υγρών καυσίμων. Έχει διαβιβαστεί, λόγω αρμοδιότητας, στο ΠΕΧΟ της περιφέρειας Δυτικής Ελλάδας. 
      Δεν έχουμε κάποιο στοιχείο στο ΥΠΕΧΩΔΕ λόγω μη αρμοδιότητας. 
      Ενδιαφερθήκαμε να δούμε τι γίνεται κύριε συνάδελφε. Εσείς που είσθε γνώστης του θέματος και διαχειριστήκατε τα θέματα της προστασίας ως πρώην Υφυπουργός ΠΕΧΩΔΕ, είχατε κάνει μια ερώτηση στην οποία σας απαντήσαμε σε ό,τι αφορούσε το ΥΠΕΧΩΔΕ. 
      Η Διεύθυνση της Περιφέρειας της Δυτικής Ελλάδας μας ενημέρωσε ότι έχουν εξασφαλίσει εγκρίσεις αυτές οι εγκαταστάσεις, μελέτες διαχείρισης στερεών αποβλήτων, διάθεση συγχρόνων αποβλήτων και αποδοχή των όρων μελέτης περιβαλλοντικών επιπτώσεων.
      Σήμερα υπάρχει μια διαδικασία διαβούλευσης. Το Νομαρχιακό Συμβούλιο της Αιτωλοακαρνανίας ανέβαλε τη συζήτηση για να εξετάσει λεπτομερέστερα τα στοιχεία και να γνωμοδοτήσει για τη μελέτη περιβαλλοντικών επιπτώσεων αυτής της εγκατάστασης. Καταθέτουμε και εμείς την ίδια ανησυχία με σας και περιμένουμε να ολοκληρωθεί η διαδικασία διαβούλευσης.
      Να πω όμως ότι υπάρχει και ένας φορέας διαχείρισης. Είναι ο φορέας διαχείρισης του εθνικού πάρκου του Αμβρακικού Κόλπου.  Πέρα από την έκταση στην οποία αναφέρεται η ευθύνη του, σύμφωνα και με τους νόμους που υπάρχουν, θα πρέπει να δει όλες αυτές τις μελέτες όσον αφορά και τις γύρω περιοχές. Θα πρέπει να έχουμε τις θέσεις του για τη συγκεκριμένη εγκατάσταση.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κολιοπάνος έχει το λόγο για δύο λεπτά.
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε.
      Ο χρόνος που είναι στη διάθεσή μου δυστυχώς δεν μου επιτρέπει να επιχειρηματολογήσω για τη σημασία ενός υγροβιότοπου όπως είναι ο Αμβρακικός  Κόλπος. Άλλωστε αυτό έχει ειπωθεί επανειλημμένα στην Εθνική Αντιπροσωπεία και πολύ περισσότερο είναι γνωστό στο ΥΠΕΧΩΔΕ. Προστατεύεται από διεθνείς συμβάσεις όπως η Σύμβαση Ραμσάρ και επεξεργάζεστε και προεδρικό διάταγμα για την προστασία του, κάτι το οποίο όλοι δεχόμαστε. 
      Βέβαια αυτή την προστασία δεν τη φανταζόμαστε με τον άνθρωπο έξω απ’ αυτές τις περιοχές. Υπάρχουν ολόκληρες πόλεις στην ευρύτερη περιοχή του Αμβρακικού και στη λεκάνη απορροής που δεν πρόκειται να απομακρυνθούν και που έχουν σκουπίδια και λύματα. Κάνουμε προσπάθεια ώστε όλα αυτά να τα διαχειριστούν σωστά και να προστατευτεί ο υγροβιότοπος. Το ίδιο συμβαίνει και με την αλιεία. Επιβάλλουμε περιορισμούς στους ψαράδες και τους δυσκολεύουμε, αλλά τελικά τους δέχονται. Το ίδιο κάνουμε και στη γεωργία ή στην κτηνοτροφία.
      Το θέμα είναι ότι οι αποθήκες υγρών καυσίμων είναι ανάγκη να βρίσκονται μέσα στον υγροβιότοπο του Αμβρακικού; Δόξα τω Θεώ η πατρίδα μας έχει δεκαέξι χιλιάδες χλμ. ακτών. Στο λιμάνι του Αστακού παραδείγματος χάρη που βρίσκεται κοντά, σε σχέση με τη βορειοδυτική Ελλάδα, θα μπορούσαν να πάνε οι αποθήκες. Επειδή βρέθηκαν εκεί πριν από μερικές δεκαετίες μέσα στον Αμβρακικό Κόλπο θα πρέπει να παραμείνουν; Αν γίνει ένα ατύχημα; Πετρελαιοφόρα θα μπαίνουν από το Άκτιο και θα φθάνουν στο σημείο αυτό. Δεν βλέπω λοιπόν ποιος είναι ο λόγος που τολμούμε να συζητάμε ένα τέτοιο θέμα στην Εθνική Αντιπροσωπεία.
      Σέβομαι τις αποφάσεις των Νομαρχιακών Συμβουλίων αλλά λέω το αυτονόητο: Γιατί θα πρέπει να είναι εκεί όταν υπάρχουν ένα σωρό άλλες περιοχές; Στο κάτω-κάτω πριν από δύο μήνες ορίσατε ένα φορέα διαχείρισης, στον οποίο όφειλε να απευθυνθεί και το Νομαρχιακό Συμβούλιο και όλοι οι άλλοι. Περίμενα η θέση του ΥΠΕΧΩΔΕ να είναι απόλυτα σαφής. 
      Επειδή κάποια στιγμή αντιλαμβάνομαι ότι είπατε δεν είχατε αρμοδιότητα, σας διαβάζω έγγραφο του ΥΠΕΧΩΔΕ του 1989: «Προτείνουμε τα ακόλουθα –τα λέει η Διεύθυνση Περιβαλλοντικού Σχεδιασμού- την άμεση έναρξη των σχετικών διεργασιών για τη μετεγκατάσταση των πιο πάνω μονάδων εκτός περιοχής Αμβρακικού.
      Οι διεργασίες αυτές δεν θα πρέπει να υπερβαίνουν σε χρόνο τους δεκαοκτώ μήνες και μάλιστα θα πρέπει να υποβληθεί μέσα στους δεκαοκτώ μήνες νέα μελέτη περιβαλλοντικών επιπτώσεων». Το 1989 το ΥΠΕΧΩΔΕ ζητάει τη μετεγκατάσταση. Σήμερα αντιλαμβάνομαι ότι το ΥΠΕΧΩΔΕ λέει ότι είναι υπόθεση κάποιων άλλων. Θα περίμενα μία ευθεία απάντηση.
      ΠΡΟΕΔΡΕΥΩΝ (Παναγιώτης Σγουρίδης): Η κ. Υφυπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, απήντησα σαφώς και γνωρίζει ο κύριος συνάδελφος ότι και το 1989 και το 1999 υπάρχουν καθυστερήσεις στις ειδικές μελέτες περιβαλλοντικών επιπτώσεων όπου έπρεπε να θεσπιστούν φορείς διαχείρισης. Και λυπάμαι  που το λέω αλλά μέχρι σήμερα δεν είχαμε φορείς διαχείρισης, ενώ περίπου διακόσια ενενήντα επτά προβλέπονται από διεθνείς συμβάσεις. Επί δέκα χρόνια το ΥΠΕΧΩΔΕ και οι άλλοι συναρμόδιοι –γιατί δεν είναι κράτος μόνο το ΥΠΕΧΩΔΕ, αλλά ο ν. 1650/86 προβλέπει τη διαβούλευση, τη συναίνεση και τις γνωμοδοτήσεις-  μελετούν αυτές τις περιβαλλοντικές επιπτώσεις.  
      Σήμερα έχουμε επικαιροποίηση της ειδικής περιβαλλοντικής μελέτης, η οποία δεν αφορά παρά μόνο στα όρια που ορίζονται με GR στη Συνθήκη Ραμσάρ και δεν είναι εκεί μέσα, όπως διαβεβαιώνουν οι ειδικοί, αυτή η περιοχή. Είπατε ότι δεν δώσαμε σαφή θέση.
      ΘΕΟΔΩΡΟΣ ΚΟΛΙΟΠΑΝΟΣ:  Δεν υπάρχει εναλλακτική λύση για μία τέτοια δραστηριότητα;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων):  Βεβαίως. 
      Μέχρι σήμερα δεν έχει τελειώσει η διαβούλευση. Δεν μπορεί κανείς να ξεπεράσει το Νομαρχιακό Συμβούλιο, την περιφέρεια κλπ. Λόγω των δικών σας ερωτήσεων και αναφορών, παρακολουθούμε το θέμα. Υπάρχει και ένα άλλο ζήτημα: Το χωροταξικό που έχει γίνει, δεν προβλέπει εκεί επέκταση εγκαταστάσεων υγρών καυσίμων. Το ΥΠΕΧΩΔΕ μέσω του χωροταξικού του χάρτη, των περιβαλλοντικών μελετών και των διεθνών δεσμεύσεων, έχει περιφρουρήσει όλα αυτά τα μέτρα ασφαλείας. Περιμένουμε να ολοκληρωθούν αυτές οι διαδικασίες.
      Αναφερθήκατε στο θέμα πολίτες. Πρέπει να σας πω ότι η Περιφέρεια Δυτικής Ελλάδας, επειδή ρωτάμε, μας ενημερώνει ότι αυτή η εγκατάσταση βοηθάει την ανάπτυξη της περιοχής, ότι έχει όλα τα στοιχεία της εντάξει, ότι οικονομικά στηρίζει το Νομό Αιτωλοακαρνανίας, ότι οι μελέτες της είναι με σεβασμό προς το περιβάλλον, πάντα με τη γνωμοδότηση των αρμόδιων αρχών και του Νομαρχιακού Συμβουλίου και σύμφωνα με μελέτη περιβαλλοντικών επιπτώσεων. Αυτήν τη μελέτη θα εξετάσει το Νομαρχιακό Συμβούλιο για την εγκατάσταση. Δεν έχει ολοκληρωθεί. 
      Εμείς σεβόμαστε και τις ευαισθησίες και τις ανησυχίες και αλίμονο, αυτός είναι ο ρόλος μας, να είμαστε θεματοφύλακες αλλά όχι να υπερβαίνουμε τις άλλες αρχές.
      ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 233/17-11-2003 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις καταστροφές που προκλήθηκαν στο Νομό Θεσπρωτίας από τις έντονες βροχοπτώσεις, την αποζημίωση των πληγέντων κλπ.
      Η επίκαιρη ερώτηση του κ. Αντωνίου Μπέζα έχει ως εξής:
      «Οι έντονες και παρατεταμένες βροχοπτώσεις της 19-10-2003 είχαν σαν αποτέλεσμα να προκληθούν εκτεταμένες ζημιές σε ολόκληρο το Νομό Θεσπρωτίας.
      Οι καταστροφές που προκλήθηκαν στη Θεσπρωτία, εκτός από τα γενικά αίτια (έλλειψη αντιπλημμυρικών έργων και έργων προστασίας και κακοτεχνίες) οφείλονται και σ΄ ένα άλλο ιδιαίτερο χαρακτηριστικό, την αρνητική επίδραση των δύο μεγάλων τεχνικών έργων της Εγνατίας Οδού και του νέου λιμένα της Ηγουμενίτσας που πρόσφατα εγκαινίασε ο κύριος Πρωθυπουργός.
      Τα δύο αυτά έργα δεν έχουν κατασκευαστεί στα πλαίσια ενός ολοκληρωμένου χωροταξικού σχεδιασμού βιώσιμης ανάπτυξης, δεν είναι ενταγμένα σε γενικότερο αντιπλημμυρικό σχεδιασμό των περιοχών στις οποίες βρίσκονται ή διέρχονται και επιπλέον παρουσίασαν σημαντικές κακοτεχνίες στο δίκτυο παροχέτευσης των ομβρίων, αναδεικνύοντας με τον πιο χαρακτηριστικό τρόπο την παθογένεια που υπάρχει στο σύστημα παραγωγής δημοσίων έργων.
      Με βάση τα παραπάνω, ερωτάται η κυρία Υπουργός ΠΕΧΩΔΕ:
      Σε ποιες ενέργειες προτίθεται να προβεί για την αντιμετώπιση της αρνητικής επίδρασης των δύο μεγάλων έργων της Εγνατίας Οδού και του νέου λιμένα Ηγουμενίτσας ως προς την αποζημίωση των πληγέντων, τον εντοπισμό των αιτιών και την κατασκευή των αναγκαίων έργων αντιπλημμυρικής προστασίας;»
      Ο Υφυπουργός ΠΕΧΩΔΕ κ. Τσακλίδης έχει το λόγο για τρία λεπτά να πρωτολογήσει.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κυρίες και κύριοι συνάδελφοι, σε ό,τι αφορά την αποζημίωση των πληγέντων, ήδη γίνονται οι καταγραφές των ζημιών. Έχουμε στείλει συνεργεία, συνεργαζόμαστε με τη Νομαρχιακή Αυτοδιοίκηση, με την Περιφέρεια και προωθούμε την οριοθέτηση της περιοχής. Στη συνέχεια θα ακολουθήσουν οι αποζημιώσεις που είναι γνωστές και ως προς το ύψος τους και ως προς το τι καλύπτουν.
      Όσον αφορά το αν τα δύο μεγάλα έργα που κατασκευάστηκαν στην περιοχή και που ακόμα κατασκευάζονται, η Εγνατία και το λιμάνι, επηρέασαν αρνητικά τις πλημμύρες, η απάντησή μας είναι αρνητική. 
      Όπως ξέρετε, επισκέφθηκα και ο ίδιος τις επίμαχες περιοχές για να δω αν αυτά τα έργα επηρέασαν την κατάσταση. Έχω και προσωπική γνώμη. Κατ’ αρχάς, είναι βέβαιο ότι η βροχή ήταν έντονη, δεν ήταν ένα συνηθισμένο φαινόμενο. Επίσης, το λιμάνι της Ηγουμενίτσας, για το οποίο νομίζω ότι πρέπει να είστε περήφανοι, μιας και είστε από την περιοχή, είναι ένα από τα καλύτερα έργα. 
      Είναι βέβαιο ότι οι χερσαίοι χώροι των λιμανιών πρέπει να κατασκευάζονται σε υψηλότερη στάθμη από τις θάλασσες, αλλιώς με έναν κυματισμό θα πλημμύριζαν. Έτσι έγινε και με τη χερσαία ζώνη του λιμανιού της Ηγουμενίτσας και την περιμετρική οδό. Τα υψόμετρα του λιμανιού και της περιμετρικής είναι εναρμονισμένα με τα τελικά διαμορφωθέντα και εγκριθέντα υψόμετρα στην πρώτη πολεοδομική ενότητα. 
      Οι προβλέψεις σε ό,τι αφορά την πρώτη πολεοδομική ενότητα έχουν οριστεί από το 1990 με την ΕΠΑ. Κατασκευάστηκε ένας συλλεκτήριος αγωγός κατά μήκος της περιμέτρου των έργων του νέου λιμένα και κάτω από την περιμετρική οδό. Ο αγωγός αυτός έχει κατασκευαστεί κατά τέτοιο τρόπο ώστε να παροχετεύει τα όμβρια ύδατα της ανάντους περιοχής. Δεν μπορεί να καλύπτει ευρύτερες ανάγκες αντιπλημμυρικής προστασίας.
      Κύριε Μπέζα, οι δύο χείμαρροι Ξηροποτάμου ή Αγίας Μαρίνας και Λάκα εκβάλλουν εκτός της περιοχής του κατασκευασμένου τμήματος του νέου λιμένα Ηγουμενίτσας. Αυτοί οι δύο χείμαρροι υπερχείλισαν για διάφορους λόγους και λόγω παρεμβάσεων που έχουν γίνει στην κοίτη τους. Το νερό από τους δύο αυτούς χειμάρρους υπερχείλισε και έφτασε και στις ανάντεις του νέου λιμένα περιοχές και πράγματι δημιούργησε προβλήματα και στο νέο λιμένα. 
      Τώρα ετοιμάζουμε τη μελέτη για τη δεύτερη φάση του νέου λιμανιού. Γι’ αυτό εδόθη εντολή μέσα στη μελέτη αυτή να συμπεριληφθεί και η διευθέτηση των δύο αυτών χειμάρρων γιατί τότε πράγματι θα έχουν επαφή οι δύο χείμαρροι με τη χερσαία ζώνη της δεύτερης φάσης του λιμανιού της Ηγουμενίτσας. Θα συμπεριλάβουμε και έργα σημαντικά για τους δύο αυτούς χείμαρρους, ώστε να λύσουμε και το αντιπλημμυρικό πρόβλημα της πόλης της Ηγουμενίτσας, που δεν ήταν χρέος μας να το κάνουμε με το νέο λιμάνι ή με την Εγνατία, για την οποία θα σας μιλήσω στη δευτερολογία μου.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέζας έχει το λόγο για δύο λεπτά.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, όταν κατέθεσα την ερώτηση δεν το έκανα με καμία πρόθεση δημιουργίας εντυπώσεων.
      Κύριε Υφυπουργέ, δεν έχουμε κανένα λόγο να δημιουργήσουμε αρνητικές εντυπώσεις για δύο μεγάλα έργα, όπως είναι αυτά της Εγνατίας οδού και του λιμένα της Ηγουμενίτσας, δύο έργα που εμείς, οι Θεσπρωτοί, τα διεκδικήσαμε και τα στηρίξαμε, γιατί πιστεύουμε ότι θα συμβάλουν αποφασιστικά στην ανάπτυξη και στην πραγματική σύγκλιση του πιο μειονεκτικού νομού της Ηπείρου.
      Κατέθεσα την ερώτηση διότι τα προβλήματα που σας αναφέρω είναι υπαρκτά. Αυτά τα δύο έργα έδειξαν την άλλη τους πλευρά, την άσχημη πλευρά που δείχνουν τα έργα, όταν δεν εντάσσονται σ΄ ένα γενικότερο σχεδιασμό και στη συγκεκριμένη περίπτωση, όταν δεν είναι ενταγμένα μέσα σ΄ ένα γενικότερο αντιπλημμυρικό σχεδιασμό της περιοχής.
      Θα μπορούσα να πω ότι αυτά τα δύο έργα επιδείνωσαν το πλημμυρικό φαινόμενο και θα πρέπει να μεριμνήσουμε ώστε ανάλογες καταστάσεις να μην επαναληφθούν στο μέλλον.
      Λυπάμαι που με την απάντησή σας δεν αναγνωρίζετε το υπαρκτό πρόβλημα. Βέβαια, εδώ δεν είναι τεχνικό συμβούλιο, είναι Αίθουσα Κοινοβουλίου. Αν θέλετε να μιλήσουμε τεχνικά, μιας και είσθε και τεχνικός, ας μιλήσουμε τεχνικά. 
      Όταν, λοιπόν, επισκεφθήκατε τη Θεσπρωτία, την επόμενη μέρα δεν μπορεί να μην αντιληφθήκατε τι έγινε στην περιοχή του Λαδοχωρίου ή στην περιοχή της Μαζαρακιάς ή στην περιοχή της Γκρίκας Ψάκας του Δήμου Παραμυθιάς απ’ όπου διέρχεται η Εγνατία.
      Πρώτα απ’ όλα, μου μιλήσατε για το συλλεκτήριο αγωγό. Ο συλλεκτήριος αγωγός των ομβρίων της περιμετρικής οδού του λιμένος έχει κατασκευαστεί ώστε να παροχετεύει τα όμβρια μόνο της περιμετρικής οδού και όχι των οικοδομικών τετραγώνων της ανάντους περιοχής του Λαδοχωρίου, που βρίσκονται πολύ χαμηλότερα από την τελική στάθμη του λιμανιού.
      Τα δε υψόμετρα των οδών της ανάντους περιοχής δεν είναι διαμορφωμένα και εναρμονισμένα με την τελική στάθμη του λιμανιού. Και εδώ έχετε πολιτική ευθύνη γιατί αυτό το ζήτημα σας το είχαμε θέσει πολύ έγκαιρα και εγώ και οι φορείς της Τοπικής Αυτοδιοίκησης.
      Όσον αφορά την Εγνατία, πρέπει να δεχθούμε ότι προκάλεσε σοβαρές μεταβολές στις συνθήκες απορροής. Ο ίδιος ο Πρόεδρος της “Εγνατίας ΑΕ” όταν του έθεσα το ζήτημα παραδέχθηκε ότι δεν υπάρχουν μελέτες για τις επιπτώσεις της Εγνατίας στις λεκάνες απορροής απ΄ όπου διέρχεται. Δηλαδή, για να το πω με πολύ απλά λόγια η Εγνατία διώχνει τα νερά από πάνω της, τα στέλνει όμως σε παρακείμενους χείμαρρους, στο χείμαρρο της Αγίας Μαρίνας για παράδειγμα, για τους οποίους δεν έχει γίνει ούτε μελέτη ούτε έργα διευθέτησης. 
      Είναι επομένως υποχρέωσή σας και ευθύνη σας και τις αντίστοιχες μελέτες να κάνετε και τα αναγκαία έργα να χρηματοδοτήσετε, όπως είναι ευθύνη σας να ασχοληθείτε ουσιαστικά με τη Θεσπρωτία την οποία επισκεφθήκατε τις πρώτες ημέρες και έκτοτε ως Κυβέρνηση, κύριε Υφυπουργέ, ρίξατε μαύρη πέτρα πίσω σας.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, επισκεφθήκαμε τη Θεσπρωτία και εγώ προσωπικά αμέσως μετά τις πλημμύρες που έγιναν πριν ένα μήνα. Και λέτε ότι την εγκαταλείψαμε μετά; Θα πρέπει δηλαδή να ερχόμαστε κάθε εβδομάδα; 
      ΑΝΤΩΝΙΟΣ ΜΠΕΖΑΣ: Ακόμη δεν έχετε κηρύξει το νομό πλημμυρόπληκτο…
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Βεβαίως, δεν έχουμε κηρύξει το Νομό. Ο Νομός κηρύσσεται ως πλημμυρόπληκτος και οριοθετείται μόνο για να αποκατασταθούν οι ζημιές σε κτήρια. Δεν επηρεάζει τίποτε άλλο. Αυτή η διαδικασία προχωρά και είμαστε ήδη προς το τέλος. Θα πρέπει να γίνει μία στοιχειώδης καταγραφή πού υπάρχουν ζημιές, ποια κτήρια σε ποιους δήμους, ώστε ανάλογα να οριοθετήσουμε. Δεν μπορεί να οριοθετούμε πρόχειρα να κάνουμε λάθη και να οριοθετούμε όλους ανάλογα με τα αιτήματα των πρώτων ημερών. Διότι συνήθως αυτό γίνεται και δεν μπορούμε να επέμβουμε αποτελεσματικά όταν δεχόμαστε τις πρώτες ημέρες τις πιέσεις.
      Αυτό, λοιπόν, γίνεται. Από εκεί και πέρα έχουμε διαθέσει σε πρώτη φάση από το Υπουργείο το δικό μας και από το Υπουργείο Εσωτερικών χρήματα. Από το δικό μας το Υπουργείο διαθέσαμε 200.000 ευρώ τώρα. Γίνεται όμως μία συνεργασία με τη Νομαρχιακή Αυτοδιοίκηση τι είδους παρεμβάσεις πρέπει να γίνουν. Δεν μπορεί να κάνουμε πρόχειρα έργα όπως και εσείς σωστά επισημάνατε.
      Εγώ σας είπα ότι το λιμάνι κατασκευάστηκε με τον καλύτερο τρόπο για να προστατεύει και τις ανάντεις περιοχές, με τη συλλεκτήρια τάφρο και σύμφωνα με τα όσα προβλέπει η πολεοδομική μελέτη του συγκροτήματος. Πράγματι, όμως, ορισμένες ανάντη περιοχές δεν κτίστηκαν σύμφωνα με αυτά που προέβλεπε η πολεοδομική μελέτη σε ό,τι αφορά τα υψόμετρα …
      ΑΝΤΩΝΙΟΣ ΜΠΕΖΑΣ: Δεν έχετε αντιληφθεί το πρόβλημα …
      ΠΡΟΕΔΡΕΥΩΝ (Παναγιώτης Σγουρίδης): Μη διακόπτετε. Παρακαλώ να μη γράφονται οι διακοπές.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Και εγώ διαφωνούσα με εσάς, κύριε συνάδελφε, αλλά δεν σας διέκοπτα. Έχω αντιληφθεί πολύ καλά περί τίνος πρόκειται. 
      Υπάρχουν, λοιπόν, ορισμένα τετράγωνα που η στάθμη που κτίστηκαν τα σπίτια είναι χαμηλότερη απ’ ό,τι προέβλεπε η πολεοδομική μελέτη. Εκεί, λοιπόν, κάναμε στραγγιστήρια για να μαζεύονται και να πηγαίνουν στην τάφρο τα νερά. Αλλά δυστυχώς, επειδή πλημμύρισαν χείμαρροι έξω από τη ζώνη του λιμένα και έφεραν φερτά υλικά, έκλεισαν αυτά τα στραγγιστήρια και δημιουργήθηκε το ίδιο πρόβλημα. Γι’ αυτό, λοιπόν, μελετούμε τώρα μια άλλου είδους παρέμβαση για να αντιμετωπίζει και τέτοια φαινόμενα. 
      Σας διαβεβαιώνω, επειδή αυτό ενδιαφέρει τους πολίτες της Θεσπρωτίας, ότι εντάξαμε ήδη στη μελέτη της δεύτερης φάσης του λιμανιού Ηγουμενίτσας, τη διευθέτηση των δύο αυτών χειμάρρων για να λύσουμε το αντιπλημμυρικό μείζον πρόβλημα που έχει η Ηγουμενίτσα και η Θεσπρωτία.
      Επίσης, δώσαμε εντολή να γίνουν οι καλύτερες διευθετήσεις στο χείμαρρο Λυκοποδίου που ενδιαφέρει την Εγνατία, ώστε να αντιμετωπίζει ακόμη και τέτοιας έκτασης βροχοπτώσεις.
      ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ -Ο πολιτικός και διανοούμενος» τριάντα πέντε μαθητές και δύο συνοδοί του 7ου Δημοτικού Σχολείου Αγίων Αναργύρων.
      Η Βουλή καλωσορίζει τα παιδιά και θα ήθελα να τους ενημερώσω ότι τώρα έχουμε κοινοβουλευτικό έλεγχο και παρόντες είναι οι Βουλευτές που ερωτούν και οι Υπουργοί που απαντούν.
      (Χειροκροτήματα απ’ όλες τις πτέρυγες της Βουλής)
      Ο Βουλευτής Πέτρος Μαντούβαλος ζητεί ολιγοήμερη άδεια απουσίας του στο εξωτερικό. Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
      Τρίτη είναι η με αριθμό 230/17-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την επίλυση αιτημάτων των εποχιακά απασχολουμένων στις βιομηχανίες φρούτων κλπ. 
      Η επίκαιρη ερώτηση του Δημητρίου Τσιόγκα έχει ως εξής:
      «Σε δεινή θέση βρίσκονται οι εποχιακά εργαζόμενοι στις βιομηχανίες φρούτων. Παρά τις κυβερνητικές υποσχέσεις ότι θα ενισχύσει τους εργαζόμενους των Νομών Λάρισας, Πιερίας, Ημαθίας, Πέλλας, Φλώρινας, Κοζάνης, όπου επλήγησαν τα ροδάκινα, τα οποία αποτελούν την πρώτη ύλη των συγκεκριμένων βιομηχανιών, με αποτέλεσμα να μη δουλέψουν φέτος, μέχρι σήμερα δεν έχει πάρει κανένα μέτρο γι’ αυτούς. Να σημειωθεί, όμως ότι η Κυβέρνηση έχει αποφασίσει τη γενναία ενίσχυση των βιομηχανιών του κλάδου με χρήματα των εργαζομένων από τον ειδικό λογαριασμό για την Απασχόληση και Επαγγελματική Κατάρτιση (ΛΑΕΚ). Δεδομένης της άσχημης οικονομικής κατάστασής τους, οι εποχιακά εργαζόμενοι σ’ αυτές τις βιομηχανίες προχώρησαν σε κινητοποιήσεις, ζητώντας:
      Την καταβολή έκτακτης οικονομικής ενίσχυσης 1.500 ευρώ στον καθένα. 
      Την ένταξή τους στο ν.1836/89, άρθρο 22 και 1.
      Τη μείωση των ενσήμων που απαιτούνται για να πάρουν επίδομα ανεργίας, όπως γίνεται και με εργαζόμενους άλλων κλάδων.
      Να υπάρξει ρύθμιση για όσους είναι στην τελευταία πενταετία πριν τη σύνταξη.
      Να τους καλύψει το ΙΚΑ αφαλιστικά με ιατροφαρμακευτική περίθαλψη για το 2004.
      Επίσης, το μόνιμο προσωπικό των επιχειρήσεων αυτών ανησυχούν και για το αν θα πληρωθούν από τα δύο σεμινάρια  κατάρτισης των τριακοσίων πενήντα συν τριακοσίων πενήντα ωρών και για το ποσό που θα πληρωθεί η καθεμία ώρα κατάρτισης. 
      Ερωτάται ο κύριος Υπουργός ποια μέτρα θα πάρει η Κυβέρνηση και πότε, ώστε να ικανοποιηθούν άμεσα τα παραπάνω δίκαια αιτήματα των εργαζομένων στις βιομηχανίες φρούτων;».
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, το θέμα αυτό έχει δύο σκέλη. Το πρώτο αφορά τους εργαζόμενους με συμβάσεις αορίστου χρόνου στις επιχειρήσεις τυποποίησης ροδακίνων, κονσερβοποιίας δηλαδή, στον κάμπο της Κεντρικής Μακεδονίας. Το δεύτερο σκέλος αφορά τους εποχιακά εργαζόμενους στις ίδιες επιχειρήσεις. 
      Για την κατηγορία των πρώτων εργαζομένων τα μέτρα τα οποία μέμφεται ο κύριος συνάδελφος, ως μέτρα υπέρ των βιομηχάνων, ήταν τα μέτρα εκείνα τα οποία στήριξαν 2200 θέσεις εργασίας με τη μορφή απασχόλησης αορίστου χρόνου στις συγκεκριμένες επιχειρήσεις. Και τα μέτρα αυτά διασφαλίζοντας δύο χιλιάδες διακόσιες θέσεις εργασίας κατ΄ ουσίαν προστάτευσαν δύο χιλιάδες διακόσιες οικογένειες εργαζομένων στην περιοχή. Ήταν λοιπόν μέτρα θετικά που κατέγραψαν με συγκεκριμένο τρόπο την ευαισθησία και την κοινωνική μας ευθύνη απέναντι σε αυτούς τους εργαζόμενους για μία χρονική περίοδο η οποία ήταν κακή λόγω των κακών καιρικών συνθηκών στον κάμπο. 
      Για το δεύτερο σκέλος, που αφορά τους εποχιακά εργαζόμενους, πρέπει να πω εδώ ότι κάναμε μία μακρά και εποικοδομητική συνεργασία με τα Εργατικά Κέντρα της περιοχής, καθώς επίσης και με συναδέλφους Βουλευτές της περιοχής και καταλήξαμε σε ένα πλαίσιο το οποίο στοχεύει στο να στηρίξει οικονομικά περίπου πέντε χιλιάδες πεντακόσιους εποχιακά εργαζόμενους στον τομέα της συσκευασίας και της τυποποίησης ροδακίνων στον κάμπο της Κεντρικής Μακεδονίας. Γι’ αυτούς τους πέντε χιλιάδες πεντακόσιους δικαιούχους με τις παρακάτω προϋποθέσεις, δηλαδή να έχουν εξακριβωμένα ότι τα δύο προηγούμενα χρόνια έχουν εργαστεί στον τομέα της συσκευασίας και της τυποποίησης, να έχουν αθροιστικά για δύο  χρόνια συμπληρώσει κάτω από εκατό ένσημα και κατά την περίοδο 2003 να μην έχουν συμπληρώσει τόσα ένσημα, ώστε να ενταχθούν στο εποχιακό επίδομα ανεργίας, δηλαδή να έχουν συμπληρώσει κάτω από ενενήντα εννέα ένσημα, δημιουργούμε ένα πρόγραμμα στήριξής τους, η έναρξη υλοποίησης του οποίου –δηλαδή το ύψος κάλυψής του από πλευράς κόστους- βρίσκεται σε συνεννόηση με το Υπουργείο Οικονομίας. Το ποσό πρέπει να σας πω εκτιμάται ότι θα ξεπερνά τα 4 εκατομμύρια ευρώ. 
      Για τα υπόλοιπα θέματα που θίγονται, ως προς την ιατροφαρμακευτική περίθαλψη όσον αφορά το ΙΚΑ, προκειμένου οι ασφαλισμένοι και τα μέλη της οικογένειας τους να έχουν ιατροφαρμακευτική περίθαλψη, είναι γνωστό ότι ο ασφαλιζόμενος πρέπει να έχει πραγματοποιήσει τουλάχιστον πενήντα ημερομίσθια τον προηγούμενο χρόνο ή το προηγούμενο δεκαπεντάμηνο. Είναι γνωστές οι ρυθμίσεις ιατροφαρμακευτικής περίθαλψης για τις περιπτώσεις των ανέργων: οι μακροχρόνια άνεργοι καλύπτονται άνω των πενήντα πέντε ενώ υπάρχει επίσης κάλυψη για τους άνεργους άνω των είκοσι εννέα. Για τους άνεργους μεταξύ τριάντα και πενήντα πέντε, εφόσον έχουν πραγματοποιήσει ασφάλιση σε οποιοδήποτε ασφαλιστικό οργανισμό με εξακόσιες μέρες ασφάλισης, καλύπτονται ιατροφαρμακευτικά. Αυτές οι περιπτώσεις συγκεντρωτικά καλύπτουν όλους σχεδόν τους εποχιακά εργαζόμενους στην περιοχή του κάμπου της Κεντρικής Μακεδονίας. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Ο κύριος Υπουργός με την τοποθέτησή του επιβεβαίωσε την ανησυχία των εργαζομένων σ΄ αυτές τις επιχειρήσεις οι οποίες απασχολούνται και εργάζονται έχοντας ως πρώτη ύλη τα ροδάκινα. Επιβεβαίωσε λοιπόν ο κύριος Υπουργός την ανησυχία των εργαζομένων ότι αυτά τα χρήματα θα δοθούν στους βιομηχάνους, λέγοντας ότι με αυτό τον τρόπο διασφαλίζονται δύο χιλιάδες θέσεις εργασίας.
      Εγώ ρωτάω συγκεκριμένα, έτσι όπως είναι στην ερώτηση, πόσο θα πληρωθούν την κάθε ώρα για τα σεμινάρια που θα παρακολουθήσουν, τα δύο σεμινάρια των τριακοσίων πενήντα συν τριακοσίων πενήντα ωρών. Για επτακόσιες ώρες σεμινάριο θα πληρωθούν οι εργαζόμενοι ή το σεμινάριο είναι μαϊμού για να βάλουν στο χέρι οι βιομήχανοι τα δισεκατομμύρια από τον ειδικό λογαριασμό του ΛΑΕΚ που είναι λεφτά των εργαζομένων; Συγκεκριμένα θέλουμε απάντηση γιατί υπάρχει έντονη ανησυχία και προετοιμάζονται κινητοποιήσεις των εργαζομένων, όχι μόνο να μη συμμετέχουν στα σεμινάρια, αλλά να κάνουν και καταλήψεις εάν δεν τους δοθούν τα χρήματα από τα σεμινάρια που θα παρακολουθήσουν.
      Επίσης παρακαλώ να το ξεκαθαρίσει στη δευτερολογία του ο κύριος Υπουργός, το ποσό που ζητούν οι εποχιακά απασχολούμενοι. Ζητούν 1500 ευρώ για τον καθένα. Θα τα δώσετε; Απαντήστε εάν τα δώσετε ή αν τους δώσετε ψίχουλα.  
      Δεύτερο ζήτημα. Δεν απάντησε ο κύριος Υπουργός αν θα ενταχθούν οι εργαζόμενοι αυτοί στο ν.1836/89 που άλλοι κλάδοι παίρνουν κάθε χρόνο ένα βοήθημα. Θα ενταχθούν και αυτοί σ΄ αυτό το νόμο έτσι ώστε κάθε χρόνο τέτοια εποχή να παίρνουν ένα βοήθημα για να «βουλώσουν» καμιά τρύπα από τις ανάγκες που έχουν; 
      Τρίτον, δεν απάντησε στο ερώτημα αν θα υπάρξει ρύθμιση για όσους είναι από αυτούς τους εποχιακά απασχολούμενους στην τελευταία πενταετία πριν βγουν στη σύνταξη γιατί δεν θα πάρουν σύνταξη. Θα πάνε δηλαδή στα εξήντα πέντε χρόνια. 
      Επίσης για την ιατροφαρμακευτική περίθαλψη υπάρχουν εργαζόμενοι απ’ αυτούς που δεν την έχουν διότι δεν έχουν τις προϋποθέσεις όπως επίσης και αν θα μειωθούν τα ένσημα. Γιατί υπάρχουν κατηγορίες άλλες εργαζομένων για τους οποίους χρειάζονται λιγότερα ένσημα για να πάρουν ταμείο ανεργίας. Αυτοί θα πάρουν; 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τσιόγκα. Μα αν είναι δυνατόν! Αυτές οι ερωτήσεις είναι επερωτήσεις!
      Ορίστε, κύριε Υπουργέ. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Έτσι ακριβώς είναι, κύριε Πρόεδρε. 
      Εγώ θα προσπαθήσω σύντομα και πάλι να απαντήσω και να είμαι χρήσιμος στα ουσιώδη. Για τις επτακόσιες ώρες οι οποίες είναι ώρες σεμιναρίων κατάρτισης και καλύπτονται μέσα από τον Λογαριασμό Απασχόλησης και Επαγγελματικής Κατάρτισης, που λειτουργεί στα πλαίσια του ΟΑΕΔ, αλλά διοικείται από διαχειριστική αρχή στην οποία η πλειοψηφία της σύνθεσης της αποτελείται από τους κοινωνικούς εταίρους. Η απόφαση της Διαχειριστικής Αρχής αυτού του Λογαριασμού είναι να πραγματοποιηθούν σε δύο φάσεις τα σεμινάρια. Αυτά αποτελούν έμμεση οικονομική ενίσχυση των εργαζομένων. Άρα κατά τις δυο αυτές φάσεις οι εργαζόμενοι θα πληρωθούν, παράλληλα, δηλαδή με την εκτέλεση σε δυο φάσεις του προγράμματος. 
      Τα χρήματα κατευθύνονται στους εργαζόμενους. Είναι οικονομική στήριξη προς τους εργαζομένους και οι εργαζόμενοι θα τα καρπωθούν.
      Δεύτερο θέμα. Σχετικά με τους εποχιακά εργαζόμενους. Πρώτα απ’ όλα πρέπει να ξεφύγουμε από μια αντίληψη, να σπρώξουμε, ενώ καταγγέλλουμε την εποχιακή και τη μερική απασχόληση, τους συμπολίτες μας σε μερική και εποχιακή απασχόληση, δηλαδή στην αβεβαιότητα, και να προσπαθήσουμε στη συνέχεια την αβεβαιότητα να την καλύψουμε μέσα από πρόσκαιρα επιδόματα. Αυτό υποκρύπτει η λογική του συναδέλφου. Εμείς λέμε λοιπόν ότι οι ενεργητικές πολιτικές, η σταθερή και η πλήρης απασχόληση είναι η λύση. Στις περιπτώσεις όπου αναγκαζόμαστε από τα πράγματα να έχουμε εποχιακή απασχόληση χρειάζεται βεβαίως στήριξη. Όσοι εποχιακά ασχολούμενοι έχουν πάνω από εκατό ένσημα αυτοί δικαιούνται επίδομα και προς τα εκεί πάνε τα πράγματα ακόμα και για τους εποχιακά εργαζόμενους. Για όσους έχουν λιγότερα από αυτό το όριο -και είναι η περίπτωση των εργαζομένων στον κάμπο της κεντρικής Μακεδονίας- είπαμε ότι θα ρυθμίσουμε τα πράγματα έτσι, ώστε περίπου πέντε χιλιάδες πεντακόσιοι εργαζόμενοι να στηριχθούν, δηλαδή σχεδόν το σύνολο. Έχει κοστολογηθεί το πρόγραμμα, η κοστολόγηση είναι στο Υπουργείο Οικονομίας, γίνονται οι τελευταίες συζητήσεις, για να καταβληθούν αυτά τα χρήματα και να διατεθούν προς εποχιακά εργαζόμενους.
      ΠΡΟΕΔΡΕΥΩΝ (Παναγιώτης Σγουρίδης): Η τελευταία με αριθμό 229/17-11-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς τον Υπουργό Οικονομίας και Οικονομικών, σχετικώς με τη συμμετοχή της χώρας μας στο Πρόγραμμα Διευρωπαϊκών Δικτύων κλπ., διαγράφεται λόγω κωλύματος του ερωτωμένου Υπουργού.
      Ολοκληρώθηκε η συζήτηση των επίκαιρων ερωτήσεων
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερησία διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Αποκατάσταση, προστασία και ανάδειξη του φυσικού και δομημένου περιβάλλοντος των νησιών που υπάγονται στην αρμοδιότητα του Υπουργείου Αιγαίου» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Αυτό το νομοσχέδιο συζητήθηκε και ψηφίστηκε στην αρμόδια διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μια συνεδρίαση, κύριοι συνάδελφοι, όπως ορίζεται από το Σύνταγμα και τον Κανονισμό, μαζί με τις τροπολογίες. Θα γίνει ενιαία συζήτηση επί της αρχής, των άρθρων και του συνόλου αυτού του σχεδίου νόμου. Αποφασίστηκε από τη Διάσκεψη των Προέδρων να διατεθεί συνολικός χρόνος τεσσάρων ωρών, δηλαδή δύο ώρες για τις αγορεύσεις των εισηγητών και των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή στον κατάλογο των ομιλητών θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης ως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις του άρθρου 97 και 64 του Κανονισμού της Βουλής. Επίσης, σας ενημερώνω ότι υπάρχουν κατατεθειμένες στο νομοσχέδιο τρεις τροπολογίες του Υπουργού και από την πλευρά των Βουλευτών τέσσερις εμπρόθεσμες τροπολογίες και μια εκπρόθεσμη.
      ΑΘΑΝΑΣΙΟΣ ΒΑΡΙΝΟΣ: Οι τροπολογίες θα συζητηθούν μαζί;
      ΠΡΟΕΔΡΕΥΩΝ (Παναγιώτης Σγουρίδης): Όλα μαζί. Το διάβασα αναλυτικά, για να σας δώσω το πλαίσιο της συζήτησης. Μαζί θα συζητηθούν και οι τροπολογίες. Θα μιλάτε επί της αρχής, των άρθρων και του συνόλου και των τροπολογιών.
      Ορίζεται ως Κοινοβουλευτικός Εκπρόσωπος από το ΠΑΣΟΚ ο κ. Νίκος Λεβογιάννης, από τη Νέα Δημοκρατία ο κ. Πέτρος Μολυβιάτης, από το Κομμουνιστικό Κόμμα Ελλάδας ο κ. Σταύρος Σκοπελίτης και από το Συνασπισμό η Βουλευτής κ. Ασημίνα Ξηροτύρη-Αικατερινάρη.
      Το λόγο έχει ο κ. Πυθαγόρας Βαρδίκος.
      ΑΘΑΝΑΣΙΟΣ ΒΑΡΙΝΟΣ: Οι Βουλευτές πόσο χρόνο έχουν, κύριε Πρόεδρε;
      ΠΡΟΕΔΡΕΥΩΝ (Παναγιώτης Σγουρίδης): Δεκαπέντε λεπτά έχουν οι εισηγητές. Ο χρόνος για τους Βουλευτές είναι οκτώ λεπτά οι πρώτοι έξι και δέκα λεπτά οι υπόλοιποι που θα εγγραφούν.
      Αν υπάρχουν τροποποιήσεις από τον κύριο Υπουργό παρακαλώ να διανεμηθούν.
      Κύριε Υπουργέ, έχετε κάποιες τροποποιήσεις;
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Ναι, κύριε Πρόεδρε,
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να διανεμηθούν.
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Διενεμήθησαν και στους Κοινοβουλευτικούς Εκπροσώπους και στους εισηγητές ... 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Τις καταθέτω και στα Πρακτικά.
      (Στο σημείο αυτό ο Υπουργός Αιγαίου κ. Νικόλαος Σηφουνάκης καταθέτει για τα Πρακτικά τις προαναφερθείσες τροποποιήσεις – συμπληρώσεις οι οποίες έχουν ως εξής:
      «ΤΡΟΠΟΠΟΙΗΣΕΙΣ – ΣΥΜΠΛΗΡΩΣΕΙΣ
      στο σχέδιο νόμου «Αποκατάσταση ,προστασία και ανάδειξη του φυσικού και δομημένου περιβάλλοντος των Νησιών που υπάγονται στην αρμοδιότητα του Υπουργείου Αιγαίου»
      Άρθρο 1
      Στο τέλος των εδ. α, β., γ και δ της παρ. 1 πριν από το κόμμα προστίθενται οι λέξεις «ή και».
      Άρθρο 2
      Στα εδ. β και γ της παρ. 1 μετά τις λέξεις «πολεοδόμοι» και «πολεοδόμος» προστίθενται οι λέξεις «μηχανικοί» και «μηχανικός» αντίστοιχα.
      Στο εδ. δ της παρ. 1 μετά τη λέξη «περιβαλλοντολόγου» προστίθεται η λέξη «μηχανικού».
      Στο τέλος της παρ. 2 προστίθεται η φράση:
      «Με την ίδια απόφαση ορίζεται ο Γραμματέας της Επιτροπής από υπαλλήλους του Υπουργείου Αιγαίου».
      Μετά την παρ. 3 προστίθεται παρ. 4 ως ακολούθως:
      «Η Επιτροπή συνεδριάζει στη έδρα του Υπουργείου Αιγαίου στη Μυτιλήνη ή κατά περίπτωση στην Αθήνα στο Τμήμα του Υπουργείου Αιγαίου».
      Άρθρο 4
      Η τρίτη περίοδος του εδ. α του άρθρου 4 αναδιατυπώνεται ως ακολούθως:
      «Η ανωτέρω αξία υπολογίζεται σύμφωνα με τις διατάξεις της παρ. 2 του άρθρου 3 του α.ν. 1521/1950 (ΦΕΚ 294 Α΄) και τις διατάξεις των άρθρων 41 και 41 Α του ν. 1249/1982 (ΦΕΚ 42 Α΄) και προσαυξάνεται κατά ποσοστό πενήντα τοις εκατό (50%)».
      Στο τέλος του εδ. αα) και μετά τις λέξεις «ν. 2601/1998»προστίθενται οι λέξεις «όπως εκάστοτε ισχύει» και τίθεται τελεία.»
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βαρδίκο, έχετε το λόγο.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      ΠΥΘΑΓΟΡΑΣ ΒΑΡΔΙΚΟΣ: Κυρίες και κύριοι συνάδελφοι, το Αιγαίο είναι συνυφασμένο με την ομορφιά, την αρμονία, τον πολιτισμό και την παράδοση. Για όσα ιστορικά χρόνια μπορούμε να αντλήσουμε σχετικές πληροφορίες υπήρχε πάντα μία ισορροπία ανάμεσα στο φυσικό περιβάλλον και στις ανθρώπινες παρεμβάσεις. Γενιές και γενιές συνέβαλαν και διατήρησαν αυτή την ομορφιά, κράτησαν και πέρασαν σ’ εμάς αυτή την αρμονία, καλλιέργησαν και ανέπτυξαν αυτό τον πολιτισμό, διαμόρφωσαν και δημιούργησαν αυτή την παράδοση.
      Από τη δεκαετία του 1960 η ολοένα και μεγαλύτερη εγκατάλειψη της παραδοσιακής αγροτικής και ναυτικής ενασχόλησης και το πέρασμα στον τουρισμό παράλληλα με την αύξηση του Ακαθάριστου Εθνικού Προϊόντος, που έδωσε τη δυνατότητα σ’ όλο και περισσότερους της απόκτησης κυρίως παραθεριστικής δεύτερης κατοικίας, ανέτρεψαν την ισορροπία φύσης και ανθρώπινων έργων, με αποτέλεσμα την περιβαλλοντική υποβάθμιση. Παραθεριστικές και τουριστικές εγκαταστάσεις αστικοποίησαν πολλές παράκτιες περιοχές. Πυκνή δόμηση, πολυώροφα κτήρια, προσθήκες επί προσθηκών αλλοίωσαν την παραδοσιακή όψη των δομημένων περιοχών.
      Η συνέχιση της κατάστασης αυτής είναι βέβαιο ότι θα οδηγήσει σε μόνιμη περιβαλλοντική απαξίωση και θα καταδικάσει τις τοπικές κοινωνίες σε αναπτυξιακή υποχώρηση και σε μαρασμό. 
      Επιβάλλεται τώρα η πολιτεία να πάρει μέτρα. Επιβάλλεται τώρα η πολιτεία να θεσμοθετήσει ένα νομικό πλαίσιο που θα στοχεύει στην αποκατάσταση του τοπίου προστατεύοντας έτσι το φυσικό και δομημένο περιβάλλον με την παροχή κινήτρων, για να υπάρξουν πολίτες που θα συμβάλουν στην προσπάθεια αυτή. Έτσι, θα βοηθηθούν οι απειλούμενες περιοχές και θα βελτιωθεί η ποιότητα ζωής των μόνιμων κατοίκων και των επισκεπτών. 
      Στις ρυθμίσεις του νόμου που συζητάμε μπορούν να υπαχθούν κτήρια που έχουν νόμιμη ύπαρξη, κτισμένα με τις κανονικές αδειοδοτήσεις -γιατί διαφορετικά οι νόμοι προβλέπουν κατεδάφιση- κτήρια που έχουν χαρακτηριστεί διατηρητέα, που βρίσκονται σε παραδοσιακούς οικισμούς, σε περιοχές ιδιαίτερου φυσικού κάλους, σε τόπους χαρακτηρισμένους ιστορικούς και σε περιοχές με μέτωπο στον αιγιαλό και την παραλία. Θα χρηματοδοτούνται οι ιδιοκτήτες ώστε να αναβαθμίζονται κτήρια ή τμήματά τους ή στοιχεία τους ακόμα και με μερική κατεδάφιση ή να αναπλάθονται χώροι έστω και με ολικές κατεδαφίσεις.
      Οι ιδιοκτήτες θα υποβάλουν την αρχική πρόταση, πρόταση υπαγωγής στις διατάξεις του νόμου. Με γνώμη ειδικής επιτροπής θα αποφασίζει ο Υπουργός. Την αρχική πρόταση μπορεί να υποβάλει και ο οικείος Οργανισμός Τοπικής Αυτοδιοίκησης ή ο Υπουργός με τη συναίνεση του ιδιοκτήτη. Αν, όμως, δεν καταστεί εφικτή η συναίνεση των ιδιοκτητών, το δημόσιο και οι οικείοι Οργανισμοί Τοπικής Αυτοδιοίκησης μπορούν, κατά τις κείμενες διατάξεις, να προχωρήσουν σε αναγκαστική απαλλοτρίωση.
      Η επιτροπή θα απαρτίζεται από ειδικούς επιστήμονες του Υπουργείου, φορέων του δημοσίου και της τοπικής κοινωνίας. 
      Ο Υπουργός θα αποφασίζει για τις αποζημιώσεις και τα κίνητρα. Για την ολική ή μερική κατεδάφιση κτηρίου η αποζημίωση θα είναι ίση με την αντικειμενική αξία που θα μπορεί να προσαυξάνεται μέχρι και 50%. Σε μερική κατεδάφιση θα συνυπολογίζεται και η αντίστοιχη αξία του οικοπέδου που χάνεται.
      Για τις επιχειρήσεις οι δαπάνες θα θεωρούνται επενδυτικές και θα υπάγονται στον εκάστοτε ισχύοντα αναπτυξιακό νόμο με 100% κάλυψη από φοροαπαλλαγή. Εάν δε ενταχθούν στον ισχύοντα αναπτυξιακό νόμο, θα έχουν 10% επιπλέον αύξηση στην επιχορήγηση.
      Έχουν κατατεθεί από τον κύριο Υπουργό τροπολογίες, για να περιοριστεί η άναρχη δόμηση στις εκτός σχεδίου πόλεως περιοχές των νησιών του Αιγαίου. Όταν μιλάμε για νησιά του Αιγαίου εννοούμε τα νησιά που βρίσκονται στις Περιφέρειες Βορείου και Νοτίου Αιγαίου, στους Νομούς Λέσβου, Χίου, Σάμου, Κυκλάδων και Δωδεκανήσου, νησιά που έχουν χαρακτηριστεί με προεδρικά διατάγματα του Υπουργείου Αιγαίου ως περιοχές ιδιαίτερου φυσικού κάλλους. Για την ανέγερση τουριστικών εγκαταστάσεων το κατώτερο όριο αρτιότητας των οικοπέδων ορίζεται στα δέκα στρέμματα. 
      Τέλος, με αιτιολογημένη έκθεση του αρμόδιου υπηρεσιακού παράγοντα του Υπουργείου και με απόφαση του Υπουργού μπορεί να χαρακτηρίζονται διατηρητέα λόγω του ιδιαίτερου ιστορικού, λαογραφικού και αισθητικού τους χαρακτήρα κινητά πράγματα και σκάφη ιδιαίτερης ναυπηγικής τέχνης και να επιβάλονται όροι και κανόνες προστασίας, φύλαξης και ανάδειξής τους.
      Κυρίες και κύριοι συνάδελφοι, εκφράζω τη χαρά μου και είναι για μένα ιδιαίτερη τιμή, γιατί μου έτυχε ο κλήρος να εισηγηθώ το πρώτο σχέδιο νόμου του Υπουργείου Αιγαίου. Εύχομαι να ακολουθήσουν και πολλά άλλα νομοσχέδια, που θα αναδείξουν το Υπουργείο σε βασικό μοχλό ανάπτυξης των νησιών του Αρχιπελάγους, νομοσχέδια που θα το εξοπλίσουν με αρμοδιότητες και θα το εφοδιάσουν με τους απαραίτητους πόρους, ώστε σωστά να λειτουργήσει και να προετοιμάσει τα νησιά για το νέο καθεστώς που είναι προ των πυλών συνδεδεμένο με την ευρωπαϊκή προοπτική της Τουρκίας.
      Το ευρωπαϊκό ενδεχόμενο της γειτονικής μας χώρας, ανεξάρτητα αν είναι ένταξη ή ειδική σχέση, αλλάζει τα δεδομένα στο Αιγαίο. Η πολιτεία οφείλει να δει την ανάπτυξη των νησιών μέσα από διαφορετικό πρίσμα, για να αντιμετωπίσουν την πίεση που θα ασκηθεί, πίεση που θα δημιουργήσουν οι άνθρωποι, τα κεφάλαια και τα αγαθά που θα περνούν από την Ευρωπαϊκή Ένωση προς την Τουρκία, αλλά και από την Τουρκία προς την Ευρωπαϊκή Ένωση. Πρέπει οι υποδομές τους, η γενικότερη ανάπτυξή τους και κυρίως η κοινωνική τους συνοχή να είναι στο ύψιστο δυνατό επίπεδο.
      Μικρή βοήθεια, αλλά βοήθεια προς την κατεύθυνση αυτή δίνει και το παρόν σχέδιο νόμου, γι’ αυτό σας καλώ να το υπερψηφίσετε. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην έκθεση του Περιστυλίου με θέμα «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και διανοούμενος», πενήντα τέσσερις μαθητές με τους συνοδούς τους από το 2ο Δημοτικό Σχολείο Τριπόλεως Αρκαδίας.
      Η Βουλή τούς καλωσορίζει.
      Εδώ βρίσκονται πολλοί Αρκάδες που τους καλωσορίζουν διπλά.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο εισηγητής της Νέας Δημοκρατίας, κ. Βαρίνος.
      ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, κυρίες και κύριοι συνάδελφοι, η προστασία και η ανάπτυξη του φυσικού και δομημένου περιβάλλοντος των νησιών είναι πράγματι μια σοβαρή υπόθεση, μπορώ να πω κορυφαία υπόθεση, για την ανάδειξη της φυσιογνωμίας του αιγαιοπελαγίτικου χώρου. 
      Ανεξάρτητα των προθέσεων και των λόγων που υπάρχουν από την πλευρά του κυρίου Υπουργού, πρέπει να δούμε εάν αυτός ο νόμος μπορεί να συμβάλει σ’ αυτήν την προσπάθεια, η οποία όλοι θέλουμε να έχει επιτυχία.
      Εξάλλου είναι το πρώτο σχέδιο νόμου που κατατίθεται στη Βουλή από τον Υπουργό Αιγαίου την τελευταία δεκαετία. Το νομοθετικό έργο του Υπουργείου Αιγαίου περιορίζεται σε μια τροπολογία που κατέθεσε ο Υπουργός πριν από δύο χρόνια όσον αφορά το πλοίο «Ιπποκράτης», το οποίο μετά από επτά χρόνια που σάπιζε στον Πειραιά και λίγο πριν βουλιάξει μεταβιβάστηκε στο «Χαμόγελο του Παιδιού». Αυτό είναι το νομοθετικό έργο του Υπουργείου Αιγαίου τα δέκα χρόνια  και τώρα, παραμονές των εκλογών, μας φέρνει αυτό το νομοσχέδιο το οποίο συζητούμε σήμερα.
      Βέβαια, για να μην αδικώ τον κύριο Υπουργό, υπάρχει μια σειρά από προεδρικά διατάγματα σχετικά με τους όρους δόμησης των νησιών, τα οποία φέρουν την υπογραφή του Υπουργού Αιγαίου. Είναι περισσότερα από πενήντα αυτά τα προεδρικά διατάγματα. Όμως θέλω να σας επισημάνω ότι έτσι ολοκληρώνεται το αλαλούμ που υπάρχει αυτήν τη στιγμή. Δηλαδή, για άλλα νησιά εκδώσατε εσείς προεδρικά διατάγματα, για άλλα νησιά εξέδωσε προεδρικά διατάγματα το ΥΠΕΧΩΔΕ, οι όροι που ισχύουν στη Χίο είναι άλλοι. Άλλοι είναι αυτοί που ισχύουν στην Κάσο, άλλοι ισχύουν στη Σκύρο. 
      Τα Υπουργεία Αιγαίου και ΠΕΧΩΔΕ δεν έχουν καμία συνεργασία πάνω σ’ αυτό το σοβαρό θέμα που αφορά τα νησιά του Αιγαίου. Σ’ αυτό το νομοσχέδιο, κυρίες και κύριοι συνάδελφοι, που συζητάμε σήμερα υπάρχουν διατάξεις που ισχύουν μόνο για τα νησιά που υπάγονται στην αρμοδιότητα του Υπουργείου Αιγαίου. Δηλαδή, δεν ισχύει το νομοσχέδιο αυτό στη Σκύρο, που έχει παραδοσιακούς οικισμούς, στις Βόρειες Σποράδες, στη Θάσο, στη Σαμοθράκη και φυσικά σε κανένα άλλο νησί του Ιονίου Πελάγους.
      Εξάλλου, αυτό το σχέδιο νόμου του Υπουργείου Αιγαίου δεν το υπογράφει το ΥΠΕΧΩΔΕ. Δηλαδή ο Υπουργός Περιβάλλοντος και Χωροταξίας, ο οποίος είναι καθ’ ύλην αρμόδιος για το περιβάλλον, δεν το γνωρίζει και δεν το υπογράφει. Κατά πάσα πιθανότητα δεν συμφωνεί. Προφορικά μου είπαν ότι δεν συμφωνεί. Δεν το υπογράφει όμως και ο  Υπουργός Πολιτισμού, ο οποίος είναι καθ’ ύλην αρμόδιος για τους παραδοσιακούς και τους ιστορικούς οικισμούς. Ούτε αυτός το υπογράφει ούτε έλαβε γνώση. Ρώτησα και εκεί. Δεν γνωρίζουν τίποτα. Επομένως το Υπουργείο για να μας φέρει αυτό το νόμο δεν συνεργάστηκε με κανένα από αυτά τα Υπουργεία που είναι καθ’ ύλην αρμόδια. 
      Επίσης, δεν το υπογράφει ο Υπουργός Εθνικής Άμυνας και ο Υπουργός Ναυτιλίας. Ασφαλώς γνωρίζετε όλοι, κύριοι συνάδελφοι, ότι για ό,τι γίνεται πάνω στον αιγιαλό  και στην παραλία λόγο έχει το Γενικό Επιτελείο Ναυτικού. Επίσης, για τις λιμενικές εγκαταστάσεις το Υπουργείο Εμπορικής Ναυτιλίας. Δεν το υπογράφουν ούτε αυτοί. Δηλαδή τα συναρμόδια Υπουργεία, με τα οποία έπρεπε να είχατε συνεργαστεί, κύριε Υπουργέ, για τη διαμόρφωση αυτού του σπουδαίου νόμου, δεν το γνωρίζουν και δεν το υπογράφουν. Αυτή είναι η πραγματικότητα. 
      Να μας πείτε στη συνέχεια, παραδείγματος χάρη, ποιο νόημα έχει που βάλατε και υπέγραψε ο κύριος Υπουργός Παιδείας.  Τι διάταξη υπάρχει σ’ αυτό το νομοσχέδιο του Υπουργείου Παιδείας; Να μας το πείτε στη συνέχεια. Ποιος ήταν ο λόγος; Μήπως επειδή ο Υπουργός είναι φίλος σας, του είπατε: «Βάλε μια υπογραφή»; Για να ξέρουμε πώς νομοθετούμε, κύριοι συνάδελφοι.
      Ο Υπουργός Αιγαίου λοιπόν μας φέρνει το πρώτο νομοσχέδιο που έχει φέρει το Υπουργείο  του στη Βουλή και αυτό δεν φέρει τις υπογραφές των συναρμόδιων Υπουργών. Παρ’ όλα αυτά, στην επιτροπή ο κ. Σηφουνάκης ζήτησε να το ψηφίσουμε και με δηλώσεις του στα Μέσα Μαζικής Ενημέρωσης των νησιών μας είπε ότι έχουμε ευθύνες εμείς για την ανυπαρξία  του Υπουργείου Αιγαίου στην τελευταία δεκαετία που κυβερνά το ΠΑΣΟΚ. Είμαι βέβαιος ότι και σήμερα θα πει τα ίδια: Η κακή Νέα Δημοκρατία που δεν το ψηφίζει. 
      Μα, πώς να το ψηφίσουμε, κύριε Υπουργέ; Εδώ η μισή Κυβέρνηση δεν το γνωρίζει, δεν συνεργάστηκε μαζί σας και δεν το υπογράφει. Και ζητάτε από τη Νέα Δημοκρατία; Το ζητήσατε από τα  Μέσα Μαζικής Ενημέρωσης.
      ΓΙΑΝΝΗΣ ΚΑΨΗΣ: Αυτό σημαίνει ακυρότητα; Εσείς τι στενοχωριέστε;
      ΑΘΑΝΑΣΙΟΣ ΒΑΡΙΝΟΣ: Όχι δεν σημαίνει ακυρότητα, δεν είπα αυτό. 
      ΓΙΑΝΝΗΣ ΚΑΨΗΣ: Εσείς τότε τι στενοχωριέστε;
      ΑΘΑΝΑΣΙΟΣ ΒΑΡΙΝΟΣ: Να μη μας ζητάει όμως να το ψηφίσουμε και βάζει σαν προϋπόθεση να το ψηφίσουμε και εμείς. Εδώ η μισή Κυβέρνηση δεν γνωρίζει και συμφωνεί με το νομοσχέδιο και πρέπει να το ψηφίσουμε εμείς;
      Δεν το γνωρίζουν και οι νησιώτικοι φορείς. Δεν το γνωρίζει κανένας. Σε κανέναν από αυτούς δεν απευθυνθήκατε.
      Προσωπικά, θα σας συνιστούσα έστω και σήμερα να μην επιμείνετε και να αποσύρετε το νομοσχέδιο. Δώστε το στα συναρμόδια Υπουργεία να κάνουν τις αλλαγές που χρειάζονται και μετά να το συζητήσετε με τους νησιώτικους φορείς. 
      Το νομοσχέδιο είναι πολύ πρόχειρο. Δύο σελίδες είναι μόνο. Αυτός είναι ο σπουδαίος νόμος για τον οποίο ακούσαμε προηγουμένως τον εισηγητή της Πλειοψηφίας να μιλάει.
      ΑΡΙΣΤΟΤΕΛΗΣ ΠΑΥΛΙΔΗΣ: Η πρώτη σελίδα είναι σχόλια, δεν είναι άρθρα.
      ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, γραφτήκατε ομιλητής. Περιμένετε τη σειρά σας.
      ΑΘΑΝΑΣΙΟΣ ΒΑΡΙΝΟΣ: Προβληματισμός υπάρχει και στους νησιώτικους φορείς με τους οποίους δεν έγινε ουσιαστικός διάλογος. Με ποιον έγινε διάλογος; Ας μας πει ο κύριος Υπουργός στη συνέχεια με ποιον νησιώτικο φορέα συζήτησε το νομοσχέδιο. Μίλησε με τα επιμελητήρια; Μίλησε με τις Νομαρχίες και τις Τοπικές Αυτοδιοικήσεις; Μίλησε με τα τεχνικά επιμελητήρια και τους συναδέλφους του τους αρχιτέκτονες και τους πολιτικούς μηχανικούς; Έχει πρόταση από αυτούς; Όχι. 
      Κύριε Υπουργέ, μόνος σας τα φτιάξατε και μόνος σας τα φέρατε εδώ. Έχετε φυσικά το δικαίωμα να το κάνετε αλλά μη ζητάτε από εμάς να ψηφίσουμε ένα πρόχειρο νομοσχέδιό σας.
      Κύριοι συνάδελφοι, αυτό το νομοσχέδιο ο κύριος Υπουργός απ’ όσο γνωρίζω δεν το συζήτησε με κανέναν. Στην επιτροπή ο κύριος Υπουργός μας είπε ξεκάθαρα ότι το κατέθεσε μόνο στην Επιστημονική Επιτροπή της Βουλής. Εκεί είναι άλλωστε υποχρεωμένος να το καταθέσει.
      Γι’ αυτό πιστεύω ότι αυτό το νομοσχέδιο το φέρατε παραμονές εκλογών για ψηφοθηρικούς λόγους. Το νομοσχέδιο είναι πρόχειρο και προεκλογικό για να πούμε στα νησιά «να, εμείς που θέλουμε να προστατέψουμε το περιβάλλον». 
      Η έκθεση του Γενικού Λογιστηρίου του Κράτους αναφέρεται σε ακαθόριστες δαπάνες. Δεν έχω ξαναδεί τέτοιο νομοσχέδιο. Όλα είναι ακαθόριστα. Δεν υπάρχει νούμερο πουθενά. Εντάξει, είναι ορισμένες αμοιβές που δεν μπορούν να υπολογισθούν και είναι ακαθόριστες. Όμως, όλες οι δαπάνες είναι ακαθόριστες ή αναφέρει ότι θα καλυφθούν αόριστα από τον προϋπολογισμό των δημοσίων επενδύσεων και  τον τακτικό προϋπολογισμό του Υπουργείου Αιγαίου. Για να μιλάμε συγκεκριμένα, έχει το Υπουργείο Αιγαίου την οικονομική δυνατότητα από τον προϋπολογισμό του να το κάνει; 
      Ο τακτικός προϋπολογισμός του Υπουργείου Αιγαίου το 2003 ήταν 23 εκατομμύρια ευρώ. Αυτός ο προϋπολογισμός είναι πιο μικρός από τον προϋπολογισμό του Δήμου Χίου ή του Δήμου Λέσβου. Με αυτόν τον προϋπολογισμό θα κάνετε αυτό το νομοσχέδιο; Μας κοροϊδεύετε, κύριε Υπουργέ; Πού θα βρείτε τα λεφτά; Τα 23 εκατομμύρια ευρώ φθάνουν ίσα-ίσα να πληρώσετε τους μισθούς και τις αντιμισθίες του προσωπικού και να κάνετε και στοιχειώδη πολιτική που χρειάζεται στο Αιγαίο. Δεν υπάρχουν λεφτά. Είναι εκατοντάδες τα ακίνητα και οι δικαιούχοι που πρέπει να αποζημιωθούν.
      Όσον αφορά τα κίνητρα, τις φοροαπαλλαγές και τις επιδοτήσεις που αναφέρονται στο σχέδιο νόμου, τα περισσότερα από αυτά περιλαμβάνονται στην ισχύουσα νομοθεσία. Ο ν.2601/98 στο άρθρο 5 με σαφήνεια αναφέρει τις επιδοτήσεις και τις φοροαπαλλαγές που το σημερινό σχέδιο νόμου αναφέρει στις διατάξεις του.
      Το θέμα μας δεν είναι να επαναλαμβάνουμε διατάξεις οι οποίες ήδη ισχύουν. Το ζητούμενο για εμάς τους αιγαιοπελαγίτες είναι και το ξέρετε πολύ καλά –σας το λένε και τα επιμελητήρια- στο νέο αναπτυξιακό νόμο να περιλάβετε τέτοιες διατάξεις που να είναι πάνω από αυτά τα όρια τα οποία συζητάμε τώρα και εν πάση περιπτώσει όχι λιγότερα από αυτά που ισχύουν σήμερα στη Θράκη ή από αυτά που θα νομοθετήσετε στη συνέχεια.
      Αυτό είναι το αίτημα και όχι να επαναλάβουμε τα ίδια στο νομοσχέδιο για να πείτε ότι δίνετε κάτι. Τίποτε δε δίνετε. Ισχύουν όλα .
      Επίσης, στο σχέδιο νόμου επαναλαμβάνονται διατάξεις για τον προσδιορισμό  της αποζημίωσης. Δε μας φέρνει κάτι ξεχωριστό. Υπάρχει νόμος που λέει με ακρίβεια πώς γίνεται η αποζημίωση σε απαλλοτρίωση οικοπέδου ή κτίσματος. Είναι ο ν. 1249/1982. Τον επαναλαμβάνετε. Επίσης, υπάρχει νόμος που ορίζει ποιο είναι το διατηρητέο κτίριο, είναι ο ν. 1577/1985. Αυτός επαναλαμβάνεται στο σχέδιο νόμου. Είναι ο ν. 2831/2000 για την προστασία της αρχιτεκτονικής, της φυσικής κληρονομιάς. Ορίζει ποιο κτίσμα πρέπει να φύγει, γιατί δημιουργεί προβλήματα στην αρχιτεκτονική και φυσική κληρονομιά του τόπου μας. Όσον αφορά τον αιγιαλό και την παραλία, υπάρχει νομοθεσία, η οποία αναφέρεται στο ν.2791/2001. Επομένως, εδώ ο κύριος Υπουργός Αιγαίου δεν μας φέρνει τίποτε καινούργιο.
      Δεν υπάρχουν χρήματα και όλη η υπόθεση γίνεται μόνο για εντυπωσιασμό.
      Κυρίες και κύριοι συνάδελφοι, δεν υπάρχει προεκλογικό νομοσχέδιο του ΠΑΣΟΚ που να μην περιλαμβάνει μερικές επιτροπές όπου τα μέλη της παίρνουν αποζημίωση. Ο Υπουργός είχε φέρει μία επιτροπή, αλλά πρόσθεσε με τροπολογία δεύτερη, ώστε να τακτοποιήσει καμία δεκαπενταριά παρατρεχάμενους στο Υπουργείο. Δεν βλέπω άλλο λόγο για τον οποίο να γίνεται. Ορίζει δύο επιτροπές, των οποίων η αποζημίωση θα οριστεί με κοινή υπουργική απόφαση, όπως συνήθως. 
      Το ζητούμενο είναι το αντικείμενο. Το αντικείμενο των νέων επιτροπών είναι παρόμοιο με των επιτροπών που λειτουργούν ήδη στα νησιά, στη Νομαρχιακή Αυτοδιοίκηση, στην Τοπική Αυτοδιοίκηση, στις εφορίες αρχαιοτήτων και στις πολεοδομίες. Θα μπλέξουν τα μπούτια τους. Θα ψάχνουν να βρουν ποιος θα είναι ο αρμόδιος.  Βάζουμε δύο καινούργιες επιτροπές, για να πάρουν τις αποζημιώσεις δεκαπέντε άτομα. Και αυτός είναι λόγος για τον οποίο γίνονται.
      Θέλω να επισημάνω το πεδίο εφαρμογής του νόμου. Το είπα και στην αρχή. Δεν ισχύει για τα νησιά των Βορείων Σποράδων, δηλαδή Σκιάθο, Αλόννησο, Σκόπελο, Παναγιά και Γιούρια. Δεν ισχύει για τη Θάσο και τη Σαμοθράκη. Οι ισχυρισμοί του  Υπουργού ότι δεν μπορούσε να τα περιλάβει νομοτεχνικά στο σχέδιο νόμου, δεν είναι βάσιμοι. Γιατί αν είχε συμφωνήσει το νομοσχέδιο με το ΥΠΕΧΩΔΕ –το οποίο δεν το υπογράφει- αν είχε συμφωνήσει με το Υπουργείο Πολιτισμού –που δεν το υπογράφει-, αν είχε συμφωνήσει με το Υπουργείο Μακεδονίας και Θράκης –που επίσης δεν υπογράφει το νομοσχέδιο- και με το Υπουργείο Ναυτιλίας, δεν θα υπήρχε κανένα πρόβλημα. Δεν μπορείτε να νομοθετείτε μόνο εσείς σε μία περιοχή της Ελλάδας. Η Ελλάδα είναι ενιαία, το ελληνικό κράτος και τα νησιά. Άλλοι νησιώτες συνάδελφοι θα παραπονεθούν εδώ. 
      Ο Υπουργός Αιγαίου προσπαθεί να νομοθετήσει μόνος του με αποτέλεσμα να έχουμε αυτή την αδικαιολόγητη προχειρότητα. Πιστεύω  ότι θα έχουμε τη δυνατότητα να μιλήσουμε  στη δευτερολογία για τις τροπολογίες. Θέλω όμως να σας ζητήσω να αποσύρετε την τροπολογία δια της οποίας καθορίζετε κατώτερο όριο αρτιότητας των οικοπέδων για την ανέγερση τουριστικών εγκαταστάσεων τα δέκα στρέμματα σε είκοσι πέντε νησιά του Αιγαίου. Αυτό εξυπηρετεί μόνο τους μεγαλοεπιχειρηματίες και κανέναν άλλο. Αυτές οι παρεμβάσεις πρέπει να συνοδεύονται από μελέτες. Έχετε τέτοιες; Φέρνετε μία διάταξη μισής σελίδας, σημαντικότατη. Έχετε κάνει χωροταξική μελέτη γι’ αυτή την απόφαση; Είναι τεράστια η ευθύνη γι’ αυτήν η απόφαση. Δεν σημαίνει ότι δεν πρέπει να προστατεύουμε τα νησιά, αλλά δεν θα τα δώσουμε στους μεγαλοεπιχειρηματίες. Οι μικροί που θέλουν να φτιάξουν μικρά ενοικιαζόμενα δωμάτια στα όρια που έχετε καθορίσει με προεδρικά διατάγματα, δεν μπορούν, γιατί τους ζητάτε και πανωπροίκια. Τους λέτε «έξω εσείς». Πώς θα ζήσουν; Θα αδειάσουν τα νησιά ή θα γίνουν τεράστια συγκροτήματα που θα καταλαμβάνουν είκοσι και τριάντα στρέμματα;
      Επειδή πιστεύουμε ότι η προστασία και η ανάδειξη του φυσικού και του δομημένου περιβάλλοντος των νησιών είναι μια πολύ σπουδαία υπόθεση, η Νέα Δημοκρατία δεν μπορεί να ψηφίσει αυτό το πρόχειρο και προεκλογικό νομοσχέδιο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης ειδικός αγορητής του ΚΚΕ έχει το λόγο.
      ΣΤΑΥΡΟΣ ΣΚΟΠΕΛΙΤΗΣ:  Κύριοι συνάδελφοι, η κατάσταση του φυσικού και του δομημένου περιβάλλοντος στα νησιά μας αλλά και στο μεγαλύτερο μέρος της χώρας είναι δεδομένη. Η δε καταγραφή αυτής της κατάστασης γίνεται απ’ όλους με τα ίδια μελανά χρώματα. Έχει γίνει ένα τεράστιο έγκλημα σε βάρος του περιβάλλοντος και της πολιτιστικής μας κληρονομιάς.
      Το ότι έχουν γίνει εγκλήματα το γνωρίζουν καλύτερα απ’ όλους οι κάτοικοι των νησιών μας. Ο κάτοικος της Λέσβου για παράδειγμα γνωρίζει πολύ καλά το τεραστίων διαστάσεων έγκλημα που έγινε στην πολιτιστική του κληρονομιά με την καταστροφή πάρα πολλών κτισμάτων ιδιαίτερα μέσα στην πόλη της Μυτιλήνης, κτισμάτων που ήταν αληθινά κοσμήματα για την πόλη και ήταν έργα μεγάλων μαστόρων που ανέδειξε ο λαός του νησιού μας. 
      Το θέμα όμως δεν είναι να εντοπίζουμε τα προβλήματα  και να κάνουμε εκτιμήσεις για το μέγεθός τους. Συνάμα πρέπει να εντοπίζουμε και τους υπεύθυνους των εγκλημάτων. Κυρίως όμως πρέπει να μιλάμε για τα μέτρα που πρέπει να παρθούν για να προλάβουμε νέα κακά για να μην επαναληφθούν παρόμοια εγκλήματα και στο μέλλον. Αυτό όμως που ισχύει για κάθε πολίτη που θέλει να θεωρείται υπεύθυνος απέναντι στον τόπο του απέναντι στο χθες, το σήμερα και στο αύριό του, φαίνεται ότι δεν ισχύει για την Κυβέρνηση.
      Το νομοσχέδιο δεν αναφέρεται ούτε στους υπεύθυνους ούτε στις ευθύνες που υπάρχουν για τη σημερινή κατάσταση, αλλά ούτε και σε συγκεκριμένα μέτρα που πρέπει να παρθούν για να μην επαναληφθούν τα εγκλήματα που έγιναν όλα αυτά τα χρόνια. Μεγάλες ευθύνες γι’ αυτή την κατάσταση έχει το ιδιωτικό κεφάλαιο και κύρια το μεγάλο. Κυνηγώντας το κέρδος θυσίασε στο βωμό του τις ομορφιές της φύσης και τα ανθρώπινα δημιουργήματα. 
      Παρόμοια εγκλήματα μ’ αυτά που έγιναν στη Μυτιλήνη έγιναν και στα άλλα νησιά του αρχιπελάγους. Ανυπολόγιστα ήταν τα πλήγματα και οι καταστροφές στο δομημένο και φυσικό περιβάλλον από την κερδοσκοπική απληστία που αποτελεί το κύριο χαρακτηριστικό της δράσης του κεφαλαίου, μια δράση που έχει θεοποιηθεί και από το ΠΑΣΟΚ και από τη Νέα Δημοκρατία. Το κεφάλαιο και η εγκληματική του δράση όμως δεν θα μπορούσαν να αναπτυχθούν και να λειτουργήσουν μ’ αυτό τον τρόπο χωρίς να υπάρχει το κατάλληλο έδαφος που δημιουργήθηκε από την πολιτική όλων των κυβερνήσεων, ιδιαίτερα μετά το 1960.
      Αυτή η πολιτική εκφράστηκε από διάφορα νομοθετήματα που αφορούσαν το περιβάλλον, τους όρους δόμησης στα νησιά μας και γενικότερα στη χώρα μας.
      Μόνο από το 1990 και μετά έχουν ψηφιστεί μια σειρά νόμοι και διατάξεις που είναι σε πλήρη αντίθεση με τις αρχές μιας πολιτικής φιλικής με το περιβάλλον και για την ορθολογική ανάπτυξη των νησιών μας. Η συσσώρευση αυτή έγινε από την κυβέρνηση της Νέας Δημοκρατίας και συνεχίστηκε από την κυβέρνηση του ΠΑΣΟΚ που αξιοποίησαν στο έπακρο το ιδιωτικό κεφάλαιο για να προκύψει για το περιβάλλον η μετέπειτα εγκληματική δραστηριότητα. Το έγκλημα λοιπόν έχει και φυσικό και ηθικό αυτουργό. Φυσικός αυτουργός είναι το ιδιωτικό κεφάλαιο κύρια το μεγάλο κεφάλαιο και ηθικός αυτουργός όλες οι κυβερνήσεις που κυβέρνησαν τη χώρα και με τη νομοθεσία τους βοήθησαν να φθάσουμε σ’ αυτή την κατάσταση. Αυτή η κατάσταση συνεχίζεται και σήμερα πέραν του γεγονότος ότι η Κυβέρνηση γίνεται πρόξενος των εγκλημάτων σε βάρος του περιβάλλοντος, δείτε τι γίνεται τώρα με τα έργα. Εκτός αυτού σήμερα προωθούνται για ψήφιση μια σειρά νόμων που συνεχίζουν ή επιτείνουν το έγκλημα. Τέτοιοι νόμοι είναι αυτοί που ψηφίστηκαν και αφορούν τον αιγιαλό, τα λιμάνια, τις παραλίες και αυτός που σήμερα ψηφίζεται. Αυτοί οι νόμοι άνοιξαν και θα ανοίξουν νέες πληγές για το περιβάλλον μια και θα αξιοποιηθούν από αυτούς προς την κατεύθυνση να αβγατίσουν τα κέρδη τους. 
      Βέβαια, κύριοι Βουλευτές, και τέτοια νομοθετήματα είχαμε από την πλευρά της Νέας Δημοκρατίας και οι ευθύνες της όπως έχουμε τονίσει είναι τεράστιες για την κατάσταση που δημιουργήθηκε στο φυσικό και δομημένο περιβάλλον των νησιών μας. Βέβαια και η Κυβέρνηση με τα διάφορα νομοσχέδια που φέρνει στη Βουλή για ψήφιση κάθε άλλο παρά διαφοροποιούν την κατάσταση. Το ίδιο γίνεται με το υπό συζήτηση νομοσχέδιο. Πάντως πρέπει να μας πει καθαρά η Νέα Δημοκρατία αν συμφωνεί ή όχι με το συζητούμενο νομοσχέδιο. 
      Κυρίες και κύριοι συνάδελφοι, ένα άλλο στοιχείο που για μας έχει ολέθριες συνέπειες στην υποβάθμιση του περιβάλλοντος και γι’ αυτό ευθύνεται η Κυβέρνηση, είναι η εγκατάλειψη των χωριών μας από διάφορους παράγοντες που έπαιξαν ρόλο και μεταξύ αυτών είναι και το μεγάλο ιδιωτικό κεφάλαιο. Στην επιτροπή έφερα ένα παράδειγμα για την εγκατάλειψη της αγροτικής παραγωγής που έχει σαν αποτέλεσμα τα άλλοτε καλλιεργημένα χωράφια των νησιών μας που άλλοτε λειτουργούσαν σε περίπτωση πυρκαγιάς  σαν αντιπυρικές ζώνες τώρα να έχουν γίνει εστίες συνέχισης και εξάπλωσης των πυρκαγιών. Το έζησα αυτό στη Σάμο όταν βρισκόμουν εκεί. Δυστυχώς δεν παίρνεται κανένα μέτρο από την Κυβέρνηση ενώ αντίθετα παίρνονται μέτρα προς την αντίθετη κατεύθυνση και έτσι μεγιστοποιούνται τα προβλήματα που αντιμετωπίζει ο αγρότης και γενικότερα οι κάτοικοι των νησιών μας, με αποτέλεσμα να εγκαταλείπουν τις καλλιέργειες και ακόμη τα ίδια τα χωριά τους.
      Συρρικνώνονται τα χωριά μας και σε λίγα χρόνια και στη Μυτιλήνη και στη Χίο και αλλού δεν θα χρειάζεται να φτιάξουμε γηροκομεία, γιατί εκεί που γράφεται «τοπικό διαμέρισμα τάδε» θα γράψουμε «γηροκομείο τάδε». Οι κάτοικοι που θα έχουν μείνει θα είναι σε μεγάλη ηλικία. Όσο για τις παρεχόμενες υπηρεσίες, όπως υγεία, παιδεία κλπ., γι’ αυτά τα προβλήματα καμιά κουβέντα δε γίνεται στο νομοσχέδιο πέρα από τις γενικόλογες αναφορές της εισηγητικής έκθεσης. Μην ξεχνάμε ότι ψηφίστηκαν νόμοι που λειτουργούν στην αντίθετη κατεύθυνση και σ’ αυτό το γεγονός ο μόνος ωφελημένος είναι οι επιχειρήσεις. Σαν συμπέρασμα αυτού είναι το άρθρο 4, πρέπει να σας πω ότι οι επενδύσεις που θα γίνουν, θα είναι με χρήματα του δημοσίου και θα θεωρηθούν ότι τις έκαναν οι ίδιοι. 
      Πρέπει να πω επίσης ότι στις επιχειρήσεις που έχουν αυθαίρετα κτίσματα, όχι μόνο δεν επιβάλλεται η υποχρέωση της κατεδάφισης αλλά αποζημιώνονται γι’ αυτό, οι δε δαπάνες κατεδάφισης θεωρούνται σαν επένδυση και θα τυχαίνουν φορολογικής απαλλαγής που θα φθάνουν έως το 100% της δαπάνης.
      Η επιδρομή στο φυσικό και δομημένο περιβάλλον φοβόμαστε ότι θα συνεχιστεί και θα πάρει ακόμα πιο δραματικές διαστάσεις εξαιτίας των νόμων που ψηφίστηκαν ή ψηφίζονται από τη Βουλή.
      Κλείνοντας, κύριε Πρόεδρε, θέλω να πω ότι η προστασία του νησιώτικου και φυσικού δομημένου περιβάλλοντος δεν μπορεί να γίνει μέσα στα πλαίσια της πολιτικής που προωθεί η Κυβέρνηση και με την οποία συμφωνεί και η Νέα Δημοκρατία. Μια πολιτική που θέλει τη γη, τον αιγιαλό και τα δάση εμπόρευμα στη διάθεση των καιροσκόπων. Επίσης, όσο καλή διάθεση και αν έχει η Κυβέρνηση, δεν μπορεί να γίνει η αποκατάσταση των όσων ζημιών έγιναν μέχρι σήμερα με τα μερεμέτια που προτείνει το συγκεκριμένο νομοσχέδιο. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ). 
      Η προστασία του περιβάλλοντος και η αποκατάσταση μπορεί να επιτευχθεί μόνο στα πλαίσια μιας άλλης πολιτικής, που στο κέντρο της προσοχής της δεν θα έχει την ικανοποίηση των συμφερόντων του κεφαλαίου, όπως έγινε μέχρι σήμερα, αλλά τον άνθρωπο και τις ανάγκες του. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η Κοινοβουλευτική Εκπρόσωπος και εισηγήτρια του Συνασπισμού της Αριστεράς των Κινημάτων και της Οικολογίας κ. Ξηροτύρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε. 
      Εκτός από μια σειρά προεδρικών διαταγμάτων που έχουν σχέση με πολεοδομικά θέματα, με θέματα όρων δόμησης κλπ., που έχει κάνει μέχρι τώρα το Υπουργείο Αιγαίου, πρέπει να επισημάνουμε ότι είναι τελικά το πρώτο νομοσχέδιο που καταθέτει το Υπουργείο από την ίδρυσή του, δηλαδή από το 1985. 
      Επίσης, πρέπει να επισημάνουμε ότι γι’ αυτό το μεγάλο θέμα της άναρχης δόμησης και όλων των σχετικών διαταγμάτων που πρέπει να γίνουν, για να αποτραπεί και να βελτιωθεί η κατάσταση, και στο νησιώτικο χώρο δεν υπάρχει αυτή τη στιγμή συνεργασία και συντονισμός του Υπουργείου Αιγαίου και του κατεξοχήν αρμόδιου Υπουργείου, του ΥΠΕΧΩΔΕ. 
      Αυτό επιβεβαιώνεται και από το γεγονός ότι αυτό το νομοσχέδιο δεν υπογράφεται από την Υπουργό ΥΠΕΧΩΔΕ. Το ουσιαστικότερο, όμως, είναι ότι με αυτό το νομοσχέδιο γίνεται μία προσπάθεια για τα νησιά που υπάγονται στο Υπουργείο Αιγαίο, αλλά στο νησιώτικο χώρο υπάρχουν πάρα πολλά άλλα νησιά –εγώ δεν θέλω να γενικεύσω την κατάσταση- τα οποία έχουν πολύ περισσότερη ανάγκη και από αυτά τα οποία υποδεικνύονται τώρα για τέτοιες επεμβάσεις. 
      Από την άλλη πλευρά, θα ήταν ιδιαίτερα χρήσιμη και η συνεργασία του Υπουργείου Αιγαίου με το Υπουργείο Εμπορικής Ναυτιλίας και το Υπουργείο Εθνικής Άμυνας, διότι εγώ διαπιστώνω ότι παραμένουν σοβαρά προβλήματα που αφορούν τον αιγιαλό, τις εκτάσεις των λιμένων, δηλαδή τις παραλιακές εκτάσεις, οι οποίες έχουν δομηθεί κατά βάναυσο τρόπο και βέβαια, θα έλεγα ότι αυτές οι εκθέσεις είναι η «βιτρίνα» για το κάθε νησί. 
      Συμφωνούμε με την αναφορά που γίνεται στην εισηγητική έκθεση και θα τονίσουμε πολύ περισσότερα όσον αφορά το ότι το φυσικό, παραδοσιακό και ανθρωπογενές περιβάλλον και των αιγαιοπελαγίτικων νησιών έχει υποστεί πολλαπλές βάναυσες επεμβάσεις. Και η σημερινή παρατηρούμενη υποβάθμιση υπονομεύει αυτό το οποίο τουλάχιστον στα λόγια προσπαθούμε να τονίσουμε όλοι. Δηλαδή, υπονομεύει μία ισόρροπη και βιώσιμη ανάπτυξη αυτών των περιοχών. Αυτή η κατάσταση δεν δημιουργήθηκε τυχαία. Οι ευθύνες είναι σοβαρές και τα αίτια πάρα πολλά. 
      Αν δούμε το μεταπολεμικό μοντέλο ανάπτυξης, χαρακτηρίζεται από την αστικοποίηση, την εγκατάλειψη των παραδοσιακών δραστηριοτήτων, όπως είναι η γεωργία, η αλιεία, οι τοπικές τέχνες, εγκατάλειψη η οποία ερήμωσε πολλά από τα νησιά από τον ενεργό πληθυσμό τους, οικιστική ανάπτυξη χωρίς σχεδιασμό και στα νησιά, χάρη της λεγόμενης «μονοκαλλιέργειας» του τουρισμού, η κατάσταση έχει φτάσει να είναι μη αναστρέψιμη.
      Πολλές φορές οι τοπικές κοινωνίες ενσωματώνουν νοοτροπίες και μηνύματα που φέρνει αυτός ο άναρχος και ανταγωνιστικός τουρισμός και εξελίσσονται κατά τέτοιο τρόπο οι περιοχές αυτές που τελικά και οι κάτοικοί τους εγκαταλείπουν κάθε αγώνα, κάθε επαγρύπνηση για την προστασία και για τη βιώσιμη διαχείρισή τους και δεν σκέφτονται πώς θα παραδώσουν τελικά αυτούς τους χώρους, αυτές τις περιοχές, αυτούς τους οικισμούς στις επόμενες γενιές.
      Είναι κυρίαρχη, λοιπόν, η ευθύνη των μεταπολιτευτικών κυβερνήσεων, που τελικά εφάρμοσαν κάποιες κοντόφθαλμες πολιτικές στις οποίες υπερισχύει ο πελατειακός χαρακτήρας. Πολλές φορές έχουμε διαπιστώσει και σ’ αυτήν την Αίθουσα, αλλά και στην κοινωνία ότι το κράτος κάνει τα στραβά μάτια στην αυθαιρεσία. Υποκαθιστά την αναγκαία, οργανωμένη ρυθμιστική παρέμβαση στα ζητήματα της χωροταξίας και της πολεοδομίας με την παρέμβαση που κάνει η ιδιωτική πρωτοβουλία και τα δίκτυα συμφερόντων.
      Στη χώρα μας, σε αντίθεση με τη διεθνώς αναγνωρισμένη πρακτική της οργανωμένης δόμησης, η οικιστική ανάπτυξη -ιδιαίτερα στην παράκτια ζώνη και στις μεγάλες πόλεις- γίνεται εκτός σχεδιασμού με ανεγέρσεις κατοικιών κατά παρέκκλιση, χωρίς προβλέψεις για τις απαραίτητες υποδομές, για τις υποδομές κοινής ωφέλειας  και για τους χώρους πρασίνου. Ιδιαίτερα για τα νησιά μας, αυτό πρέπει να γίνεται, χωρίς όρους και προϋποθέσεις, προκειμένου οι οικισμοί που θα δημιουργηθούν να είναι συμβατοί με το φυσικό και πολιτιστικό πλούτο αυτών των νησιών. Σύντομα αυτές οι εκτάσεις που δομούνται μ’ αυτό τον τρόπο απαξιώνονται, χάνουν κάθε στοιχείο της ομορφιάς τους και εντάσσονται άρον-άρον στα πρόχειρα πολεοδομικά σχέδια, τα οποία καμιά σχέση δεν έχουν με τον ολοκληρωμένο χωροταξικό σχεδιασμό.
      Εμείς λέμε ότι παρ’ όλο που όλοι έχουμε διαπιστώσει αυτή την κατάσταση, η Κυβέρνηση συνεχίζει να παρακολουθεί ως θεατής τον τρόπο με τον οποίο και δημιουργείται η οικιστική ανάπτυξη και εν τέλει η οικονομική ανάπτυξη. Είναι ένας τρόπος άναρχος και ανεξέλεγκτος που δεν δημιουργεί τις συνθήκες εκείνες και δεν παράγει εκείνα τα εργαλεία που θα μπορούσαν τουλάχιστον να περιορίσουν και να ελέγξουν αυτήν την εκτροπή που γίνεται. 
      Οι δημόσιες υπηρεσίες είναι υποβαθμισμένες και υποστελεχωμένες και δεν μπορούν να ασκήσουν τον έλεγχο που είναι απαραίτητος. Παράλληλα, έχουν αδυναμία να υλοποιήσουν έργα και προγράμματα από τα κοινοτικά πλαίσια στήριξης, με τις κατευθύνσεις και τις οδηγίες της Ευρωπαϊκής Ένωσης. Όμως, παρατηρούμε τελικά ότι αυτά τα σύγχρονα έργα και προγράμματα δεν υλοποιούνται -ιδιαίτερα στις νησιώτικες περιοχές- και από την έλλειψη μέσων, αλλά και από την έλλειψη δυνατοτήτων στελέχωσης των υπηρεσιών που καλούνται να τα υλοποιήσουν.
      Μιλήσαμε πάρα πολλές φορές για τα θέματα των ακτοπλοϊκών συγκοινωνιών, για τις υπηρεσίες υγείας και πρόνοιας, για τα προβλήματα της φθίνουσας αγροτικής και μεταποιητικής παραγωγής, τα οποία είναι πάρα πολύ μεγάλα. Η έλλειψη, λοιπόν, υποδομών και η φθίνουσα κατάσταση στην ύπαιθρο δημιουργούν  -πέραν των επιπτώσεων που δημιούργησε η άναρχη δόμηση- μια άλλη βαριά κληρονομιά για το νησιώτικο χώρο που είναι πάρα πολύ δύσκολο να ανατραπεί.
      Όλοι συμφωνούμε -και όλα τα κόμματα έχουν εμπλουτίσει τον πολιτικό τους λόγο- με την πολιτική μιας ισόρροπης και βιώσιμης αειφόρου ανάπτυξης που πρέπει να εφαρμοστεί στη χώρα μας. Τι έχει όμως κυρίαρχη θέση σ’ αυτή την πολιτική; Έχει κυρίαρχη θέση ο χωροταξικός σχεδιασμός, ο οποίος πρέπει να καθορίσει τις χρήσεις γης και στη συνέχεια τη δυνατότητα των αντίστοιχων επενδυτικών σχεδίων που πρέπει να γίνουν. Όμως, αυτός ο χωροταξικός σχεδιασμός -ειδικότερα στα νησιά- ξεπέρασε τη δεκαπενταετία που βρίσκεται ακόμα στα συρτάρια.
      Δεν θεσμοθετήθηκε και βέβαια δεν ξεκίνησε καμία υλοποίησή του. Συνεχώς με τις άλλες παρεμβάσεις που γίνονται μέσω άλλων νομοσχεδίων, το Συμβούλιο της Επικρατείας έχει ενστάσεις και αιτιάσεις πάνω στα χωροταξικά σχέδια που προωθούνται. Τελικά υπάρχει μία διαδικασία που δεν τελειώνει ποτέ. 
      Εκείνη, όμως, η διαδικασία που τελειώνει και καθορίζει το πώς τελικά θα δομηθεί και ο νησιώτικος χώρος, αλλά και ο υπόλοιπος ελλαδικός χώρος, είναι η διαδικασία της αυθαίρετης δόμησης. Αυτή πηγαίνει μπροστά και τελικά ακολουθούμε εμείς, ακολουθούν τα βασικά «εργαλεία» και της επιστήμης, αλλά και της πολιτικής, τα οποία έπρεπε να υπάρχουν, για να μπορέσει τελικά η χώρα μας να ξεφύγει απ’ αυτήν την κατάσταση της δόμησης, χωρίς σχεδιασμό και χωρίς προστασία και του οικιστικού και του φυσικού, αλλά και του πολιτιστικού περιβάλλοντος.
      Συνεχώς ακούμε τον προβληματισμό του ΥΠΕΧΩΔΕ ότι βρίσκεται προς το τέλος των χωροταξικών σχεδίων, ότι μέχρι τώρα φταίνε διάφορες καταστάσεις για το ότι δεν μπορεί να προχωρήσει στο Κτηματολόγιο, άρα πρέπει να πάρει κάποια άλλα μέτρα, τα οποία αναιρούν νόμους και για την αειφόρο ανάπτυξη και για το χωροταξικό σχεδιασμό. Αναφέρομαι στο τελευταίο νομοσχέδιο που έχει κατατεθεί για τη νομιμοποίηση της αυθαίρετης δόμησης και την αλλαγή στον τρόπο έκδοσης των οικοδομικών αδειών. 
      Βέβαια, αναφέρομαι και στο δασικό νομοσχέδιο που συζητάμε τώρα. Είναι ένα νομοσχέδιο, που, αν το δει κανείς, τουλάχιστον για τις νησιωτικές περιοχές και για τις παραλιακές εκτάσεις, είναι καταστρεπτικό πέρα για πέρα, διότι εκτάσεις φρυγανώδεις, χορτολιβαδικές, εκτάσεις που έχουν φυτά, με τις διάφορες προϋποθέσεις που θέτει αυτό το δασικό νομοσχέδιο, στο τέλος δεν θεωρούνται ότι δημιουργούν δασοκάλυψη. Με τον περιορισμό ότι οι εκτάσεις αυτές, αν δεν περιβάλλονται από δασικές εκτάσεις, χάνουν το χαρακτηρισμό τους ως δασικές, καταλαβαίνετε ότι οι περισσότερες εκτάσεις, οι παραλιακές εκτάσεις, οι εκτάσεις του νησιώτικου χώρου, τίθενται εκτός δασικής προστασίας, εκτός της προστασίας που το ίδιο το Σύνταγμα επιβάλλει, αφού εντάσσει το δάσος και το θεωρεί ως ένα οικοσύστημα που συνυπάρχει με την υπόλοιπη χλωρίδα και πανίδα.
      Έρχεται, λοιπόν, τούτο το νομοσχέδιο να κάνει μία προσπάθεια για να αποκαταστήσει κάποια πράγματα. Εμείς θεωρούμε ότι είναι ένα θετικό βήμα. Όμως, είμαστε υποχρεωμένοι –και αυτό κάνω αυτήν τη στιγμή- να επισημάνουμε τα προβλήματα και τις αιτίες που δημιούργησαν αυτά τα προβλήματα μέχρι τώρα, αλλά να επισημάνουμε και σοβαρά νομοθετήματα με τα οποία μας κατακλύζει τον τελευταίο καιρό η Κυβέρνηση, τα οποία θα πλήξουν ακόμη περισσότερο και θα επιβαρύνουν την κατάσταση στο νησιωτικό χώρο, αλλά και στις υπόλοιπες επιβαρημένες περιοχές της χώρας μας.
      Εμείς, λοιπόν, όπως κάναμε και στην επιτροπή, συμφωνούμε επί της αρχής σ’ αυτό το νομοσχέδιο, παρ’ όλα αυτά που σας είπα. Όμως, από την άλλη πλευρά, θέλουμε να τονίσουμε ότι αυτή η προσπάθεια που γίνεται είναι περιορισμένη σε λίγα νησιά και με λίγες δυνατότητες επεμβάσεων και το όργανο που δημιουργείται δεν έχει ουσιαστικές αρμοδιότητες για να επιβάλει κάποια πράγματα.
      Παρ’ όλες αυτές τις περιορισμένες δυνατότητες, θέλουμε να τονίσουμε ότι οι πόροι δεν διαφαίνονται. Είναι πιο περιορισμένοι και ενδεχομένως να μην υπάρξουν ποτέ, έστω για να εφαρμοστούν αυτά τα οποία επιτάσσει αυτό το νομοσχέδιο.
      Θεωρούμε ότι θα υπάρξουν και πρόσθετα προβλήματα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μπορώ να έχω μια μικρή ανοχή;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κυρία Ξηροτύρη θα υπάρξει μια μικρή ανοχή χρόνου, αλλά θα ήθελα να υπενθυμίσω και ισχύει για όλους τους συναδέλφους ότι οι Βουλευτές που έχουν εγγραφεί υπερκαλύπτουν το χρόνο που διατίθεται και επομένως θα γίνουν περικοπές. Άρα δεν θα υπάρξει ανοχή στην επιμήκυνση του χρόνου του κάθε ομιλητή. 
      Συνεχίστε κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:   Θα ήθελα να τονίσω ότι οι πόροι είναι ιδιαίτερα περιορισμένοι, αλλά από την άλλη πλευρά τα όργανα τα οποία δημιουργούνται και ιδιαίτερα το συμβούλιο αυτό, θα πρέπει να έχει και πρόσθετους πόρους αλλά και ισχυρότερα νομοθετικά εργαλεία, ούτως ώστε να μπορέσει τελικά να πείσει τον ιδιώτη ότι πρέπει να αποδεχθεί αυτήν την βελτίωση, αυτή την παρέμβαση που πρέπει να γίνει και να πείσει τον επιχειρηματία για να δεχθεί αυτήν τη παρέμβαση. 
      Τελικά διορθώθηκε σε δύο σημεία ο νόμος ούτως ώστε να μπορεί τελικά να επιβάλει η τοπική κοινωνία όταν ένας οικισμός βελτιώνεται με αυτά τα προγράμματα και αντιδρά ένας ιδιώτης, εφόσον έχει τη σύμφωνη γνώμη να επιβάλει την παρέμβαση σ’ αυτόν τον ιδιώτη για να την αποδεχθεί.
      Έχοντας πάρα πολλές επιφυλάξεις όσον αφορά την εξασφάλιση αυτών των περιορισμένων πόρων γι’ αυτές τις περιορισμένες τύπου επεμβάσεις εμείς ψηφίζουμε κατ’ αρχήν αυτό το νομοσχέδιο και θα ευχηθώ να αποτελέσει και αυτό το συμβούλιο το οποίο δημιουργείται ένα όργανο αντίστασης σε αυτά τα οποία έρχονται.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Παπαδέλης έχει το λόγο.
      ΦΡΑΓΚΛΙΝΟΣ ΠΑΠΑΔΕΛΛΗΣ: Κύριοι συνάδελφοι, πριν από λίγα χρόνια σε μια συνέντευξή μου στην τηλεόραση, με ρώτησαν αν υπάρχει κατά τη γνώμη μου νεοελληνικός πολιτισμός. Τότε είχα απαντήσει πως νεοελληνικός πολιτισμός θα υπάρξει από τη στιγμή που θα αρχίσουν οι κατεδαφίσεις των διαφόρων οικοδομικών εκτρωμάτων  που έχουν αλλοιώσει την εικόνα της Ελλάδας. Και ειλικρινά χαίρομαι γιατί αυτή η πρώτη νομοθετική παρέμβαση του Υπουργείου Αιγαίου, στα δεκαοκτώ χρόνια λειτουργίας του, φαίνεται να συμπίπτει απόλυτα με την άποψη που είχα εκφράσει σε ανύποπτο χρόνο.
      Μπορεί να είναι ιδιαίτερα σημαδιακό ότι ο πραγματικά ακμαίος και σπουδαίος αιγαιοπελαγίτικος και αρχαιοελληνικός πολιτισμός μοιάζει να βρίσκει και σήμερα με αυτό το νομοσχέδιο, ψήγματα βέβαια -για να μην κάνουμε ισοπεδώσεις-  αναδημιουργίας και πάλι όμως στο ελληνικό αρχιπέλαγος.
      Μακάρι, το εύχομαι αυτή η πραγματικά αξιέπαινη πρωτοβουλία του Υπουργού Αιγαίου και της Κυβέρνησης να αποτελέσει την απαρχή μονάχα για μια δημιουργική συνέχεια. Είναι αλήθεια πως ο αρχιτεκτονικός πλούτος των νησιών μας σε στενή συνάφεια με την απαράμιλλη φυσική ομορφιά τους, το εκτυφλωτικό τους φως, το ήμερο γαλάζιο του τοπίου τους, μα και η μακραίωνη ιστορία και παραδόσεις τους, προσφέρονται απλόχερα για μια παρόμοια προοπτική.
      Είναι γεγονός λοιπόν, κατά την άποψή μου, ότι οι ευθύνες του επόμενου αρμόδιου Υπουργού, όπου και να ανήκει αυτός για την υλοποίηση αυτής της δημιουργικής συνέχειας είναι τεράστιες. Και νομίζω ότι ακούγονται σαν ιδιαίτερα παράταιρες οι φωνές που εκφράζονται κυρίως από την πλευρά της Νέας Δημοκρατίας για κατάργηση του Υπουργείου Αιγαίου. Γιατί είναι περισσότερο από βέβαιο πως αν στα δεκαοκτώ χρόνια από την ίδρυσή του, το Υπουργείο Αιγαίου –που ιδρύθηκε από τον Ανδρέα Παπανδρέου για λόγους βεβαίως στρατηγικούς- σήμερα φέρνει το πρώτο σχέδιο νόμου, ότι ο πολιτικός του ρόλος είναι ιδιαίτερα περιορισμένος.
      Όμως, αυτό καθ’ εαυτό το περιεχόμενο του νομοσχεδίου, το οποίο συζητάμε και το οποίο στοχεύει –διαβάζω από την εισηγητική έκθεση- «στην αποκατάσταση του τοπίου, στην προστασία και ανάδειξη του φυσικού και δομημένου περιβάλλοντος, στη βελτίωση της ποιότητας ζωής και των παρεχόμενων υπηρεσιών σε κατοίκους, στην παραγωγή και εμπέδωση στους πολίτες μιας κοινωνικής συνείδησης, φιλικής προς το περιβάλλον», ακριβώς αυτοί οι στόχοι αποδεικνύουν ότι ο ρόλος του Υπουργείου Αιγαίου μπορεί, αλλά και πρέπει, να αναδειχθεί.
      Συνεπώς όχι μονάχα δεν μπορεί να συζητάμε σοβαρά για κατάργησή του, αλλά απεναντίας θα πρέπει να συζητάμε, να προτείνουμε και να διεκδικούμε, ιδιαίτερα εμείς οι Αιγαιοπελαγίτες και όχι μόνο, την ουσιαστική ενίσχυσή του για να διαδραματίσει το ρόλο που πρέπει και μπορεί. Γι’ αυτό το λόγο, επαναλαμβάνω την πρόταση την οποία είχα καταθέσει και πριν λίγο καιρό, ότι δεν θα πρέπει βεβαίως να συζητάμε την κατάργηση του Υπουργείου Αιγαίου, αλλά την αναβάθμισή του και μετατροπή του σε Υπουργείο Νήσων, Θαλασσίων Συγκοινωνιών και Εσωτερικών Μεταφορών. Εγώ νομίζω ότι αυτός πρέπει να είναι ο ρόλος του Υπουργείου για τον πολυνησιακό χώρο της Ελλάδος που είναι χαρακτηριστικά γεωγραφικό, αλλά και κοινωνικοπολιτικό για τον τόπο μας. 
      Με τον τρόπο αυτό πιστεύω ότι μπορεί το Υπουργείο αυτό και πρέπει να αποκτήσει πολιτική υπόσταση και ουσιαστική στρατηγική ευθύνη για όλα τα θέματα ενδιαφέροντος των νησιών, μιας πολυνησιακής βέβαια χώρας, όπως είναι η Ελλάδα.
      Κυρίες και κύριοι συνάδελφοι, θεωρώ ότι το νομοσχέδιο είναι ιδιαιτέρως θετικό ότι ασφαλώς είναι πρωτοποριακό, είναι εκσυγχρονιστικό και βεβαίως είναι καινοτόμο. Με όσες διαφορετικές απόψεις και αν έχει κανείς επί των επιμέρους διατάξεών του περί της ολοκληρωμένης αντιμετώπισης των θεμάτων αυτών, θεωρώ ότι δεν μπορεί να μην αναγνωρίσει και την καινοτομία και τον πρωτοποριακό του χαρακτήρα. 
      Όσες μεμψίμοιρες αναφορές και αν γίνουν, όπως έγιναν στην επιτροπή, κατά τη συζήτηση αυτού του νομοσχεδίου, για ατέλειες, για ανεπάρκειες, για ατελέσφορες ρυθμίσεις, για προεκλογικό χαρακτήρα του νομοσχεδίου και πολλά άλλα, πιστεύω ότι δεν μειώνουν ούτε κατ’ ελάχιστον τη σημαντική αξία και τον πρωτοποριακό του χαρακτήρα. 
      Ο αφοριστικός όσο και ισοπεδωτικός λόγος που εκφράστηκε από την Αντιπολίτευση συνολικά, πως τάχα δεν έχει γίνει τίποτα, πως υπάρχει χάος, πως το Αιγαίο είναι εγκαταλελειμμένο, απλά φέρνουν στο δικό μου μυαλό, αλλά και των κατοίκων των νησιών του Αιγαίου Πελάγους κάποιες εποχές όχι πολύ μακρινές, εποχές στις οποίες η κατάσταση στην παιδεία, για παράδειγμα, ήταν τέτοια, ώστε για να μετακινηθώ εγώ από το χωριό μου -που ήταν πενήντα χιλιόμετρα από την πόλη- όπου εκείνη την εποχή δεν υπήρχε γυμνάσιο και λύκειο χρειαζόμουν τρεισήμισι ώρες και βεβαίως δεν μπορούσα να πηγαινοέρχομαι κάθε μέρα, αλλά έπρεπε στην ουσία να μεταναστεύσω. Σήμερα όμως υπάρχουν γυμνάσια και λύκεια σχεδόν σε κάθε δήμο και μάλιστα ιδιαιτέρως εντυπωσιακά. Σήμερα υπάρχουν ανώτατες σχολές, πανεπιστημιακές σχολές σ’ όλα τα νησιά του Αιγαίου.
      Στην υγεία να θυμηθούμε τα νοσοκομεία μας, τα οποία ουσιαστικά ήταν αποθήκες ανθρώπων με δύο, τρεις γιατρούς στο καθένα απ’ αυτά. Και σήμερα σχεδόν όλες οι πρωτεύουσες των νομών διαθέτουν καινούργια ή ανακαινισμένα νοσοκομεία και έναν τεράστιο αριθμό γιατρών. Φτάνει να σας πω ότι στο νοσοκομείο της Μυτιλήνης στη Λέσβο, πρέπει να υπάρχουν πάνω από εκατόν είκοσι γιατροί ειδικευμένοι και ειδικευόμενοι σχεδόν όλων των ειδικοτήτων. Και αυτό συμβαίνει στα περισσότερα νησιά.
      Να θυμηθούμε τις υποδομές, τι δρόμοι υπήρχαν, τι λιμάνια, τι αεροδρόμια και τι υπάρχει σήμερα;
      Δεν είναι λογικό, λοιπόν, να εκφραζόμαστε με έναν ισοπεδωτικό και αφοριστικό λόγο για προβλήματα, που βεβαίως υπάρχουν και θα υπάρχουν ακόμα και τα οποία πρέπει να αντιμετωπιστούν.
      Θεωρώ, λοιπόν –για να μην μακρηγορώ- ότι το νομοσχέδιο αποτελεί μία άριστη προσπάθεια στον τομέα του, όσες αδυναμίες και αν του καταλογιστούν. Για το λόγο αυτό, πιστεύω πως θα πρέπει να υπερψηφιστεί απ’ όλες τις πλευρές και για λόγους ιστορικούς, δεδομένου ότι αποτελεί την πρώτη νομοθετική προσπάθεια του Υπουργείου Αιγαίου, αλλά και για λόγους ουσίας για το περιεχόμενό του, απ’ όλους εκείνους οι οποίοι αγαπούν πραγματικά το Αιγαίο και τους ανθρώπους του. Κι εγώ νομίζω, ότι σ’ αυτήν εδώ την Αίθουσα όλοι αγαπούν τους Αιγαιοπελαγίτες και τους ακρίτες των νησιών μας. 
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη Ψαρούδα): Ευχαριστούμε τον κ. Παπαδέλλη, που ήταν απολύτως εντάξει και στο χρόνο του.
      Κύριοι συνάδελφοι, υπενθυμίζω ότι σ’ αυτή τη διαδικασία συζητούνται μαζί και οι τροπολογίες του νομοσχεδίου ώστε να μην έχουμε  στο τέλος της συζήτησης προβλήματα.
      Κύριε Πρόεδρε, έχετε το λόγο. Θέλετε όλο το χρόνο σας, τα δεκαπέντε λεπτά;
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δε νομίζω, κυρία Πρόεδρε.
      Κύριοι συνάδελφοι, δεν ξέρω αν πρέπει για ιστορικούς λόγους να ψηφίσουμε το νομοσχέδιο, όπως είπε πρωτύτερα ο συμπαθέστατος συνάδελφος από τη Λέσβο. Ξέρω ότι αυτό το νομοσχέδιο αυτήν την ώρα, δυσκολεύομαι να καταλάβω γιατί εισάγεται. Δεν γνωρίζω τι τελικά θα αποφασιστεί, ποια θα είναι η μοίρα του Υπουργείου Αιγαίου κύριε Υπουργέ. Και πρέπει να πω ότι υπάρχουν και υπέρ και κατά επιχειρήματα πολύ σοβαρά. Και εν πάση περιπτώσει αν διατηρηθεί πρέπει να αλλάξει σίγουρα μορφή.
      Όταν ιδρύθηκε, κύριε συνάδελφε, δεν ιδρύθηκε για στρατηγικούς λόγους. Είναι αστείο και να το λέμε. Ήταν μια μπαρούφα, μία πομφόλυγα που πετάχθηκε εκείνη την εποχή. Ιδρύθηκε για καθαρά εντυπωσιασμό εσωτερικό, για πολιτικούς λόγους από τον Ανδρέα Παπανδρέου τότε. Δεν είναι όμως θέμα το οποίο μπορεί να μας απασχολήσει σήμερα. 
      Εγώ θα ήθελα να κάνω μια γενικότερη παρατήρηση. Ομολογώ, κύριε Υπουργέ, ότι είναι μια σωστή προσπάθεια που κάνετε και την εκτιμώ. Εγώ γεωγραφικά αν θέλετε από πλευράς καταγωγής δεν είμαι αιγαιοπελαγίτης αλλά ψυχικά είμαι αιγαιοπελαγίτης, αγαπώ το Αιγαίο όσο και εσείς οι αιγαιοπελαγίτες το αγαπάτε. Και το πονώ, κυρία Πρόεδρε. Και αυτό που θα ήθελα να πω σήμερα στον κύριο Υπουργό είναι ότι αυτό το νομοσχέδιο, είναι μια δειλή προσπάθεια να βελτιώσει τα πράγματα, να διορθώσει μερικά κακώς κείμενα, χωρίς πιστώσεις και χωρίς καμια εξασφάλιση ότι θα πάρει σάρκα και οστά, λεπτομέρεια που στην Ελλάδα καλό είναι να μην την ξεχνούμε. Αλλά εν πάση περιπτώσει, από πλευράς πρόθεσης και κατεύθυνσης εγώ συμφωνώ.
      Αλλά το ερώτημα, κυρία Πρόεδρε και κύριε Υπουργέ, είναι πώς θα διορθώσετε τα κακώς κείμενα ή πώς θα σταματήσετε την καταστροφή που γίνεται  στο Αιγαίο με την άναρχο δόμηση, με την έλλειψη χωροταξικών σχεδίων, με τα εμπόδια τα οποία παρεμβάλλονται ανά πάσα στιγμή σε κάθε εξυγιαντική προσπάθεια; 
      Αντιλαμβάνομαι ότι εσείς προσωπικά δεν μπορείτε να φέρετε στους ώμους σας την τελική απόφαση πάνω σ’ αυτό το θέμα, αλλά αυτό είναι το θέμα κυρία Πρόεδρε σήμερα στο Αιγαίο.  Το χωροταξικό σχέδιο της Μυκόνου, απ’ όσο πληροφορούμαι, εξακολουθεί να ταλαιπωρείται από δω και από κει χωρίς κανείς να παίρνει την τελική ευθύνη να το εγκρίνει. Χωρίς χωροταξικά σχέδια το Αιγαίου, κύριοι συνάδελφοι, που το εκπροσωπείτε, είναι καταδικασμένο να πεθάνει. Θα υποστεί μια βάρβαρη υπερεκμετάλλευση επιχειρηματικών συμφερόντων και θα καταστραφεί ό,τι υγιές και ωραίο έχουμε στο Αιγαίο.
      Αντιλαμβάνομαι βέβαια, κυρία Πρόεδρε, ότι είναι αντιδημοτικό αυτό το οποίο λέγω, ότι έρχεται σε αντίθεση προς τα κομματικά σας συμφέροντα και γι’ αυτό ακριβώς δεν περίμενα ότι προεκλογικά θα φέρνατε κάτι το εξυγιαντικό. Φέρνετε κάτι το ανώδυνο, το σωστό,  που δεν είναι όμως η ουσία του προβλήματος.
      Κυρία Πρόεδρε, εγώ αυτό που θέλω να ευχηθώ είναι, η επόμενη κυβέρνηση που θα έρθει –και που εγώ τουλάχιστον πιστεύω ότι θα είναι κυβέρνηση της Νέας Δημοκρατίας- να κάνει αυτό που το Αιγαίο χρειάζεται: Να σταματήσει την καταστροφική επέμβαση που γίνεται, να βάλει τάξη, να προχωρήσει σε έγκριση χωροταξικών σχεδίων, ώστε πράγματι να δημιουργηθούν οι προϋποθέσεις για να σωθεί το Αιγαίο, που μπορεί ακόμα να σωθεί.
      Αν όμως καθυστερήσουμε μερικά χρόνια, κύριοι συνάδελφοι, θα είναι ήδη αργά. 
      ΠΡΟΕΔΡΕΥΟΥΣΑ (Άννα Μπενάκη Ψαρούδα): Το λόγο έχει ο συνάδελφος κ. Κορτσάρης.
      ΝΙΚΟΛΑΟΣ ΚΟΡΤΣΑΡΗΣ: Δεν μπορούσα να αποφύγω τον πειρασμό, όπως στην επιτροπή, έτσι και σήμερα, Βουλευτής της δυτικής Μακεδονίας εγώ από μια ορεινή και ακριτική περιοχή να μην πάρω το λόγο και να μιλήσω για τα νησιά του Αιγαίου και τους κατοίκους. Αισθάνομαι ότι είμαστε συγγενείς, γιατί η Φλώρινα και τα νησιά του Αιγαίου έχουν κοινά προβλήματα και έτσι θα ήθελα για λίγο να αναφερθώ σ’ αυτά.
       Ο πρώτος λόγος που μιλάω για το σημερινό νομοσχέδιο είναι η παράλληλη ζωή, οι παράλληλες ανησυχίες, οι ταλαιπωρίες και η εγκατάλειψη που αισθανόμαστε εμείς και τα νησιά: εμείς με το κακό οδικό δίκτυο, τις χιονοπτώσεις, την έλλειψη σιδηροδρομικού δικτύου, τις παγωνιές και τα νησιά με την κακή ναυσιπλοία, τα όχι συχνά δρομολόγια, τους κινδύνους από τις κακές καιρικές συνθήκες και την κάκιστη συντήρηση των πλοίων, αλλά και την παλαιότητα αυτών. Δεν θέλω να αναφερθώ στα προχθεσινά κωμικοτραγικά γεγονότα που όλοι μας γνωρίζουμε. 
      Ο δεύτερος λόγος είναι συναισθηματικός. Έχω υπηρετήσει τρία χρόνια περίπου στη Μυτιλήνη ως λοχαγός γιατρός αναισθησιολόγος και δούλεψα στο Βοστάνειο Γενικό Νοσοκομείο το χρονικό αυτό διάστημα. Έτσι, γνωρίζω πρόσωπα και πράγματα, έχω αγαπήσει τον τόπο, έχω γνωρίσει πολλούς από τους κατοίκους με τους οποίους συνεχίζω να διατηρώ φιλικότατες σχέσεις. Γνωρίζω λοιπόν τους προβληματισμούς και τις ανησυχίες τους. 
      Τέλος, αισθάνομαι ιδιαίτερους δεσμούς με τη Μυτιλήνη και το Αιγαίο, γιατί στα δυόμισι χρόνια που υπηρέτησα εκεί απέκτησα και τα δύο μου παιδιά. Άρα, νομιμοποιούμαι και υποχρεούμαι να πω μερικές σκέψεις για το συζητούμενο σχέδιο νόμου.
      Έχουν περάσει, κυρία Πρόεδρε, περισσότερα από δέκα χρόνια που η Ελληνική Βουλή δεν είχε την τύχη και την ευτυχία να μιλήσει για ένα νομοσχέδιο που να αφορά το Αιγαίο. Προεδρικά διατάγματα και υπουργικές αποφάσεις διοικούσαν τα νησιά και καθόριζαν τη ζωή των πολιτών. Έτσι, εσείς σήμερα, κύριε Υπουργέ, πρωτοτυπείτε και αυτό πρέπει να το επισημάνουμε. Κάτι κινείται βεβαίως στο Αιγαίο. Τώρα, αν διαλέξατε το μείζον πρόβλημα και αν είναι αυτό με το οποίο αρχικώς θα έπρεπε να ασχοληθείτε, είναι ένα θέμα προς συζήτηση. Κατά την άποψή μου, αρχίσατε από το έλασσον και όχι από το μείζον.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι ανώδυνο.
      ΝΙΚΟΛΑΟΣ ΚΟΡΤΣΑΡΗΣ: Εκτός αυτού, δυστυχώς φέρνετε το συζητούμενο σχέδιο νόμου στη Βουλή με καθυστέρηση, με πραγματική αδυναμία να εφαρμόσετε και ό,τι καλό περιλαμβάνει λόγω της αναπόφευκτης ημερομηνίας λήξεως που έχει η σημερινή Κυβέρνηση. Έτσι, εκτός του γεγονότος ότι είναι πρόχειρο, προεκλογικό και δεσμευτικό για τις επόμενες κυβερνήσεις, εκτός του ότι κινείται στη σφαίρα της αδιευκρίνιστης οικονομικής του ένταξης και των πόρων απ’ όπου θα αναληφθούν τα χρήματα, εκτός του ότι είναι ανομολόγητο και αδιευκρίνιστο το κόστος του, είναι και χρονικά στη σφαίρα του μέλλοντος, όπου οι ευχές μας το συνοδεύουν να πραγματοποιηθεί από την επόμενη κυβέρνηση, αλλά βεβαίως και διορθωμένο και επαυξημένο και πιο ρεαλιστικό.
      Ο εισηγητής της Πλειοψηφίας μίλησε για δύο κυρίως πράγματα, τα οποία το παρόν σχέδιο νόμου πρέπει και οφείλει να καλύπτει: πρώτον, την προστασία του περιβάλλοντος, και δεύτερον, την προστασία της πολιτιστικής κληρονομιάς.  Πάρα πολύ σωστά. Είναι όμως αυτό δυνατόν χωρίς την ενεργό συμμετοχή, τη συνεργασία, την άποψη και, εν τέλει τη διαμόρφωση από κοινού των αρμοδίων Υπουργείων ΠΕΧΩΔΕ και Πολιτισμού. Σκοπίμως, από αβλεψία, από απρονοησία ή από τι άλλο δεν συνεργαστήκατε, κύριε Υπουργέ, με τους Υπουργούς που σας προανέφερα; Ισχύουν όσα σας καταμαρτύρησε ο εισηγητής μας;
      Ύστερα και στην επιτροπή αλλά και σήμερα σας ρωτώ: Έχετε συζητήσει με τους τοπικούς φορείς των νησιών, με τους νομάρχες, τους δημάρχους, τους πολιτιστικούς, μορφωτικούς και καλλιτεχνικούς συλλόγους, τους καλλιτέχνες από τους οποίους τα νησιά βρίθουν, για να εξασφαλίσετε και ευρεία συναίνεση και πιο σωστή και πλουραλιστική κατόπιν συνεννόησης άποψη και γνώμη;
      Φοβούμαι –για να μην πω νομίζω- ότι δεν το έχετε κάνει, κύριε Υπουργέ.
      Τέλος, επισημαίνω δύο παρατηρήσεις. 
      Στο άρθρο 2, “Επιτροπή αποκατάστασης τοπίων κλπ”, αντικαταστήσατε στην παράγραφο 1, υποπαράγραφο ε΄ τις ενώσεις δήμων και κοινοτήτων με τις Νομαρχιακές Αυτοδιοικήσεις. Κατά τη γνώμη μου θα έπρεπε να κρατήσετε και τους μεν και να προσθέσετε τους δε.
      Στην παράγραφο στ΄ γιατί αποκλείσατε τα Εμπορικά, τα Βιομηχανικά και Οικονομικά Επιμελητήρια και τα αντικαταστήσατε με υπάλληλο του Υπουργείου Αιγαίου; Προφανώς η πρόθεσή σας είναι να αποφύγετε δυσάρεστες παρουσίες. Ολοφάνερα φοβάστε ότι δεν θα συμφωνούσαν με τις δικές σας αποφάσεις.
      Έτσι, νομίζω ότι με τις προσθήκες, τις τροποποιήσεις και νομοτεχνικές βελτιώσεις που συμπεριλάβατε μετά τη συζήτηση στην επιτροπή, το προτεινόμενο, υπό ολοκληρωμένη μορφή, σχέδιο νόμου αν δεν χειροτέρεψε τα πράγματα, πάντως δεν τα βελτίωσε.
      Άρα, δεν μου μένει κλείνοντας παρά να ευχηθώ στα νησιά του Αιγαίου και τους κατοίκους καλό χειμώνα, καλά ταξίδια, χωρίς αντάρες και φουρτούνες, καλές γιορτές και να τους πω ότι με το παρόν σχέδιο νόμου ξεκινά μία προσπάθεια που θα βελτιωθεί και θα ολοκληρωθεί από την κυβέρνηση της Νέας Δημοκρατίας σε πάρα πολύ σύντομο χρονικό διάστημα από σήμερα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κυρία Πρόεδρε, πρέπει να έχουμε το θάρρος της γνώμης μας. Κανείς μέσα στην Αίθουσα δεν έχει πειστεί ότι δεν κινείται προς τη σωστή πλευρά το νομοσχέδιο. 
      Η ένσταση είναι μία και πρέπει να είναι μία. Γιατί να έχουμε νησιά δύο ταχυτήτων, κύριε Υπουργέ;
      Είμαι μέλος της Ελληνοϊσπανικής φιλίας και οσάκις πηγαίνουμε στην Ισπανία μας ξεναγούν σ’ όλες τις παραλίες της Μεσογείου. Εκεί υπάρχει μία ομοιομορφία. Δεν υπάρχει η μία πλευρά της ανορθόδοξης παρουσίας και η άλλη πλευρά την οποία τώρα θέλετε να κάνετε πράξη εσείς ως όραμα.
      Γιατί, λοιπόν, μόνο τα νησιά του Ανατολικού Αιγαίου; Γιατί όχι η Θάσος; Γιατί όχι η Σαμοθράκη; Γιατί όχι η Σκιάθος, η Σκόπελος, η Σκύρος, η Αλόννησος; Γιατί όχι οι Σπέτσες και η Ύδρα; Γιατί όχι τα Κύθηρα; Γιατί όχι τα νησιά του Ιονίου; Για ποιο λόγο λοιπόν; Γιατί να έχουμε δύο εμφανίσεις; Με το σκοπό, με το όραμα που έχετε σε πέντε, δέκα, δεκαπέντε χρόνια πράγματι θα εξομαλυνθεί αυτή η οπτική ανωμαλία η οποία υπάρχει. Γιατί, όμως, τα άλλα νησιά να είναι σ’ αυτή τη δόμηση η οποία είναι απελπιστική; 
      Γιατί, λοιπόν, η Κυβέρνηση δεν μπορούσε να συνεννοηθεί μεταξύ της και να πει, αυτή την πρωτοβουλία, το όραμα που είχατε και εσείς αν θέλετε και εκ της επαγγελματικής σας ιδιότητας, δεν το μεταφέρατε και σ’ άλλους; Για ποιο λόγο όχι;
      Μου είπατε εις την επιτροπή ότι δεν επαρκούσε ο προϋπολογισμός του κράτους. Άρα, λοιπόν, τι κάνουμε; Διάκριση και προτιμάμε εκείνο το νησί από το άλλο νησί; Δεν μπορεί να κάνει διάκριση ένας γονιός ποιο παιδί του θα σώσει από τα δύο. Προσπαθεί και τα δύο. Εδώ έχουμε μία διάκριση. Μπράβο που το κάνατε. Ξεκάθαρα. Αλλά θα έλεγα ότι αυτό πρέπει να επεκταθεί σ’ όλα τα νησιά της χώρας. Δεν μπορεί να έρχεται ο τουρίστας ο αμερικανός με το κότερό του και να πηγαίνει στη Μύκονο, να βλέπει την περιποίηση την οποία εσείς θέλετε να βάλετε και να πηγαίνει δίπλα ακριβώς στις Σπέτσες ή στην Ύδρα και να βλέπει μία οικιστική ανορθογραφία. Νομίζω ότι δεν είναι σωστό.
      Έπρεπε πάση θυσία να βρείτε τη δύναμη να το επιβάλετε στο Υπουργικό Συμβούλιο, να βρείτε και τα χρήματα. Τα χρήματα βρίσκονται. Εγώ δεν θα πάω στην ένσταση του κ. Βαρίνου, με αυτό τον προϋπολογισμό πού θα βρείτε τα λεφτά. Τα λεφτά βρίσκονται εάν αποφασιστεί.
      Γιατί, λοιπόν, δεν το κάνουμε σ’ όλα τα νησιά; Βάλτε το μέσα. Σ’ όλα τα νησιά. Και ξεκινήστε από το νησί που πιστεύετε ότι έχει άμεση προτεραιότητα για τις ανάγκες της Ελλάδος και του τουρισμού. Βάλτε τα, όμως, μέσα. Βάλτε ότι αυτό το πράγμα πρέπει να γίνει παντού. 
      Και πάνω απ’ όλα βέβαια, κύριε Υπουργέ, πιστεύω ότι χρειάζεται μία βελτίωση. Αυτά θα τα γκρεμίσετε που είδαμε μπροστά στα λιμάνια για να υπάρξει μία ομοιομορφία. Μη χτιστεί, όμως, στα εκατό μέτρα κάποιο άλλο. Για το να μη χτιστεί κάποιο άλλο υπάρχει μέριμνα; Ξεκαθαρίζεται μέσα στο νομοσχέδιο;
      Ωραία! Αυτά θα τα φέρετε σε μία ευθεία, σε μία συμμετρία. Στα διακόσια μέτρα έξω από τον οικισμό επί του οποίου δεν μπορεί το Υπουργείο Αιγαίου να επιβάλει άποψη, τι θα συμβεί;
      Πρέπει, λοιπόν, αυτό το οποίο ξεκινήσατε, αυτό το οποίο οραματιστήκατε, να έχει τη σύμφωνη γνώμη και των άλλων Υπουργείων, ούτως ώστε να υπάρχει παρέμβαση και στους οικισμούς που είναι έξω από την ευθύνη του Υπουργείου Αιγαίου. Αυτό είναι το ζητούμενο.
      Δεν μπορούμε, λοιπόν, να έχουμε δύο μέτρα και δύο σταθμά –επιμένω σ΄ αυτό. Δεν θα βοηθήσουμε τα νησιά του Ανατολικού Αιγαίου και θα εγκαταλείψουμε τα νησιά του Δυτικού Αιγαίου. Έπρεπε να κάνετε κάτι. Για ποιο λόγο πρέπει να «ριχτεί» η Σκόπελος και η Σκιάθος; Δεν είναι νησιά; Δεν έχουν φορολογούμενους πολίτες; Δεν ψηφίζουν; Για ποιο λόγο, λοιπόν, μεριμνούμε για είκοσι μίλια ανατολικότερα και δεν μεριμνούμε για είκοσι μίλια δυτικότερα; Αυτό είναι κάτι που δεν μπορώ ν΄ αντιληφθώ.
      Η δε φράση «δεν υπάρχουν χρήματα», δεν ευσταθεί, διότι επαναλαμβάνω ότι χρήματα υπάρχουν και το ξέρετε ότι υπάρχουν, αν μπορέσετε να ελέγξετε κάποιες από τις δημόσιες δαπάνες, οι οποίες υπερχειλίζουν από μίζες και οι οποίες πηγαίνουν και στα δύο μεγάλα κόμματα.
      Θα ήθελα να κλείσω τη σύντομη αυτή παρέμβαση με τη βεβαιότητα την οποία άκουσα στην Αίθουσα ότι θα αλλάξει η Κυβέρνηση και θα έρθει η Νέα Δημοκρατία. Βεβαίως το καθεστώς του ΠΑΣΟΚ πρέπει να πάψει, αλλά πριν μόλις μία εβδομάδα ήμουν στην Ουάσιγκτον και όπως είδα, εκεί έχουν άλλους σχεδιασμούς στο μυαλό τους και άλλες προβλέψεις, σαν αυτήν την ενδεχόμενη αλλαγή στην ηγεσία του ΠΑΣΟΚ, οπότε δεν ξέρουμε ποια θα είναι η εξέλιξη των εκλογών.
      Επομένως να μη μιλάμε για τα μελλούμενα που δεν γνωρίζουμε, αλλά γι΄ αυτά που προσδιορίζουμε σήμερα. Και σήμερα αυτό το νομοσχέδιο, ενώ η σύλληψή του κινείται προς τη σωστή κατεύθυνση, η μη ολοκλήρωση σ΄ όλα τα νησιά είναι προβληματική, για εμένα τουλάχιστον, κύριε Υπουργέ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, το νομοσχέδιο αποτελεί, όπως είπα και στη Διαρκή Επιτροπή, έκφραση αλλαγής. Έχει περιεχόμενο αλλαγής. 
      Σπάνια –το λέω με ελευθερία και ας είμαι Βουλευτής του ΠΑΣΟΚ- κύριε Υπουργέ, έχουμε νομοσχέδια αλλαγής. Ο κανόνας είναι ότι έχουμε νομοσχέδια διαχείρισης. Η κατηγορία και η ενοχή που νιώθω έναντι του λαού είναι ότι τον προδώσαμε ή τουλάχιστον ότι με την ορμή που επιβάλλουν οι βαθιές τομές και αλλαγές, δεν κινηθήκαμε προς την πραγμάτωση της ιδέας που υποσχεθήκαμε στο λαό.
      Στο νομοσχέδιο αυτό –θα ήθελα να είμαι, παρά τα προσωπικά μου αισθήματα, σκληρός απέναντί σας- και να είστε υπερήφανος γι’ αυτό, δεν έχετε αφήσει περιθώριο. Είναι προϊόν αλλαγής. Γιατί είναι προϊόν αλλαγής; Κάνει μια βαθιά τομή στη διαμορφούμενη και εν πολλοίς εμπεδωμένη νοοτροπία της οικοπεδοποίησης των κτισμάτων με άναρχη πολεοδομία και αρχιτεκτονική, που αποτελούν στίγματα ενός μεγάλου φυσικού θησαυρού, που είναι το Αιγαίο μας.
      Θα συμφωνούσα με τον κ. Καρατζαφέρη στη διεύρυνση του νομοσχεδίου. Τώρα μπορούμε να κάνουμε αυτό. Είναι αλλαγή και αυτό που γίνεται. Μακάρι κάποτε αυτό το κλίμα να απλωθεί με τομές αναλόγου βάθους και περιεχομένου σε όλη την πατρίδα. Ωστόσο, επειδή περιορίζεται στο Αιγαίο, δεν μπορούμε να αρνηθούμε την αξία του νομοσχεδίου.
      Θα προσθέσω ότι εγώ εξακολουθώ να πιστεύω ότι το κίνημά μας είναι και πατριωτικό. Μερικοί το έχουν εγκαταλείψει και κάνουν ότι δεν θυμούνται το περιεχόμενο της ιδεολογίας μας. Τη λέξη «πατριωτισμός» τη χρησιμοποιούν κάποιοι ψευτοκουλτουριάρηδες, που δεν ξέρουν πού ανήκουν και βεβαίως δεν ξέρουν τι λένε, γιατί εάν είχαν συνείδηση αυτών που λένε, πιστεύω ότι δεν θα τα έλεγαν. Έχουν πατριωτισμό μέσα τους, αλλά είναι σαν το παιδί που έκαψε τη σημαία. Αυτός μπορεί να είναι ήρωας, όταν τον χρειαστεί η πατρίδα. Βεβαίως δεν του συγχωρώ αυτό που έκανε, είναι έγκλημα, αλλά θέλω να πω «ου γαρ οίδασι τι ποιούσι».
      Εγώ θέλω να πιστεύω, κύριοι συνάδελφοι της Νέας Δημοκρατίας και του σεβαστού ΚΚΕ που είστε παρόντες – ο κ. Καρατζαφέρης έφυγε- ότι το κόμμα μου εξακολουθεί να αποτελεί συν τοις άλλοις και πατριωτικό κίνημα.
      Θέλω, λοιπόν να πιστεύω ότι είναι πατριωτικό κίνημα και όταν μιλάμε στο πνεύμα του πατριωτικού κινήματος -εσείς που είστε από το Αιγαίο- για το Αιγαίο και για τον Έβρο σημαίνει δίνουμε και την καρδιά μας και την ψυχή μας. Έτσι, με αυτήν την έννοια και την ευρύτερη ευσέβεια που οφείλουμε στο ελληνικό φυσικό περιβάλλον και ιδία στο περιβάλλον που αποτελεί το εθνικό μας μέτωπο ειρήνης -ή ό,τι άλλο θέλουν οι γείτονες, αν δεν περνά το «ειρήνης» που είναι γοητευτικότερο- οφείλουμε να δώσουμε σ΄ αυτό το περιβάλλον και την ψυχή μας.
      Ποια είναι η αξία του νομοσχεδίου; Έρχεται να παντρέψει δύο χαρακτηριστικές ιδιότητες που αποτελούν στοιχεία αυτής της πολιτισμικής μορφής, του ειδώλου του αιγαιοπελαγίτικου πολιτισμού. Από τη μία μεριά είναι το φυσικό κάλλος, η αίσθηση του φυσικού δώρου που το φιλτράρει η θάλασσα με τους ύμνους της και που το τροφοδοτεί με ζείδωρο οξυγόνο ο ωραίος ουρανός των νησιών. Το δεύτερο στοιχείο που επιδιώκει να αξιολογήσει το συγκεκριμένο νομοσχέδιο είναι η παραδοσιακή μορφή της αρχιτεκτονικής, δηλαδή η αρχιτεκτονική τω όντι παράδοση. 
      Σ΄ αυτό, κυρία Πρόεδρε, δεν μπορώ να μην προσθέσω και τον ωραίο πληθυσμό του Αιγαίου, τον ανθρώπινο παράγοντα, ο οποίος εμπλουτίζει και τη φύση, πραγματώνει και τις αξίες, δημιουργεί και επεκτείνει όλα τα στοιχεία που αποτελούν τον πολιτισμό. Έχει λοιπόν αυτή τη μορφή. Το έζησα έντονα δύο χρόνια το Αιγαίο σ΄ ένα λεπτό σημείο του, έτσι που καθώς συνδέθηκα με τον κόσμο, αποχωρώντας και αποχαιρετώντας το βόρειο συγκρότημα της Δωδεκανήσου, είπα και το στηρίζω συνειδησιακά ακόμα ότι αισθάνομαι πως κατάγομαι από το Αιγαίο. Επιτρέψτε μου αυτόν τον εγωισμό.
      Κύριε Υπουργέ, έρχεστε λοιπόν να αρμονίσετε αυτά τα πράγματα. Πώς, πού; Σε μία πραγματικότητα που δεν κολακεύει την αδυναμία, τα αισθήματά μας, την αγάπη μας. Δεν κολακεύει τον πολιτισμό της πατρίδας μας. Έγιναν πολλά πράγματα τελευταία που αναφέρει ευθαρσώς ο κύριος Υπουργός. Όσο υπάρχει τόλμη, υπάρχει πρόοδος. Η φυγή μπροστά στην πραγματικότητα είναι η ενοχή για μη πρόοδο. Η τόλμη πάντα σπρώχνει τα πράγματα μπροστά. 
      Εδώ λοιπόν αναφέρεται ότι έγιναν πράγματα στην πατρίδα κάτω από κακές περιστάσεις, ύστερα από εμφυλιοπολεμικές καταστάσεις και όλα αυτά τα γνωστά και μαζί με την έλλειψη φαντασίας να οσφρανθούμε. Είναι αυτό που λέμε ότι δεν είχαμε τη σοφία, για να χρησιμοποιήσω τον Καβάφη στο «Σοφοί δε προσιόντων» ότι εκείνα που γίνονται τα βλέπουν οι άνθρωποι, εκείνα που πρόκειται να γίνουν τα βλέπουν μόνο οι θεοί. Μεταξύ των δύο είναι οι σοφοί, που εν ώραις σοβαρών σπουδών τα προσερχόμενα αντιλαμβάνονται. Εδώ λοιπόν δεν είχαμε αυτή τη σοφία για χρόνια. Και έγιναν όλες οι παρεμβάσεις που πρόσβαλαν και το ένα στοιχείο και το άλλο.
      Κρίμα που δεν έχω πολύ χρόνο να υμνήσω το Αιγαίο με την ευαισθησία και την αγάπη που του οφείλω. Έρχεται το νομοσχέδιο σήμερα και βάζει ένα κυρίαρχο στοιχείο.  Το θεωρώ πολύ βασικό για τη δημοκρατία μας, γιατί κάθε κίνηση που αναιρεί τους κανόνες της δημοκρατίας ούτως ή άλλως δεν μπορεί να ωφελήσει τον τόπο. Εδώ χαίρομαι που ερεθίζει την προσωπική ευθύνη σε διαδικασία συναίνεσης. Είναι σημαντικό το στοιχείο αυτό. Το επεσήμανα και στη Διαρκή Επιτροπή.
      Όλα να γίνουν με συναίνεση. Σαφώς υπάρχει το συνταγματικό πλαίσιο…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σπυριούνη, έχετε υπόψη σας ότι τηρούμε το χρόνο.
      ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κυρία Πρόεδρε.
      ΑΡΙΣΤΟΤΕΛΗΣ ΠΑΥΛΙΔΗΣ: Το Αιγαίο, κυρία Πρόεδρε!
      ΚΥΡΙΑΚΟΣ ΣΠΥΡΙΟΥΝΗΣ: Το συνταγματικό πλαίσιο καθορίζει τη δυνατότητα το κράτος να κάνει επίταξη, το κράτος να κάνει απαλλοτρίωση για το δημόσιο συμφέρον και ένα σωρό άλλα πράγματα.
      Το νομοσχέδιο στηρίζεται στην προσωπική συναίνεση, στην αίτηση των δικαιουμένων να αλλάξουν τα πράγματα, να αναπλάσουν την περιοχή, να ανακαινίσουν τα παραδοσιακά κτήρια, να τροφοδοτήσουν με υψηλής ευαισθησίας μέριμνα τους παραδοσιακούς οικισμούς, τους ιστορικούς, τους έχοντες ξεχωριστό κάλλος, όπως αναφέρουν οι πέντε κατηγορίες. Τα κίνητρα που αναφέρονται στο νομοσχέδιο αναγνωρίζουν ηθικά τη διάθεση του τοπικού στοιχείου. Επίσης, το νομοσχέδιο συγκροτεί επιτροπή, προβλέπει αρμοδιότητες και πόρους. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σπυριούνη, σας ευχαριστούμε. Ξέρετε τους λόγους για τους οποίους είμαι αυστηρή. Συνήθως δεν είμαι.
      ΚΥΡΙΑΚΟΣ ΣΠΥΡΙΟΥΝΗΣ: Σας ευχαριστώ. Να δηλώσω, επειδή βιάζομαι να φύγω, ότι ψηφίζω το νομοσχέδιο.
      (Χειροκροτήματα)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ακολουθεί ομιλητής της Νέας Δημοκρατίας.
      ΚΟΣΜΑΣ ΣΦΥΡΙΟΥ: Κυρία Πρόεδρε, εγώ δεν θα μιλήσω;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Υπάρχει εναλλαγή κομμάτων σ΄ αυτή τη διαδικασία.
      Ο κ. Τρυφωνίδης έχει το λόγο.
      ΓΕΩΡΓΙΟΣ ΤΡΥΦΩΝΙΔΗΣ: Με χαρά είδαμε και εμείς ένα νομοσχέδιο από το Υπουργείο Αιγαίου και μάλιστα σ΄ ένα  τόσο σοβαρό θέμα και πρόβλημα που αφορά στην πολιτιστική κληρονομιά των νησιών του Αιγαίου πελάγους. Ο χειρισμός όμως τον οποίο έκανε η Κυβέρνηση σ΄ αυτό το σοβαρό θέμα, δείχνει ότι δεν έχει συναισθανθεί απόλυτα περί τίνος πρόκειται.
      Δεν είναι τυπικό το θέμα ότι άλλα αρμόδια Υπουργεία σαν το ΠΕΧΩΔΕ ή το Πολιτισμού είναι απόντα από αυτό το νομοσχέδιο. Έγινε το νομοσχέδιο για να διατηρηθεί μία επικυριαρχία του Υπουργείου Αιγαίου. Βλέπετε φερ’ ειπείν η Επιτροπή Αποκατάστασης Τοπίου και Κτισμάτων η οποία είναι αποκλειστικό δημιούργημα του Υπουργείου Αιγαίου, θα χειρίζεται θέματα πολιτισμού, χωροταξίας. Όλα αυτά τα βάλαμε στην άκρη για να περιφράξουμε ένα χώρο μέσα στον οποίο το Υπουργείο Αιγαίου έχει αρμοδιότητα. Γι’ αυτό αγνοήθηκαν και τα άλλα νησιά του Αιγαίου πελάγους, γιατί δεν ήταν της αρμοδιότητας του Υπουργείου Αιγαίου.
      Αυτό δείχνει την προχειρότητα με την οποία η Κυβέρνηση νομοθετεί και αντιμετωπίζει το τεράστιο θέμα της μοναδικής κληρονομιάς μας, της πολιτιστικής, της κληρονομιάς αυτού του ιδιαίτερου φυσικού κάλλους που αποτελούν τα νησιά του Αιγαίου πελάγους.
      Τα νησιά του Αιγαίου πελάγους έχουν μια παγκόσμια μοναδικότητα. Γι’ αυτό έπρεπε εμείς οι Έλληνες να διαφυλάξουμε αυτήν την κληρονομιά απόλυτα.
      Τι έρχεται να κάνει η Κυβέρνηση τελείως όψιμα; Να φέρει αυτό το νομοσχέδιο το οποίο φωτίζει μεν το πρόβλημα –γιατί υπάρχει σοβαρό πρόβλημα εκεί- αλλά ουσιαστικά δεν το αντιμετωπίζει καθόλου. Το αντιμετωπίζει τελείως ευκαιριακά με αποτέλεσμα και οι κάτοικοι των νησιών και οι διάφοροι άλλοι πολίτες, οι οποίοι έχουν συμφέροντα στα νησιά αυτά, να μην παίρνουν σοβαρά την πρόταση της Κυβέρνησης ν΄ αντιμετωπίσει το θέμα.
      Τι θα έπρεπε να κάνει η Κυβέρνηση όχι τώρα αλλά πριν από χρόνια και όταν είχαμε μπροστά μας και τα ευρωπαϊκά κεφάλαια; Θα έπρεπε να είχε προχωρήσει σε έναν χωροταξικό σχεδιασμό των νησιών του Αιγαίου πελάγους κατά προτεραιότητα ώστε η ανάπτυξή τους να βαδίζει πάνω σ’ αυτόν και να μην έχουμε τα σημερινά έκτροπα.
      Μιλάμε για άναρχη δόμηση, για προσβολή του τοπίου. Όλες αυτές οι προσβολές,  όλα όσα έγιναν τα τελευταία είκοσι χρόνια δεν ευαισθητοποίησαν την Κυβέρνηση να αντιμετωπίσει το πρόβλημα σοβαρά; Δυστυχώς ο χωροταξικός της σχεδιασμός που είναι βασικό εργαλείο ανάπτυξης για τη χώρα, για την Κυβέρνηση του ΠΑΣΟΚ είναι ανύπαρκτος. Χρησιμοποιείται μόνο για επικοινωνιακούς σκοπούς. Για να σας δείξω πόσο αδιάφορο είναι το ΠΑΣΟΚ, για να χρησιμοποιήσει το χωροταξικό σχεδιασμό ως εργαλείο ανάπτυξης, σας αναφέρω το εξής. Προχωρεί σε διάφορα σχέδια στις περιφέρειες της χώρας χωρίς πρώτα να έχει προχωρήσει ο Εθνικός Χωροταξικός Σχεδιασμός, ο οποίος θα έδινε ρόλους και δυνατότητες σύμφωνα με τα δεδομένα της κάθε περιοχής για να παίξει έναν ιδιαίτερο ρόλο ανάλογα με τα πλεονεκτήματά της. Ελλείπει  ο κεντρικός Χωροταξικός Σχεδιασμός, άρα ο κυοφορούμενος και ευρισκόμενος για χρόνια στα συρτάρια των Υπουργείων περιφερειακός σχεδιασμός επομένως και ο σχεδιασμός των νησιών του Αιγαίου,  ουσιαστικά είναι μια ουτοπία. 
      Ο σωστός σχεδιασμός θα προέβλεπε ακόμη και αυτές οι παρεμβάσεις που προβλέπονται από το νομοσχέδιο να γίνουν σε ορισμένα κτίσματα, να προϋποθέτουν ολοκληρωμένη μελέτη σε κάθε νησί, να ξέρει εκ των προτέρων που θα κινηθεί η Κυβέρνηση όπως και τους περιορισμούς που θα έθετε στην αυθαίρετη  δόμηση  ή στην δόμηση που τραυματίζει το περιβάλλον ακόμα και σήμερα. 
      Ένα ακόμα επιχείρημα της επιπολαιότητας με την οποία αντιμετωπίζει το πρόβλημα η Κυβέρνηση είναι η περίφημη τροπολογία για τα δέκα στρέμματα. Γιατί δέκα και όχι εννέα, έντεκα ή οκτώ; Υπάρχουν περιοχές που μία τουριστική μονάδα πιθανόν να χρειάζεται λόγω ιδιομορφίας λιγότερα στρέμματα ή περιοχές που να  χρειάζονται είκοσι και είκοσι πέντε στρέμματα. Αυτή η μονοκονδυλιά είναι απαράδεκτη, είναι εκτός σύγχρονης αντίληψης, εκτός επιστημονικής θεώρησης και οπωσδήποτε μία στρέβλωση του περιβάλλοντος. Γι’ αυτό μίλησα για σωστό χωροταξικό σχεδιασμό. Σ΄ ένα νησί που έχει σωστό χωροταξικό σχεδιασμό, θα υπάρχουν ζώνες ανάπτυξης, οι τουριστικές, οι γεωργικές, θα μπορέσει να διαφυλαχθεί μια αειφορία στα νησιά του Αιγαίου που υπήρχε για αιώνες και που δυστυχώς τις τελευταίες δεκαετίες με μια μονοκονδυλιά, τη μοναδική οικονομική δραστηριότητα στα νησιά του τουρισμού, την έχουμε καταστρέψει. Και τον ίδιο τον τουρισμό καταστρέφουμε γιατί με τη μαζικότητα του τουρισμού που αυθαίρετα διαμορφώνετε στα νησιά του Αιγαίου, θα έχουμε μία τεράστια οικονομική και τουριστική υποβάθμιση. Κάθε χρόνο θα έρχονται λιγότερο ποιοτικοί, οικονομικά και κοινωνικά τουρίστες σ΄ ένα υποβαθμισμένο περιβάλλον. Γι’ αυτό χρειάζεται σοβαρότητα αυτό το θέμα. Χαιρετίζω την προσπάθεια του Υπουργού που είχε το θάρρος να παρουσιάσει στη Βουλή εμμέσως αυτό το πρόβλημα, αλλά από την άλλη δυστυχώς η Κυβέρνηση δείχνει για μια ακόμα φορά την αδυναμία ν΄ αντιμετωπίσει τα τεράστια προβλήματα της χώρας. Και η κατάσταση που υπάρχει στο Αιγαίο σήμερα είναι ένα τεράστιο πρόβλημα που θα αναγκαστεί να χειριστεί  η επόμενη κυβέρνηση, δυστυχώς με λιγότερους πόρους από τα ευρωπαϊκά ταμεία, με χαμένο χρόνο. Ξοδεύτηκαν γύρω στα 2 τρισεκατομμύρια δραχμές για δράσεις στο περιβάλλον όλα αυτά τα χρόνια από ευρωπαϊκούς και εθνικούς πόρους και δεν έγινε τίποτε.
      Το νομοσχέδιο κινείται στα όρια μιας ασπιρίνης όταν ο ασθενής χρειάζεται σοβαρότατη εγχείριση. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ -Ο πολιτικός και ο διανοούμενος», είκοσι εννέα μαθητές του 12ου Δημοτικού Σχολείου Λαμίας και οι συνοδοί τους.
      Η Βουλή τους καλωσορίζει. 
      (Χειροκροτήματα απ΄ όλες τις πτέρυγες της Βουλής)
      Ο κ. Σφυρίου έχει το λόγο.
      ΚΟΣΜΑΣ ΣΦΥΡΙΟΥ: Κυρία Πρόεδρε, λυπάμαι γιατί είμαι υποχρεωμένος να ξεκινήσω την τοποθέτησή μου σχολιάζοντας αυτά που είπε ο επίτιμος Πρόεδρος της Νέας Δημοκρατίας κ. Μητσοτάκης. Μίλησε με περισσή πολιτική μικροψυχία θυμίζοντας το Μητσοτάκη του 1965. Είπε πως όταν ο Ανδρέας Παπανδρέου ίδρυσε το Υπουργείο Αιγαίου, ίδρυσε μία μπαρούφα και ότι το ίδρυσε για καθαρά πολιτικούς λόγους. 
      Ήρθαμε και με το Σύνταγμα του 2001 το αναθεωρηθέν και τονίσαμε ομόφωνα στην Εθνική Αντιπροσωπεία ότι υπάρχουν ιδιαιτερότητες στη νησιωτική Ελλάδα για τις οποίες ο νομοθέτης όταν καταρτίζει νόμους και όταν εκδίδει διοικητικές πράξεις ζητά να λαμβάνονται υπόψη για να κάνει εύστοχες νομοθετικές και άλλες ρυθμίσεις. Η Ευρωπαϊκή Ένωση με καταστατικούς χάρτες και συνθήκες αναγνώρισε τις ιδιαιτερότητες που υπάρχουν στα νησιά. Και αναρωτιέται όλος ο λαός των νησιών η ίδρυση ενός Υπουργείου το οποίο θα μελετά εξειδικευμένα τα ιδιαίτερα προβλήματα, θα διαμορφώνει πολιτικές και προτάσεις, τόσο ως αυτοτελές Υπουργείο, όσο και στα επιμέρους καθ’ ύλην Υπουργεία για να υπάρχει μία πολιτική που θα ανταποκρίνεται στα ιδιαίτερα προβλήματα των νησιών, είναι μπαρούφα; 
      Μια και έκανε τον κόπο ο κ. Μητσοτάκης και τοποθετήθηκε σ΄ αυτό το νομοσχέδιο και μάλιστα με παραινέσεις για την ανάγκη να προωθηθούν οι χωροταξικοί σχεδιασμοί να σταματήσει η άναρχη δόμηση, προαναγγέλλοντας ότι η Νέα Δημοκρατία θα σταματήσει την καταστροφή και ότι θα βάλει τάξη, θα ήθελα να ρωτήσω όταν ήταν Πρωθυπουργός έκανε καμιά πολιτική πράξη προκειμένου να σταματήσει την καταστροφή και να βάλει τάξη στο χώρο των νησιών; Φοβάμαι ότι δεν θα βρει ούτε μία τέτοια πολιτική απόφαση. 
      Εγώ υποστηρίζω την ανάγκη να επισπευσθούν οι χωροταξικές μελέτες που βρίσκονται σε ατέρμονες διαδικασίες, σε δημοκρατικό διάλογο με τους πολίτες ή σε υπηρεσίες του ΥΠΕΧΩΔΕ. Πρέπει να ολοκληρωθούν αλλά το ένα δεν αναιρεί το άλλο. Όταν παραδεχόμαστε ότι υπάρχουν εκτρώματα, όταν παραδεχόμαστε ότι σε ιστορικούς τόπους, σε παραλίες, σε παραδοσιακούς οικισμούς, υπάρχουν κτίσματα τα οποία δεν τιμούν κανέναν, δεν θα έπρεπε το Υπουργείο να δείξει την ευαισθησία και να φέρει μέτρα, τα οποία να κατατείνουν στην ανάπλαση ή στην κατεδάφιση τέτοιων κτισμάτων και τελικά στην αναβάθμιση του τοπίου και της αρχιτεκτονικής των νησιών; 
      Πιστεύω, κύριοι συνάδελφοι, πως συμφωνούμε όλοι, ότι έπρεπε. Εκείνο, λοιπόν, το οποίο λέω είναι ότι επί της αρχής δεν νομίζω πως θα υπάρχει κανείς που να διαφωνεί. 
      Και χαίρομαι, διότι άκουσα από πολλούς συναδέλφους και από το Συνασπισμό και από τη Νέα Δημοκρατία ίσως, ότι συμφωνούν με το πνεύμα του νομοσχεδίου αυτού. Εάν έχουν στις επιμέρους διατάξεις κάτι να προτείνουν, θα παρακαλέσουμε ν΄ ακούσουμε τις προτάσεις που έχουν να κάνουν και θα παρακαλέσω τον Υπουργό, εάν υπάρχουν κάποιες προτάσεις, αυτές να γίνουν δεκτές. Συμφωνώ με το περιεχόμενο των μέτρων που προτείνονται. 
      Έχω να κάνω κάποιες παρατηρήσεις και να διατυπώσω μία διαφωνία στη συνέχεια, κύριε Υπουργέ.
      Το να δίνονται κίνητρα, το να κατεδαφίζονται κτίσματα τα οποία κατά γενική ομολογία έχουν πάρει άδεια ή έχουν νομιμοποιηθεί, έχουν κριθεί διατηρητέα ή ευρίσκονται σε ζώνες προστασίας, σε περιοχές ιδιαιτέρου φυσικού κάλλους, σε τόπους ιστορικούς, σε παραλίες, σε αιγιαλούς, ασφαλώς τα μέτρα είναι απαραίτητα. Αναφέρθηκαν οι συνάδελφοι στο ότι υπήρχαν ορισμένες διατάξεις. Εγώ δεν νομίζω ότι υπήρχαν διατάξεις που να δίνουν κίνητρα φορολογικά, που να δίνουν χρηματική αποζημίωση, που να λαμβάνουν τις δαπάνες, οι οποίες γίνονται,  ως αφορολόγητες δαπάνες, ως επενδυτικές δαπάνες στα πλαίσια του λογαριασμού του αφορολόγητου αποθεματικού και μάλιστα στο επίπεδο του 100% και να προσαυξάνουν κατά 10%, σε περίπτωση που υπάγονται στο νομοσχέδιο, την επιχορήγηση, που να αναλαμβάνει το ελληνικό δημόσιο ένα μέρος των δαπανών που αναφέρονται στις διατάξεις του συγκεκριμένου νομοσχεδίου. 
      Το γεγονός ότι συγκροτεί για τον ευαίσθητο νησιωτικό χώρο την Επιτροπή Αποκατάστασης του τοπίου αφ΄ ενός και αφ΄ ετέρου με την τροπολογία 1834/7 το Κεντρικό Συμβούλιο Αρχιτεκτονικής και Τοπίου, είναι ένα νέο στοιχείο. Θα μπορούσαμε να επικαλεσθούμε και άλλα στοιχεία που λειτουργούν, αλλά αυτά είναι θετικά. Θα ήθελα, λοιπόν,  να δω τη θετική τοποθέτηση και αποδοχή από την πλευρά των συναδέλφων όλων των πτερύγων.
      Όμως, κύριε Υπουργέ, θα μου επιτρέψετε να διατυπώσω μία διαφωνία στην τροπολογία 1827/5. Λέτε ότι όπου έχουν εκδοθεί προεδρικά διατάγματα και χαρακτηρίζονται ως ιδιαιτέρου φυσικού κάλλους στα νησιά, η αρτιότητα να είναι δέκα στρέμματα. Η γνώμη μου εδώ είναι ότι θα πρέπει να δημιουργήσουμε όχι αντικίνητρα, αλλά δεσμεύσεις νομοθετικές, να μη συνενώνονται τα οικόπεδα τα μικρά, τα πέραν των τεσσάρων στρεμμάτων και να γίνονται μεγάλες οικοπεδικές εκτάσεις. Να είναι η αρτιότητα τέσσερα στρέμματα –είναι η πρότασή μου- και να μην επιτρέπουμε τη συνένωση σε μεγάλες οικοπεδικές εκτάσεις, διότι αυτές δημιουργούν μεγάλους όγκους κτηρίων και τελική πιθανότητα να μη συνάδουν με το ιδιαίτερο φυσικό κάλλος και την αρχιτεκτονική φυσιογνωμία του νησιού. Πρέπει να αποφύγουμε τις μεγάλες εγκαταστάσεις στα μικρά νησιά, αν θέλουμε να τα προστατεύσουμε. Έχω μία επιφύλαξη γι’ αυτό που προτείνετε, αφού θα καταλήξουμε να έχουμε μεγάλους όγκους με αρνητικά αποτελέσματα και αντίθετα με αυτά που επιδιώκουμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Υπουργέ, δέχεσθε να προχωρήσουμε λίγο στον κατάλογο των ομιλητών;
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Πόσοι έχουν μείνει;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, ακουλουθούν ο κ. Χωματάς, ο κ. Παυλίδης, ο κ. Παπανικόλας, ο κ. Φλωρίνης, και αν έρθει και ο κ. Παπαγεωργόπουλος.  
      Κύριε Υπουργέ, μπορούμε να προχωρήσουμε; 
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Ας προχωρήσουμε, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Χωματάς. 
      ΙΩΑΝΝΗΣ ΧΩΜΑΤΑΣ: Ευχαριστώ, κυρία Πρόεδρε. 
      Αγαπητέ φίλε και συνάδελφε κύριε Σφυρίου, χωρίς να εκπροσωπώ τον κ. Μητσοτάκη, θα ήθελα να σας πω ότι ενδεχομένως παρεξηγήσατε αυτά τα οποία είπε. Αυτό το λέω, διότι πράγματι εθεωρείτο εθνική ανάγκη η σύσταση ενός Υπουργείου Αιγαίου και γι’ αυτό ίσως ο αείμνηστος Παπανδρέου το συνέστησε το Υπουργείο Αιγαίου την εποχή που το έκανε. 
      Ξεχνάτε, όμως, κύριε Σφυρίου, παρ’ όλη την αγάπη, την εκτίμηση και το σεβασμό που σας έχω, ότι από τότε και επί πολλά έτη, επί κυβερνήσεων ΠΑΣΟΚ πέρασαν τουλάχιστον έξι, επτά Υπουργοί στο Υπουργείο Αιγαίου και δεν έκαναν απολύτως τίποτα. Δεν το λέω εγώ. Ρωτήστε τον κ. Μπένο τι έλεγε όταν έγινε Υπουργός Αιγαίου. Έλεγε ότι λυπάται για τα χάλια που παραλαμβάνει. 
      ΚΟΣΜΑΣ ΣΦΥΡΙΟΥ: Δηλαδή, ήταν μία μπαρούφα, κύριε Χωματά; 
      ΙΩΑΝΝΗΣ ΧΩΜΑΤΑΣ: Κύριε Σφυρίου, επαναλαμβάνω ότι παρεξηγείτε την έννοια. Θα σας απαντήσει ο κ. Παυλίδης ο οποίος υπήρξε επίσης Υπουργός Αιγαίου. 
      Εκείνο το οποίο ήθελε να πει ο κ. Μητσοτάκης –δεν θέλω να τον ερμηνεύσω και μπορεί να κάνω λάθος που τον ερμηνεύω έτσι- είναι ότι εκείνο που έχει σημασία είναι ότι τόσα χρόνια δεν κάνατε απολύτως τίποτα στο Υπουργείο Αιγαίου. Και δεν το λέω εγώ, ούτε ο κ. Μπένος. Το λέει το σημερινό νομοσχέδιο. 
      Ο κ. Σηφουνάκης φέρνει αυτό το νομοσχέδιο διότι επί τόσα έτη, είκοσι συναπτά έτη, δεν είχε γίνει τίποτα προς την κατεύθυνση της προστασίας του δομημένου, του αιγαιοπελαγίτικου, του φυσικού περιβάλλοντος των νησιών του Αιγαίου.  
      Εγώ θέλω να ευχαριστήσω τον κ. Σηφουνάκη που πραγματικά αναγνωρίζει αυτήν την ιδιαίτερη αισθητική ποιότητα του αιγαιοπελαγίτικου χώρου, αλλά δυστυχώς αυτό το νομοσχέδιο έρχεται πολύ καθυστερημένα, κύριε Σφυρίου, κύριε Σηφουνάκη και κύριοι της Κυβέρνησης. 
      Το νομοσχέδιο αυτό έπρεπε να προϋπάρξει, διότι μη υπάρχοντος κάποιου νομοσχεδίου με χωροταξικό σχεδιασμό και με ειδικούς όρους οι οποίοι να τηρούνται και να προστατεύουν το περιβάλλον -πραγματικά οι μόνοι που προστατεύουν το περιβάλλον είναι οι κάτοικοι- οδηγηθήκαμε στην αναρχία και την αυθαιρεσία οι οποίες υπάρχουν σήμερα και έρχεται τώρα ο κ. Σηφουνάκης με το παρόν νομοσχέδιο πραγματικά να προσπαθήσει να βάλει κάποια τάξη. Δυστυχώς, όμως, δεν γίνεται αυτό. 
      Εμείς δεν διαφωνούμε με το σκοπό που θέλει να υπηρετήσει το νομοσχέδιο. Διαφωνούμε όμως με το γεγονός ότι αυτά που λέει δεν πρόκειται να γίνουν. Άραγε γιατί δεν έφερνε η Κυβέρνηση αυτό το νομοσχέδιο επί τόσα χρόνια και το φέρνει παραμονές εκλογών για να ρυθμίσει κάτι το οποίο είμαι βέβαιος ότι δεν θα μπορεί να υλοποιηθεί; Και δεν θα μπορεί να υλοποιηθεί, κύριε Σφυρίου, διότι υπάρχουν αλληλοεπικαλύψεις. Υπάρχει το καθ’ ύλην αρμόδιο Υπουργείο, το ΥΠΕΧΩΔΕ, το Υπουργείο Πολιτισμού που συμμετέχει στο μεγαλύτερο ποσοστό των αποφάσεων και των διατάξεων εδώ, οι οποίες συν τοις άλλοις εξυπηρετούνται από νομοθετικές διατάξεις που ήδη υπάρχουν. Δεν τηρούνται εκείνες και δεν θα τηρηθούν και αυτές. 
      Γιατί άραγε το καθ’ ύλην αρμόδιο Υπουργείο, το ΥΠΕΧΩΔΕ, δεν υπογράφει; Γιατί ο Υπουργός Πολιτισμού δεν υπογράφει, όταν μάλιστα, όπως πρόσεξα υπάρχουν και εδικές τροπολογίες από συναδέλφους της κυβερνητικής παράταξης που άπτονται της αρμοδιότητας του Υπουργείου Πολιτισμού; 
      Πρόκειται για μία αποσπασματική ρύθμιση η οποία δεν θα εξυπηρετήσει το σκοπό για τον οποίο γίνεται. Πώς είναι δυνατόν να γίνεται ένα νομοθέτημα τόσο μεγάλης σημασίας χωρίς να λαμβάνονται υπόψη οι τοπικοί φορείς, χωρίς να ρωτάται η γνώμη των φορέων που εκπροσωπούν τις τοπικές κοινωνίες; Πώς είναι δυνατόν να γνωρίζουμε εμείς καλύτερα, τα κέντρα αποφάσεων, αυτά τα οποία ζουν καθημερινά οι κάτοικοι, και γνωρίζουν με ποιο τρόπο θα τα προστατεύσουν και με ποιο τρόπο θα αντιμετωπίσουν τα οποιαδήποτε προβλήματα; Οι κάτοικοι γνωρίζουν καλύτερα και τις λύσεις. Δεν υπήρχε τέτοιου είδους συνεννόηση. Εμείς ερχόμαστε τώρα να πούμε θεωρητικά ότι όλα τα νησιά μας θα γίνουν τουριστικά θέρετρα. Μα, για τους ξένους νομοθετούμε;
      Μουσεία θα τα κάνουμε τα νησιά μας; Οι κάτοικοι που είναι εκεί δεν έχουν δικαιώματα; Δεν πρέπει να ζήσουν και να απολαύσουν; Δεν πρέπει να έχουν καλύτερη ποιότητα ζωής; Ας τους βάλουμε ορισμένους νόμους και κανόνες. Ας δημιουργήσουμε τα χωροταξικά σχέδια που δεν υπάρχουν, διότι υπάρχει και γενικός χωροταξικός σχεδιασμός. Να γίνουν και γενικοί χωροταξικοί σχεδιασμοί και να μη συμβαίνει αυτό που αντιμετωπίζουμε σήμερα, κύριε Σφυρίου, που το ξέρετε και εσείς από την περιφέρειά σας. Άλλα προεδρικά διατάγματα ψηφίζει το Υπουργείο Αιγαίου, ο κ. Σηφουνάκης και άλλα προεδρικά διατάγματα ψηφίζει το ΥΠΕΧΩΔΕ. Και τα δύο αυτά έρχονται σε αντίφαση. Άλλα απαντούν σε ερωτήσεις που έχω υποβάλει εγώ προσωπικά για το προεδρικό διάταγμα που αφορά το χωροταξικό θέμα των νησιών και άλλα στην ουσία υλοποιούνται ή προτείνονται σήμερα. Δεν είναι δυνατόν να υπάρχει αυτή η ακαταστασία και αυτή η έλλειψη συνεννόησης. Και ο Πρωθυπουργός σας είπε ότι δεν μπορεί να συντονίσει τους Υπουργούς. Αυτό αποδεικνύεται σήμερα, ότι οι Υπουργοί δεν έχουν συμφωνήσει μεταξύ τους. Δεν ξέρει ο Υπουργός Πολιτισμού ή ο Υπουργός Αιγαίου ή ο Υπουργός ΠΕΧΩΔΕ τι κάνει το Υπουργείο Αιγαίου. Άραγε δεν συνεννοήθηκαν ή διαφώνησαν; Και αν διαφωνούν τα μέλη μιας Κυβέρνησης πώς θα υλοποιηθεί το νομοσχέδιο αυτό, για το οποίο –επαναλαμβάνω- εγώ προσωπικά συμφωνώ με το σκοπό που θέλει να υπηρετήσει. Διαφωνώ, όμως, με όλα τα υπόλοιπα, διότι ήδη είναι νομοθετημένα. Κατά συνέπεια, δεν εισάγεται κάτι καινούργιο. 
      Τα προβλήματα που υπάρχουν στα νησιά μας είναι πάρα πολλά, κύριε Υπουργέ. Τα ξέρετε. Τα έχουμε συζητήσει και σε ημερίδες και σε άλλες συναντήσεις που έχουμε κάνει. Δεν νομίζω ότι θα πρέπει να προσθέσουμε άλλα προβλήματα, τη στιγμή που πραγματικά κρίνεται ως προεκλογικό αυτό το νομοσχέδιο και τίποτα δεν μπορεί να επιλύσει. 
      Έρχεστε τώρα και δημιουργείτε ένα άλλο πρόβλημα. Με τα προεδρικά διατάγματα και με τις περιοχές τις οποίες έχετε χαρακτηρίσει ιδιαίτερου φυσικού κάλους και δεν οικοδομούνται με την κλίση των οικοπέδων πάνω από 35% έχετε δημιουργήσει σάλο μεγάλο. Εμείς και τότε στο Υπουργείο ΠΕΧΩΔΕ που είχαμε συζητήσει κατ’ επανάληψη –και νομίζω ότι ήσασταν και εσείς, κύριε Σφυρίου- είχαμε πει ότι για τα εκτός σχεδίου να ισχύσουν τα τέσσερα στρέμματα. Να μη λαμβάνεται υπόψη η κλίση του 35%, διότι δεν υπάρχουν οικόπεδα στις Κυκλάδες τα οποία να έχουν μικρότερη κλίση. Όμως, και αυτό δεν έχει γίνει. 
      Ο Υπουργός κ. Σηφουνάκης σε ερώτησή μου απαντά ότι και μετά την ψήφιση των οποιονδήποτε προεδρικών διαταγμάτων τα κατά παρέκκλιση άρτια και οικοδομήσιμα θα παραμείνουν άρτια και οικοδομήσιμα. Θα μπορούν να οικοδομηθούν και τα τυφλά οικόπεδα,  αρκεί να υπάρχει δίοδος από τον γείτονα. Σήμερα αυτά ανατρέπονται. Έχει δηλαδή δημιουργηθεί αναστάτωση, η οποία έχει σταματήσει κάθε οικοδομική δραστηριότητα στα νησιά μας. Δεν αντιλαμβάνεστε την οικονομική ζημιά που υφίστανται οι κάτοικοι των νησιών; Να μην μπορούν να αγοράσουν, να κτίσουν, να μεταβιβάσουν. Και αυτό γιατί γίνεται; Γιατί δεν υπάρχει μια ολοκληρωμένη πολιτική για την αειφόρο ανάπτυξη των νησιών μας, κύριε Υπουργέ και κύριε Σφυρίου. 
      Συμφωνώ και εγώ με την επιβολή της τάξεως. Όμως, κύριε Υπουργέ, την επιβολή της τάξεως έπρεπε να την έχετε επιβάλει εδώ και καιρό. Θα πρέπει να αναλογιστείτε ότι εάν υπάρχει αταξία, αν υπάρχουν αυθαιρεσίες και παρανομίες ευθύνεται η Κυβέρνηση η οποία ούτε νόμους και κανόνες έθεσε ούτε μηχανισμούς ελεγκτικούς είχε, για να μπορεί την ίδια στιγμή που γίνεται η παρανομία να εντοπίσει τους παρανομούντες και να τους επαναφέρει στην τάξη. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Υπουργός Αιγαίου κ. Σηφουνάκης. 
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κυρίες και κύριοι συνάδελφοι, είναι καθολικά διαπιστωμένο ότι στη χώρα μας τα τελευταία είκοσι χρόνια έγιναν μεγάλα βήματα σε όλους τους τομείς και πάνω απ’ όλα στον τομέα της οικονομίας, εξ ου και η Ελλάδα συγκαταλέγεται ανάμεσα στις είκοσι δύο χώρες που έχουν το μεγαλύτερο κατά κεφαλήν εισόδημα. 
      Οι δημόσιες υποδομές αναπτύχθηκαν ραγδαία, παρά τις όποιες επιμέρους καθυστερήσεις. Στο χώρο της υγείας με νέα νοσοκομεία. Στην παιδεία με τη δημιουργία νέων πανεπιστημίων σχεδόν στις δέκα τρεις περιφέρειες της Ελλάδας. Ειδικά στο Αιγαίο, το Πανεπιστήμιο Αιγαίου αποτελεί την πιο μεγάλη αναπτυξιακή  μονάδα του Αρχιπελάγους και αριθμεί για το 2003 συνολικά περίπου οκτώ χιλιάδες φοιτητές, συμπεριλαμβανομένου και του διδακτικού προσωπικού. 
      Δρομολογήθηκε και ολοκληρώθηκε και εκσυγχρονίστηκε τριπλάσιος αριθμός αεροδρομίων που οδήγησε στην τουριστική έκρηξη από το 1994 κυρίως και μετά και έτσι τα νησιά μας σήμερα δέχονται με πτήσεις charter 75% του τουριστικού ρεύματος στη χώρα. 
      Θα μπορούσα να συνεχίσω αναφέροντας και απαριθμώντας υποδομές που δημιουργήθηκαν ή υποδομές των οποίων η κατασκευή βρίσκεται σε εξέλιξη και σε άλλους τομείς των δημοσίων επενδύσεων. Την ίδια ώρα και στο χώρο των ιδιωτικών επενδύσεων και υποδομών επίσης δημιουργήθηκε ένα μεγάλο έργο. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Όμως, είναι αλήθεια και σήμερα είναι επιβεβαιωμένο ότι στο όνομα της κάλυψης των ανθρώπινων αναγκών με στόχο την κάλυψη της υστέρησης των προηγούμενων χρόνων, δεν προτάξαμε την επιβολή κανόνων σεβαστών από όλους, προκειμένου το ευαίσθητο περιβάλλον και κυρίως το τοπίο των νησιών να μην υποστεί ανεπανόρθωτες αλλαγές, οι οποίες δύσκολα μπορούν να ανατραπούν.
      Είναι παραδεκτό και αποδεκτό και από τη διεθνή κοινότητα ότι το ιστορικά δομημένο περιβάλλον του Αιγαίου, με «κορωνίδα» τους οικισμούς του, συγκαταλέγεται ανάμεσα στα πιο υψηλά δείγματα του νεότερου ελληνικού πολιτισμού. Με απλά μέσα και υλικά, οι κάτοικοι των νησιών, έχοντας ως βασική και θεμελιώδη αρχή στην οικοδομική την ανθρώπινη κλίμακα, σε συνδυασμό με την ηπιότητα και την ταπεινότητα του φυσικού περιβάλλοντος, δημιούργησαν μία κτιστή κληρονομιά μεγάλης αισθητικής πληρότητας.
      Έτσι, μέχρι τα τέλη της δεκαετίας του 1950 ο χώρος του Αιγαίου, στα μικρά και στα μεγάλα νησιά, παρέμεινε αναλλοίωτος, όπως επί αιώνες υπήρξε.
      Από τη δεκαετία του 1960 και μετά, οι ολοένα αυξανόμενες τάσεις κυριαρχίας του ανθρώπινου παράγοντα ανέτρεψαν αυτήν την ισορροπία και άρχισαν να εκδηλώνονται ολοένα και πιο βίαια τα φαινόμενα της περιβαλλοντικής υποβάθμισης. Επικράτησε, μία ομοιόμορφη αρχιτεκτονική αντίληψη και πρακτική, αφού κατ’ ευφημισμόν ονομάστηκε «μοντέρνα», αλλά απεδείχθη ότι ήταν απλώς «ψευτομοντέρνα» και κατέστρεψε λειτουργικά και αισθητικά αιωνόβιους οικισμούς και εξοβέλισε τις τοπικές αισθητικές και μορφολογικές αρχιτεκτονικές παραδόσεις αιώνων κάθε περιφέρειας και κάθε νησιού.
      Το φαινόμενο αυτό την τελευταία εικοσιπενταετία έγινε εντονότερο και δυστυχώς καταστρεπτικότερο. Η ραγδαία τουριστική ανάπτυξη έφερε πλούτο που επενδύθηκε κατά κύριο λόγο στην παραγωγή τουριστικών καταλυμάτων αμφιβόλου ποιότητας και οικονομικής απόδοσης, αλλά και στη μαζική και ανεξέλεγκτη παραγωγή δεύτερης και όχι μόνο κατοικίας. Αυτό το φαινόμενο ως φυσική συνέπεια οδήγησε σε εκτεταμένη και άναρχη οικοπεδοποίηση των πάντων, αρχής γενομένης από την παράκτια ζώνη και την πολύ μικρή σε έκταση πεδινή γη υψηλής γεωργικής παραγωγικότητας που υπάρχει στα νησιά.
      Αδιάψευστη απόδειξη των παραπάνω είναι η σημερινή κατάσταση, όπως έχει διαμορφωθεί με τη μη αναστρέψιμη αλλοίωση του τοπίου, κυρίως στα νησιά πρώτης τουριστικής «ταχύτητας». Αυτό λίγο ως πολύ όλοι το γνωρίζουμε και είμαι βέβαιος ότι λυπούμαστε γι’ αυτό.
      Η μαζικοποίηση και η γεωγραφική συγκέντρωση τουριστικών και παραθεριστικών εγκαταστάσεων οδήγησαν σε αστικοποίηση μεγάλων περιοχών, σε συνδυασμό με την απαίτηση για «κατανάλωση» της γραφικότητας των ιστορικών και ανέπαφων οικισμών και τοπίων, που δόθηκαν βορά στη «βουλιμία επενδυτών» γρήγορου και μεγάλου οικονομικού οφέλους που σήμερα, εξαιτίας και των παραπάνω, διαπιστώνουμε την κακή ποιότητα από κάθε άποψη του τουριστικού ρεύματος που έρχεται στην Ελλάδα.
      Οι μεγάλης κλίμακας κατασκευές, που κατ’ απομίμηση των αθηναϊκών αρχιτεκτονικών προτύπων ανεγέρθηκαν κυρίως κατά την τραγική περίοδο της δικτατορίας των συνταγματαρχών αλλά και μετά, συνεχίστηκαν σε μικρότερο βαθμό και δημιούργησαν πολυώροφα μονομπλόκ στις πιο ευαίσθητες περιοχές του Αιγαίου.
      Μετά τη χούντα θεσμοθετήθηκε η μείωση του ύψους, χωρίς όμως να συνδυαστεί με μία προσπάθεια προσαρμογής των κατασκευών στο τοπίο και στις μεγάλες κλίσεις του εδάφους των νησιών, που θα απέκλειε τις προκλητικές κατασκευές.
      Δυστυχώς, η θέσπιση κάποιων ψευδοπαραδοσιακών μορφών δημιούργησε μία ισοπεδωτική ομοιομορφία εξίσου καταστροφική και λόγω της υπερδόμησης, δηλαδή του οικοδομικού «οργασμού» των τελευταίων χρόνων. Μόνο το 1999 εκδόθηκαν πάνω από εννέα χιλιάδες πεντακόσιες οικοδομικές άδειες στο Αιγαίο.
      Για τους παραπάνω λόγους, το Υπουργείο Αιγαίου δραστηριοποιήθηκε τα τελευταία χρόνια και δημιούργησε ένα σημαντικό θεσμικό πλαίσιο προστασίας. Διαπιστώσαμε π.χ. ότι ως πρόσφατα εφαρμόζονταν ελάχιστες προστατευτικές διατάξεις για τα νησιά και μάλιστα γενικού περιεχομένου.
      Εμείς το Υπ. Αιγαίου εκδώσαμε πενήντα περίπου προεδρικά διατάγματα, τα οποία συντάξαμε μετά από μελέτες των Ανώτατων Εκπαιδευτικών Ιδρυμάτων, των Αρχιτεκτονικών Σχολών, του ΕΜΠ, του Αριστοτέλειου Πανεπιστήμιου Θεσσαλονίκης, των Πατρών κλπ. προσδιορίζοντας αρχιτεκτονικά, μορφολογικά και άλλα στοιχεία που επιτρέπουν να τηρούνται στις νέες οικοδομικές δραστηριότητες σύμφωνα με την αρχιτεκτονική παράδοση κάθε νησιού και κάθε οικισμού.
      Από το 2000 μέχρι σήμερα έχουν εκδοθεί προεδρικά διατάγματα για είκοσι επτά νησιά που προσδιορίζουν όρους δόμησης  και μορφολογικούς κανόνες για την εκτός οικισμού δόμηση. Με άλλα προεδρικά διατάγματα για πενήντα ένα αξιόλογους αρχιτεκτονικά οικισμούς θεσπίζονται όροι και περιορισμοί δόμησης. Και βρίσκονται υπό έκδοση άλλα τριάντα εννέα προεδρικά διατάγματα. 
      Για να εξασφαλίσουμε την εφαρμογή του θεσμικού πλαισίου που δημιουργήσαμε και να καταστεί δυνατή η εποπτεία και ο έλεγχος της δόμησης που πράγματι είναι ένα αδύναμο σημείο, του κράτους ανέκαθεν συστήσαμε υπηρεσίες αποκεντρωμένες, τμήματα και γραφεία προστασίας του περιβάλλοντος και της αρχιτεκτονικής κληρονομιάς στις έδρες των πέντε νομών και στις έδρες των οκτώ επαρχείων του Αιγαίου. 
      Οι υπηρεσίες αυτές στελεχώθηκαν από αρχιτέκτονες, περιβαλλοντολόγους και τεχνολόγους. Σήμερα μετά τη συζήτηση που είχαμε στην αρμόδια επιτροπή όπου και σας προενημέρωσα εκείνο που προσπαθούμε να πετύχουμε σήμερα είναι να εξαλείψουμε τις ασύμβατες και προκλητικές κατασκευές που υπάρχουν στο Αιγαίο. Μιλούμε για κατασκευές μεγάλων όγκων που ανεγέρθηκαν στο μακρινό παρελθόν λόγω της υπερεκμετάλλευσης της δόμησης που τότε επιτρεπόταν. Με την πρότασή μας αυτή όπως το σχέδιο νόμου αναλύει, καθιερώνονται μέτρα και κίνητρα για τους  παρακάτω στόχους:
      Την αποκατάσταση του προκλητικά αλλοιωμένου τοπίου με την παροχή κινήτρων. Τη βελτίωση της ποιότητας ζωής και των παρεχόμενων υπηρεσιών σε κατοίκους και επισκέπτες. Την εμπέδωση στους πολίτες μιας κοινωνικής συνείδησης φιλικής προς το περιβάλλον. 
      Έτσι δρομολογούμε αυτήν τη διαδικασία που αποκαλέστηκε «απόσυρση κτιρίων ή μέρους τους μη συμβατών με την ανθρώπινη κλίμακα». Εισάγεται έτσι μια αντίληψη νέα σύμφωνα με την οποία κάθε κτίριο ή συστάδα κτιρίων αντιμετωπίζεται μεμονωμένα ως ουσιαστικός παράγοντας διαμόρφωσης του ευρύτερου αρχιτεκτονικού περιβάλλοντος.
      Η εφαρμογή του νομοσχεδίου αφορά στις περιοχές αρμοδιότητας του Υπουργείου Αιγαίου. Αυτή είναι η αρμοδιότητά του. Δηλαδή τους κηρυγμένους παραδοσιακούς οικισμούς και τα τοπία ιδιαιτέρου φυσικού κάλλους. Στις ρυθμίσεις αυτές μπορεί να υπαχθούν κτήρια μόνο νομίμως υφιστάμενα, που έχουν χαρακτηρισθεί διατηρητέα, που βρίσκονται σε παραδοσιακούς οικισμούς και τοπία ιδιαιτέρου φυσικού κάλλους σε τόπους χαρακτηρισμένους ιστορικούς στο αιγιαλό και στην παραλία. Οι παρεμβάσεις θα περιλαμβάνουν τη μερική ή ολική κατεδάφιση ή την ανάπλαση αλλοιωμένων κτηρίων ή τμημάτων τους ή στοιχείων τους με την παροχή των προβλεπόμενων κινήτρων.
      Συγκεκριμένα τα κίνητρα είναι τα εξής. Πρώτον Χρηματική αποζημίωση για την ολική ή μερική κατεδάφιση κτηρίων. Η αποζημίωση είναι ίση προς την αντικειμενική αξία του κατεδαφιζόμενου κτηρίου στην οποία συνυπολογίζεται -μόνο όταν η κατεδάφιση είναι μερική- και η αντίστοιχη αξία του οικοπέδου. Η παραπάνω αξία υπολογίζεται σύμφωνα με τις προβλεπόμενες διατάξεις και προσαυξάνεται κατά 50%. Η αποζημίωση δεν υπόκειται σε κανένα φόρο, κράτηση ή τέλος.
      Δεύτερον οι δαπάνες κατεδάφισης, ανάπλασης και αναβάθμισης των κτισμάτων θεωρούνται για τις επιχειρήσεις επενδυτικές δαπάνες και υπάγονται επίσης στις διατάξεις του άρθρου 3 του ν. 2601/98.
      Τρίτον για τις δαπάνες αυτές παρέχεται στην επιχείρηση φορολογική απαλλαγή κατά ποσοστό 100% η οποία εμφανίζεται στα βιβλία της, σε λογαριασμό αφορολόγητου αποθεματικού υπό τις προϋποθέσεις, περιορισμούς και όρους που βλέπει το άρθρο 6 παράγραφος 27 του ν. 2601/98. Οι παραπάνω δαπάνες σε κάθε άλλη περίπτωση βαρύνουν το δημόσιο. 
      Και τέλος τέταρτο η προσαύξηση της επιχορήγησης που προβλέπεται από το άρθρο 5 του ν. 2601/98 κατά 10% στις περιπτώσεις υπαγωγής της επένδυσης στις διατάξεις αυτού του νόμου. 
      Η αρχική πρόταση υπαγωγής στις διατάξεις του νόμου προέρχεται αποκλειστικά από τους ίδιους τους ενδιαφερόμενους ιδιοκτήτες. Η απόφαση για την υπαγωγή λαμβάνεται από τον Υπουργό Αιγαίου ύστερα από γνώμη της ειδικής επιτροπής. Η επιτροπή συγκροτείται από ειδικούς επιστήμονες και τεχνικούς. Πρόκειται για μια πρόταση πρωτοπόρα και τολμηρή για την ελληνική πραγματικότητα. Μια πρόταση όμως αναγκαία που θα έρθει να βοηθήσει τις τοπικές κοινωνίες, να αναβαθμίσουν το περιβάλλον όπου ζούνε και να διασφαλίσουν επίσης την οικονομική τους βιωσιμότητα. 
      Σήμερα μπορούμε να αναστρέψουμε την κακή εικόνα –όπου αυτή έχει διαμορφωθεί.  Αν δεν το πράξουμε τώρα, δύσκολα θα τα καταφέρουμε στο μέλλον.
      Η πολύ θετική ανταπόκριση που είχε το νομοσχέδιο στον κόσμο των νησιών, στον Τύπο και στα Μέσα Μαζικής Ενημέρωσης είναι η καλύτερη απόδειξη ότι είμαστε πλέον ως κοινωνία ώριμοι να επενδύσουμε στην αναβάθμιση της ποιότητας του περιβάλλοντος.
      Είμαι πεπεισμένος ότι όλοι οι ευαισθητοποιημένοι πολίτες και ιδιαίτερα οι κάτοικοι των νησιών οι οποίοι πραγματικά αγαπούν τον τόπο τους και θέλουν την περαιτέρω πρόοδο και ανάπτυξή του, θα αγκαλιάσουν και θα στηρίξουν αυτή μας την πρωτοβουλία.
      Κυρίες και κύριοι συνάδελφοι, όπως σημείωσα και στην αρμόδια επιτροπή, είναι μια στιγμή ιδιαίτερα σημαντική και για μένα προσωπικά αλλά πιστεύω και για τους νησιώτες, γιατί είναι το πρώτο νομοσχέδιο όπως από πολλούς συναδέλφους ειπώθηκε που έρχεται στη Βουλή από το Υπουργείο Αιγαίου δεκαοκτώ σχεδόν χρόνια μετά την ίδρυσή του.
      Η πλούσια και δημιουργική του δράση όλα αυτά τα χρόνια, οι συνεχείς προσπάθειες για την ανάπτυξη των νησιών, την αντιμετώπιση των μικρών και μεγάλων προβλημάτων που τα απασχολούν είναι μια μεγάλη και σοβαρή παρακαταθήκη η οποία –επιτρέψτε μου να το πω- επιβραβεύεται από την ψήφιση αυτού του νομοσχεδίου σήμερα στην Ολομέλεια της Βουλής. Επιπροσθέτως, αυτή η νομοθετική πρωτοβουλία του Υπουργείου Αιγαίου, όπως τόνισα, δείχνει με τον πιο απλό τρόπο μια ακόμα άλλη πραγματικότητα, ότι δηλαδή τα λεγόμενα από πολλούς περιφερειακά Υπουργεία έχουν και λόγο και παρέμβαση, καθώς η Ελλάδα έχει με τις γεωγραφικές της ιδιομορφίες, παραδείγματος χάρη την πολυνησία, απαιτεί εξειδικευμένες πολιτικές και σχεδιασμούς για μεγάλες ομάδες πληθυσμών που ζουν και εργάζονται στα νησιά αλλού και σε άλλες ειδικές αν θέλετε, γεωγραφικές ενότητες. Εκείνοι που βάζουν σήμερα ερωτηματικά, από την άλλη πλευρά κόπτονται για την αποκέντρωση.
      Κυρίες και κύριοι συνάδελφοι, πριν φθάσει το νομοσχέδιο στην Ολομέλεια, προηγήθηκε μια γόνιμη και δημιουργική συζήτηση σε μεγάλο βαθμό στη Διαρκή Επιτροπή. Το επίπεδο της συζήτησης, οι παρατηρήσεις και οι κριτικές επισημάνσεις που έγιναν από πολλούς Βουλευτές της Συμπολίτευσης και της Αντιπολίτευσης ήταν αξιόλογες και πολλαπλά χρήσιμες. Γι’ αυτό και στο τελικό κείμενο έγιναν διορθώσεις συμπληρώσεις, λυπάμαι που οι συνάδελφοι Βουλευτές της Νέας Δημοκρατίας δήλωσαν ότι καταψηφίζουν το νομοσχέδιο, αν και παραδέχθηκαν από την αρχή ότι προβληματίζονται και κατανοούν την αναγκαιότητά του και γιατί πρέπει –επιβάλλεται- να υπάρχουν συντεταγμένες και συγκεκριμένες παρεμβάσεις.
      Οφείλω και από αυτό εδώ το Βήμα να ευχαριστήσω όλους τους συναδέλφους που με τις τοποθετήσεις τους συνέβαλαν στη δημιουργική συζήτηση, να τους συγχαρώ για την ευαισθησία που επέδειξαν για το θέμα της προστασίας του περιβάλλοντος των νησιών μας που κινδυνεύει.
      Το νομοσχέδιο που καλούμαστε να ψηφίσουμε σήμερα πιστεύουμε ότι αποτελεί μια τομή, μία μεταρρυθμιστική προσπάθεια όπως ειπώθηκε. Είναι ένα πρώτο βήμα για να επουλώσουμε πληγές που η αμέλεια, η επιπολαιότητα, η χωρίς όρους και προϋποθέσεις δόμηση δημιούργησε και σαφώς η ευθύνη είναι όλων μας. Ο χωρίς κανόνες οικοδομικός οργασμός είναι βέβαιο ότι θα οδηγήσει σταδιακά τις τοπικές κοινωνίες σε οικονομικό αδιέξοδο αφού εκμηδενίζει τις αναπτυξιακές τους δυνατότητες και καταδικάζει τα νησιά στο υφιστάμενο μοντέλο του μαζικού αλλά χαμηλής ποιότητας και οικονομικής δυνατότητας τουρισμού και βεβαίως υποβαθμίζει την ποιότητα της ζωής των ίδιων των κατοίκων.
      Θέλω όμως να απαντήσω και σε διάφορες ερωτήσεις που τέθηκαν και στην επιτροπή κύρια αλλά επαναλήφθηκαν και σήμερα εδώ. Είπαν γιατί το νομοσχέδιο δεν υπογράφεται από το ΥΠΕΧΩΔΕ, από το Υπουργείο Πολιτισμού, από το Υπουργείο Εμπορικής Ναυτιλίας και από το Υπουργείο Εθνικής Άμυνας; Αγαπητοί κύριοι, αυτό είναι ένα νομοσχέδιο καθαρά οικονομικών κινήτρων και το υπογράφουν  οι βασικοί Υπουργοί, ο Υπουργός Οικονομίας και ο Υπουργός Εσωτερικών, Δημόσιας Διοίκησης και Αποκέντρωσης. 
      Ο Υπουργός Παιδείας το υπογράφει διότι στις επιτροπές υπάρχουν καθηγητές από τα ΑΕΙ. Ο Υπουργός Πολιτισμού δεν το υπογράφει διότι δεν αναφέρονται πουθενά αρχαιολογικοί χώροι. Η αρμοδιότητα του Υπουργείου Αιγαίου είναι συγκεκριμένη και δεδομένη, οι παραδοσιακοί οικισμοί και τα τοπία ιδιαιτέρου φυσικού κάλλους. Από το σύνολο των χιλίων διακοσίων εξήντα τεσσάρων οικισμών του Αιγαίου, οι διακόσιοι ογδόντα είναι κηρυγμένοι παραδοσιακοί οικισμοί. Αυτούς αφορά το νομοσχέδιο και δεν μπορεί να έχει εφαρμογή στο σύνολο των νησιών του Αιγαίου. Πώς θα το κάνουμε; Δεν μπορεί να αφορά π.χ. τη Χώρα της Τήνου. Δεν έχει εφαρμογή δηλαδή σε αλλοιωμένους οικισμούς.
      Η Χώρα της Τήνου δυστυχώς είναι αλλοιωμένη. Είναι γεμάτη πολυκατοικίες. Δεν μπορεί να κάνεις παρέμβαση σε τέτοιους χώρους με πολυκατοικίες. Κανείς Υπουργός Εθνικής Οικονομίας δεν θα υπόγραφε ένα τέτοιο νομοσχέδιο. Ας είμαστε ρεαλιστές και να μην προσπαθούμε να κερδίσουμε με κορώνες τις εντυπώσεις. Εφαρμόζεται εκεί που υπάρχουν τα κοσμήματα, ό,τι πιο ακριβό έχουμε και όχι εκεί που υπάρχουν στην πλειοψηφία κτήρια ελεεινά και άθλια που ανηγέρθηκαν στην περίοδο της δικτατορίας αλλά δυστυχώς και στη δική σας περίοδο της δημοκρατίας. Ως προς τις πιστώσεις που θα διατεθούν. Τις απαιτούμενες πιστώσεις τις χορηγεί ο Υπουργός Εθνικής Οικονομίας. Τρεις είναι οι πηγές των οικονομικών πόρων. Ο τακτικός προϋπολογισμός του Υπουργείου Αιγαίου που είναι τώρα σαφώς μικρός, οι δημόσιες επενδύσεις, όπως τις κατανέμει το Υπουργείο Εθνικής Οικονομίας, και βεβαίως ο αναπτυξιακός νόμος ο οποίος παρέχει ισχυρά κίνητρα.
      Σήμερα πολλά από αυτά τα υπάρχοντα τουριστικά καταλύματα είναι ξεπερασμένα. Υπάρχουν σε παράλια ζώνη εξαώροφα, άθλια κτήρια που έχουν δωμάτια διαστάσεων δύο επί δύο. Δίνουμε, λοιπόν, μπόνους και λέμε, ότι π.χ. πρέπει ν’ αφαιρέσουν έναν όροφο ή δύο, ν’ αναπλάσουν – προσαρμόσουν τις όψεις! Έτσι ενώ τώρα νοικιάζουν το δωμάτιο 7-8 ευρώ θα τα νοικιάζουν αύριο 40 ευρώ. Άρα βγαίνουν ωφελημένοι έστω με την αφαίρεση χώρων. 
      Είναι φοβερό, από τη μια πλευρά να ισχυρίζονται κάποιοι περί νομοσχεδίου ανύπαρκτου και τόσα άλλα και από την άλλη να έρχονται και να προτείνουν όπως ενταχθούν και τα άλλα νησιά που δεν ανήκουν στην ευθύνη του Υπουργείου Αιγαίου. Ή το ένα ισχύει, κύριοι συνάδελφοι της Νέας Δημοκρατίας, ή το άλλο. Αν θεωρείτε ότι δεν είναι τίποτα αυτό το νομοσχέδιο, το καταψηφίζετε στο σύνολό του και δεν συζητάτε. Δεν προτείνετε να ενταχθούν και άλλα. Δυστυχώς λαϊκίζετε. Το παρόν είναι ένα νομοσχέδιο που επιβαλλόταν να το ψηφίσουν όλοι. Είναι μια αρχή για την ελληνική πολιτεία. Θα ήθελα να αναφερθώ και να ευχαριστήσω τους συναδέλφους του Συνασπισμού τον Ανεξάρτητο Βουλευτή κ. Καρατζαφέρη από το Κομμουνιστικό Κόμμα τον κ. Σκοπελίτη για την εποικοδομητική στάση που κράτησε και όχι όπως τη δική σας που υπήρξε μηδενιστική, κύριοι της Νέας Δημοκρατίας. 
      Εγώ αναλογίζομαι με φόβο τη στιγμή, αν κάνει ο ελληνικός λαός το λάθος και σας φέρει κυβέρνηση. Θα κάνετε ό,τι κάνατε από το 1955 μέχρι το 1975. Τότε καταστράφηκε η Ελλάδα. Τότε δώσατε τα πρότυπα.
      ΑΡΙΣΤΟΤΕΛΗΣ ΠΑΥΛΙΔΗΣ: Εμείς φοβόμαστε μήπως….
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Εσείς την καταστρέψατε. Εσείς κάνατε αυτά τα αίσχη. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, ο ελληνικός λαός δεν κάνει ποτέ λάθος. Ό,τι βγει είναι σωστό. 
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Εγώ είπα αν δηλαδή ότι δεν θα το κάνει ποτέ το λάθος.
      ΠΡΟΕΔΡΕΥΩΝ (Κωνσταντίνος Βρεττός): Νόμιζα ότι είπατε «αν κάνει το λάθος».
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Όχι, πιστεύω δεν θα το κάνει ποτέ αυτό το λάθος.
      Ήρθε ο κ. Μητσοτάκης εδώ, τον οποίο σέβομαι για την πολύπειρη κοινοβουλευτική του παρουσία, αλλά δεν είναι αμέτοχος. Υπήρξε Υπουργός Αιγαίου και Πρωθυπουργός. Ας μας πει μια πράξη του.
      ΑΡΙΣΤΟΤΕΛΗΣ ΠΑΥΛΙΔΗΣ: Δεν θυμάστε;
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Ο μόνος ο οποίος έκανε πράξη – θα αναφερθώ μετά στους άλλους λαϊκισμούς που ειπώθηκαν- ήταν ο Χριστόφορος Στράτος, ο αείμνηστος Υπουργός Δημοσίων Έργων. Δεν υπήρχε τότε Υπουργείο Χωροταξίας. Και επειδή γνώριζε κάπως τα νησιά, εξέδωσε τρία διατάγματα το 1976, ένα για τη Σύμη, ένα για το Καστελόριζο και ένα για τη Χάλκη. Έτσι σώθηκαν αυτά τα νησιά διότι τέθηκαν κάποιοι κανόνες μορφολογικοί. 
      Λέτε όμως και ανακρίβειες, μιλάτε για τα δέκα στρέμματα και λέτε: «Τι είναι αυτά; Ζητάτε να παραμείνει στα τέσσερα στρέμματα» η αρτιότητα κτλ. Λαϊκίζετε ως γνωστόν. Το Συμβούλιο της Επικρατείας γνωρίζετε ότι επιστρέφει διάταγμα για την εκτός οικισμού δόμηση, για ανέγερση τουριστικών καταλυμάτων αν η αρτιότητα είναι κάτω από δέκα στρέμματα. Εμείς συμμορφωνόμαστε λοιπόν.
      Τότε που ήσασταν εσείς, κύριοι, Κυβέρνηση, π.χ. στις 7 Ιουλίου του 1993 δημοσιεύτηκε το μοναδικό έργο προστασίας που κάνατε στο Αιγαίο με το προεδρικό διάταγμα που εκδώσατε για την Αντίπαρο, ένα από τα πιο μικρά νησιά του Αιγαίου. Ακούστε τους όρους που θεσπίσατε. Στο άρθρο 1: «Το κατώτατο όριο κατάτμησης και αρτιότητας των γηπέδων ορίζεται στα οκτώ στρέμματα». Αυτό ισχύει στην Αντίπαρο. Και υπήρχαν έτοιμα άλλα είκοσι διατάγματα στα συρτάρια του ΥΠΕΧΩΔΕ. Στο άρθρο 2 λέει: «Για την ανέγερση τουριστικών εγκαταστάσεων ορίζεται όριο αρτιότητας των γηπέδων δεκαπέντε στρέμματα.»
      (Στο σημείο αυτό ο Υπουργός Αιγαίου κ. Νικόλαος Σηφουνάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτό το προεδρικό διάταγμα το 1993 το συνέταξε ο μακαρίτης ο Υφυπουργός Κατσιγιάννης για τα νησιά Πάρο και Αντίπαρο και καλώς έπραξε.
      Εσείς σήμερα, δέκα χρόνια μετά, αφού καταστρέψατε την Ελλάδα, αφού δημιουργήσατε όλα αυτά τα ελεεινά ισοπεδωτικά πρότυπα, στην αρχιτεκτονική, γίνεστε και τιμητές. Ακούστε – εκδώσατε ένα διάταγμα το 1978 και συμπεριλάβατε πεντακόσιους οικισμούς της Ελλάδας. Πεντακόσιοι οικισμοί, κηρύσσονται παραδοσιακοί όλοι σ’ ένα τσουβάλι. Τα ‘Αγραφα με το Καστελόριζο στην ίδια απόφαση. Εμείς, κύριοι συνάδελφοι εκδίδουμε εξειδικευμένα διατάγματα. 
      Οδεύουμε προς τις εκλογές –είμαστε παραμονές των εκλογών, ναι- και δεν διστάζουμε να φέρουμε ένα τέτοιο νομοσχέδιο. Για να συνταχθεί αυτό το νομοσχέδιο, για να πείσουμε τον Υπουργό Εθνικής Οικονομίας χρειάστηκαν μήνες, σχεδόν ένας χρόνος συζητήσεων.
      Θέλω κύριε Πρόεδρε, τελειώνοντας να αναφερθώ στις τροπολογίες. Έχουμε καταθέσει κατ’ αρχήν τις διορθώσεις και τις συμπληρώσεις που πρέπει να γίνουν. Θέλω επίσης να αναφερθώ σε άλλη μία τροπολογία. Οι κατατεθειμένες τροπολογίες είναι συνολικά τρεις. Είναι η τροπολογία με γενικό αριθμό 1833 και αφορά το μεγάλο εκδοτικό έργο του Υπουργείου Αιγαίου. Οι εκδόσεις μας που δυστυχώς δεν μπορούν να πουληθούν, δεν μπορούν να διατεθούν στα βιβλιοπωλεία, να μπορούμε να το κάνουμε. 
      Αυτή η τροπολογία, λοιπόν, δίνει τη δυνατότητα, όπως θα διαβάσετε να μπορεί μέσω των διαδικασιών που προβλέπονται από τους νόμους, να γίνεται πώληση των εκδόσεων. Οι άλλες δύο αφορούν την ανάγκη αρτιότητας των γηπέδων. Και για την ανέγερση ξενοδοχειακών καταλυμάτων στα δέκα στρέμματα και τη σύσταση Κεντρικού Συμβουλίου Αρχιτεκτονικής και Τοπίου.
      Του ΚΕ.ΣΑ.ΤΟ. το οποίο είναι δευτεροβάθμιο όργανο αναγκαίο να υπάρξει ούτως ώστε να αποφαίνεται επί συστάσεων για μελέτες ανέγερσης οποιουδήποτε κτίσματος ή παρέμβασης στο περιβάλλον επί αποφάσεων των υπηρεσιών. Αυτό το συμβούλιο πρέπει να είναι ένα αδέκαστο. Και με κύρος. Προεδρεύει ο Γεν. Γραμματέας του Υπουργείου Αιγαίου, έχει δύο μέλη καθηγητές των ΑΕΙ Αρχιτεκτονικής Σχολής, έναν καθηγητή της Σχολής Περιβάλλοντος, ένα αρχαιολόγο, έναν εκπρόσωπο Αρχιτέκτονα του Πανελληνίου Συλλόγου Αρχιτεκτόνων του ΣΑΔΑΣ, και έναν επίσης εκπρόσωπο του Τεχνικού Επιμελητηρίου της Ελλάδας. 
      Θέλω επίσης να πω και για μια άλλη τροπολογία η οποία αφορά τα παραδοσιακά σκαριά σκάφη όποια θα ενταχθούν επίσης στο σχέδιο νόμου σεαυτοτελές άρθρο: «Με απόφαση του Υπουργού Αιγαίου κατόπιν αιτιολογημένης έκθεσης των αρμοδίων υπηρεσιών του Υπουργείου Αιγαίου μπορεί να χαρακτηρίζονται ως διατηρητέα, λόγω του ιδιαίτερου ιστορικού, λαογραφικού, τεχνικού και αισθητικού τους χαρακτήρα, κινητά πράγματα, κατά την έννοια του άρθρου 948 του ΑΚ καθώς και σκάφη ιδιαίτερης ναυπηγικής τέχνης ή παλαιότητας (π,χ τρεχαντήρια, περάματα, βαρκαλάδες, καραβόσκαρα κλπ.) και να επιβάλλονται όροι και κανόνες προστασίας φύλαξης και ανάδειξής τους».
      Κυρίες και κύριοι συνάδελφοι, θα ήθελα επίσης να πω ότι στην τροπολογία για το ΚΕΣΑΤΟ στο εδάφιο β΄ της παραγράφου 2 μετά τις λέξεις «της βαθμίδας του καθηγητή» προστίθενται οι λέξεις «ή του αναπληρωτή καθηγητή».
      Στο εδάφιο γ΄ της παραγράφου 2 μετά τις λέξεις «της βαθμίδας του καθηγητή» προστίθενται οι λέξεις «ή του αναπληρωτή καθηγητή» και μετά τις λέξεις «ειδικότητας περιβαλλοντολόγου» προστίθενται οι λέξεις «ή περιβαλλοντολόγου μηχανικού».
      Προσθέτουμε και τους αναπληρωτές καθηγητές, επειδή ξέρετε πάρα πολύ καλά τη δυσκολία στελέχωσης υπηρεσιών ο κ. Μητσοτάκης μία φορά ήλθε, παρέλαβε το Υπουργείο Αιγαίου και μετά έφυγε, και δεν γνωρίζει τα προβλήματα των νησιών. Κύριοι συνάδελφοι, το Υπουργείο Αιγαίου είναι το μόνο αποκεντρωμένο Υπουργείο που έχει έδρα του νησί. Εκεί είναι οι υπηρεσίες του. Και επειδή πολλές φορές είναι δύσκολο οι καθηγητές αυτοί να έλθουν στα νησιά  τουλάχιστον, έχουμε μεγαλύτερη δυνατότητα στελέχωσής τους με αναπληρωτές καθηγητές, γι΄ αυτό και κάνουμε αυτές τις αλλαγές. Οι άλλες αλλαγές συμπληρώσεις εκτός από τη με γενικό αριθμό 1833 και αυτή για το ΚΕΣΑΤΟ που σας διάβασα με γενικό αριθμό 1834 και ειδικό αριθμό 7 και αυτή που κατέθεσα και η με ειδικό αριθμό 1627 και ειδικό αριθμό 5 που αφορά την αρτιότητα των οικοπέδων είναι το σύνολο των τροπολογιών, σας διαβάζω και τις εξής συμπληρώσεις – βελτιώσεις. Στο άρθρο 1, στο τέλος των εδαφίων α΄, β΄, γ΄ και δ΄, και της παραγράφου 1 πριν από το κόμμα προστίθενται οι λέξεις «ή και» , όπως στην επιτροπή οι συνάδελφοι, πρότειναν. 
      Στο άρθρο 2 στο εδάφιο β και γ΄ της παραγράφου 1 μετά τις λέξεις «πολεοδόμοι» και «πολεοδόμος» προστίθενται οι λέξεις «μηχανικοί» και «μηχανικός» αντίστοιχα. 
      Στο εδάφιο δ΄ της παραγράφου 1 μετά τη λέξη «περιβαλλοντολόγου» προστίθεται η λέξη «μηχανικού».
      Στο τέλος της παραγράφου 2 προστίθεται η φράση: ««Με την ίδια απόφαση ορίζεται ο Γραμματέας της Επιτροπής από υπαλλήλους του Υπουργείου Αιγαίου». Το είχε προτείνει η κα Ξηροτύρη.
      Μετά την παράγραφο 3 προστίθεται παράγραφος 4 ως ακολούθως: «Η Επιτροπή συνεδριάζει στην έδρα του Υπουργείου Αιγαίου στη Μυτιλήνη ή κατά περίπτωση στην Αθήνα στο Τμήμα του Υπουργείου Αιγαίου». Και αυτό το λέω γιατί πολλές φορές είναι δύσκολο για πολύ απομακρυσμένα νησιά.
      Άρθρο 4: Η τρίτη περίοδος του εδαφίου α’ του άρθρου 4 αναδιατυπώνεται ως ακολούθως: «Η ανωτέρω αξία υπολογίζεται σύμφωνα με τις διατάξεις της παραγράφου 2 του άρθρου 3 του α.ν. 1521/1950 (ΦΕΚ 294 Α΄) και τις διατάξεις των άρθρων 41 και 41Α του ν. 1249/1982 (ΦΕΚ 42 Α΄) και προσαυξάνεται κατά ποσοστό πενήντα τοις εκατό (50%)». Και αυτό ώστε και εκεί ακόμα που δεν υπάρχει προσδιορισμένη αντικειμενική αξία των ακινήτων να μπορούν με τις άλλες δυνατότητες που δίνει η διάταξη αυτή.
      Στο τέλος του εδαφίου αα) και μετά τις λέξεις «ν. 2601/1998» προστίθενται οι λέξεις «όπως εκάστοτε ισχύει» και τίθεται τελεία. Και αυτό γιατί αν αλλάξει ο αναπτυξιακός νόμος να μπορεί να συνεχίσει να ισχύει.
      Αυτές, αγαπητές και αγαπητοί συνάδελφοι, είναι οι βελτιώσεις και οι τροποποιήσεις τις οποίες κάνουμε. Θέλω να σας ευχαριστήσω για άλλη μία φορά για την όλη συζήτηση.
      (Χειροκροτήματα από την πτέρυγα του ΠΑΣΟΚ)
      ΠΕΤΡΟΣ ΜΟΛΥΒΙΑΤΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός εκπρόσωπος της Νέας Δημοκρατίας κ. Πέτρος Μολυβιάτης έχει το λόγο.
      ΠΕΤΡΟΣ ΜΟΛΥΒΙΑΤΗΣ: Ευχαριστώ πολύ, κύριε Πρόεδρε.
      Πριν εισέλθω στην εξέταση του νομοσχεδίου που συζητάμε θα ήθελα, κύριε Πρόεδρε, να εκφράσω την έκπληξή μου και την αποδοκιμασία μου για το εμπαθές ύφος με το οποίο ο κύριος Υπουργός κατηγόρησε την Αντιπολίτευση για λαϊκισμό και μηδενισμό. Την έκπληξή μου διότι μέχρι τώρα η συζήτηση διεξήχθη σ’ ένα πολιτισμένο και ευπρεπές επίπεδο. Την αποδοκιμασία μου διότι φοβάμαι πως αυτό το ύφος αντανακλά την καθεστωτική νοοτροπία της Κυβερνήσεως η οποία δεν δέχεται καμία απολύτως κριτική και θα ήθελε την Αντιπολίτευση απλώς να χειροκροτεί ό,τι αποφασίζει η Κυβέρνηση. Βουλή είμαστε, δημοκρατία έχουμε, ο καθένας ασκεί το έργο του. Και το δικό μας έργο είναι να κάνουμε αντιπολίτευση.
      Κύριε Πρόεδρε, πιστεύω ότι κανείς μέσα στην Αίθουσα αυτή δεν μπορεί να διαφωνήσει με το σκοπό αυτού του νομοσχεδίου. Όλοι μας βεβαίως θέλουμε να γίνει η αποκατάσταση, η προστασία και η ανάδειξη του φυσικού και δομημένου περιβάλλοντος των νησιών του Αιγαίου. Και δεν υπάρχει λόγος να αναπτυχθεί δια μακρόν εδώ η σημασία που όλοι μας αποδίδουμε στο Αιγαίο. Πολλαπλή σημασία. Σημασία εθνική πάνω απ’ όλα, ιστορική, οικονομική, τουριστική, πολιτισμική. Σε αυτά είμαστε όλοι σύμφωνοι. 
      Εγώ θα προχωρήσω και λίγο παραπέρα. Θα πω ότι κανείς δεν αμφισβητεί το ενδιαφέρον που έχουμε όλοι μας –και η Κυβέρνηση- για την προστασία, την ασφάλεια και την ανάπτυξη των νησιών του Αιγαίου. Και όλοι μας νομίζω πιστεύουμε στην παγκόσμια μοναδικότητα του Αιγαίου και των νησιών μας. 
      Το θέμα δεν είναι αυτό, ποιες είναι οι προθέσεις μας και ποια τα αισθήματά μας. Το θέμα είναι τι κάνουμε στην πράξη. Και επιτρέψτε μου να σας υπενθυμίσω, όταν λέμε τι κάνουμε στην πράξη, ότι η Κυβέρνηση έχασε μία μοναδική ευκαιρία όταν ασκούσε την Προεδρία της Ευρωπαϊκής Ενώσεως το πρώτο εξάμηνο του παρελθόντος έτους, αξιοποιούσα τις δυνατότητες που έχει η Προεδρία να επιτύχει ειδικές ρυθμίσεις τέτοιες που να αναλάβει πλέον η Ευρωπαϊκή Ένωση δεσμεύσεις για την ανάπτυξη και την προστασία των νησιών του Αιγαίου, πράγμα που έχουν κάνει άλλες χώρες όπως η Ισπανία.
      Και έρχομαι, κύριε Πρόεδρε, στο νομοσχέδιο που συζητούμε. Όπως είπα, κανείς δεν μπορεί να διαφωνήσει με το σκοπό. Το ερώτημα που τίθεται, όμως, είναι αν το νομοσχέδιο αυτό προωθεί αυτό το σκοπό, αν πράγματι στην πράξη μπορεί να επιτύχει αυτό το σκοπό, που όλοι αποδεχόμαστε.
      Λυπούμαι που λέω ότι το συμπέρασμα της Νέας Δημοκρατίας είναι ότι το νομοσχέδιο αυτό δεν μπορεί να προωθήσει και να επιτύχει αυτό το σκοπό για τους εξής λόγους: Το νομοσχέδιο είναι ασαφές ως προς τους πόρους του, ως προς τη χρηματοδότησή του, είναι ατελές ως προς τη γεωγραφική του εφαρμογή και το ουσιαστικό του περιεχόμενο και είναι πρόχειρο ως προς τη δομή του.
      Ως προς τους πόρους, αναφέρονται οι τρεις πηγές. Η ασάφεια δεν αφορά στις πηγές. Ασφαλώς θα χρηματοδοτηθεί από το Πρόγραμμα Επενδύσεων -αμφιβάλλω εάν μπορεί να χρηματοδοτηθεί από τον προϋπολογισμό του Υπουργείου Αιγαίου, ο οποίος είναι ελάχιστος- και από τυχόν έκτακτες εισφορές. Δεν αναφέρομαι στην ασάφεια των πηγών. Αναφέρομαι στην απαράδεκτη ασάφεια ως προς το ύψος της δαπάνης. Δεν υπάρχει μία μελέτη η οποία να μας λέει ποιο είναι το κόστος της εφαρμογής αυτού του νομοθετήματος.
      Είναι σωστό να ζητείται από τη Βουλή, κύριε Πρόεδρε, να δώσει εν λευκώ μία εξουσιοδότηση; Για ποιο ποσό; Μιλάμε για δεκάδες εκατομμύρια; Για εκατοντάδες εκατομμύρια; Μιλάμε για δισεκατομμύρια; Όλα αυτά είναι ακαθόριστα στην έκθεση του Γενικού Λογιστηρίου και καλείται η Βουλή να δώσει μία εν λευκώ εξουσιοδότηση στο Υπουργείο Αιγαίου για να διαθέσει ποσά ακαθόριστα, απροσδιόριστα. Θα βρεθούν αυτά τα ποσά ή δεν θα βρεθούν;
      Υπάρχει, επομένως, μεγάλη ασάφεια ως προς το κύριο θέμα που είναι η χρηματοδότηση αυτών των προγραμμάτων, που προβλέπει το νομοσχέδιο.
      Επιπλέον το νομοσχέδιο είναι ατελές, όπως είπα, και ως προς τη γεωγραφική του εφαρμογή και ως προς το ουσιαστικό του περιεχόμενο. Εγώ σέβομαι το επιχείρημα του κυρίου Υπουργού ότι η γεωγραφική δικαιοδοσία του Υπουργείου Αιγαίου δεν εκτείνεται σε όλα τα νησιά του Αιγαίου. 
      Αυτό, όμως, δεν δικαιολογεί το κενό που υπάρχει στο νομοσχέδιο, διότι η Κυβέρνηση έχει ενιαία εκπροσώπηση ενώπιον της Βουλής. Τα Υπουργεία δεν είναι φέουδα του κάθε Υπουργού.
      Επομένως εφόσον είναι αποδεκτή η αρχή ότι τα προγράμματα αυτού του νομοσχεδίου πρέπει να εφαρμοστούν σε όλα τα νησιά του Αιγαίου, το στοιχειώδες θα ήταν να υπάρξει συνεργασία μεταξύ των συναρμοδίων Υπουργείων και να παρουσιαστεί στη Βουλή ένα κοινό νομοσχέδιο των συναρμοδίων Υπουργείων, που να έχει εφαρμογή σε όλα τα νησιά του Αιγαίου. Μίλησαν συνάδελφοι και για τα υπόλοιπα νησιά –γιατί όχι και του Ιονίου. Επομένως είναι ατελές ως προς αυτό το σημείο, αλλά και ως προς το βασικό του περιεχόμενο.
      Ο κύριος Υπουργός προσπάθησε να δικαιολογήσει την έλλειψη συνεργασίας με το ΥΠΕΧΩΔΕ και το Υπουργείο Πολιτισμού. Το νομοσχέδιο, όμως, αναφέρει συγκεκριμένους ιστορικούς χώρους, οι οποίοι υπάγονται στην αρμοδιότητα του Υπουργείου Πολιτισμού.
      Αλλά πέραν της αρμοδιότητας, το Υπουργείο Πολιτισμού δεν πρέπει να κρίνει επί της ουσίας τι είναι διατηρητέο και τι είναι κατεδαφιστέο; Το ΥΠΕΧΩΔΕ δεν έχει αρμοδιότητα; Επομένως το νομοσχέδιο είναι ατελές και προς αυτό του το σημείο.
      Τέλος, είναι πρόχειρο για δύο λόγους:
      Πρώτον βλέπουμε αυτό το απαράδεκτο θέαμα, να έρχονται τεχνικές διορθώσεις και τροπολογίες μέχρι τελευταία στιγμή, μέχρι τη στιγμή που είναι ο Υπουργός στο Βήμα.
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Οι περισσότερες είναι προτάσεις της επιτροπής, κύριε συνάδελφε.
      ΠΕΤΡΟΣ ΜΟΛΥΒΙΑΤΗΣ: Στην επιτροπή δεν είναι τελευταία στιγμή;
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Αυτή είναι η έννοια της Βουλής και του διαλόγου.
      ΠΕΤΡΟΣ ΜΟΛΥΒΙΑΤΗΣ: Αυτό το νομοσχέδιο υποτίθεται ότι το επεξεργάζεται το Υπουργείο επί μήνες και το Υπουργείο τελευταία στιγμή φέρνει διορθώσεις και τροπολογίες. Η έννοια του διαλόγου είναι να γίνουν ουσιαστικές αλλαγές και όχι τεχνικές τροπολογίες. 
      Επίσης είναι πρόχειρο το νομοσχέδιο και για ένα πολύ σοβαρότερο λόγο, κύριε Πρόεδρε. Δεν υπήρξε καμία απολύτως συνεργασία με τους ενδιαφερόμενους φορείς των νησιών. Οι άνθρωποι αυτοί και οι φορείς τους αγνοήθηκαν πλήρως.
      Στην Επιτροπή είπα ότι, πέραν όλων αυτών των λόγων, καταψηφίζουμε το νομοσχέδιο, διότι οδηγούμεθα εις το συμπέρασμα και λόγω της χρονικής στιγμής που επελέγη -δια πρώτην φορά μετά δεκαοκτώ χρόνια το Υπουργείο Αιγαίου έφερε ένα νομοθέτημα στη Βουλή- ότι πρόκειται για ένα προεκλογικό πυροτέχνημα. Και ο κύριος Υπουργός τότε ενοχλήθηκε. Μα, αυτός ο χαρακτηρισμός δεν είναι ούτε αποκύημα της δικής μου φαντασίας ούτε κάποια έκφρασις αντιπολιτευτικής διαθέσεως. 
      Ο χαρακτηρισμός μου αυτός, κύριε Πρόεδρε, στηρίζεται στις δηλώσεις που έκανε Πρωθυπουργός κ. Σημίτης  ήδη από τον Ιούλιο, οπότε ομιλώντας εις το εκτελεστικό γραφείο του κόμματος είπε ότι από εδώ και πέρα όλες οι ενέργειες της Κυβερνήσεως θα έχουν να απαντήσουν σ’ ένα μόνο ερώτημα και σε ένα μόνο κριτήριο και θα έχουν ένα μόνο σκοπό, αν βοηθάνε να κερδίσει το ΠΑΣΟΚ τις εκλογές. Ο κ. Σημίτης το είπε αυτό. Επομένως ο κύριος Πρωθυπουργός, η Κυβέρνησις εκήρυξε τη χώρα επίσημα σε μία προεκλογική περίοδο ήδη από τον Ιούλιο, η μακρά διάρκεια της οποίας, κύριε Πρόεδρε, φοβάμαι ότι δεν πρόκειται να ωφελήσει καθόλου τον τόπο μας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να σας ανακοινώσω ότι τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος» πενήντα δύο μαθητές και πέντε συνοδοί του 3ου Δημοτικού Σχολείου Σπάρτης. Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κύριος Υπουργός.
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Χαίρομαι γιατί ο Κοινοβουλευτικός Εκπρόσωπος της Νέας Δημοκρατίας είχε μια, κατά την άποψή μου, σωστή τοποθέτηση λέγοντας ότι κατανοεί και αντιλαμβάνεται την ανάγκη ενός τέτοιου νομοσχεδίου. Όμως, από την άλλη πλευρά, και άλλοι συνάδελφοι τοποθετήθηκαν λέγοντας: «Τι γίνεται με τις αρμοδιότητες;»
      Ο κ. Μητσοτάκης ανέφερε κάτι το οποίο δεν τον τιμά –το είπε και ο κ. Σφυρίου- ότι δηλαδή έκανε μία «μπαρούφα» ο Ανδρέας Παπανδρέου, όταν δημιούργησε αυτό το Υπουργείο το 1985. Εάν μια χώρα έπρεπε να έχει Υπουργείο Νήσων, είμαστε εμείς. Στην Ιταλία υπάρχει Υπουργείο του Μezzogiorno, δηλαδή του Νότου. Στη Γαλλία υπάρχει των Υπερπόντιων Νήσων, στην Αγγλία υπάρχει της Σκωτίας. 
      ΑΡΙΣΤΟΤΕΛΗΣ ΠΑΥΛΙΔΗΣ: Όχι στην Ιταλία Υπουργείο. Είναι Cassa. Έχετε σπουδάσει και στην Ιταλία και δεν ξέρετε!
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Είναι Υπουργείο, κύριε. Είστε ανενημέρωτος. 
      Θέλω, λοιπόν, να ρωτήσω: Αυτή τη «μπαρούφα» που είπε ο κ. Μητσοτάκης, το Υπουργείο Αιγαίου, όταν γίνετε Κυβέρνηση, όπως ισχυρίζεστε, θα το διατηρήσετε ή θα το καταργήσετε; Για να το ξέρει και ο λαός. Εάν κάτι έπρεπε να έχουμε στην Ελλάδα, είναι περιφερειακά Υπουργεία. Σας είπα ότι εγώ εδρεύω στη Μυτιλήνη. Εάν, λοιπόν, εσείς ακόμα και αυτό το καταργήσετε, μπορείτε να μου πείτε τι θα κάνετε; Γιατί φωνάζετε για αποκέντρωση, για περιφέρειες κλπ. Δηλαδή μόνο λόγια!
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Αν σας πω, κύριε Πρόεδρε, ότι είμαι σε δύσκολη θέση, δεν ξέρω πού να αρχίσω και πού να τελειώσω, θα το πιστέψετε;
      ΠΡΟΕΔΡΕΥΩΝ (Κωνσταντίνος Βρεττός): Δεν σας πιστεύω, αλλά προχωρήστε!
      ΑΡΙΣΤΟΤΕΛΗΣ ΠΑΥΛΙΔΗΣ: Αυτό που θα σας πω τώρα θα το πιστέψετε, θέλετε δεν θέλετε. 
      Θεωρώ εαυτόν ευτυχή γιατί σήμερα, 20 Νοεμβρίου 2003, εδώ στην ιεράν Αίθουσαν του ελληνικού Κοινοβουλίου γίνεται συζήτηση περί το Αιγαίο και θεωρώ εαυτόν ευτυχή γιατί σαν και σήμερα, κύριε Πρόεδρε, στα 1977 με την ψήφο Δωδεκανησίων εισήλθα στο Κοινοβούλιο. Και έκτοτε, κατά τρόπο μονότονο και για ορισμένους ίσως ιδιαιτέρως ενοχλητικό, τονίζω την ανάγκη οργανώσεως, σχεδιασμού και εφαρμογής αυτού που αποκαλώ ολοκληρωμένη νησιωτική πολιτική, κάτι το οποίο ατυχώς δεν έχει η χώρα μας, η οποία κατά τον κύριο Υπουργό είναι η μόνη χώρα που θα έπρεπε να έχει Υπουργείο Αιγαίου, Νήσων, όπως είπατε. Εγώ, λοιπόν, έχων μνήμη λόγω της μακράς θητείας μου στο Κοινοβούλιο, θα σας διηγηθώ ιστορίες. 
      Η Ελλάς είχε πάντοτε ειδικό ενδιαφέρον για τα νησιά. Είχε γενική διοίκηση Αττικής και Νήσων. Το θυμάσθε εσείς οι παλιότεροι. Ενδιαφερόταν το κράτος μας. θα πρέπει να θυμάσθε και τι αρμοδιότητες είχε.
      Τι θυμάμαι από τη θητεία μου εδώ και θέλω να απαντήσω και στον κ. Σφυρίου, τον απουσιάζοντα αυτήν τη στιγμή. Μα τολμά να λέγει ο κ. Σφυρίου τι «έκαμε ο κ. Μητσοτάκης για τα νησιά;» Και μας ρωτά να θυμηθούμε μια πράξη; 
      Εγώ θα θυμηθώ πράξη Μητσοτάκη, αλλά προηγουμένως πράξη του κ. Σφυρίου, προκάτοχού σας στο Υπουργείο Αιγαίου.
      Ως Υπουργός Αιγαίου ο κ. Σφυρίου έφερε το πρώτο νομοσχέδιο του Υπουργείου Αιγαίου στο Κοινοβούλιο. Εσείς είστε δεύτερος. Κατά τη μακρά θητεία αυτού του Υπουργείου δυο φορές νομοθετικές πρωτοβουλίες …
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Δεν το έφερε ο κ. Σφυρίου… 
      ΑΡΙΣΤΟΤΕΛΗΣ ΠΑΥΛΙΔΗΣ: Πρώτη νομοθετική πρωτοβουλία: Εισηγητής κ. Σφυρίου. Εισηγητής Παυλίδης. «Αναπτυξιακή Εταιρεία Αιγαίου», δια της οποίας, κύριε Υπουργέ Αιγαίου, η Κυβέρνησή σας στηριζόμενη στο κόμμα σας παρέδιδε το Αιγαίο στον Κοσκωτά. Και έγινε το εξής πρωτοφανές: 
      Συνεζητείτο το νομοσχέδιο. Ψηφίσθηκε η αρχή του από την τότε πλειοψηφία που είναι και σήμερα Πλειοψηφία, το ΠΑΣΟΚ. Ψηφίσθηκαν τα άρθρα από το ΠΑΣΟΚ. Και παρενέβη λόγω του αναβρασμού που προκλήθηκε ο αείμνηστος Πρόεδρος της Βουλής Ιωάννης Αλευράς και έπεισε την κυβέρνηση να μην προχωρήσει στην ψήφισή του στο σύνολο για να μη γίνει νόμος του κράτους μας. Αυτά είναι τα έργα και οι ημέρες σας.  
      Μνήμη δεύτερη όσον αφορά τον κ. Σφυρίου, που υπολόγιζα ότι μετά τη δήλωσή του ότι αποχωρεί, επί του παρόντος, από την πολιτική ότι θα ήταν ηπιότερος, αλλά αγρίεψε, βλέπω. Κάπου δίνει εξετάσεις, φαίνεται! Τι άλλο έκαμε η Κυβέρνησή σας: Δεν κατάφερε να κρατήσει το ειδικό δασμοφορολογικό καθεστώς Δωδεκανήσου. Η Κυβέρνησή σας δεν κατάφερε να διαπραγματευθεί με την τότε ΕΟΚ. Και σεις εισαγάγατε το λεγόμενο ρυθμιστικό φόρο με Υπουργό Οικονομικών τον κ. Κουλουριάνο και εν συνεχεία τους μειωμένους συντελεστές ΦΠΑ μόνο για τα Δωδεκάνησα. 
      Κύριοι συνάδελφοι, ο Πρωθυπουργός Μητσοτάκης και Υπουργός Αιγαίου επεξέτεινε το σύστημα και σήμερα τα νησιά του Αιγαίου έχουν ειδικούς μειωμένους φορολογικούς συντελεστές σε σχέση με τους ισχύοντες στη λοιπή Ελλάδα. Και αυτή είναι η σημαντικότερη χειρονομία που έγινε προς τη νησιωτική Ελλάδα.
      Εσείς, κύριε Υπουργέ, σήμερα, τώρα που μιλάμε, δεν είσθε σε θέση να προσφέρετε βασικές υπηρεσίες υγείας στους νησιώτες. 
      Αυτήν την ώρα στο Κέντρο Υγείας Καρπάθου χαροπαλεύει ένας νέος λόγω ενός τροχαίου δυστυχήματος. Ζητήθηκε να επέμβει το ΕΚΑΒ. Υποσχέθηκε να στείλει ελικόπτερο PUMA από τη  Ρόδο. Δεν σηκώθηκε το PUMA.  Ανακοινώθηκε πως σηκώνεται το PUMA από την Ελευσίνα. Σηκώθηκε το PUMA και γύρισε στα μισά πίσω. Ένα τρίτο θα πήγαινε στη Ρόδο να παραλάβει γιατρό που δεν είχε. Και ακόμη τώρα που μιλάμε στην Κάρπαθο χαροπαλεύει ο νέος εξαιτίας της δικής σας ανοργανωσιάς. 
      Κύριε Υπουργέ του Αιγαίου, μη μιλάτε για τα έργα και τις ημέρες σας στο Αιγαίο. 
      Μας μιλήσατε για αεροδρόμια. Ποια αεροδρόμια κάνατε από το 1994 και δώθε; Μα ξεχνάτε το ρεζιλίκι της Καλύμνου; Είκοσι χρόνια διάδρομος προσγειώσεως χιλίων μέτρων. Είκοσι χρόνια έργα και ημέρες ΠΑΣΟΚ στο Αιγαίο! 
      Να μην αναφερθώ σε άλλα τα οποία είναι και έργα προσωπικής σας παρεμβάσεως. Μα αναστατώσατε τα νησιά με τα περίφημα ΣΧΟΠ. Έκλεισαν τα γραφεία πολεοδομίας για τις επεμβάσεις στους παραδοσιακούς οικισμούς εξαιτίας σας. Αναστατώθηκε το σύμπαν μέχρι να στείλετε υπαλλήλους να δουλέψουν σε αυτές τις επιτροπές και να βγουν οικοδομικές άδειες. Φέραμε το θέμα στη Βουλή Βουλευτές όλων των κομμάτων μέχρι να καταφέρετε να μανουβράρετε πώς θα δουλέψουν οι επιτροπές για να εξυπηρετήσουν αρμοδιότητες του Υπουργείου σας.
      Το Υπουργείο Αιγαίου ιδρύθηκε βάση προτάσεως –την ιστορία τώρα σας διηγούμαι- του συμβούλου του σημερινού Προέδρου της Δημοκρατίας του κ. Κωστή Στεφανόπουλου, του κ. Γιαπαλή. Πότε; Όταν η Τουρκία ίδρυε στρατιά Αιγαίου, Πανεπιστήμιο Αιγαίου ο πολιτικός κόσμος στη χώρα μας αντέδρασε και είπε: «Εμείς τι θα κάνουμε;».
      Και εβαπτίσαμε κάποια ιδρύματα προσθέτοντας τη λέξη «Αιγαίου». Καλώς επράξαμε. Αλλά τότε δεν είχατε και αντικείμενο. Γι’ αυτό έγινε το περίεργο, που κάποια στιγμή πρέπει να αλλάξει. Επροικοδοτήθη με αρμοδιότητες εκτός ιδιαιτέρου ενδιαφέροντος. Δώσαμε τη μικρή ακτοπλοΐα, «άγονες» γραμμές, στο Υπουργείο σας. Αφύσικο! Πρέπει να γυρίσουν στο Υπουργείο Εμπορικής Ναυτιλίας. Είναι μία υπόθεση που τη χρεώνεται η Κυβέρνησή σας. Καταφέρατε το Αιγαίο, με νόμο Παπουτσή, στον οποίο συμπράξατε κι εσείς προσωπικώς, να χαρακτηρισθεί κατά τα 2/3 άγονη γραμμή. Και δεν έχετε και χρήμα να πληρώσετε.
      Έχω στα χέρια μου την απάντηση που μου στείλατε και τη διαβάζω για να καταγραφεί στα Πρακτικά. Έχετε χρήμα για την απόσυρση κτηρίων, που δεν ξέρουμε ποια είναι, πού είναι. Στα Δωδεκάνησα ψάχνουμε να βρούμε ποια κτίρια θα αποσύρετε. Θα αποσύρετε την αμαρτωλή πολυκατοικία της οδού Παπαλουκά; Θα αποσύρετε το κτήριο του Εγγλέζου στο Καστελόριζο ή το σπίτι του Γιωτόπουλου στους Λειψούς; Τι θα αποσύρετε και πού είναι οι μελέτες σας; Μου απαντήσατε «τα έσοδα από τον ειδικό λογαριασμό ακτοπλοϊκών συγκοινωνιών προϋπολογίζονται ότι θα ανέλθουν στο ποσό των 13.332.000 ευρώ, στο δωδεκάμηνο 1.11.2002 έως 31.11.2003 ευρώ. Το έλλειμμα είναι 13.444.000 ευρώ, για τα δύο Υπουργεία δηλ. ΥΕΝ και ΥΠΑΙΓ. το ίδιο χρονικό διάστημα. Τούτο, λέτε, ότι περιήλθε έγκαιρα στη γνώση του Υπουργείου Οικονομικών και αναμένουμε τις ενέργειές του για τη μεταβίβαση πιστώσεων». Μέχρι σήμερα φωνάζουν οι ακτοπλόοι «δεν έχετε να πληρώσετε άγονες γραμμές». Και μου μιλάτε για παραδάκι, για να πληρώσετε απόσυρση κτηρίων. 
      Όταν ανακοινώνετε, κύριε Υπουργέ, από του Βήματος ότι το νομοσχέδιό σας έχει στόχο κάποια ξενοδοχεία να «κόψουν ορόφους», μήπως εννοείτε ότι θα κάμετε παρόμοια επέμβαση για το αρχιτεκτονικό ανοσιούργημα που μπρος στα μάτια σας έγινε στην Κω και στον ηπιότερο λόφο εκτίσθη ξενοδοχείο περίπου 40.000 τ.μ.; Το παρακολουθούσατε εσείς, επισκεπτόμενος την Κω, ο κ. Νικόλαος Σηφουνάκης, εγκαθιστάμενος ακριβώς απέναντί του, τουλάχιστον δέκα φορές. Γιατί δεν επεμβαίνατε τότε που εκτίζετο; Τα ανοσιουργήματα έγιναν επί ημερών σας. Αυτά είναι τα έργα και οι ημέρες σας στο Αιγαίο. 
      Από το 1977 φωνάζω για Ολοκληρωμένη Νησιωτική Πολιτική. Φτάσαμε στο σημείο οι ξένοι να ζητήσουν εισήγηση για Ολοκληρωμένη Νησιωτική Πολιτική στα νησιά της Ευρώπης, τα οποία σήμερα έχουν πληθυσμό δεκατέσσερα εκατομμύρια κατοίκων. Ο κ. Μολυβιάτης σας είπε, τι δεν εκάματε διαρκούσης της «Προεδρίας». Στις 30 Μαΐου έκαμα «επίκαιρη ερώτηση» προς τον κύριο Πρωθυπουργό, ρωτώντας, τι θα κάμετε τώρα που ετοιμάζεται το ευρωπαϊκό «Σύνταγμα» και σεις είσθε Πρόεδρος; Μου απήντησε ο κ. Χριστοδουλάκης άλλα αντ’ άλλων. Στις 16 Ιουνίου, πριν παραδοθεί το «Σύνταγμα» στη Θεσσαλονίκη, είχα συζήτηση με τον κύριο Υπουργό των Εξωτερικών ενώπιον της Επιτροπής του, ερώτησα, πάλιν, τι θα κάμετε; Τίποτα! 
      Οι περιφερειάρχες των νησιών παρακαλούν σήμερα τον κ. Σημίτη, ενώ διαρκεί η διακυβερνητική συνέλευση, να παρέμβει μαζί με τους Ιταλούς, μήπως πεισθεί η Διακυβερνητική να πάρει κάποιες αποφάσεις, για να χρηματοδοτηθούν συγκεκριμένες, ολοκληρωμένες δράσεις για τα θέματα των νησιών. Αυτά όλα αποδεικνύουν αποτυχία της πολιτικής σας και αδιαφορία. Τώρα μας λέτε «φιοριτούρες» για τα κτήρια. Έχετε επισημάνει πέντε κτήρια στη Μυτιλήνη, στην εκλογική σας περιφέρεια. Εκεί θα επέμβετε αμέσως, προ των εκλογών και κοντός ψαλμός αλληλούια.
      Τι έχετε προβλέψει για τη συντήρηση των δημοσίων κτηρίων στα Δωδεκάνησα που καταρρέουν αριστουργήματα; Βάλατε την Κτηματική Εταιρεία του Δημοσίου να παίρνει μεσιτεία 25% από τα έσοδα των δημοσίων κτημάτων και δεν αφήνει όλο το ποσό για να εκπληρωθούν στόχοι που έχουν σχέση με τη συντήρηση των δημοσίων κτηρίων.
      Αυτή είναι η πολιτική σας και γι’ αυτή θα κριθείτε και όχι με τον τρόπο που εσείς θέλετε ευχόμενος να μη κάμει λάθος ο ελληνικός λαός! Ο ελληνικός λαός και κυρίως ο νησιωτικός, θα σας αντιμετωπίσει όπως είσθε και όπως σας αξίζει.
      (Χειροκροτήματα από την πτέρυγα της Νέας Δημοκρατίας)
      ΚΟΣΜΑΣ ΣΦΥΡΙΟΥ: Κύριε Πρόεδρε,το λόγο επί προσωπικού.
      ΠΡΟΕΔΡΕΥΩΝ (Κωνσταντίνος Βρεττός): Έχετε το λόγο για να μας πείτε σε τι συνίσταται το προσωπικό.
      ΚΟΣΜΑΣ ΣΦΥΡΙΟΥ:  Είναι προφανές, διότι ο συνάδελφος της Νέας Δημοκρατίας κ. Παυλίδης ανέφερε στην Ολομέλεια ανακρίβειες–δεν λέω ψεύδη, τον πιο ήπιο χαρακτηρισμό χρησιμοποιώ-  και με θίγει με αυτές. Ευθύς αμέσως θα εξηγήσω. Είπε προηγουμένως ότι εισηγήθηκα νομοσχέδιο για αναπτυξιακή εταιρεία, στην οποία θα συμμετείχε ο Κοσκωτάς. Είναι ψεύδος. Ουδέποτε εισηγήθηκα ως Υπουργός Αιγαίου τέτοιο νομοσχέδιο. Μία εισήγηση ενός νομοσχεδίου ήρθε από έτερο Υπουργό, αλλά δεν με αφορά. Επομένως, είναι προφανές ότι με θίγει και θέλω το λόγο επί προσωπικού.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Και μετά επί ετέρου προσωπικού,  θέλω το  λόγο για να εξηγήσω.
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε τώρα, γιατί αλλιώς ο κ.Σγουρίδης θα σας πάει στο τέλος για το προσωπικό.
      ΚΟΣΜΑΣ ΣΦΥΡΙΟΥ: Θα ολοκληρώσω, γιατί αν ο Κανονισμός παραβιάζεται και πηγαίνουν έντεκα λεπτά οι τοποθετήσεις των συναδέλφων της Νέας Δημοκρατίας, αξιώνω να έχω την ίδια μεταχείριση. 
      Κϋριε Πρόεδρε, με ψεύδη και ανακρίβειες  δεν μπορεί να αρθρωθεί πολιτική επιχειρηματολογία. Το αποκρούω με αγανάκτηση γιατί είναι ανακρίβεια και με θίγει προσωπικά. Ουδέποτε προώθησα τέτοιο νομοσχέδιο ούτε σε επιτροπή ούτε στην Εθνική Αντιπροσωπεία. Παρακαλώ τον κύριο συνάδελφο να ζητήσει να διορθωθεί από τα Πρακτικά. Δεν θέλω ο υπαινιγμός να υπάρχει ούτε και στα Πρακτικά. Το αξιώνω.
      ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι υπαινιγμός, είναι σαφέστατη αναφορά.
      ΚΟΣΜΑΣ ΣΦΥΡΙΟΥ: Να διαγραφεί και από τα Πρακτικά αυτός ο υπαινιγμός. 
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ  ΣΓΟΥΡΙΔΗΣ) 
      Δεύτερον επειδή μου καταλογίστηκε ότι ευθύνομαι που καταργήθηκε το ειδικό δασμολογικό καθεστώς, θα πω το εξής: Δεν γνωρίζετε ότι η συνθήκη με την οποία εντάξατε τη χώρα στην Ευρωπαϊκή Ένωση, δεν προέβλεπε  ούτε μία λέξη  που να αφορά τις ιδιαιτερότητες των νησιών; Δεν ξέρετε ότι το 1992 ήταν Κυβέρνηση η Νέα Δημοκρατία; Ήταν η 1η Ιανουαρίου του 1992 που επεκτάθηκε σε όλη την έκταση της Ευρωπαϊκής Ένωσης η κατάργηση οποιωνδήποτε δασμολογικών διατάξεων  που έκαναν γεωγραφικές διακρίσεις ή προέβλεπαν ειδικές διατάξεις με γεωγραφική αναφορά;  Το ξέρετε πολύ καλά, 1η Ιανουαρίου 1992. Ήταν Κυβέρνηση η Νέα Δημοκρατία. Και μου λέτε ότι ευθύνομαι που ήμουν Βουλευτής Αντιπολίτευσης επειδή δεν όρθωσα το ανάστημά μου, προκειμένου να εμποδίσω αυτό που εφάρμοζε η Ευρωπαϊκή Ένωση σε όλη την έκτασή της με κυβέρνηση τη Νέα Δημοκρατία.
      Αυτές οι αναφορές που είναι ανακριβείς, να ανασκευαστούν για να αποκατασταθούν τα πράγματα στην πραγματική τους βάση. Λυπούμαι γιατί πήρε ένταση η συζήτηση αυτή. Φοβούμαι ότι ενώ θα μπορούσε να γίνει μία νηφάλια συζήτηση όπως επιβάλλει το περιεχόμενο του νομοσχεδίου, φράσεις του κ. Μητσοτάκη του τύπου ότι ο αείμνηστος Ανδρέας Παπανδρέου ως Πρωθυπουργός έκανε «μπαρούφες» και ψεύδη από μεριά της Νέας Δημοκρατίας, πυροδοτούν μία συζήτηση με ένταση .
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, το λόγο .
      ΠΡΟΕΔΡΕΥΩΝ (Παναγιώτης Σγουρίδης): Μπορείτε να πάρετε το λόγο εφόσον θέλετε να ανασκευάσετε αυτά που είπατε. Αν όχι, τότε δεν έχετε το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Δεν πρόκειται να πω ότι ανακαλώ.
      ΠΡΟΕΔΡΕΥΩΝ (Παναγιώτης Σγουρίδης): Τότε αφήστε το.
      Ο κ. Λεβογιάννης έχει το λόγο ως Κοινοβουλευτικός Εκπρόσωπος.
      ΑΡΙΣΤΟΤΕΛΗΣ ΠΑΥΛΙΔΗΣ:  Δεν πρόκειται να μείνουν αναπάντητα όσα είπε ο κ. Σφυρίου. Θέλω να δευτερολογήσω.
      ΠΡΟΕΔΡΕΥΩΝ (Παναγιώτης Σγουρίδης): Οφείλω να σας υπενθυμίσω ότι έχουμε συγκεκριμένο χρόνο και δεν θα ανεχθώ ούτε δευτερόλεπτο. Όσοι παίρνετε επιπλέον χρόνο, θα οδηγήσετε στο να μην μιλήσουν κάποιοι άλλοι. 
      Ορίστε, κύριε Λεβογιάννη, έχετε το λόγο.
      NΙΚΟΛΑΟΣ ΛΕΒΟΓΙΑΝΝΗΣ: Ο κ. Παυλίδης εμνήσθη ημερών αρχαίων. 
      ΑΡΙΣΤΟΤΕΛΗΣ ΠΑΥΛΙΔΗΣ: Όχι, πολύ αρχαίων. Επί των ημερών σας! 
      ΝΙΚΟΛΑΟΣ ΛΕΒΟΓΙΑΝΝΗΣ: Και εμνήσθη του βρώμικου 1989 το οποίο έχω την εντύπωση ότι έχετε αποκηρύξει και εσείς. 
      ΠΡΟΕΔΡΕΥΩΝ (Παναγιώτης Σγουρίδης): Να μην γράφεται καμία διακοπή στα Πρακτικά! 
      ΝΙΚΟΛΑΟΣ ΛΕΒΟΓΙΑΝΝΗΣ: Στο βρώμικο 1989 ενεπλάκησαν πολλές υπηρεσίες και πολλά Υπουργεία. Στο βρώμικο, λοιπόν, 1989 ενεπλάκη και το Υπουργείο Αιγαίου. 
      ΑΡΙΣΤΟΤΕΛΗΣ ΠΑΥΛΙΔΗΣ:…
      ΝΙΚΟΛΑΟΣ ΛΕΒΟΓΙΑΝΝΗΣ: Τότε, όμως, Υπουργός Αιγαίου δεν ήταν ο κ. Κοσμάς Σφυρίου. 
      Εν πάση περιπτώσει, όμως, και το κόμμα σας, κύριε Παυλίδη, ουδέποτε ενέταξε αυτήν την υπόθεση μέσα σε εκείνες τις έκτακτες διαδικασίες της αλήστου μνήμης, με τα ειδικά δικαστήρια. Ούτε στη Βουλή έφερε τέτοιο θέμα. 
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΝΙΚΟΛΑΟΣ ΛΕΒΟΓΙΑΝΝΗΣ: Άρα, και το κόμμα σας τότε, κύριε Παυλίδη…
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΝΙΚΟΛΑΟΣ ΛΕΒΟΓΙΑΝΝΗΣ: Όχι, δεν έγινε νόμος του κράτους. 
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη. Δεν δέχομαι τεχνητή όξυνση. Σας παρακαλώ! 
      ΚΟΣΜΑΣ ΣΦΥΡΙΟΥ: …
      ΝΙΚΟΛΑΟΣ ΛΕΒΟΓΙΑΝΝΗΣ: Εν πάση περιπτώσει, ουδέποτε το κόμμα σας ενέταξε αυτήν την ενέργεια στα «σκάνδαλα».
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΝΙΚΟΛΑΟΣ ΛΕΒΟΓΙΑΝΝΗΣ: Ουδέποτε έγινε νόμος του κράτους.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, σας παρακαλώ πολύ! Μην με αναγκάζετε να σας επαναφέρω στην τάξη! Σας έχω πει ότι δεν θέλω τέτοιες οξύνσεις τουλάχιστον για όσο Προεδρεύω εγώ. 
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Εσείς δεν προστατεύετε τον εαυτό σας! 
      Να μην γράφεται τίποτα στα Πρακτικά. 
      Κύριε Λεβογιάννη, έχετε το λόγο. 
      ΝΙΚΟΛΑΟΣ ΛΕΒΟΓΙΑΝΝΗΣ: Σήμερα, η Νέα Δημοκρατία ουσιαστικά άσκησε κοινοβουλευτικό έλεγχο και δεν ασχολήθηκε με την ουσία του νομοσχεδίου το οποίο περιέγραψε με θετικά, ωραία, χρώματα. Παρ’ όλα αυτά, το καταψηφίζει. Επίσης θα ήθελα να πω ότι με αυτήν την ευκαιρία, δεν γνωρίζουμε ποιο είναι το πρόγραμμα της Νέας Δημοκρατίας για το Αιγαίο. 
      Είναι μικροψυχία να μην αναγνωρίζουμε ότι αυτό το Υπουργείο, αυτό το δύσκολο Υπουργείο -γιατί δεν πρόκειται για ένα Υπουργείο που έχει τις ίδιες αρμοδιότητες με άλλα Υπουργεία- έκανε και κάνει πολύ σημαντικό έργο σε όλους τους τομείς. Και στην ανάπτυξη της περιοχής αυτής συνέβαλε με πολλές και ποικίλες δραστηριότητες και παρεμβάσεις, και μέσα και έξω από την Κυβέρνηση, και στον κοινωνικό τομέα έχει επιτελεστεί έργο, έργο κοινωνικό, και στον πολιτιστικό τομέα και στον πνευματικό και τον επιστημονικό. 
      Το Υπουργείο Αιγαίο και πριν υπάρξει αυτό το νομοσχέδιο προέβαλε περισσότερο από κάθε άλλη φορά και περισσότερο από τον οποιοδήποτε κρατικό ή όχι φορέα, το Αιγαίο και τα νησιά του και συνέβαλε πραγματικά και ουσιαστικά στην ανάπτυξη των νησιών και την επίλυση των προβλημάτων τους. Φυσικά κανείς δεν αμφισβητεί σ’ αυτή την Αίθουσα την εθνική σημασία που έχει το Υπουργείο Αιγαίου το οποίο ήταν και είναι «καρφί» στα μάτια των γειτόνων μας.
      Με αυτό το νομοσχέδιο πραγματικά δημιουργούνται οι προϋποθέσεις μιας δυναμικότερης αντιμετώπισης του ιδιαίτερα ευαίσθητου τομέα της προστασίας του περιβάλλοντος, του δομημένου, αλλά και του φυσικού περιβάλλοντος, ενός τομέα για τον οποίο πάντοτε το Υπουργείο Αιγαίου έδειχνε ευαισθησία. 
      Σε τελευταία ανάλυση, είναι και ένα από τα σημαντικότερα κεφάλαια για τη χώρα μας, για την παγκόσμια πολιτιστική κληρονομιά και το φυσικό περιβάλλον και το δομημένο περιβάλλον, και η πολιτιστική μας κληρονομιά στο Αιγαίο.
      Και αυτοί οι τόποι πρέπει να προστατεύονται. Δεν πρέπει να προστατεύονται με κατασταλτικούς τρόπους ή και νόμους αλλά με κίνητρα που να οδηγούν τους κατοίκους και τους επαγγελματίες και τους επιχειρηματίες στο να αναπτύσσουν τέτοιες δραστηριότητες που θα συμβάλλουν στην προστασία του περιβάλλοντος. Σε αυτούς τους τόπους όλοι ομολογούν ότι και η φύση και ο άνθρωπος έχουν δημιουργήσει αριστουργήματα μοναδικά. Εμείς έχουμε υποχρέωση να τα προστατεύσουμε γιατί ανήκουν στις επόμενες γενιές. 
      Πιστεύω ότι το νομοσχέδιο που φέρνει ο Υπουργός κ. Σηφουνάκης με ιδιαίτερες ευαισθησίες ο ίδιος σε αυτά τα ζητήματα στη Βουλή δεν είναι πετραδάκι είναι ένα θεμέλιο μια βάση που μπορεί αν εφαρμοστεί να συμβάλει πραγματικά στο να ενισχυθεί ο τομέας αυτός της άμυνας. Περί αμύνης πρόκειται γιατί αμυνόμαστε σε κάθε εισβολή που πολλές φορές δημιουργεί αμυντικά φαινόμενα. Τέτοια έχουμε στις μέρες μας, σήμερα σε ανοικτές κοινωνίες με μεγάλη ιστορία και πολιτιστική προσφορά απειλούνται και μία από τις μεγαλύτερες απειλές είναι  η άναρχη ανάπτυξη η μανία του γρήγορου πλουτισμού που συμβαίνει σε κάθε άνθρωπο, σε περιοχές που δέχονται αυτή την επίθεση της ανάπτυξης που οδηγούν στην καταστροφή προκειμένου να επιτευχθούν στόχοι που έχουν σχέση με τον εύκολο πλουτισμό. 
      Είναι ένα σημαντικό εργαλείο και ας ευχηθούμε να το δούμε να εφαρμόζεται όσο γίνεται πιο γρήγορα γιατί αξίζει τον κόπο. Πρέπει να παλέψουμε προς αυτήν την κατεύθυνση ώστε η Κυβέρνηση να δώσει τη σημασία που πρέπει και τα αρμόδια Υπουργεία ώστε να πάμε πιο γρήγορα. Είναι ένα νομοσχέδιο που θα είναι πιλότος για να εφαρμοστούν τέτοιες πολιτικές και σε άλλες περιοχές της χώρας που έχουν ανάγκη προστασίας και του φυσικού περιβάλλοντος και της πολιτιστικής κληρονομιάς. 
      Αυτονόητο είναι ότι ψηφίζουμε το νομοσχέδιο. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικόλας έχει  το λόγο. 
      ΒΑΣΙΛΕΙΟΣ ΠΑΠΑΝΙΚΟΛΑΣ: Κύριοι συνάδελφοι, στην ενδοδωδεκανησιακή αυτή διένεξη η οποία προέκυψε ως μη όφειλε στη Βουλή , έρχομαι και εγώ να συνταχθώ με τον κ. Σφυρίου που αδίκως δέχθηκε τις επικρίσεις, τα βέλη και τις ανακρίβειες του συντοπίτη μας συναδέλφου της Νέας Δημοκρατίας κ. Παυλίδη. 
      Απλώς η συμπεριφορά του κυρίου συναδέλφου επιβεβαίωσε για μια φορά ακόμα την τακτική της Νέας Δημοκρατίας να έρχεται και να επικρίνει. Ουδέποτε να πράττει και συνεχώς να επικρίνει. Αυτά γιατί δεν μπορεί να απαντήσει στο ερώτημα ποιο έργο επετέλεσε όλα αυτά τα χρόνια στο Αιγαίο και στα Δωδεκάνησα. Το μόνο έργο που έχουν να μας παρουσιάσουν είναι το σκάνδαλο εκείνο με το σαπιοκάραβο του Ιπποκράτη ή τους χαρακτηρισμούς του κ. Μητσοτάκη περί μπαρούφας του Υπουργείου Αιγαίου, νομίζω πως δεν υπάρχει χώρος για εποικοδομητική συζήτηση και διάλογο. 
      Το Αιγαίο, κύριε Πρόεδρε, είναι ένας τόπος που χρειάζεται τη συναίνεση και το διάλογο. Ένας τόπος που παρουσιάζει ιδιαιτερότητες που οφείλουμε να πούμε ότι εμείς είμαστε η παράταξη εκείνη που για πρώτη φορά έσκυψε με στοργή πάνω από τους ανθρώπους, πάνω από το χώρο με τα ιδιαίτερα προβλήματα, πάνω από τα νησιά του Αιγαίου. 
      Μας είπε ο κ. Παυλίδης για το Κέντρο Υγείας Καρπάθου. Δεν μας είπε, όμως, πόσους γιατρούς είχε επί των ημερών της κυβερνήσεως της Νέας Δημοκρατίας και πόσους έχει σήμερα. Δεν μας είπε η Κάρπαθος τι ακτοπλοϊκή σύνδεση είχε, όταν ο κ. Παυλίδης ήταν Υπουργός Ναυτιλίας και τι έχει σήμερα. Δεν μας είπε τι αεροπορικά δρομολόγια και πόσα –και μάλιστα επιδοτούμενα- έχει σήμερα η Κάρπαθος. Δεν μας είπε το αυτονόητο, δηλαδή για να έχει αεροπορικά δρομολόγια, ποιος έφτιαξε το αεροδρόμιο στην Κάρπαθο, το οποίο έβγαλε το νησί από την απομόνωση και το κατέστησε τουριστικό προορισμό, συμβάλλοντας έτσι στην ανάπτυξή του. Γιατί, όταν λέμε κάποια πράγματα, θα πρέπει να τα λέμε ολοκληρωμένα στην Αίθουσα αυτή και όχι απλώς να δημιουργούμε εντυπώσεις και ένταση. 
      Χαιρετίζω και εγώ με τη σειρά μου, κύριοι συνάδελφοι, το πρώτο σχέδιο νόμου του Υπουργείου Αιγαίου, το οποίο φιλοδοξεί να αποκαταστήσει το τοπίο των νησιών μας με την απαράμιλλη ομορφιά που διακρίνει αυτό το τοπίο, που επιχειρεί να προστατεύσει και να αναδείξει το φυσικό και το δομημένο περιβάλλον, παρέχοντας κίνητρα σε όσους συμβάλουν σε αυτό. Είναι πράγματι μια μεγαλόπνοη σύλληψη όσον αφορά το χώρο του Αιγαίου, ένα χώρο πανέμορφο, ο οποίος όμως έχει κακοποιηθεί –και αυτό είναι αλήθεια- τις τελευταίες δεκαετίες. 
      Η Νέα Δημοκρατία, αρνούμενη να ψηφίσει το νομοσχέδιο αυτό, αντιφάσκει. Και αντιφάσκει, γιατί, όταν ισχυρίζεται ότι αυτό το νομοσχέδιο είναι ανεφάρμοστο, την ίδια στιγμή με τροπολογία –μάλιστα την προσυπογράφει ο εισηγητής αυτής της άρνησης της Αξιωματικής Αντιπολίτευσης-  προτείνει να συμπεριληφθεί στο νόμο και η νήσος Σκύρος, μια νήσος που δεν ανήκει στη γεωγραφική ευθύνη του Υπουργείου Αιγαίου. Γιατί τότε το προτείνει, αφού είναι ένα νομοσχέδιο ανεφάρμοστο, προεκλογικό, που δεν έχει αντικείμενο; 
      Είπα προηγουμένως ότι ο χώρος του Αιγαίου, κύριοι συνάδελφοι, είναι ένας χώρος που κατεξοχήν χρειάζεται αυτήν τη συναίνεση ούτως ώστε κάποια πράγματα να προχωρήσουν μπροστά και κάποιες ιδιαιτερότητες αρνητικές στο σύνολό τους να μπορέσουν να αμβλυνθούν. Επειδή ακούστηκαν πολλά όσον αφορά το ρόλο του Υπουργείου Αιγαίου και γενικά της περιφερειακής συγκρότησης του Αιγαίου, έχω την άποψη -και συμφωνώ με όσους τοποθετήθηκαν αναλόγως προηγουμένως- ότι στη νέα διοικητική και περιφερειακή συγκρότηση της χώρας το Αιγαίο πρέπει να ξαναβρεί τη διασπασμένη σήμερα ενότητά του. 
      Το Αιγαίο γεωγραφικά, ιστορικά, πολιτισμικά, αναπτυξιακά αποτελεί ανά τους αιώνες μια ενότητα. Γι’ αυτό οι δύο σήμερα περιφέρειες –Βορείου και Νοτίου Αιγαίου- θα πρέπει να αποτελέσουν μια και ενιαία περιφέρεια. Το Υπουργείο Αιγαίου σε αυτήν τη νέα διοικητική συγκρότηση πρέπει να μετασχηματιστεί σε Υπουργείο Νήσων, όπως πολλές φορές προηγουμένως έχουμε τονίσει, όπως το είπε και ο κύριος Υπουργός και ο κ. Παπαδέλλης, οι οποίοι προηγήθηκαν. 
      Σ’ ένα Υπουργείο που, κατά την άποψή μου, πρέπει να έχει κύριο αντικείμενο και αρμοδιότητα το συντονισμό μεταξύ των λοιπών Υπουργείων της επίβλεψης για την υλοποίηση της νέας συνταγματικής επιταγής, που επιτάσσει στο άρθρο 101 το νομοθέτη, όταν δρα κανονιστικά, να λαμβάνει υπόψη του την ιδιαιτερότητα των νησιών. 
      Μιλώντας, λοιπόν, για το Αιγαίο –για να κλείσω, κύριε Πρόεδρε- δεν μπορούμε να ακολουθήσουμε τη λογική του άσπρου-μαύρου. 
      Έγιναν πάρα πολλά τα χρόνια που πέρασαν. Έγιναν ελικοδρόμια, νοσοκομεία, σχολεία. Σ’ ένα μικρό νησί υπάρχουν δεκατρείς μαθητές και έντεκα καθηγητές. 
      Αυτό είναι ενδεικτικό του τι σημασία αποδίδει η πολιτεία σήμερα στα νησιά. Πετύχαμε τις επιδοτήσεις των αεροπορικών γραμμών, τις επιδοτήσεις των άγονων γραμμών, όμως έχουμε ακόμη πάρα πολλά να κάνουμε και θα τα κάνουμε με σοβαρότητα, με συναίνεση, κοιτάζοντας τα προβλήματα και όχι «πετώντας ρουκέτες» του στιλ «μπαρούφες», όπως είπε ο κ. Μητσοτάκης προηγουμένως. Πιστεύω ότι εν τη ρύμη του λόγου του έσφαλε, γιατί σ’ αυτήν την «μπαρούφα» επέλεξε ο Ευπατρίδης αυτός, μολονότι αμφιλεγόμενος πολιτικός, τελικά να είναι και Υπουργός Αιγαίου, όταν ταυτόχρονα ήταν Πρωθυπουργός.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κανονικά η συνεδρίαση θα πρέπει να τελειώσει στις 15.50΄, σύμφωνα με το χρόνο που διατέθηκε για τη συζήτηση. Εγώ θα τον πάω μέχρι τις 15.55΄. Μοιράστε το χρόνο σας ώστε να μιλήσουν οι εισηγητές, οι Κοινοβουλευτικοί Εκπρόσωποι και ο Υπουργός, για να κλείσει η συνεδρίαση. Θα μιλήσετε από πέντε λεπτά ο καθένας.
      Ο κ. Βαρδίκος έχει το λόγο.
      ΠΥΘΑΓΟΡΑΣ ΒΑΡΔΙΚΟΣ: Θα μου επιτρέψει ο αγαπητός συνάδελφος από τη Χίο, που γνωρίζει πόσο τον εκτιμώ, να σχολιάσω μερικά από αυτά που μας είπε στην πρωτολογία του, αυτά που κράτησαν πάνω από δεκαπέντε λεπτά και δεν αφορούσαν καθόλου το υπό συζήτηση νομοσχέδιο, εκτός από κάποιες αποστροφές, όπως παραδείγματος χάρη ότι ισχύουν άλλοι όροι για τη Λήμνο και άλλο όροι για την Κάσο, και αυτό το είπε για να δικαιολογήσει τον ισχυρισμό του ότι το νομοσχέδιο αυτό είναι «αλαλούμ». 
      Σαφώς και πρέπει να ισχύουν άλλοι όροι για τη Λήμνο, άλλοι για την Κάσο. Θα πρέπει να ισχύουν άλλοι όροι για την Κάρπαθο και την Κάσο που είναι γειτονικά νησιά, πόσω μάλιστα για τη Λήμνο με την Κάσο, που απέχουν πολύ το ένα από το άλλο.
      Όμως, πρώτη φορά βλέπω να έρχεται νομοσχέδιο στη Βουλή και εμείς να αφήνουμε το τι λέει το νομοσχέδιο και να ασχολούμαστε με το ποιοι Υπουργοί το υπογράφουν. Αυτή η περίπτωση μου θύμισε το ρητό που λέει:  «Όταν του έδειχναν τον ουρανό, αυτός κοίταζε το δάχτυλο». 
      Μας είπε ο κ. Βαρίνος το το νομοσχέδιο είναι ψηφοθηρικό. Να προχωρήσουμε ένα βήμα παρακάτω. Ψηφοθηρικά χαρακτηρίζουμε αυτά τα νομοσχέδια που, όπως το λέει και η λέξη, «ψαρεύουν», «κυνηγούν» ψήφους, άρα είναι καλό, άρα είναι ευεργετικό, άρα είναι φιλολαϊκό. 
      Βέβαια η διάταξη για τα δέκα στρέμματα δε νομίζω ότι συμφωνεί με το χαρακτήρα αυτό, ώστε να χαρακτηρίζεται το νομοσχέδιο ως ψηφοθηρικό. Το μηδένισε, τίποτα το καινούργιο δεν μας φέρνει το νομοσχέδιο αυτό. Το μόνο που βρήκε ήταν ότι δύο επιτροπές ορίζονται και ότι τα μέλη των επιτροπών αυτών θα παίρνουν αμοιβές. 
      Όμως, παίρνοντάς τα σχετικά έγγραφα στα χέρια μου -μερικές τροπολογίες τις πήρα σήμερα- διαπίστωσα με πολύ μεγάλη έκπληξη ότι δύο συνάδελφοί μας –και πολύ καλά κάνουν- ζητούν να ενταχθεί και η Σκύρος σ’ αυτό το νομοσχέδιο που ο κ. Βαρίνος μηδένισε, το χαρακτήρισε τιποτένιο. Με μεγάλη μου έκπληξη είδα να υπογράφει και ο κ. Βαρίνος. Δηλαδή να μπει και η Σκύρος σ’ ένα νομοσχέδιο το οποίο δεν προσφέρει τίποτα, το οποίο είναι μηδενικό και άχρηστο;
      Διαβάζοντας την αιτιολογική έκθεση, της τροπολογίας μαθαίνουμε ότι το νομοσχέδιο εισάγει νέες πρακτικές ρυθμίσεις προστασίας και ανάδειξης του φυσικού περιβάλλοντος και αρχιτεκτονικής φυσιογνωμίας των νησιών του Αιγαίου, προτρέπει στην αποκατάσταση του τοπίου κλπ. Και αυτό το υπογράφει ο κ. Βαρίνος. Καλή η Αντιπολίτευση, αλλά θα πρέπει να έχει και μία σχέση με την πραγματικότητα.
      Σαν Βουλευτής του Αιγαίου, δεν μπορώ παρά να σχολιάσω και τη λέξη «μπαρούφα» που χρησιμοποίησε ο κ. Μητσοτάκης.
      Σέβομαι την ηλικία του και την παρουσία του επί δεκαετίες στην Αίθουσα, αλλά ακριβώς αυτή η ηλικία και αυτή η πολλών δεκαετιών παρουσία με κάνει και μελαγχολώ. Ήταν μάλιστα και Υπουργός Αιγαίου, δηλαδή Υπουργός μπαρούφας.
      Θα έλεγα, αν και είμαι ο τελευταίος που μου πέφτει λόγος για να το πω, ότι οι συνάδελφοι της Νέας Δημοκρατίας μια αυτοσυγκράτηση αν είχαν δεν θα έβλαπτε. Είτε είναι νέοι σε ηλικία και δηλώναν ότι θα αγωνίζονται για να έχουν το δικαίωμα κάποιοι άλλοι να καίνε ελληνικές σημαίες είτε είναι σε προχωρημένη ηλικία και δεν αφήνουν καμία ευκαιρία χαμένη για να εκδηλώσουν τα αισθήματά τους προς τον Ανδρέα Παπανδρέου, το βασικό αίτιο που τους έχει τόσα χρόνια να βρίσκονται και να γυαλίζουν τα έδρανα της Αντιπολίτευσης. 
      Πολλά απ’ αυτά που είπε ο κ. Παυλίδης, αν τα δεις από κάποια ορισμένη οπτική γωνία, ίσως είναι σωστά, αλλά μόνο ένα πράγμα θα του πω. Η περιφέρειά μου, το βόρειο Αιγαίο το 1994 όταν άφηνε μια εποχή τετραετούς σχεδόν διακυβέρνησης της χώρας από την παράταξη του κ.Παυλίδη, ήταν δωδεκάτη περιφέρεια στην Ελλάδα με κατά κεφαλήν ΑΕΠ 41% του μέσου όρου της Ευρωπαϊκής Ένωσης. Και σήμερα είναι έκτη περιφέρεια με 64% του ΑΕΠ. Και μόνο αυτό, είναι αρκετό για να καλύψει όλα όσα είπε ο κ. Παυλίδης.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρίνος έχει το λόγο.
      ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, η προστασία και η ανάδειξη του φυσικού και δομημένου περιβάλλοντος των νησιών, είναι πράγματι μια σοβαρή υπόθεση. Μπορώ να πω κορυφαία υπόθεση για την ανάδειξη της φυσιογνωμίας του αιγαιοπελαγίτικου χώρου. Αυτό είπα στην αρχή της ομιλίας μου και θέλω να επανέλθω σ’ αυτό λέγοντας ότι ζήτησα από τον Υπουργό να μας απαντήσει σε ορισμένα ερωτήματα στα οποία δεν έλαβα καμία απάντηση. Ως εκ τούτου, δεν μπορώ να αλλάξω άποψη. 
      Πιστεύω τελικά από τη συζήτηση που έγινε, ότι αυτό το νομοσχέδιο που είναι πρόχειρο, προεκλογικό και δεν προβλέπει δαπάνες, αφήνει το 1/3 του Αιγαίου έξω, μάλλον θέλετε να το χρησιμοποιήσετε, κύριε Υπουργέ, για την περιφέρειά σας, τη Λέσβο για κάποια κτίρια, τα οποία δείξατε και σε μένα όταν ήμουν στις 8/11/2003 εκεί εκπροσωπώντας τη Νέα Δημοκρατία στις γιορτές για την απελευθέρωση του νησιού. Θέλετε να κάνετε τέτοιες παρεμβάσεις και έχετε λίγα λεφτά.
      Μέχρι τώρα, εμείς οι Χιώτες και οι Βουλευτές και στελέχη του δικού μας και του δικού σας κόμματος, κύριε Υπουργέ, πιστεύουν ότι είστε τελικά Υπουργός Λέσβου. Πιστεύουν δηλαδή ότι ό,τι κάνετε, σκέπτεστε το νησί σας. Βέβαια το να αγαπάτε το νησί σας, καλά κάνετε, αλλά μην ξεχνάτε ότι είστε και Υπουργός Αιγαίου.
      Όσον αφορά αυτά που λέτε το τι θα κάνει η Νέα Δημοκρατία όταν γίνει κυβέρνηση, επειδή είμαι παλιός Βουλευτής εδώ, τα ακούω κάθε φορά παραμονές των εκλογών. Τα έχουμε πει χίλιες φορές και θα ήθελα άλλη μια φορά να τα επαναλάβω. 
      Το Υπουργείο Αιγαίου τα τελευταία δέκα χρόνια είναι υποβαθμισμένο. Αυτό το παραδέχονται όλοι. Περιορίζεται στη διοργάνωση εκπολιτιστικών εκδηλώσεων, σεμιναρίων, στην έκδοση βιβλίων, στην έκδοση CD -μας έχουν φέρει και τροπολογία για να πουλάνε τα CD, μπορεί και να ψηφίσω την τροπολογία- και να κάνει φιέστες, να κάνει ταξίδια, να συναντάται με τους ομογενείς κλπ. αυτές είναι οι κυριότερες δραστηριότητες του Υπουργείου σας.
      Αυτό, λοιπόν, το Υπουργείο, είναι ένα υποβαθμισμένο Υπουργείο. Εμείς δεν προτιθέμεθα να το διατηρήσουμε έτσι. Εμείς θα αναβαθμίσουμε το Υπουργείο Αιγαίου. Σας το έχω πει επανειλημμένα αλλά το δηλώνω και με επίσημο τρόπο στη Βουλή. Όχι μόνο δεν θα το καταργήσουμε, αλλά θα το αναβαθμίσουμε και θα του δώσουμε αρμοδιότητες και πόρους για να εκπληρώσει το στόχο μας, που είναι η ανάπτυξη των νησιών του Αιγαίου. Αυτός είναι ο κυριότερος στόχος του Υπουργείου Αιγαίου και αυτό το στόχο θα τον επιτύχουμε με αυτήν τη διαδικασία που σας είπα προηγουμένως.
      Όμως για να μην έχετε παράπονο, γιατί πρέπει να σας πούμε και συγκεκριμένα τι θα κάνουμε, οφείλω να σας πω ότι πριν το τέλος αυτού του χρόνου θα σας καταθέσουμε επερώτηση και εκεί θα σας λέμε τι δεν έχετε κάνει συγκεκριμένα, αλλά και το τι θα κάνουμε εμείς για να μην έχετε την αμφιβολία αλλά και να μη σας πιάνει ο πόνος για το τι θα κάνει η Νέα Δημοκρατία. Θα κάνει πολύ περισσότερα, από εκείνα τα οποία έχετε κάνει εσείς. 
      Κύριε Υπουργέ, η Κυβέρνηση δεν εφαρμόζει νησιώτικη πολιτική. Αυτή είναι η πραγματικότητα. Και αυτό δεν το λέμε εμείς. Το λένε οι φίλοι σας οι νομάρχες, ο γενικός σας γραμματέας που σήμερα είναι Νομάρχης Δωδεκανήσου. Αυτοί σας τα λένε με υπομνήματα. Σας διαβάζω το υπόμνημα-διαμαρτυρία των οκτώ νομαρχών, το οποίο, όπως σας είπα, μας έστειλε ο Νομάρχης Δωδεκανήσου, λένε: «Εμείς οι εκπρόσωποι της Νομαρχιακής Αυτοδιοίκησης των νησιωτικών περιοχών της χώρας» -αυτό είναι απάντηση και σε σας κ. Βαρδίκο- «θέλουμε με το παρόν υπόμνημα να εκφράσουμε την αγωνία μας για το μέλλον των νησιωτικών περιοχών. Παρά την αναγνώριση και από την Ευρωπαϊκή Ένωση της ιδιαιτερότητας του νησιωτικού χώρου και της κατοχύρωσής της από το συνταγματικό χάρτη της χώρας μας που ρητά αναφέρει ότι ο κοινός νομοθέτης και η διοίκηση, που θα δρα κανονιστικά, έχουν υποχρέωση να λαμβάνουν υπόψη τις ιδιαίτερες συνθήκες των νησιωτικών περιοχών (Άρθρο 101 του Συντάγματος) διαπιστώνουμε» -αυτοί το διαπιστώνουν- «πως μέχρι σήμερα ελάχιστα μέτρα έχουν ληφθεί!». Αυτά σας λένε οι νομάρχες σας και έρχεστε εδώ και μας λέτε ότι κάνατε πολλά. Τι κάνατε; Ελάχιστα κάνατε, κάνατε διαχείριση. 
      Με αυτό θα κλείσω. Λυπούμαι που δεν μπορώ να ψηφίσω αυτό το νομοσχέδιο. Ο σκοπός του νομοσχεδίου ήταν σημαντικός. Έπρεπε να κάνετε διάλογο με τους νομάρχες, με τους δημάρχους, με τα επιμελητήρια, να δώσετε το νομοσχέδιο στα συναρμόδια Υπουργεία και να μας φέρετε εδώ ένα νόμο άξιο για να αντιμετωπίσει αυτά τα προβλήματα.
      Όπως σας είπα αυτός ο νόμος δεν μπορεί να κάνει τίποτε άλλο πέρα από την αναμόρφωση δυο τριών κτιρίων εκεί στην παραλία της Λέσβου. Μάλιστα μας έχετε δώσει και τις φωτογραφίες. Δεν έχουμε αντίρρηση να τα κάνετε. Μη μας πείτε όμως ότι με αυτό τον πρόχειρο νόμο των δυο φύλλων εφαρμόζετε νησιωτική πολιτική. Είμαι δέκα χρόνια στη Βουλή και δεν έχω ξαναδεί νόμο δυο φύλλων μαζί με την εισηγητική έκθεση. Πρόκειται για νόμο που κάνει κάποιον εξωραϊσμό. Εμείς θέλουμε ένα νόμο που θα είναι αποδεκτός απ’ όλους. Όμως κάτι τέτοιο δεν συμβαίνει και συνεπώς δεν τον ψηφίζουμε. 
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση μας, αφού προηγουμένως ξεναγήθηκαν στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος» σαράντα οκτώ μαθητές του Β΄ Δημοτικού Σχολείου Μεγαλόπολης μαζί με τους συνοδούς τους δασκάλους.
      Η Βουλή του καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, ακούγοντας τους συναδέλφους του ΠΑΣΟΚ και της Νέας Δημοκρατίας να ερίζουν για το Αιγαίο, για τα προβλήματα, για την ανάπτυξή του, μου έρχεται κατά νου αυτό το πόρισμα της διακομματικής επιτροπής που πρότεινε ορισμένα μέτρα και ποια τύχη του επεφύλαξαν και τα δυο κόμματα, μια τύχη που έχει σχέση με το καλάθι των αχρήστων και από τους δυο.
      Τώρα σε σχέση με το νομοσχέδιο, γιατί θέλω να είμαι σύντομος και όχι να επαναλαμβάνω πράγματα που ειπώθηκαν. 
      Τονίσαμε ότι εμείς θα καταψηφίσουμε το νομοσχέδιο. Αυτό δεν σημαίνει βέβαια ότι δεν πρέπει να παρθούν μέτρα για την αποκατάσταση του περιβάλλοντος, αυθαίρετες δομήσεις, αλλοιώσεις κλπ. Θα ήμασταν οι τελευταίοι που θα λέγαμε κάτι τέτοιο. Όμως θα βλέπαμε αυτά τα πράγματα να γίνονται μέσα σ’ ένα γενικότερο νομοσχέδιο, με γενικότερη δέσμη μέτρων που θα έχουν σχέση με αυτά τα πράγματα, με την προστασία του περιβάλλοντος και την αποκατάστασή του. Όμως κάτι τέτοιο δεν γίνεται. Και δεν είναι συγκεκριμένη η ευθύνη του εν λόγω Υπουργείου, αλλά είναι γενικότερη ευθύνη της Κυβέρνησης.
      Και όχι μόνο δεν γίνεται αυτό το πράγμα, αλλά όπως προσπαθούσαμε να τονίσουμε κατά την πρωτολογία μας, την ίδια τη στιγμή ή τις ίδιες ημέρες λίγο προηγούμενα, τώρα κλπ., ψηφίζονται νομοσχέδια από την Κυβέρνηση που τα ανέφερα, ψηφίστηκε το νομοσχέδιο για τον αιγιαλό, ψηφίστηκε το νομοσχέδιο για τα αυθαίρετα, συζητείται το νομοσχέδιο για τα δάση, που δημιουργούν και τεράστια προβλήματα και τα επιτείνουν, που αντιμετωπίζει σήμερα το περιβάλλον. Θα ήταν σαν να σας δίναμε άλλοθι σ’ αυτήν την πολιτική. 
      Από την άλλη πλευρά, ένας δεύτερος λόγος που εμείς καταψηφίζουμε, είναι ότι θεωρούμε ότι απ’ αυτά τα μέτρα που περιλαμβάνονται στο συγκεκριμένο νομοσχέδιο, ωφελημένοι θα βγουν οι επιχειρηματίες, οι επιχειρήσεις! Όχι μόνο θα θεωρηθούν όποιες κάνουν με ξένα χρήματα δικές τους επενδύσεις, αλλά θα έχουν και φορολογικές απαλλαγές για τα ίδια τα αυθαίρετά τους κτήρια. 
      Ένα τέτοιο νομοσχέδιο, λοιπόν, με αυτές τις αδύνατες πλευρές που έχει, που έρχεται αποσπασματικά σ’ ένα γενικότερο πλαίσιο, που επικρατούν αυτά που επικρατούν και που δημιουργεί η πολιτική της Κυβέρνησης στο περιβάλλον, εμείς τονίσαμε ότι δεν μπορούμε να το ψηφίσουμε. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Θεωρούμε ότι το νομοσχέδιο που συζητούμε σήμερα είναι καλών προθέσεων. Αλλά είναι ιδιαίτερα περιορισμένου βεληνεκούς και δεν παρέχει καμία εγγύηση ότι θα εξασφαλιστούν οι απαιτούμενοι πόροι, έστω και γι’ αυτές τις μικρές παρεμβάσεις που επιχειρεί να κάνει. Όμως αυτή η παρέμβαση δεν νομίζουμε ότι θα αναιρέσει την οικιστική και περιβαλλοντική κακοδαιμονία που παρατηρείται στα περισσότερα των νησιών μας και η οποία άπτεται, όπως ανέφερα στην πρωτολογία μου, σε κεντρικές πολιτικές επιλογές της διοίκησης.
      Εμείς όμως επιμένουμε ότι έστω και αυτές οι σημειακές επεμβάσεις θα μπορέσουν να αποτελέσουν ένα μικρό βήμα, μια σημαντική παραδειγματική αξία και πιθανόν –και το ελπίζουμε, κύριοι συνάδελφοι- να συμβάλουμε όλοι, να μπορέσει να έχει και κάποια πολλαπλασιαστικά αποτελέσματα και να προσπαθήσουμε να αποτρέψουμε νομοσχέδια, επεμβάσεις οι οποίες έρχονται και κατακλύζουν αυτόν τον καιρό το Κοινοβούλιο, που θα επιφέρουν μη αναστρέψιμες καταστάσεις και στο νησιώτικο χώρο και στον ελλαδικό.
      Τώρα, όσον αφορά ορισμένες περαιτέρω παρατηρήσεις στα άρθρα. Εγώ επιμένω, κύριε Υπουργέ, ότι θα μπορούσε να βρεθεί μια φόρμουλα και για τέτοιες επεμβάσεις στις περιοχές των λιμανιών, που υπάρχουν κτηριοδομικές επιβαρύνσεις. Θα ήθελα να δω σε σχέση με την τροπολογία που εισηγείστε, το κεντρικό συμβούλιο αρχιτεκτονικής, με την οποία συμφωνώ, θα ήθελα να δείτε μία σύνδεση της επιτροπής αποκατάστασης τοπίου και κτισμάτων με αυτό το συμβούλιο, έτσι ώστε, εκτός από τη γραμματειακή στήριξη που είπαμε, να μπορεί μέσα από τη συνεργασία να υπάρξει και η επιστημονική στήριξη αυτής της επιτροπής, για να μπορεί πράγματι αυτή η επιτροπή να αποφεύγει άλλου τύπου παρεμβάσεις και να έχει μεγαλύτερο κύρος. 
      Όπως σας είχα πει και στην κατ’ άρθρο συζήτηση στην επιτροπή, θα μπορούσε αυτή η επιτροπή στο άρθρο 3 να έχει περισσότερες αρμοδιότητες, δηλαδή να φαίνονται αυτές και για τις αναθέσεις των μελετών, οι οποίες βέβαια θα πρέπει να ακολουθούν τους διαγωνισμούς και σε καμία περίπτωση να μην είναι κατ’ ανάθεση. 
      Να μπορούν δηλαδή και η επιτροπή, αλλά και οι διαδικασίες ανάθεσης των μελετών να εξασφαλίζουν μελέτες με κύρος, μελέτες οι οποίες θα πείσουν την τοπική κοινωνία για να αποδεχθεί αυτήν την παρέμβαση. Διότι συνεχώς θα βρίσκεται και μπροστά σας το άλλο πρόβλημα μεταξύ των ιδιοκτητών και της τοπικής κοινωνίας. Να αποδεχθούν δηλαδή οι ιδιοκτήτες αυτήν την παρέμβαση.
      Δε με βρίσκει αισιόδοξη το άρθρο 6, ότι θα μπορέσουν να εξευρεθούν οι πόροι. Δεν πρόλαβα να εξετάσω, αλλά ίσως μας απαντήσετε εσείς εάν έχετε δει στον προϋπολογισμό του 2004 να υπάρχει έστω κάτι παραπάνω στο Υπουργείο Αιγαίου ούτως ώστε να ελπίζουμε, ότι κάτι θα μπορέσει να υλοποιήσει και από αυτό εδώ το νομοσχέδιο.
      Με τις υπόλοιπες τροπολογίες συμφωνώ. Υπάρχει ένας προβληματισμός για τα δέκα στρέμματα. Εγώ θα συμφωνούσα, αλλά πάντοτε η έκταση συνδέεται και με τους όρους δόμησης οι οποίοι θα επιβληθούν. Και δεν τελειώνει εδώ αυτό το μεγάλο θέμα το οποίο ανοίγεται.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μολυβιάτης έχει το λόγο.
      ΠΕΤΡΟΣ ΜΟΛΥΒΙΑΤΗΣ: Ευχαριστώ, κύριε Πρόεδρε. 
      Θα είμαι συντομότατος, διότι νομίζω ότι έχει εξαντληθεί η συζήτηση. Το θέμα έχει ήδη μελετηθεί και συζητηθεί σε όλες του τις πτυχές. Έχουν εκφραστεί όλες οι απόψεις. 
      Εγώ απλώς θα ήθελα να επαναλάβω, κύριε Πρόεδρε, την πεποίθησή μου ότι όλοι εδώ σε αυτήν την Αίθουσα συμφωνούμε για το σκοπό αυτού του νομοθετήματος, την προστασία δηλαδή του περιβάλλοντος του Αιγαίου. Και μακάρι αυτό το νομοθέτημα να ήταν πιο γενναίο και πιο τολμηρό για να μπορέσουμε κάποτε να επανορθώσουμε τις τεράστιες καταστροφές που ήδη έχουν γίνει και στο περιβάλλον, αλλά και από αισθητικής πλευράς σ’ αυτά τα πανέμορφα νησιά μας. Κοντεύουμε να σκοτώσουμε την κότα που κάνει το χρυσό αβγό.
      Λυπούμαι ειλικρινά που δεν μπορούμε να ψηφίσουμε αυτό το νομοσχέδιο. Και ο λόγος που δεν το ψηφίζουμε είναι διότι πιστεύουμε ότι δεν προωθεί, δεν εξυπηρετεί αυτό το σκοπό. Και προσπάθησα πριν και εγώ και άλλοι συνάδελφοι της Νέας Δημοκρατίας να εξηγήσουμε γιατί το πιστεύουμε αυτό.
      Ο πρώτος λόγος είναι ότι είναι ασαφές ως προς τους πόρους με τους οποίους θα χρηματοδοτηθεί. Δεν είναι δυνατόν να ζητείται από τη Βουλή να εγκρίνει εν λευκώ, χωρίς καμία μελέτη, ποσά άγνωστα. Δεν ξέρω αν μιλάμε για εκατομμύρια ή για δισεκατομμύρια. 
      Ο δεύτερος λόγος για τον οποίο δεν μπορούμε να το εγκρίνουμε, να ψηφίσουμε το νομοσχέδιο είναι ότι είναι ατελές και ως προς τη γεωγραφική του εφαρμογή. Δεν μπορεί να κόβετε το Αιγαίο στη μέση λόγω των αρμοδιοτήτων ή μη του Υπουργού. Θα μπορούσε η Κυβέρνηση να είχε συνεργαστεί για να φέρει ένα ενιαίο νομοσχέδιο εδώ στη Βουλή, να το προσυπογράφουν και οι άλλοι συναρμόδιοι Υπουργοί, για να έχει εφαρμογή σε όλο το Αιγαίο, αν όχι και στο Ιόνιο και στα άλλα νησιά. 
      Ο τρίτος λόγος για τον οποίο δεν μπορούμε να το ψηφίσουμε είναι η προχειρότης αυτού του νομοσχεδίου, προχειρότης που εκφράζεται στο γεγονός ότι δεν υπήρξε καμία προσυνεννόηση με τους ενδιαφερομένους φορείς των νησιών, αλλά και στο ότι ακόμα και την τελευταία στιγμή επέρχονται τροπολογίες, τροποποιήσεις όχι ουσιαστικής φύσεως, με αποδοχή των απόψεων της Αντιπολιτεύσεως, αλλά απλώς διότι ήταν ανεπαρκής και ατελής η προπαρασκευή του νομοσχεδίου.
      Για όλους αυτούς τους λόγους, κύριε Πρόεδρε, λυπούμαι, αλλά η Νέα Δημοκρατία δεν μπορεί να υπερψηφίσει το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός.
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κύριε Πρόεδρε, θα ήθελα για άλλη μια φορά να ευχαριστήσω τους συναδέλφους για τις τοποθετήσεις τους και βεβαίως το σεβαστό κ. Μολυβιάτη που ευθύς εξαρχής είπε ότι κρίνει σκόπιμη και αναγκαία την ύπαρξη ενός τέτοιου νόμου. Όμως και εμένα θα μου επιτρέψει σεβόμενός τον να του πω ότι κατανοώ και εγώ τη σημερινή δυσκολία της Νέας Δημοκρατίας, γιατί ήταν το μόνο κόμμα που είχε αυτήν την τοποθέτηση -αβασάνιστα θα μπορούσα να πω- και την είχε στο όνομα της προεκλογικής περιόδου στην οποία βρισκόμαστε. Αυτό το νομοσχέδιο, κύριε Μολυβιάτη, επί δύο χρόνια συζητιέται. Μπορείτε να απευθυνθείτε στις υπηρεσίες του Υπουργείου ή του ΥΠΕΘΟ και να δείτε πόσες έντονες διαπραγματεύσεις κάναμε με το Υπουργείο Εθνικής Οικονομίας. Και αντιλαμβάνεστε το λόγο.
      Υπάρχει όμως και μια αντίφαση. Υπάρχει ένα πολύ ωραίο κείμενο που κατέθεσε με την υπογραφή του ο κ. Βαρίνος στην τροπολογία, που η οποία μάλιστα μειώνει πόσο σημαντικό είναι το νομοσχέδιο κλπ., και προτείνει να ενταχθεί και η νήσος Σκύρος στις ευεργετικές διατάξεις του νομοσχεδίου. Αντιλαμβάνεστε ότι εγώ θα ήθελα να ενταχθούν όλα τα νησιά. Ο Πρωθυπουργός της χώρας, ο αείμνηστος Ανδρέας Παπανδρέου εκχώρησε με κανονιστική πράξη τις αρμοδιότητες στο Υπουργείο Αιγαίου. Δεν μπορεί να αλλάξει τώρα αυτό. Πρέπει ξανά να γίνει νέα κανονιστική πράξη.
      Να είστε βέβαιοι όμως ότι, όταν περπατήσει αυτό -γιατί στην αρχή θα περπατήσει δειλά αργότερα- θα υπάρξουν αλλαγές. Εγώ δέχτηκα τις προτάσεις συναδέλφων και δημάρχων οι οποίοι ζητούσαν, όπως δύναται ο ιδιοκτήτης, να μπορεί και ο δήμαρχος να αιτείται την απόσυρση κτίσματος. Πράγματι δεχτήκαμε αν και προβλέπεται από άλλους νόμους. Σήμερα όπως ο πρώτος νόμος ο 1416 περί συγχώνευσης δήμων και κοινοτήτων του 1984 δεν απέδωσε γιατί μόνο οικειοθελώς προβλεπόταν η συγχώνευση. Όμως δέκα χρόνια μετά ψηφίστηκε ο νόμος του Καποδίστρια και επέβαλε αναγκαστική συνένωση γιατί υπήρχε ένα διαφορετικό κλίμα. Είχαν ωριμάσει οι συνθήκες. Το ίδιο θα συμβεί και τώρα.
      Νομίζω επίσης ότι εδώ αδικήσατε σημαντικά σημεία αυτού του νομοσχεδίου προσπαθώντας να μεταφέρετε τον προβληματισμό για τα προβλήματα του Αιγαίου με έναν τρόπο πραγματικά μηδενιστικό. Ο Νομός Δωδεκανήσου αλλά και οι Κυκλάδες, κατεγράφη στην τελευταία απογραφή ότι έχουν τη μεγαλύτερη αύξηση πληθυσμιακή, 16%. Ο Νομός Δωδεκανήσου είναι ο μόνος περιφερειακός νομός της Ελλάδας που κερδίζει γι’ αυτό μια επιπρόσθετη έδρα στη Βουλή. Δεν συνέβη αυτό σε άλλο νομό. Αυτό οφείλεται σε κάποια πράγματα που έχουν γίνει. Η χώρα μας είναι μικρή έχει 10 ½ ή 11 εκατομμύρια κατοίκους κατασκευάσθηκαν όμως στα νησιά τόσα αεροδρόμια όσα έχει όλη η Αγγλία ή η Ιταλία που έχουν εβδομήντα εκατομμύρια κατοίκους. Αντιλαμβάνεστε τι κόστος είναι για το ελληνικό κράτος όχι μόνο να τα κατασκευάσει, αλλά και να τα λειτουργήσει;
      Για τις άγονες γραμμές που αναφέρθηκαν, τα είπαμε και στην επιτροπή και δεν θέλω να τα ξαναπώ. Λειτούργησε ο νόμος για την απελευθέρωση της ακτοπλοΐας στη λογική της πρότασης που και εσείς κάνατε, της πλήρους απελευθέρωσης. Βεβαίως ο νόμος έλαβε υπόψη ποιες ήταν οι άγονες γραμμές τότε. Διπλασιάστηκαν από τότε. Μα είναι φυσικό. Τη στιγμή που ο νόμος προβλέπει ελεύθερη την επιλογή των δρομολογίων, αντιλαμβάνεστε ότι είναι λογικό αυτό.
      ΑΘΑΝΑΣΙΟΣ ΒΑΡΙΝΟΣ: Γιατί επιμένετε σ’ ένα θέμα…
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Το λέω, γιατί υπήρξε κριτική ως προς αυτό.
      Και επαναλαμβάνω για άλλη μια φορά. Εάν το εννοείτε ότι, η Νέα Δημοκρατία ότι αν γίνει Κυβέρνηση, θα προτάξει την αποκέντρωση, τότε το πρώτο πράγμα που έπρεπε να έχετε κάνει ήταν να επικροτήσετε την πρώτη μικρή προσπάθεια τη σημερινή και να ψηφίσετε το νομοσχέδιο.
      Ξεκινήσαμε μια προσπάθεια τα τρία τελευταία χρόνια για να λύσουμε το πρόβλημα των άγονων γραμμών. Ήταν και ο κ. Βαρίνος μαζί με τους δημάρχους και τους νομάρχες πριν από μία εβδομάδα και είδε πώς αγκάλιασαν την πρωτοβουλία μας αυτή. Αυτή η πρωτοβουλία, να κατασκευαστούν τα σκάφη με το PFI, δεν είναι μια πρωτοβουλία εύκολη. Βασίζεται σε μελέτη που την έκανε αρμόδιο Ανώτατο Εκπαιδευτικό Ίδρυμα. Χαίρομαι που και εσείς της Νέας Δημοκρατίας εκείνη την ημέρα, οι ακτοπλόοι, οι δήμαρχοι, οι νομάρχες συμφωνήσατε με αυτήν την πρόταση προγράμματισμό μας.
      Επαναλαμβάνω ότι η Νέα Δημοκρατία κάπου φάσκει και αντιφάσκει. Δεν μπορείς μια προσπάθεια να την απορρίπτεις και ταυτόχρονα να λες ότι επιθυμείς την αποκέντρωση. Δυστυχώς, αυτό υπάρχει σε όλους τους χώρους.
      Θα κλείσω αναφέροντας κάποιες παρατηρήσεις συναδέλφων. Θέλω πραγματικά να συγχαρώ την κ. Ξηροτύρη και το κόμμα του Συνασπισμού για τη θέση τους. Συμφωνώ ότι υπάρχει ένα πρόβλημα. Οι ειδικές χωροταξικές μελέτες είναι ακόμα στα συρτάρια. Όταν πάει κάποιος κάτι να ξεκινήσει, ξεκινάει η αντίδραση. Οι πρώτοι που αντιδρούν είναι οι Οργανισμοί Τοπικής Αυτοδιοίκησης. Μόλις κατατεθεί μία μελέτη σ’ ένα Ο.Τ.Α. την επομένη ξεκινά η μεγάλη πορεία ανατροπής της. Γίνονται συζητήσεις, στα δημοτικά συμβούλια -στα νομαρχιακά συμβούλια- και τελικά τα πάντα παγώνουν. Δεν υπάρχει συναίνεση, και μάλιστα δημιουργείται παραπληροφόρηση. 
      Ανέφερα προηγουμένως ότι στα νησιά μας δυστυχώς, η γη υψηλής παραγωγικότητας θεωρείται πλέον οικόπεδο. Εάν το Υπουργείο Αιγαίου διαθέτει δισεκατομμύρια για να στείλει νερό κάθε χρόνο στα νησιά, μετά από λίγα χρόνια θα δίνει δισεκατομμύρια για να στέλνει τα φρούτα, τα λαχανικά. Ήδη το κάνει τώρα, αλλά τότε θα στέλνει τα πάντα. Η Πάρος σε λίγο καιρό δεν θα έχει παραγωγική γη, δεν θα παράγει γεωργικά προϊόντα. Η Νάξος έχει ένα μόνο κάμπο δίπλα στο αεροδρόμιο, ο οποίος κτίζεται, όπως μπορείτε να δείτε με τις αεροφωτογραφίες που είναι στη διάθεσή σας.
      Δεν πρέπει να πάρουμε αποφάσεις; Δεν πρέπει εμείς να σπρώξουμε την κοινωνία και να της πούμε ότι καταστρέφεται; Γι’ αυτό δεν φταίει κανένα κόμμα; Οι καλές προθέσεις υπάρχουν, δεν αρκούν. Σας ανέφερα το π.δ. του αείμνηστου Κατσιγιάννη, ο οποίος τόσο είχε κατηγορηθεί τότε. Ο Κατσιγιάννης θεσμοθέτησε ότι η αρτιότητα οικοπέδου για να κτίζεις ένα σπίτι στην Αντίπαρο είναι οκτώ στρέμματα και για ξενοδοχείο δεκαπέντε. Ήταν οι ειδικές μελέτες που το επέβαλαν αυτό. 
      ΑΘΑΝΑΣΙΟΣ ΒΑΡΙΝΟΣ: Εσείς έχετε μελέτη; Εάν έχετε, τότε συμφωνούμε και εμείς.
      ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Βεβαίως! Όλες βασίζονται σε μελέτες Α.Ε.Ι.
      Εγώ θέλω να κλείσω με την παρατήρηση για το ΚΕΣΑΤΟ και τη σύνθεση της επιτροπής. Η επιτροπή παραλαμβάνει τη μελέτη που θα υποβάλλει ο ιδιώτης. Αυτή η μελέτη κατατίθεται στη Διεύθυνση Παραδοσιακών Οικισμών και Περιβάλλοντος του Υπουργείου Αιγαίου, αυτή εισηγείται και στη συνέχεια διαβιβάζεται στην Επιτροπή. Αυτή είναι μία επιτροπή που επιλέγει τις διαδικασίες ένταξης ή όχι στα οικονομικά κίνητρα. Στον ΕΟΤ για παράδειγμα, καταθέτει κάποιος μία μελέτη για μια τουριστική μονάδα αφού εγκριθεί υποβάλλεται προς ένταξη για τον αναπτυξιακό νόμο στο ΥΠΕΘΟ. Αναλογικά έτσι θα είναι η διαδικασία.
      Σωστή είναι ως πρόταση, αλλά το ΚΕΣΑΤΟ είχε άλλη αρμοδιότητα που είναι πολύ πιο σημαντική. Γι’ αυτό το λόγο θέλουμε να είναι και θα γίνει ένα είδος κεντρικού αρχαιολογικού συμβουλίου. Άλλωστε συμμετέχει αρχαιολόγος και καθηγητές από τα Ανώτατα Εκπαιδευτικά Ιδρύματα, από αρχιτεκτονικές σχολές και από τα τμήματα περιβάλλοντος.
      Εγώ, λοιπόν, κύριοι συνάδελφοι, θέλω να σας ευχαριστήσω. Θέλω πραγματικά να εκφράσω τη χαρά μου που η Βουλή ψήφισε ένα τέτοιο νομοσχέδιο, το οποίο είναι μία αρχή. Είμαι βέβαιος ότι μετά από λίγο καιρό αυτό το νομοσχέδιο θα γίνει καλύτερο. Αυτό είναι το προτέρημα της Δημοκρατίας, αυτός είναι και ο σκοπός μας. Ακόμη και αν σε κάποια σημεία θα έχει δυσκολίες, στη συνέχεια αργότερα θα βελτιωθεί. Αυτός είναι ο σκοπός της Βουλής, αυτό και κάναμε. Από την ημέρα της σύνταξής του, από τις παρατηρήσεις των Υπουργείων μέχρι τις παρατηρήσεις των συναδέλφων έκλεισε ένας κύκλος. Όταν θα αρχίσει ο νόμος να «περπατάει», αρκετά πράγματα πιθανόν θα χρειαστεί να αλλάξουν με ένα άλλο νομοσχέδιο. 
      Όλοι γνωρίζουμε σήμερα ότι ο «Καποδίστριας» δημιούργησε στην Ελλάδα περίπου χίλιους δήμους διαπιστώνουμε ότι θα έπρεπε να είναι πολύ λιγότεροι. Το διαπιστώνουμε σήμερα όλοι μαζί και συμφωνούμε σε αυτό. θα έρθει αργότερα ένα άλλο νομοσχέδιο, που θα το κάνει. Σήμερα λέμε ότι οι περιφέρειες πρέπει να έχουν άλλη δομή. Θα γίνει! Σήμερα λέμε: Ποιος είναι ο ρόλος των Νομαρχιακών Αυτοδιοικήσεων; Στην Ευρώπη υπάρχει νομαρχιακή αυτοδιοίκηση; Δεν υπάρχει. Υπάρχει ο πρώτος βαθμός που είναι ο δήμος, υπάρχει και ο δεύτερος βαθμός που είναι η περιφέρεια. Εάν δεν το κάνουμε μόνοι μας, θα το κάνει η Ευρωπαϊκή Ένωση για εμάς, μιας και υποχρεούμαστε να συγκλίνουμε τις δομές μας με την Ευρωπαϊκή Ένωση.
      Κύριοι συνάδελφοι, μισό λεπτό με συγχωρείτε, θέλω να πω κάτι. Επειδή είναι στην Αίθουσα ο κ. Σφυρίου που ήταν ο πρώτος Υπουργός Αιγαίου, θα ήθελα να πω ότι τον τιμούμε. Είναι ένας σεμνός άνθρωπος, ένας σεμνός επιστήμονας και θέλω να πω ότι δεν μπορούσε να είναι εισηγητής τότε. Είναι γνωστό ότι για να είσαι εισηγητής πρέπει να είσαι Βουλευτής. Αν είσαι Υπουργός δεν μπορείς να είσαι εισηγητής νομοσχεδίου και ο Κοσμάς Σφυρίου για την εποχή που αναφέρθηκε ήταν αναπληρωτής Υπουργός Εσωτερικών, αν θυμάμαι καλά. 
      Μπορεί να υπάρχουν σκοπιμότητες άλλου είδους, αλλά νομίζω ότι προσωπικές αιχμές και μομφές δεν πρέπει να γίνονται, και ειδικά για ένα πρόσωπο που υπηρέτησε για είκοσι τρία χρόνια αυτό το Κοινοβούλιο και σήμερα από μόνος του λέει ότι κουράστηκε, να έρθουν  και κάποιοι άλλοι. Και ξέρουμε ότι δεν έχει και πρόβλημα εκλογής.
      Εγώ, λοιπόν, θέλω να το τονίσω αυτό. Τις δύο βασικές αρμοδιότητες που έχει το Υπουργείο Αιγαίου και που είναι η ενδοεπικοινωνία και το περιβάλλον τις απέκτησε με δικούς του κόπους, διεκδικώντας από τα κεντρικά Υπουργεία. Μακάρι και η Νέα Δημοκρατία στα τέσσερα χρόνια που ήταν τότε στην Κυβέρνηση να είχε προσθέσει κάποιες αρμοδιότητες και μακάρι όποτε γίνει κυβέρνηση να κάνει έστω και κάτι μικρό. Εγώ είμαι βέβαιος ότι θα κάνει το αντίθετο. Για αυτά περί συγχωνεύσεων με το Υπουργείο Εμπορικής Ναυτιλίας και τόσα και τόσα που βλέπουν το φως της δημοσιότητας δεν είδαμε τον κ. Καραμανλή να δίνει μια απάντηση ξεκάθαρη και να λέει: «Όχι, θα γίνει αυτό». Και στους διαδρόμους ξέρουμε τι συζητάτε.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Υπάρχει μία αίτηση του κ. Παυλίδη που ζητάει το λόγο επί προσωπικού.
      Πείτε μας, κύριε Παυλίδη, ποιο άρθρο του Κανονισμού παραβίασε το Προεδρείο.
      ΑΡΙΣΤΟΤΕΛΗΣ ΠΑΥΛΙΔΗΣ: Στο άρθρο 67 στην παράγραφο 1 αναγράφεται ότι παρεμπίπτον είναι κάθε ζήτημα που εμφανίζεται κατά την πορεία της κοινοβουλευτικής διαδικασίας.
      ΠΡΟΕΔΡΕΥΩΝ (Παναγιώτης Σγουρίδης): Σας ρωτάω να μου πείτε ποιο άρθρο του Κανονισμού παραβίασα. Εδώ συζητάμε το νομοσχέδιο σύμφωνα με το άρθρο 108 παράγραφος 7 του Κανονισμού της Βουλής. Αυτό τι σημαίνει, κύριε Παυλίδη; Είσθε καθ’ όλα αξιόλογος συνάδελφος. Σύμφωνα με αυτό το άρθρο η Διάσκεψη των Προέδρων καθορίζει το χρόνο της συζήτησης. Φταίω εγώ που ο χρόνος έληξε; 
      ΑΡΙΣΤΟΤΕΛΗΣ ΠΑΥΛΙΔΗΣ: Αφού δεν με ακούσατε, πώς συμπεραίνετε τι θέλω να πω; 
      ΠΡΟΕΔΡΕΥΩΝ (Παναγιώτης Σγουρίδης): Πείτε μου ποιο άρθρο παραβιάζω. 
      ΑΡΙΣΤΟΤΕΛΗΣ ΠΑΥΛΙΔΗΣ: Αφήστε με να σας το πω.
      ΠΡΟΕΔΡΕΥΩΝ (Παναγιώτης Σγουρίδης): Σας ακούω.
      ΑΡΙΣΤΟΤΕΛΗΣ ΠΑΥΛΙΔΗΣ: Διαβάζω λοιπόν το άρθρο 67 το οποίο καθορίζει ότι «παρεμπίπτον είναι κάθε ζήτημα που εμφανίζεται κατά την πορεία της κοινοβουλευτικής διαδικασίας και σύμφωνα με τις διατάξεις του Κανονισμού… επηρεάζει τη συζήτηση». Τα όσα είπε ο κ. Σφυρίου, όταν έκανα αναφορά στα της Αναπτυξιακής Εταιρείας του Αιγαίου, επηρεάζουν τη συζήτηση. Ζήτησα το λόγο, λοιπόν, λόγω επηρεασμού της συζητήσεως, επί προσωπικού θέματος, τον οποίο δε μου δώσατε και νομίζω, πιστεύω και διακηρύσσω ότι αυτό αποτελεί παραβίαση του Κανονισμού. Γι’ αυτό σας τον ζητώ τώρα, επειδή εκείνη τη στιγμή, όχι εσκεμμένως από εσάς, παρεβιάσθη ο Κανονισμός. Ζητώ να μου δώσετε τώρα το λόγο επί προσωπικού θέματος, ώστε όσα είπε ο κ. Σφυρίου μετά την εύρεση του «συγκεντρωτικού δελτίου» εργασιών της Βουλής που έχω στα χέρια μου να υπερασπίσω τον εαυτό μου και να αποκαταστήσω την αλήθεια. Εγώ δεν ήθελα να θίξω τον κ. Σφυρίου. Εγώ ανεφέρθην σε κάτι που θεωρώ ότι είναι ιστορικό γεγονός.
      ΠΡΟΕΔΡΕΥΩΝ (Παναγιώτης Σγουρίδης): Σας λέω, λοιπόν, και εγώ ότι το προσωπικό ζήτημα, αν διαβάσετε το άρθρο…
      ΑΡΙΣΤΟΤΕΛΗΣ ΠΑΥΛΙΔΗΣ: Θα το αποκαταστήσουμε. Εδώ υπάρχουν  έγγραφα της Βουλής.
      ΠΡΟΕΔΡΕΥΩΝ (Παναγιώτης Σγουρίδης): Πρέπει να σας πω ότι το προσωπικό…
      ΑΡΙΣΤΟΤΕΛΗΣ ΠΑΥΛΙΔΗΣ: Μα, εγώ να τα διαβάσω θέλω και δεν μου επιτρέπεται.
      ΚΟΣΜΑΣ ΣΦΥΡΙΟΥ: Να διαβασθούν, διότι δεν ανέχομαι υπαινιγμούς.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε συνάδελφε, θέλω να συνηγορήσω με όσα λέτε.
      ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Παυλίδη. Θα σας δώσω δυο λεπτά το λόγο, πέραν του χρόνου που έχουμε παραβιάσει. Θα δώσω και δύο λεπτά στον κ. Σφυρίου. Σας παρακαλώ όμως πολύ , εδώ σε αυτήν την Αίθουσα θα πρέπει να μιλήσουμε πολιτικά.
      ΑΡΙΣΤΟΤΕΛΗΣ ΠΑΥΛΙΔΗΣ: Συμφωνούμε απολύτως. Στην πολιτική συζήτηση εντάσσονται αυτά τα οποία θα τα ακούσετε τώρα.
      Προηγουμένως ανέφερα, αλλά το διόρθωσα αμέσως, ότι ο κ. Σφυρίου ήτο Υπουργός Αιγαίου. Είπα ο κ. Βάλβης μετέπειτα. Ήτο ο κ. Βάλβης Υπουργός Αιγαίου. 
      Ανέφερα ότι ήσασταν εισηγητής. Δεν ήσασταν εισηγητής. Εξαγριωθήκατε. Εγώ θέλω να αποκαταστήσω τα πράγματα και σεις εξαγριώνεστε. 
      Αναζήτησα όμως το «συγκεντρωτικό δελτίο» των εργασιών της Βουλής, κύριε Πρόεδρε, επί προεδρίας Γιάννη Αλευρά –το οποίο θα σας καταθέσω- το οποίο λέει ότι συζητήθηκε αυτό το νομοσχέδιο στις 22/6/88. Σας διαβάζω τι λέει το επίσημο δελτίο της Βουλής: «Αποσύρθηκε με έγγραφο του αρμόδιου Υπουργού προς τον κύριο Πρόεδρο της Βουλής με ημερομηνία 27/6/88 πριν από την ψήφισή του στο σύνολο».
      (Στο σημείο αυτό ο Βουλευτής κ. Παυλίδης καταθέτει για τα Πρακτικά το προαναφερθέν έγγραφο, το οποίο έχει ως εξής:
      
      (Το προαναφερθέν έγγραφο βρίσκεται στο τεύχος των Πρακτικών της Βουλής)
      
      ΑΡΙΣΤΟΤΕΛΗΣ ΠΑΥΛΙΔΗΣ: Με όσα είπα ιδιαιτέρως ήθελα να υπογραμμίσω την τελευταία φράση «απεσύρθη πριν από την ψήφισή του στο σύνολο». Το αν ο κ. Σφυρίου ήτο Υπουργός ή δεν ήτο Υπουργός, αν ήτο εισηγητής ή δεν ήτο, δηλώνω ότι έχουν δευτερεύουσα αξία. Πάντως ήτο μέλος της Κυβερνήσεως η οποία κατέθεσε εκείνο το νομοσχέδιο το οποίο για πρώτη φορά στα κοινοβουλευτικά χρονικά συζητήθηκε σε επιτροπή, ήλθε στην Ολομέλεια, ψηφίσθηκε από την τότε κυβερνητική πλειοψηφία επί της αρχής, επί των άρθρων και συνέβη ό,τι προηγουμένως ανέφερα. Απεσύρθη προ της ψηφίσεώς του στο σύνολο.
      Αυτή είναι η πραγματικότητα, αυτό ήθελα να τονίσω. Και αποτελεί κατά την κρίση μου «τρικ» η μεγέθυνση και η διόγκωση του ονόματος του τότε Υπουργού Αιγαίου.
      Κύριε Σφυρίου, ήμαρτον! Δεν ήσουν εσύ, αλλά είσαι και εσύ συνένοχος. Ήσουν μέλος της κυβερνήσεως. 
      ΠΡΟΕΔΡΕΥΩΝ (Παναγιώτης Σγουρίδης): Ο κ.Σφυρίου έχει το λόγο.
      ΚΟΣΜΑΣ ΣΦΥΡΙΟΥ: Κύριε Πρόεδρε, κατ’ αρχήν νομίζω ότι μ’ αυτά που είπε στη δευτερολογία του ο κύριος συνάδελφος, απέδειξε ότι αυτά που είπε στην πρωτολογία του ήταν ανακρίβειες. 
      Ναι, είναι γνωστό και καταγεγραμμένο στα στοιχεία του νομοσχεδίου το πότε κατατέθηκε εκείνο το νομοσχέδιο, το πότε συζητήθηκε και το πότε αποσύρθηκε. Αυτά αποδεικνύονται ανά πάσα στιγμή με μια αναδρομή που έκανε τον κόπο να κάνει ο συνάδελφος.
      Ρωτώ: Έχει καμία σχέση αυτό με εκείνα που έλεγε στην πρωτολογία του ότι ήμουν εισηγητής …
      ΑΡΙΣΤΟΤΕΛΗΣ ΠΑΥΛΙΔΗΣ: Τα διόρθωσα. Είπα ήμαρτον, τι άλλο να πω;
      ΚΟΣΜΑΣ ΣΦΥΡΙΟΥ: Δεκτό το «ήμαρτον» που είπε ο κύριος συνάδελφος. Θέλω όμως, να γίνει κατανοητό ότι σ’ αυτές τις συζητήσεις όταν διατυπώνονται προσωπικές αιχμές, υπαινιγμοί και καμιά φορά απευθύνονται σε συναδέλφους, θα πρέπει να έχουμε τεκμηριώσει αυτά που λέμε για να μην αναγκαζόμαστε εκ των υστέρων –όπως καλή ώρα έκανε ο κ. Παυλίδης- να λέμε ήμαρτον. 
      Χαίρομαι γιατί δεν ίσχυαν αυτά που είπε ο κ. Παυλίδης. Ούτε Υπουργός που να εισηγηθώ νομοσχέδιο ήμουν ούτε εισηγητής του νομοσχεδίου ως Βουλευτής ήμουν. Ήμουν μέλος της κυβέρνησης, δεν το αρνούμαι. Ήμουν ή στο Υπουργείο Εσωτερικών ή στο Υπουργείο Μεταφορών εκείνη την περίοδο. Δεν θυμάμαι ακριβώς. 
      ΑΡΙΣΤΟΤΕΛΗΣ ΠΑΥΛΙΔΗΣ: Ήσασταν στο Υπουργείο Εσωτερικών από 5/2/87 έως 22/6/88. Ήσασταν συναρμόδιος Υπουργός.
      ΚΟΣΜΑΣ ΣΦΥΡΙΟΥ: Ήμουν, λοιπόν, στο Υπουργείο Εσωτερικών. 
      Το ζήτημα είναι ότι αυτό που είχαμε ως ευθύνη όλα τα μέλη του Υπουργικού Συμβουλίου εκείνης της εποχής, Υπουργοί, Αναπληρωτές Υπουργοί και Υφυπουργοί, νομίζω ότι μου αναλογεί. Κατά τα άλλα οι αιχμές που διατυπώθηκαν εναντίον μου ανακλήθηκαν από τον κ. Παυλίδη λέγοντας ήμαρτον. Με ικανοποιεί η απάντησή του.
      ΠΡΟΕΔΡΕΥΩΝ (Παναγιώτης Σγουρίδης): Στο Προεδρείο λειτουργούμε ως συλλέκτες πολλών γεγονότων στη Βουλή, οφείλω να σας πω ότι οι ίδιοι οι συνάδελφοι της Αντιπολίτευσης όταν πολλές φορές έρχεται ο Υφυπουργός να απαντήσει δεν θεωρούν ότι υπάρχει συναρμοδιότητα ή συνυπευθυνότητα και ζητούν να έρθει ο ίδιος ο Υπουργός. Αν εσείς, κύριε Σφυρίου, ήσασταν μέλος της κυβέρνησης που απέσυρε το νομοσχέδιο τότε…
      Κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Αιγαίου: «Αποκατάσταση, προστασία και ανάδειξη του φυσικού και δομημένου περιβάλλοντος των νησιών που υπάγονται στην αρμοδιότητα του Υπουργείου Αιγαίου». 
      Ερωτάται το Σώμα: Γίνεται δεκτό επί της αρχής, των άρθρων και στο σύνολό του, το νομοσχέδιο με τις τροποποιήσεις του κυρίου Υπουργού και τις τροπολογίες 1827/5/14.11.2003, 1833/6/15.11.2003 και 1834/7/15.11.2003  όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΟΣ ΒΑΡΙΝΟΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Αιγαίου: «Αποκατάσταση, προστασία και ανάδειξη του φυσικού και δομημένου περιβάλλοντος των νησιών που υπάγονται στην αρμοδιότητα του Υπουργείου Αιγαίου» έγινε δεκτό κατά πλειοψηφία ενιαία, επί της αρχής, των άρθρων και στο σύνολο  με τις τροποποιήσεις του κυρίου Υπουργού και τις τροπολογίες 1827/5/14.11.2003, 1833/6/15.11.2003 και 1834/7/15.11.2003  όπως τροποποιήθηκε από τον κύριο Υπουργό και έχει ως εξής:
      
      (Να καταχωρισθεί το κείμενο του νομοσχεδίου)
      
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης, ως προς την ψήφιση στο σύνολο του παραπάνω νομοσχεδίου. 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς παρεσχέθη η ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.04΄, λύεται η συνεδρίαση για αύριο ημέρα Παρασκευή 21 Νοεμβρίου 2003 και ώρα 10.30΄, με αντικείμενο εργασιών του Σώματος κοινοβουλευτικό έλεγχο α) συζήτηση επικαίρων ερωτήσεων και β) συζήτηση επερώτησης των Βουλευτών της Νέας Δημοκρατίας προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, σχετικά με τις ζημιές που προκλήθηκαν στη Λευκάδα από τον τελευταίο σεισμό, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 20-11-2003                            σελ. 1

