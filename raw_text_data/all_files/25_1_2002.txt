
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΟΕ'
Παρασκευή, 25 Ιανουαρίου 2002

ΘΕΜΑΤΑ
Α' ΕΙΔΙΚΑ ΘΕΜΑΤΑ
1. Άδεια απουσίας του Βουλευτή Α. Βαρίνου,
2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο "Διαμαντόπουλου" και το 2ο Πειραματικό Γυμνάσιο Αθηνών,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 28 Ιανουαρίου 2002,
4. Συζήτηση επικαίρων ερωτήσεων: α) Προς τον Υπουργό Εθνικής Παιδείας και Θρησκευμάτων, σχετικά με τη λειτουργία των πανεπιστημιακών κλινικών στα νοσοκομεία,
β) Προς τον Υπουργό Εργασίας και Κοινωνικών Ασφαλίσεων, σχετικά με τη δυνατότητα μεταφοράς των ασφαλίστρων που κατέβαλαν αγρότες στο Ίδρυμα Κοινωνικών Ασφαλίσεων για την αύξηση της αγροτικής τους σύνταξης,
ιι) σχετικά με την αντιμετώπιση των λειτουργικών προβλημάτων του Τεχνικού Επαγγελματικού Εκπαιδευτηρίου της Κω,
γ) Προς τον Υπουργό Γεωργίας, σχετικά με την καταβολή στους βαμβακοπαραγωγούς του Νομού Έβρου, της τιμής του προϊόντος κατά τη συγκομιδή κ.λπ.,
δ) Προς τον Υπουργό Οικονομίας και Οικονομικών, σχετικά με τις προθέσεις της Κυβέρνησης για τον έλεγχο των ΟFF SHORE εταιρειών κ.λπ.,
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Έκθεσης Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών: "Εφαρμογή της Σύμβασης για την απαγόρευση ανάπτυξης, παραγωγής, αποθήκευσης και χρήσης χημικών όπλων και της καταστροφής τους",
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε.,
ΓΙΑΝΝΟΠΟΥΛΟΣ Α.,
ΓΙΚΟΝΟΓΛΟΥ Μ.,
ΓΚΕΣΟΥΛΗΣ Ν.,
ΔΗΜΟΣΧΑΚΗΣ Θ.,
ΕΥΘΥΜΙΟΥ Π.,
ΚΕΔΙΚΟΓΛΟΥ Β.,
ΣΠΥΡΟΠΥΛΟΣ Ρ.,
ΤΣΙΟΓΚΑΣ Δ.,
ΦΩΤΙΑΔΗΣ Α.,
ΧΟΥΡΜΟΥΖΙΑΔΗΣ Γ.,

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΟΕ΄
Παρασκευή 25 Ιανουαρίου 2002


Αθήνα, σήμερα στις 25 Ιανουαρίου 2002 ημέρα Παρασκευή και ώρα 10.45' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Δημήτριο Τσιόγκα, Βουλευτή Λάρισας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Κοινότητα Πωγωνιανής Ιωαννίνων ζητεί τη συνέχιση της λειτουργίας του ταχυδρομικού γραφείου Πωγωνιανής.
2) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Άνω Πωγωνίου Ιωαννίνων ζητεί να ανακληθεί η απόσπαση υπαλλήλου από το ταχυδρομικό γραφείο Άνω Πωγωνίου στο Κεφαλόβρυσο Ιωαννίνων.
3) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Ιστιαίας Εύβοιας διαμαρτύρεται για την υπαγωγή του ταχυδρομικού γραφείου Ιστιαίας στο ταχυδρομικό γραφείο Αιδηψού.
4) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ένωση Αστυνομικών Λακωνίας ζητεί την ενίσχυση της Αστυνομικής Διεύθυνσης Λακωνίας με την τοποθέτηση Αστυφυλάκων και Βαθμοφόρων.
5) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας με το οποίο ο Όμιλος Φίλων Ακτής ζητεί τη συντήρηση του Φάρου του Ακρωτηρίου Μαλέα στη Λακωνία.
6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Έπαρχος Σκύρου ζητεί την επίλυση του προβλήματος στέγασης του Αστυνομικού Σταθμού Σκύρου εξαιτίας των ζημιών του κτιρίου του από το σεισμό του 2001.
7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ωρεών Εύβοιας ζητεί να σταματήσει η παρακράτηση δανείων και άλλων οφειλών των δήμων Εύβοιας από τους ΚΑΠ για την αντιμετώπιση των συνεπειών από τα ακραία καιρικά φαινόμενα.
8) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αιδηψού Εύβοιας ζητεί την άμεση λήψη μέτρων για την απομάκρυνση των τεράστιων ογκόλιθων από το δρόμο Λίμνης - Λ. Αιδηψού, που κατέπεσαν κυρίως στο τμήμα Ροβιές εξαιτίας της σφοδρής κακοκαιρίας.
9) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Ομάδα Πρωτοβουλίας των Νέων Εργατικών Κατοικιών Καστοριάς ζητεί την επιδιόρθωση βασικών προβλημάτων των οικιών των Νέων Εργατικών Κατοικιών Καστοριάς.
10) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο Δήμος Σταγίρων - Ακάνθου Χαλκιδικής ζητεί την έξοδο της Αμμουλιανής από το Δήμο Σταγίρων - Ακάνθου.
11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Ελαιουργικών Συνεταιρισμών Στυλίδας ζητεί την άμεση εκτίμηση των ζημιών που υπέστησαν οι ελαιοκαλλιέργειες της περιοχής της, από την πρόσφατη κακοκαιρία.
12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Σιτοπαραγωγοί του Δήμου Εχιναίων Φθιώτιδας διαμαρτύρονται επειδή δε συμπεριλαμβάνονται στις καταστάσεις επιδότησης σκληρών σίτων.
13) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Πανελλαδική Ένωση Λιθογράφων Μισθωτών Γραφικών Τεχνών - Τύπου και Συναφών Επαγγελμάτων καταγγέλλει τις ομαδικές απολύσεις δεκάδων εργαζομένων, το τελευταίο εξάμηνο από την εταιρεία Πήγασος Εκδοτική και Εκτυπωτική Α.Ε.
14) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Νομαρχιακό Συμβούλιο Σάμου ζητεί να υπάρξουν ουσιαστικοί έλεγχοι τεχνικής και κατασκευαστικής αρτιότητας στα εκτελούμενα δημόσια έργα του Νομού Σάμου.
15) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος και το Δημοτικό Συμβούλιο Λίμνης Εύβοιας αναφέρονται στις συνέπειες της πρόσφατης κακοκαιρίας που έπληξε το Νομό Εύβοιας και ζητούν την άμεση κατασκευή του παραλιακού δρόμου από Λίμνη έως Πολιτικά Εύβοιας.
16) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Ομοσπονδία Μισθωτών Τύπου και Βιομηχανίας Χάρτου αναφέρεται στις εξελίξεις στη χαρτοβιομηχανία SOFTEX και την εκδοτική και εκτυπωτική εταιρεία ΠΗΓΑΣΟΣ Α.Ε. και ζητεί τη διασφάλιση των θέσεων εργασίας των εργαζομένων τους.
17) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ, ΛΙΑΝΑ ΚΑΝΕΛΛΗ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία το Εθνικό Συμβούλιο κατά των Ναρκωτικών ζητεί τη λήψη ουσιαστικών μέτρων πρόληψης της χρήσης των ναρκωτικών ουσιών.
18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Ξενοδόχων Εύβοιας ζητεί να αυξηθούν τα κίνητρα για τις τουριστικές επενδύσεις και ειδικότερα για την επέκταση και τον εκσυγχρονισμό των ξενοδοχειακών μονάδων του Νομού Εύβοιας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1628/26-9-01 ερώτηση δόθηκε με το υπ' αριθμ. 2044/5-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1628/26-9-2001 που κατέθεσε ο Βουλευτής κ. Η. Καλλιώρας, σας πληροφορούμε τα εξής:
Η κατασκευή φραγμάτων στη νέα κοίτη του Σπερχειού καθώς και η διάνοιξη της παλαιάς κοίτης του Σπερχειού ποταμού, αποτελούν αρμοδιότητα του συνερωτώμενου ΥΠΕΧΩΔΕ. 
Η έγκριση για τη διάνοιξη γεωτρήσεων αποτελεί αρμοδιότητα της Νομαρχιακής Αυτοδιοίκησης.
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 1616/25-9-01 ερώτηση δόθηκε με το υπ' αριθμ. 2041/5-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1616/25-9-2001 που κατέθεσαν οι Βουλευτές κύριοι Π. Κοσιώνης και Σ. Στριφτάρης σας πληροφορούμε τα εξής:
Το Υπουργείο Γεωργίας (Δ/νση ΠΣΕΑ) συγκεντρώνει λεπτομερή στοιχεία για τις ζημιές που προκλήθηκαν σε γεωργοκτηνοτροφικές εκμεταλλεύσεις από τις δυσμενείς καιρικές συνθήκες μηνός Σεπτεμβρίου προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και στην συνέχεια να εξετάσει τη δυνατότητα και αναγκαιότητα λήψης μέτρων υπέρ των ζημιωθέντων παραγωγών.
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 1619/26-9-01 ερώτηση δόθηκε με το υπ'αριθμ. 10575/10-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1619/26-9-2001 ερώτηση που κατατέθηκε στη Βουλή από το Βουλευτή κ. Ν. Λέγκα με θέμα: "Αποκλεισμός Βουλευτών της Νέας Δημοκρατίας από Σύσκεψη στο Υπουργείο Υγείας και Πρόνοιας" σας γνωρίζουμε τα εξής: 
Δεν πραγματοποιήθηκε καμία σύσκεψη με πρωτοβουλία του Υπουργείου Υγείας και Πρόνοιας, που να αφορούσε το έργο της αποπεράτωσης του Νοσοκομείου Τρικάλων και δεν λήφθηκαν αποφάσεις, καθώς είναι γνωστό ότι το έργο υλοποιείται από τη Νομαρχιακή Αυτοδιοίκηση Τρικάλων. 
Οι Βουλευτές του ΠΑΣΟΚ ζήτησαν και είχαν συνάντηση με το Γενικό Γραμματέα, για ενημέρωσή τους σε θέματα υγείας του Νομού Τρικάλων. 
Η πολιτική ηγεσία του Υπουργείου μας ανταποκρίνεται στα αιτήματα όλων των Βουλευτών του Κοινοβουλίου μας και εφόσον και εσείς επιθυμείτε, μπορείτε να έχετε αντίστοιχη συνάντηση για την ενημέρωσή σας. 
Η Υφυπουργός
Χ. ΣΠΥΡΑΚΗ"
4. Στην με αριθμό 1707/28-9-01 ερώτηση δόθηκε με το υπ' αριθμ. 991/10-10-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1707/28-9-2001 την οποία κατέθεσε ο Βουλευτής κ. Σωτ Χατζηγάκης και αφορά στη σχολική στέγη στο Νομό Τρικάλων, σας γνωρίζουμε τα ακόλουθα:
1. Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το π.δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης. 
Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
Η Νομαρχιακή Αυτοδιοίκηση Τρικάλων θα χρηματοδοτηθεί για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Θεσσαλίας. Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό ΠΔΕ συνολικά για οικόπεδα-κατασκευές και τους Ο.Τ.Α. για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό. 
Η Νομαρχιακή Αυτοδιοίκηση Τρικάλων χρηματοδοτείται φέτος για κατασκευές σχολικών κτιρίων από το ΠΔΕ του ΥΠ.Ε.Π.Θ. με 200.000.000 δραχμές.
Η Νομαρχιακή Αυτοδιοίκηση Τρικάλων στην τριετία 1998 - 2000 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠ.Ε.Π.Θ. και του ΟΣΚ Α.Ε.
1998
Για οικόπεδα κατασκευές 190.000.000 δρχ. 
Για επισκευές 93.000.000 δρχ.
1999 
Για οικόπεδα κατασκευές 81.700.000 δρχ. 
Για επισκευές 57.500.000 δρχ. 
2000 
Για οικόπεδα κατασκευές 200.000.000 δρχ. 
Για επισκευές 50.000.000 δρχ. 
Η χρηματοδότηση για επισκευές γίνεται μέσω του ΥΠΕΣΔΔΑ απευθείας στους ΟΤΑ. 
Λαμβάνοντας υπόψη τα ανωτέρω, οι ΟΤΑ και η Νομαρχιακή Αυτοδιοίκηση Τρικάλων θα πρέπει να συμπεριλάβουν στο πρόγραμμά τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων. 
Σε ό,τι αφορά στις κτιριακές ανάγκες του 2α ΤΕΕ Τρικάλων και του Μουσικού Σχολείου, σας γνωρίζουμε ότι όπως μας πληροφόρησε η Δ/νση Προγραμματισμού της Ν/κής Αυτ/σης Τρικάλων με σχετικό έγγραφό της, το 2ο ΤΕΕ Τρικάλων λειτουργεί κανονικά σε πρωϊνή βάρδια. Η αρμόδια Διεύθνση Δ/θμιας Εκπ/σης με τη συνεργασία της Νομαρχιακής Αυτοδιοίκησης, καταβάλλει κάθε δυνατή προσπάθεια ώστε να ξεπερασθούν τα μικρά προβλήματα που υπάρχουν σε ορισμένα Τμήματα λόγω του μεγάλου αριθμού των μαθητών.
Σε σύντομο χρονικό διάστημα θα δημοπρατηθεί η κατασκευή νέου διδακτηρίου (υπάρχει μελέτη, τεύχη δημοπράτησης και είναι προενταγμένο στο ΠΕΠ Θεσσαλίας) και θα λυθεί οριστικά το πρόβλημα της στέγασης. 
Όσον αφορά την ανέγερση νέου διδακτηρίου το οποίο θα στεγάσει το Μουσικό Σχολείο, σας γνωρίζουμε ότι με απόφαση του Δημοτικού Συμβουλίου Τρικάλων παραχωρήθηκε έκταση 15 στρεμμάτων όπου προγραμματίζεται να ανεγερθεί το διδακτήριο.
Επίσης συντάχθηκε το κτιριολογικό πρόγραμμα του διδακτηρίου και εντάχθηκε η μελέτη του στο Νομαρχιακό Πρόγραμμα. 
Η ανέγερση διδακτηρίου για τη στέγαση του Μουσικού Σχολείου είναι πρώτη προτεραιότητα για τη Ν.Α. Τρικάλων και προτάθηκε για χρηματοδότηση στο Γ΄ ΚΠΣ. 
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
5. Στην με αριθμό 1624/26-9-2001 ερώτηση δόθηκε με το υπ' αριθμ. 2043/5-10-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1624/26/9/01 που κατέθεσε ο Βουλευτής κ. Τ. Σπηλιόπουλος για τα θέματα της αρμοδιότητάς μας, σας πληροφορούμε τα εξής:
Σε όλους τους εν ενεργεία χειμάρρους του Νομού Θεσσαλονίκης έγιναν παρεμβάσεις είτε με φυτοκομικά είτε με τεχνικά έργα και όπου απαιτούνταν και με τις δύο κατηγορίες έργων, μέσα στα προηγούμενα χρόνια, στα πλαίσια των χρηματοδοτήσεων.
Συμπληρωματικά έργα προβλέπεται να κατασκευαστούν στα πλαίσια των ΠΕΠ στους δύο χειμάρρους του Σταυρού (οι μελέτες συντάσσονται) στο χείμαρρο της Ασσήρου και στο χείμαρρο του Δενδροπόταμου, βάσει εγκεκριμένων μελετών.
Επίσης, σύμφωνα με εγκεκριμένη μελέτη θα κατασκευαστούν πρόσθετα έργα διευθέτησης σε όλους τους χειμάρρους του Σέιχ - Σου, προϋπολογισμού 536.000.000 δρχ., από πιστώσεις του Ταμείου Συνοχής.
Οι απαιτούμενες παρεμβάσεις στις οποίες αναφέρεται η ερώτηση, αφορούν τις πεδινές κοίτες χειμάρρων, που σε μεγάλο βαθμό έχουν προβλήματα από ανθρώπινες ενέργειες (καταπατήσεις - οικοδόμηση - μπαζώματα - σκουπίδια, κλπ.) και δεν ανήκουν στην αρμοδιότητα της Δασικής Υπηρεσίας.
Ο Υφυπουργός
Φ. ΧΑΤΖΗΜΙΧΑΛΗΣ"
6. Στις με αριθμό 1585/24-9-01 & 1606/25-9-01 ερωτήσεις δόθηκε με το υπ' αριθμ. 969/10-10-01 έγγραφο από τον Υφυπουργό Εθνικής Παιδείας η ακόλουθη απάντηση:
"Απαντώντας στις ερωτήσεις 1585/24-9-01 & 1606/25-9-01, τις οποίες κατέθεσαν οι Βουλευτές κύριοι Γ. Καρασμάνης και Πόπη Φουντουκίδου, σας γνωρίζουμε τα εξής:
Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους, πραγματοποιείται σύμφωνα με την αριθμ. ΙΒ/6071/98 ΦΕΚ 932/98 τ.Β΄ Κ.Υ.Α.
Με το Π.Δ. 161/2000 (ΦΕΚ 145 Α') η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
Σύμφωνα με τη διάταξη της παραγράφου 24 του άρθρου 2 του ν. 2621/98, οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Ν.Α. για την αντιμετώπιση των δαπανών μεταφοράς μαθητών.
Στον προϋπολογισμό του ΥΠΕΠΘ δεν εγγράφονται πλέον πιστώσεις για μεταφορά μαθητών.
Το ΥΠ.Ε.Π.Θ. ωστόσο βρίσκεται σε συνεργασία με το ΥΠ.ΟΙΚ. (Γ.Λ.Κ.) για αντιμετώπιση του θέματος. Συγκεκριμένα, έχει ζητηθεί η διάθεση του 100% της εγκεκριμένης πίστωσης, ώστε να πληρωθούν οι οφειλές της προηγούμενης σχολικής χρονιάς, καθώς και η ενίσχυση του προϋπολογισμού των Περιφερειών, προκειμένου να καλυφθούν οι υφιστάμενες οφειλές και οι νέες συμβατικές υποχρεώσεις των Νομαρχιακών Αυτοδιοικήσεων.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
7. Στην με αριθμό 123/27.6.01 ερώτηση δόθηκε με το υπ' αριθμ. 38659/9.10.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 123/27.6.2001 που κατέθεσε ο Βουλευτής κ. Σ. Σπηλιωτόπουλος και στο πλαίσιο των αρμοδιοτήτων μας, σας πληροφορούμε ότι η Νομαρχιακή Αυτοδιοίκηση Αχαΐας έχει συντάξει και θεωρήσει την τεχνική μελέτη του έργου και ήδη συντάσσονται τα τεύχη δημοπράτησής του.
Το έργο είναι ενταγμένο στο Ολοκληρωμένο Πρόγραμμα Ανασυγκρότησης Αχαίας Φωκίδας (Ο.Π.Α.Α.Φ.) με πίστωση εκατόν εβδομήντα εκατ. Δρχ. (170.000.000) και σε χρονικό διάστημα ενός μήνα περίπου πρόκειται να γίνει η δημοπράτησή του.
Ο Υφυπουργός
Κ. ΚΑΪΣΕΡΛΗΣ"
8. Στην με αριθμό 187/29.6.01 ερώτηση δόθηκε με το υπ' αριθμ. 636/9.11.01 έγγραφο από τον Υφυπουργό Εξωτερικών η ακόλουθη απάντηση:
"Σχετικά με την ερώτηση 187/29.6.01 που κατέθεσε ο Βουλευτής κ. Σ. Χατζηγάκης σας γνωρίζω τα ακόλουθα:
Από το 1989 που ξεκίνησε η μαζική παλιννόστηση των ομογενών από τις χώρες της πρώην ΕΣΣΔ, το Υπουργείο Εξωτερικών δια της ΓΓΑΕ ανέλαβε πρωτοβουλίες για την ηθική και υλική στήριξη της Ομογένειας για την οργανωτική της ανασυγκρότηση.
Η πληθώρα των Συλλόγων και Κοινοτήτων που ιδρύθηκαν το χρονικό διάστημα που μεσολάβησε και οι δευτεροβάθμιες Οργανώσεις (Ομοσπονδίες) που συστάθηκαν στη συνέχεια στις χώρες: Ρωσία, Ουκρανία, Γεωργία, Καζαχστάν, Ουζμπεκιστάν, Αρμενία λαμβάνουν οικονομική ενίσχυση από τη ΓΓΑΕ για τις ποικίλες δραστηριότητες του εκπαιδευτικού, πολιτιστικού αλλά και ανθρωπιστικού χαρακτήρα οι οποίες αποσκοπούν στην τόνωση και δημιουργία δεσμών με την Ελλάδα καθώς και στη βελτίωση των συνθηκών διαβίωσης των Ομογενών στις χώρες διαμονής και έχουν ως αποτέλεσμα τη συγκράτηση του κύματος παλιννόστησης που παρατηρείται τα τελευταία χρόνια.
Στα πέντε προηγούμενα χρόνια οι ως άνω οργανώσεις έχουν επιχορηγηθεί από τη ΓΓΑΕ για δαπάνες που σχετίζονται με τη λειορυγία τους, με ποσό άνω των πεντακοσίων εκατομμυρίων δραχμών.
Ειδικότερα το Υπουργείο Εξωτερικών και ΓΓΑΕ έχουν αναπτύξει τα τελευταία χρόνια μεγάλη δραστηριότητα στον πολιτιστικό τομέα για τη στήριξη του ελληνισμού στις χώρες της πρώην ΕΣΣΔ: Συγκεκριμένα:
Ενίσχυση των εδρών νεοελληνικών σπουδών.
Προμήθεια με βιβλία και άλλα υλικά των βιβλιοθηκών των Πανεπιστημίων στο πλαίσιο του προγράμματος "Ιάσων".
Προσφορά υποτροφιών σε φοιτητές, προκειμένου να εκπαιδευτούν ως δάσκαλοι που θα διδάσκουν σε απομακρυσμένες περιοχές της ΚΑΚ.
Διοργάνωση πολιτιστικών μηνών.
Οικονομική ενίσχυση πολλών ομογενειακών φορέων, οι οποίοι δραστηριοποιούνται στο χώρο της πρώην ΕΣΣΔ σε θέματα πολιτισμού και διατήρησης της ελληνικής ταυτότητας.
Προγράμματα για τους αποδήμους της τρίτης ηλικίας. Τα τελευταία πέντε χρόνια έχουν φιλοξενηθεί 450 άτομα από τις Δημοκρατίες της Ρωσίας, Γεωργίας, Ουκρανίας, Καζακστάν, Ουζμπεκιστάν, Αρμενίας, Αζερμπαϊτζάν, Κιργιζίας, Τατζικιστάν και Λιθουανίας.
Το ενδιαφέρον (σε όλες τις ηλικίες) εκμάθησης της ελληνικής 
Γλώσσας στις χώρες της πρώην ΕΣΣΔ βαίνει αυξανόμενο.
Με στόχο την προώθηση, την αναβάθμιση και βελτίωση της διδασκαλίας της ελληνικής, η Γενική Γραμματεία Απόδημου Ελληνισμού ανέπτυξε δραστηριότητες, που αποσκοπούν στην κάλυψη των εκπαιδευτικών αναγκών των σχολείων και των τάξεων διδασκαλίας που από μόνοι τους διοργανώνουν οι ομογενείς της ΚΑΚ.
Οι δραστηριότητες αυτές περιλαμβάνουν:
Παραγωγή διδακτικού υλικού για τη διδασκαλία της ελληνικής ως δεύτερης γλώσσας, επιμόρφωση εκπαιδευτικών που αποσπώνται και εκπαιδευτικών που ζουν και διδάσκουν την ελληνική γλώσσα στις διάφορες χώρες της πρώην ΕΣΣΔ, ανταλλαγές εκπαιδευτικών και μαθητών που αποτελούν σημαντικές δραστηριότητες του τριετούς προγράμματος "Παιδεία Ομογενών" που χρηματοδοτεί το ελληνικό Υπουργείο Παιδείας και συγχρηματοδοτεί η ΓΓΑΕ.
Το Υπουργείο Εξωτερικών και η Γενική Γραμματεία Απόδημου Ελληνισμού, σε συνεργασία με άλλους αρμόδιους ελληνικούς φορείς, τις Ελληνικές προξενικές αρχές και με τις Ομοσπονδίες Ελληνικών Συλλόγων και Κοινοτήτων στις χώρες της πρώην ΕΣΣΔ, εστιάζουν την πολιτική τους στην εκπαίδευση και κατάρτιση των Ελλήνων που διαμένουν στις χώρες της πρώην ΕΣΣΔ, με σκοπό την πλεονεκτική τους παρουσία στις νέες αγορές εργασίας που αναπτύσσονται στις χώρες αυτές. Για το λόγο αυτό η ΓΓΑΕ προχώρησε το 1999 στη χρηματοδότηση 3 προγραμμάτων εκπαίδευσης και επαγγελματικής κατάρτισης ομογενών στην αγγλική γλώσσα και την πληροφορική.
Αποστολή εποπτικού και επετειακού υλικού.
Οργάνωση επιμορφωτικών επιδοτούμενων σεμιναρίων για αυτοδίδακτους εκπαιδευτικούς που διδάσκουν την ελληνική.
Οικονομική ενίσχυση ελληνικών φορέων με σκοπό την κάλυψη των λειτουργικών αναγκών των σχολείων τους.
Διοργάνωση επιμορφωτικών σεμιναρίων στα οποία συμμετέχουν ομογενείς που εκτελούν χρέη διερμηνέων. Στόχος είναι η δημιουργία εκπαιδευομένου σώματος διερμηνέων στην περιοχή, όπου οι ανάγκες για επικοινωνία συνεχώς αυξάνονται.
Τέλος πρέπει να υπογραμμίσω την επιτυχημένη για επτά συναπτά έτη διοργάνωση Προγράμματος Φιλοξενίας για παιδιά ομογενών ηλικίας 9-12 ετών τα οποία φιλοξενούνται σε παραθαλάσσιους κατασκηνωτικούς χώρους σε όλη την Ελλάδα. Στο πρόγραμμα συμμετέχουν, προσφέροντας θέσεις φιλοξενίας, οργανισμοί τοπικής αυτοδιοίκησης, ασφαλιστικά ταμεία, εκκλησιαστικοί φορείς, κλπ. Η ΓΓΑΕ καλύπτει το κόστος διακίνησης από και προς τις χώρες προέλευσης, το κόστος εγχειριδίων εκμάθησης ελληνικής γλώσσας και το κόστος των εκδρομών. Αναλυτικότερα από το Ουζμπεκιστάν φιλοξενήθηκαν από το 1995 μέχρι σήμερα 350 παιδιά.
Στο γενικότερο πλαίσιο των δράσεων μας για τους παλιννοστούντες το Υπουργείο Εξωτερικών και η ΓΓΑΕ συνέχισε και συνεχίζει και την τελευταία διετία τις δραστηριότητες και τα προγράμματα Ενδεικτικά δεν αναφέρουμε:
Συγχρηματοδότηση ευρωπαϊκών προγραμμάτων για τους παλιννοστούντες με αντικείμενο την επαγγελματική κατάρτιση και επανακατάρτιση ανέργων, με απώτερο στόχο την ομαλή ένταξη των ατόμων στην ελληνική κοινωνία.
Χρηματοδότηση ειδικού προγράμματος για την προβολή της φυσιογνωμίας των παλιννοστούντων ομογενών καλλιτεχνών και επιστημόνων.Στο πλαίσιο αυτού του προγράμματος έχει καταγραφεί μεγάλο αριθμό παλιννοστούντων καλλιτεχνών και επιστημόνων.
Οικονομική στήριξη ερευνητικού προγράμματος για την ιστορία της ελληνικής διασποράς στη πρώην ΣΣΔΕ (έκδοση CD-ROM)
Οικονομική στήριξη των Ομοσπονδιών Ελληνικών Κοινοτήτων στις χώρες Ρωσία, Ουκρανία και Γεωργία για την εκπαίδευση Ελλήνων ομογενών σε θέματα πληροφορικής και ξένης γλώσσας.
Χρηματοδότηση της έκδοσης ειδικού CD-ROM με παραδοσιακούς χορούς και τραγούδια του ΠΟΝΤΟΥ.
Όσον αφορά την εκπροσώπηση της χώρας μας στο Ουζμπεκιστάν, θα ήθελα να σας γνωρίσω ότι:
Σύμφωνα με τον ν. 2694/99 (ΦΕΚ 55/τ.Α΄/23.3.99) προβλέπεται η σύσταση Πρεσβείας, με πλήρη σύνθεση, στο Ουζμπεκιστάν, με έδρα την Τασκένδη.
Λαμβάνοντας υπ' όψιν τη σημαντική παρουσία του ελληνικού στοιχείου στη χώρα αυτή, το Υπουργείο Εξωτερικών προτίθεται να προχωρήσει, το ταχύτερο δυνατόν, στην ολοκλήρωση της διαδικασίας ανοίγματος της νέας αυτής Πρεσβείας με πρώτιστο στόχο, πέραν από τη σύσφιξη των διμερών σχέσεων με το Ουζμπεκιστάν, την καλύτερη εξυπηρέτηση των ομογενών μας και την αμεσότερη επαφή μαζί τους.
Επί του παρόντος, το καθήκον αυτό έχει ανατεθεί στο Γενικό Προξενείο Μόσχας, οι υπάλληλοι του οποίου καταβάλλουν κάθε προσπάθεια να σταθούν κοντά στα προβλήματα των ομογενών μας της Τασκένδης παρά τη μεσολαβούσα χιλιομετρική απόσταση.
Ο Υφυπουργός
ΓΡΗΓΟΡΗΣ ΝΙΩΤΗΣ"
9. Στην με αριθμό 430/11-7-01 ερώτηση δόθηκε με το υπ' αριθμ. 2040/10-10-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμό 430/2001 ερώτηση, που κατατέθηκε στη Βουλή από το Βουλευτή κ. Θ. Σκρέκα, για τα θιγόμενα σ' αυτή θέματα σας πληροφορούμε ότι έχουμε ενημερώσει την Εθνική Αντιπροσωπεία με το υπ' αριθμ. 2011/14-9-2001 έγγραφό μας, φωτοαντίγραφο του οποίου σας επισυνάπτουμε για ενημέρωσή σας. Επιπλέον σας ενημερώνουμε ότι ανακοινώθηκαν από τις αρμόδιες υπηρεσίες του Οργανισμού Απασχόλησης Εργατικού Δυναμικού (ΟΑΕΔ) τα αποτελέσματα της μοριοδότησης του προγράμματος των Νέων Ελευθέρων Επαγγελματιών (Ν.Ε.Ε.) την 1η Οκτωβρίου 2001.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
10. Στην με αριθμό 451/12-7-01 ερώτηση δόθηκε με το υπ' αριθμ. 2034/10-10-01 έγγραφο από τον Υπουργό Εργασίας η ακόλουθη απάντηση:
"Απαντώντας στην αριθμ. 451/2001 ερώτηση, που κατατέθηκε στη Βουλή από τους Βουλευτές κυρίους Α. Τζέκη και Γ. Χουρμουζιάδη, για τα θιγόμενα σ' αυτή θέματα, σας πληροφορούμε τα εξής:
1. Το τμήμα Κοινωνικής Επιθεώρησης Εργασίας Ημαθίας προέβη στις εξής ενέργειες:
Υπέβαλε την αριθμ. 2/127/11-3-1999 μηνυτήρια αναφορά εναντίον του εργοδότη για μη υποβολή δεδουλευμένων αποδοχών από Αύγουστο έως Δεκέμβριο 1998 για αποζημίωση άδειας και επίδομα άδειας έτους 1998, συνολικού ύψους 18.397.616 δρχ.
Με το αριθμ. 2/6-10-99 πρακτικό συμφιλιωτικής διαδικασίας έθεσε προθεσμία προς την ΕΑΣ Αλεξάνδρειας μέχρι την 31-12-99 για ολοσχερή εξόφληση των δεδουλευμένων αποδοχών έτους 1999 και συγκεκριμένα μέχρι τις 6-10-99 (ημέρα συζήτησης) στους μισθωτούς της ΕΑΣ Αλεξάνδρειας. Η προθεσμία αυτή παρήλθε άπρακτη εκ μέρους της επιχείρησης και η Υπηρεσία με ανοχή των εργαζομένων περίμενε μέχρι την 23-2-2000 και στη συνέχεια υπέβαλε την αριθμ. 1/165/24-2-00 μήνυση κατά του Προέδρου της ΕΑΣ Αλεξάνδρειας κ. Βασιλείου Αναστασιάδη για αναδρομικά έτους 1999 σε (43) μισθωτούς συνολικού ποσού 4.582.692 δρχ. και για μη πληρωμή μισθών μηνός Σεπτεμβρίου 1999 σε (44) μισθωτούς συνολικού ποσού 11.177.275 δρχ., ήτοι συνολικού ποσού 15.759.967 δρχ. και καταδικάσθηκε ο εργοδότης με την ανώτατη προβλεπόμενη ποινή φυλάκισης των 45 μηνών.
Η παραπάνω μήνυση εκδικάσθηκε από το Μονομελές Πλημμελειοδικείο Αλεξάνδρειας στις 31-10-2000 και ο εργοδότης τιμωρήθηκε με ποινή φυλάκισης 45 μηνών.
2. Στις 29-1-2001 με το αριθ. 4/29-1-2001 πρακτικό συμφιλιωτικής διαδικασίας, η ως άνω Υπηρεσία, έπειτα από νέες καταγγελίες των εργαζομένων τα Επιχείρησης στην οποία δεν παρέστη η εργοδοτική πλευρά, δήλωσε ότι θα υποβληθεί μήνυση.
Έπειτα απ' αυτό υποβλήθηκε εκ νέου η αριθμ. 127/1-2-2001 μήνυση κατά των νυν Προέδρων Βασιλείου Α. Αναστασιάδη Β. και Κούγκα Αθ., η οποία αφορά την μη καταβολή δεδουλευμένων υπολοίπου μισθού Μαρτίου 2000 καθώς και μηνών Απριλίου έως Δεκεμβρίου 2000, δώρων εορτών Πάσχα και Χριστουγέννων 2000, αδείας και επιδόματος αδείας έτους 2000 συνολικού ποσού 101.605.567 και η οποία εκκρεμεί μέχρι σήμερα.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
11. Στις με αριθμό 735/25-7-01, 1257/5-9-01, 1634/26-9-01 ερώτηση δόθηκε με το υπ' αριθμ. 902/10-10-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις ερωτήσεις με αριθμούς 735/25-7-01, 1257/5-9-01 και 1634/26-9-2001 τις οποίες κατέθεσαν οι Βουλευτές κύριοι Έλσα Παπαδημητρίου, Σπηλ. Σπηλιωτόπουλος και Σωτ. Χατζηγάκης, σχετικά με τα παιδιά με ειδικές εκπαιδευτικές ανάγκες, σας γνωρίζουμε τα ακόλουθα:
Στόχος του ΥΠΕΠΘ είναι να απαντήσει στα συσσωρευμένα προβλήματα στο χώρο της εκπαίδευσης των παιδιών με διαγνωσμένες ειδικές εκπαιδευτικές ανάγκες μέσα από κατάλληλο και ορθολογικό σχεδιασμό στις ηλικίες 4-22 χρόνων. Αυτός αναφέρεται στην δημιουργία εκπαιδευτικών δομών, που θα παρέχουν εκπαιδευτικές υπηρεσίες σε α) βραχυπρόθεσμη β) μεσοπρόθεσμη και γ) μακροπρόθεσμη βάση για παιδιά με α) σοβαρές μαθησιακές δυσκολίες (αυτισμός) και β) ήπιες μαθησιακές δυσκολίες (δυσλεξία).
Στο σχεδιασμό προβλέπεται να συνδεθεί η Διεύθυνση Ειδικής Αγωγής με όλες τις ΣΜΕΑ της χώρας μας με την βοήθεια των Ηλεκτρονικών Υπολογιστών και του διαδικτύου και το ηλεκτρονικό ταχυδρομείο. Οι άξονες πάνω στους οποίους θα δραστηριοποιηθεί η υποστήριξη, αναβάθμιση και οργάνωση της ειδικής αγωγής συμπυκνώνονται στις παρακάτω προτεραιότητες:
Υλοποίηση του Νόμου 2817/2000 και δημιουργία εκπαιδευτικών δομών με στόχο τον εκσυγχρονισμό της παρεχόμενης εκπαίδευσης στους μαθητές με ειδικές εκπαιδευτικές ανάγκες. Ειδικότερα από το σχολικό έτος 2001-2002 προβλέπεται η έναρξη λειτουργίας των 22 πρώτων ΚΔΑΥ σε πρωτεύουσες των νομών της χώρας.
Επιπλέον θα λειτουργήσουν:
- 63 Ειδικά Νηπιαγωγεία μέσα σε ειδικά Δημοτικά σχολεία για να υποστηρίξουν ανάγκες πρώιμης παρέμβασης μαθητών από 4 χρόνων.
- 3 Ειδικά Δημοτικά σχολεία από τα οποία το ένα θα εκπαιδεύσει παιδιά με διαγνωσμένο αυτισμό.
- 30 Εργαστήρια Ειδικής Επαγγελματικής Εκπαίδευσης και Κατάρτισης, για πρώτη φορά, στα οποία θα έχουν πρόσβαση μαθητές - απόφοιτοι του δημοτικού σχολείου από 14 μέχρι 22 χρόνων.
- 2 Ειδικά Γυμνάσια.
- 32 τμήματα ένταξης σε κοινά Νηπιαγωγεία και 122 επιπλέον των υπαρχόντων τμήματα ένταξης σε Γυμνάσια, Λύκεια, ΤΕΕ.
Η επιμόρφωση των εκπαιδευτικών, που εργάζονται περισσότερο από πέντε χρόνια σε ΣΜΕΑ αποτελεί άμεση προτεραιότητα, με στόχο την επιστημονική ενημέρωση πάνω στις σύγχρονες εξελίξεις της Ειδικής Αγωγής και των Εκπαιδευτικών παρεμβάσεων, που επιτυγχάνονται μέσα από αυτήν.
Η μετεκπαίδευση και εξειδίκευση καθηγητών Δ.Ε. στην Ειδική Αγωγή έχει προταθεί να λειτουργήσει στα περιφερειακά διδασκαλεία της χώρας με την χρηματοδότηση στα πλαίσια του Γ΄ ΕΠΕΑΕΚ, και σε εξωδιδακτικό χρόνο, έτσι ώστε να μην απαιτείται η απομάκρυνσή τους από το σχολείο.
Η Δ/νση Ειδικής Αγωγής συνεργάζεται με τον Ο.Ε.Δ.Β. για την αποστολή των βιβλίων μαθησιακής ετοιμότητας για όλες τις εκπαιδευτικές μονάδες της ειδικής αγωγής. Αυτά αποτελούνται από: 1. το βιβλίο για το δάσκαλο, μέσα στο οποίο αναφέρονται τα στοιχεία για την ανάπτυξη εξατομικευμένων δομημένων υποστηρικτικών διδακτικών προγραμμάτων ειδικής αγωγής. 2. Τα βιβλία για τους μαθητές σε τέσσερα (4) τεύχη για την εκπαιδευτική υποστήριξη ανεπαρκειών α) προφορικού λόγου, β) ψυχοκινητικότητας, γ) νοητικών ικανοτήτων, δ) συναισθηματικής οργάνωσης. Τα βιβλία συνοδεύονται με κάρτες για ταύτιση και ηχητικό υλικό σε cds για εξάσκηση της ακουστικής διάκρισης.
Έχει ετοιμασθεί το υλικό για την επανεκτύπωση του Δελτίου Πληροφοριών Ειδικής Αγωγής (τελευταία έκδοση 1994), το οποίο θα παρέχει πληροφορίες για το κάθε ενδιαφερόμενο γονέα και εκπαιδευτικό Π.Ε. και Δ.Ε. σχετικά με την παρεχόμενη εκπαίδευση στις σχολικές μονάδες ειδικής αγωγής.
Ο εξοπλισμός των τμημάτων ένταξης με το απαραίτητο παιδαγωγικό υλικό και την υποστήριξη με τις νέες τεχνολογίες με Η/Υ έχει προταθεί και θα αντιμετωπισθεί με τα χρηματοδοτικά προγράμματα του Γ' Κ.Π.Σ.
Ο Υπουργός
ΦΙΛΙΠΠΟΣ ΠΕΤΣΑΛΝΙΚΟΣ").
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 28 Ιανουαρίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου (Άρθρο 130 παρ. 4 Καν. Βουλής)
1.- Η με αριθμό 293/21-1-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Πρόνοιας, σχετικώς με την επαναλειτουργία της μονάδας εντατικής θεραπείας και εμφραγμάτων του Νοσοκομείου Σπάρτης. 
2.- Η με αριθμό 307/22-1-2002 επίκαιρη ερώτηση του Βουλευτή της Νέας Δημοκρατίας κ. Βασιλείου Τσίπρα προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ένταξη κατασκευής οδικών αξόνων της περιοχής των Αγράφων Ευρυτανίας στο Γ΄ Κοινοτικό Πλαίσιο Στήριξης κλπ.
3.- Η με αριθμό 313/22-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη μονιμοποίηση των συμβασιούχων υπαλλήλων του Ταμείου Εθνικής Οδοποιίας (ΤΕΟ). 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1.- Η με αριθμό 295/21-1-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υφυπουργό Πολιτισμού (Αρμόδιο για θέματα Αθλητισμού), σχετικώς με την καθυστέρηση ανακατασκευής του Σταδίου "Καραϊσκάκη" κλπ.
2.- Η με αριθμό 308/22-1-2002 επίκαιρη ερώτηση του Βουλευτή της Νέας Δημοκρατίας κ. Μιλτιάδη Βαρβιτσιώτη προς τον Υπουργό Εμπορικής Ναυτιλίας, σχετικώς με τον καθορισμό της έδρας του Ευρωπαϊκού Οργανισμού Ασφάλειας της Ναυτιλίας. 
3.- Η με αριθμό 312/22-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Εργασίας και Κοινωνικών Ασφαλίσεων, σχετικώς με τη λήψη των αναγκαίων μέτρων, ώστε να συνεχιστεί η επιδότηση των απολυμένων από την Κλωστοϋφαντουργία "ΚΡΗΤΙΚΟΥ" στην Πάτρα κλπ.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Θα προταχθεί η δεύτερη με αριθμό 309/22-1-2002 επίκαιρη ερώτηση του Βουλευτή της Νέας Δημοκρατίας κ. Αθανάσιου Γιαννόπουλου προς τον Υπουργό Εθνικής Παιδείας και Θρησκευμάτων, σχετικώς με τη λειτουργία των πανεπιστημιακών κλινικών στα νοσοκομεία.
Η επίκαιρη ερώτηση του κ. Γιαννόπουλου είναι η ακόλουθη:
"Ο συνάδελφός σας Υπουργός Υγείας συνεχίζει ακάθεκτα την πολιτική κατεδάφισης της πανεπιστημιακής ιατρικής και των ιατρικών σχολών, προκειμένου από τα υλικά να οικοδομήσει ένα δικό του Σύστημα Υγείας. Στα πλαίσια αυτά αλώνει τις πανεπιστημιακές κλινικές και με τα διορισμένα στα νοσοκομεία όργανά του κοινοποιεί αυθαίρετες "πράξεις απόλυσης" σε πανεπιστημιακούς γιατρούς, αλλά και σε καθηγητές-διευθυντές. Αιτιολογικό η άρνησή τους να "παραδώσουν" τις κλινικές στις ρυθμίσεις του ν. 2889/2001, όπως αυτές ερμηνεύονται "κατά το δοκούν" από τους παχυλά αμειβόμενους, αλλά ουδέν αποδίδοντες εκσυγχρονιστές του Συστήματος Υγείας.
Κατόπιν αυτών, ερωτάσθε:
Τι γνωρίζετε για τη λειτουργία των πανεπιστημιακών κλινικών εις ό,τι αφορά την αποστολή τους ως πανεπιστημιακές μονάδες, δεδομένου ότι: 
(1) Αποστερούνται προσωπικού και διευθυντών τους, 
(2) ορίζονται άτομα άνευ εντολής του πανεπιστημίου ως "προσωρινοί διευθυνταί" δια της "αναθέσεως" από διοικητές νοσοκομείων, 
(3) όλα τα παραπάνω έχουν ως αποτέλεσμα την πλήρη αποδιοργάνωση των κλινικών του πανεπιστημίου και την αδυναμία τους να ανταποκριθούν στο έργο τους, 
(4) όλα τα παραπάνω κινδυνεύουν να γίνουν πλέον γνωστά σε αντίστοιχα Κέντρα του εξωτερικού, με αποτέλεσμα αρνητικότατο για το κύρος των ιατρικών σπουδών".
Ο Υπουργός Εθνικής Παιδείας και Θρησκευμάτων κ. Πέτρος Ευθυμίου έχει το λόγο για τρία λεπτά να πρωτολογήσει.
Ορίστε, κύριε Υπουργέ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Βουλευτά, η Κυβέρνηση έχει καταστήσει απολύτως σαφές ότι χρειάζεται μια αναμόρφωση του Εθνικού Συστήματος Υγείας, του οποίου ουσιώδη συνιστώσα αποτελούν τα πανεπιστημιακά νοσοκομεία, οι πανεπιστημιακές κλινικές, που είναι η πιο ποιοτική, ίσως, συνιστώσα του συνολικού συστήματος υγείας της χώρας.
Όπως παντού στον κόσμο, έτσι και στην Ελλάδα, οι πανεπιστημιακές κλινικές και νοσοκομεία εντάσσονται στα εθνικά συστήματα υγείας, γιατί ακριβώς κοινός στόχος είναι η υπηρέτηση της υγείας της κοινωνίας, η υπηρέτηση της υγείας του λαού. Αναγνωρίζουμε βεβαίως και προστατεύουμε ένα ειδικό καθεστώς, που περιλαμβάνει την ακαδημαϊκή ελευθερία των πανεπιστημιακών και αναγνωρίζουμε και προστατεύουμε την ιδιαιτερότητα ενός έργου που είναι ταυτόχρονα κλινικό, εκπαιδευτικό και ερευνητικό.
Το Υπουργείο Παιδείας συνέβαλε με διαρκή συνεννόηση και διάλογο με το Υπουργείο Υγείας, ώστε και στα πλαίσια του νέου ν.2889 να διαφυλάσσεται πλήρως η πανεπιστημιακή ιδιαιτερότητα. Για παράδειγμα θα γνωρίζετε, κύριε Γιαννόπουλε, ότι το Υπουργείο Παιδείας προώθησε την παράγραφο 14 του άρθρου 13 του ν. 2889 με τις διατάξεις της οποίας διασφαλίζεται όλη η συνέχιση των διατάξεων σχετικά με οργανωτικού χαρακτήρα ζητήματα, ως προς την ίδρυση κλινικών και εγκατάστασή τους σε νοσοκομεία, διευκρινίζεται ότι η πειθαρχική αρμοδιότητα ως προς τους πανεπιστημιακούς γιατρούς ανήκει στον οικείο πρύτανη και τρίτον, κατοχυρώνεται η ακαδημαϊκή ανεξαρτησία και αυτοτέλεια των ιατρικών σχολών και όλων των μονάδων τους για όλα τα ζητήματα που αφορούν το εκπαιδευτικό και ερευνητικό έργο, ενώ στην ίδια κατεύθυνση ακριβώς κινείται και η πρόσφατη ρύθμιση για την υπόδειξη των τριών μελών από τους οποίους προκύπτει η διοίκηση των πανεπιστημιακών νοσοκομείων, που είναι η πρώτη φορά που κατοχυρώνεται αυτή η διάταξη υπέρ των πανεπιστημίων.
Θέλω να τονίσω ότι αποτελεί όχι απλώς κοινή βάση φιλοσοφίας όλης της Κυβέρνησης, άρα και του Υπουργείου Υγείας και Παιδείας, αλλά και κοινή αντίληψη όλου του ελληνικού λαού ότι δεν είναι δυνατόν ο πανεπιστημιακός γιατρός να μπορεί να υπηρετεί ταυτόχρονα και το δημόσιο, και το συμφέρον το δημόσιο, και να θητεύει σε ιδιωτικά θεραπευτήρια, σε ιδιωτικά διαγνωστικά κέντρα, σε ιδιωτικά ιατρικά κέντρα.
Άρα οι πανεπιστημιακοί σήμερα τίθενται προ μιας ατομικής επιλογής. Εάν θέλουν να ασκούν απολύτως το σύνολο του κλινικού, εκπαιδευτικού και ερευνητικού τους έργου, επιλέγουν να ενταχθούν στο ν. 2889/2001, όπου είναι προστατευμένο πλήρως όλο το καθεστώς της αυτονομίας της λειτουργίας τους. Εάν οι ίδιοι επιλέξουν να μην ενταχθούν, είναι προφανές ότι εξαιρούν τον εαυτό τους από το τμήμα του κλινικού έργου, άρα και του εκπαιδευτικού που το συνοδεύει, στα πανεπιστημιακά νοσοκομεία, που είναι όλα ενταγμένα στις λειτουργίες του ΕΣΥ.
Είναι, επομένως, ακατανόητη και απολύτως περιττή αυτή η διαμάχη, όταν είναι ένα θέμα ατομικής επιλογής του πανεπιστημιακού ως προς τη θέση του μέσα στην πανεπιστημιακή λειτουργία. Κατά τούτο, λοιπόν, δεν είναι κατανοητά καθόλου ούτε ο έλεγχος που ασκείται ούτε όλη αυτή η δημόσια προσπάθεια διαστροφής μιας πραγματικότητας, που είναι τόσο απλή, όσο την περιγράψαμε. Πρόκειται περί ατομικών επιλογών των οποίων οι περιοριστικές συνέπειες είναι εκ των προτέρων γνωστές. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γιαννόπουλε, έχετε δύο λεπτά να μιλήσετε. 
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, εμείς δεν πάσχουμε από επιστημονικό ελιτισμό. Αυτό που μας ενδιαφέρει είναι να γίνει σεβαστό στη πανεπιστημιακή κοινότητα ότι τα πανεπιστήμια αυτοδιοικούνται και υπάρχει η αυτοτέλεια, η οποία κατοχυρώνεται συνταγματικά από το άρθρο 16. 
Βεβαίως, κύριε Υπουργέ, όσον αφορά στην αυτοτέλεια, τουλάχιστον και εμείς θα θέλαμε να μην καλύπτεται οποιαδήποτε ασυδοσία πανεπιστημιακών οργάνων. Γι' αυτό είστε εσείς ο παντεπόπτης Υπουργός, για να φέρετε στο καλό δρόμο, στο καλό βηματισμό κάποιους άτακτους μέσα από την πανεπιστημιακή κοινότητα. 
Βεβαίως δεν μπορούμε να καταλάβουμε, κύριε Υπουργέ, όσο και να θέλετε εσείς να δικαιολογήσετε τη στάση σας. Λυπάμαι γι' αυτό, διότι έχετε εγκαταλείψει τις ιατρικές σχολές. Με πικρία λέω -και το διατυπαμπανίζουμε όλοι οι πανεπιστημιακοί- ότι εγκαταλείψατε ένα μεγάλο χώρο ευθύνης σας. Δεν ξέρω τελικά ποιες ευθύνες έχουν σχέση με τον Υπουργό Υγείας. Θα πρέπει να γνωρίζετε, όμως, ότι η Ιατρική Σχολή Αθηνών από το 1835, που ιδρύθηκε, στερείται πανεπιστημιακού νοσοκομείου. Εμείς οι πανεπιστημιακοί δεν είμαστε ιδιόρρυθμοι, αλλά έχουμε σπουδάσει στο εξωτερικό χρόνια ολόκληρα και ξέρουμε τι καθεστώς επικρατεί στα άλλα κράτη της Ευρωπαϊκής Ενώσεως σχετικά με τα πανεπιστημιακά νοσοκομεία. 
Έχετε, λοιπόν, στα χέρια σας αυτήν τη στιγμή πανεπιστημιακά νοσοκομεία, όπως το Αρεταίειο, το Αιγινήτειο, που δεν τα έχετε επισκεφθεί καθόλου. Έχετε επίσης το Λαϊκό Νοσοκομείο, που δεν το πήραμε εμείς αυθαίρετα, αλλά εσείς μας το δώσατε. Έχω και την απάντησή σας σήμερα, με ημερομηνία 21-1-2002, που μας λέτε "γνωρίζουμε ότι, προκειμένου να σας ενημερώσουμε, ζητήσαμε με έγγραφό μας από το Εθνικό και Καποδιστριακό Πανεπιστήμιο να μας απαντήσει σχετικά για την κυριότητα του Λαϊκού Νοσοκομείου". 
Δώστε, λοιπόν, στο πανεπιστήμιο το Λαϊκό Νοσοκομείο και το Νοσοκομείο Αλεξάνδρας, για να έχουμε τα πανεπιστημιακά νοσοκομεία -έστω αυτά τα νοσοκομεία, με αυτές τις υποδομές που έχουν- για να μπορέσουμε να κάνουμε το εκπαιδευτικό και συγγραφικό μας έργο και να ασκούμε την ερευνητική μας δραστηριότητα. 
Γιατί δεν μας τα δίνετε, κύριε Υπουργέ; Το Λαϊκό Νοσοκομείο ανήκει στο πανεπιστήμιο. Δεν φιλοξενούμεθα πλέον εμείς, οι πανεπιστημιακές κλινικές, στο Λαϊκό Νοσοκομείο. Κάποιοι άλλοι, ενδεχομένως, έχουν μπει σύμφωνα με τις υπουργικές αποφάσεις στο Λαϊκό Νοσοκομείο. 
Θα σας παρακαλούσαμε λοιπόν, για να μην έχουμε ατέρμονες αντεγκλήσεις και διαδικασίες νομικές, να μας πείτε που ανήκει το Λαϊκό Νοσοκομείο ή αν αυτό ανήκει πια στο πανεπιστήμιο. Πείτε στις πρυτανικές αρχές να παραλάβουν το Λαϊκό Νοσοκομείο. Μετά θα έλθουμε να συζητήσουμε, διότι θα εμπλακούμε, κύριε Υπουργέ -και λυπάμαι που το λέω αυτό- πάλι σε ασφαλιστικά μέτρα αναστολής εκτελέσεως των διαταγών αυτών. 
Νομίζω ότι δεν τιμά το πανεπιστήμιο, όλους μας -και εσάς δε ιδιαίτερα που έχετε την ευθύνη του Υπουργείου Παιδείας- να μπούμε σε όλες αυτές τις νομικές διαδικασίες . Ας ησυχάσουν οι φοιτητές και, πρωτίστως, να βρουν την υγειά τους οι ασθενείς που περιμένουν στα νοσοκομεία.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε δύο λεπτά να δευτερολογήσετε. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δυο λεπτά για να δευτερολογήσει.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Η δική μας αίσθηση, κύριε Γιαννόπουλε, είναι ότι το Λαϊκό έχει επιστρέψει στο Πανεπιστήμιο Αθηνών και ζητήσαμε, ακριβώς για να σας απαντήσουμε με πλήρη σαφήνεια, τα στοιχεία από το Πανεπιστήμιο Αθηνών.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Τα έχουμε ζητήσει έξι μήνες και δεν μας τα δίνουν. Γιατί δεν τα δίνει ο κ. Μπαμπινιώτης; 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Γιαννόπουλε, όπως γνωρίζετε, έχουμε προσφύγει στο Πανεπιστήμιο Αθηνών για να μας πληροφορήσει σε σχέση με όλα αυτά τα στοιχεία. Η δική μας αίσθηση είναι ότι το Λαϊκό έχει επιστρέψει στην κυριότητα του Πανεπιστημίου Αθηνών. 
Θα έλεγα δε ότι επανειλημμένα έχουμε τονίσει, ως Υπουργείο Παιδείας -και το επαναλαμβάνω και σήμερα δημόσια- ότι θα πρέπει να προχωρήσουμε με γόνιμο και θετικό τρόπο με την Ιατρική Σχολή Αθηνών στη συγκρότηση ενός αμιγώς πανεπιστημιακού νοσοκομείου στο Χαϊδάρι, αυτό το κόσμημα της δυτικής Αττικής. Είναι μία συζήτηση που έχει κρατήσει πάρα πολύ καιρό. 
Η Ιατρική Σχολή πρέπει να απαντήσει στο αίτημα του Υπουργείου Παιδείας και στο κοινό αίτημα των Υπουργείων Παιδείας και Υγείας για το πώς θα γίνει η μεταφορά των αντίστοιχων τμημάτων, τομέων στο Χαϊδάρι, ώστε να λειτουργήσει το ταχύτερο δυνατόν, όπως ακριβώς παραλάβαμε την πρόταση της Ιατρικής Σχολής Θεσσαλονίκης για το πώς αντιλαμβάνεται την οργάνωση του Παπαγεωργίου, ως αμιγώς πανεπιστημιακού νοσοκομείου.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Με πανεπιστημιακή διοίκηση βέβαια.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 'Ηρθε η ώρα να γίνει το ίδιο και στην Αθήνα και γνωρίζετε πάρα πολύ καλά ότι έχουμε ένα μακρό διάλογο με την Ιατρική, στον οποίο δεν ακούσαμε κατ' αρχήν καμία αντίρρηση από τον Υπουργό Υγείας κ. Παπαδόπουλο, που μετείχε σε κάποιους διαλόγους, ότι μπορούμε να αρχίσουμε ένα διάλογο για τη δημιουργία αυτών των δύο κέντρων, έναν άξονα στο βορρά, με βάση το Λαϊκό, το Αιγινήτειο, το Αρεταίειο, που θα μπορούσε να είναι μία αμιγής πανεπιστημιακή συγκρότηση και τον άξονα του Χαϊδαρίου, που θα μπορούσε να είναι επίσης ένα αμιγώς πανεπιστημιακό νοσοκομείο.
Αυτά όμως, κύριε Γιαννόπουλε, προϋποθέτουν την απόφαση της Ιατρικής Σχολής Αθηνών, όπως προηγήθηκε απόφαση της Ιατρικής Σχολής Θεσσαλονίκης, για κατ' αρχήν μεταφορά στο Χαϊδάρι. Μπορούμε σε πνεύμα απόλυτα γόνιμο, καλής πίστης και διάθεσης να συγκροτήσουμε αυτό, το οποίο σας θυμίζω ότι ήταν ένα αίτημα από μακρού της ίδιας της Ιατρικής πολύ πριν προκύψει η ανάγκη αναμόρφωσης του ΕΣΥ και οι ρυθμίσεις του ν. 2889. 
΄Αρα δημόσια καλώ την Ιατρική Αθηνών να προσδιορίσει τη μεταφορά στο Χαϊδάρι, έτσι ώστε να αποκτήσουμε τη βάση για τους δύο πανεπιστημιακούς πόλους μέσα στην Αθήνα, που θα διευκολύνουν πάρα πολύ και τις ομαλές εκπαιδευτικές διαδικασίες και τις ερευνητικές και οπωσδήποτε θα συμβάλουν αποφασιστικά και στην αναβάθμιση των υπηρεσιών υγείας, που δίνουμε όλοι από κοινού στον ελληνικό λαό.
ΠΡΟΕΔΡΕΥΩΝ (Παναγιώτης Σγουρίδης): Στη συνέχεια θα συζητηθεί η πρώτη επίκαιρη, η με αριθμό 306/22.1.2002 του Βουλευτή του Πανελλήνιου Σοσιαλιστικού Κινήματος κ. Μόσχου Γικόνογλου προς τον Υπουργό Εργασίας και Κοινωνικών Ασφαλίσεων, σχετικώς με τη δυνατότητα μεταφοράς των ασφαλίστρων που κατέβαλαν αγρότες στο Ίδρυμα Κοινωνικών Ασφαλίσεων για την αύξηση της αγροτικής τους σύνταξης κλπ.
Η επίκαιρη ερώτηση του κ. Γικόνογλου είναι η ακόλουθη:
"Πολλοί αγρότες λόγω του μικρού αγροτικού εισοδήματός τους από τον αγροτικό τομέα αναγκάζονται να εργάζονται περιοδικά και σε μη αγροτικές εργασίες για τη συμπλήρωση του εισοδήματός τους.
Η διπλή αυτή εργασία έχει σαν αποτέλεσμα να υπάρχει παράλληλη ασφάλιση του αγρότη στο ΙΚΑ και στον ΟΓΑ. Κατά το χρόνο συνταξιοδότησης του αγρότη όμως, το ΙΚΑ τον αγνοεί και δεν μεταφέρει στον ΟΓΑ, που είναι ο κύριος ασφαλιστικός φορέας του, τα ασφάλιστρα που εισέπραξε από τον αγρότη για όσο χρόνο ήταν ασφαλισμένος στο ΙΚΑ, ώστε να δοθεί η δυνατότητα αύξησης της σύνταξής του. 
Ύστερα από τα παραπάνω,
Ερωτάται ο κύριος Υπουργός Εργασίας:
Για ποιον λόγο το ΙΚΑ παρακρατεί και δεν μεταφέρει τα ασφάλιστρα που εισέπραξε στον ΟΓΑ ο αγρότης, ώστε να δοθεί η δυνατότητα αύξησης της σύνταξής του;".
Ο Υφυπουργός κ. Σπυρόπουλος έχει το λόγο για τρία λεπτά για να δευτερολογήσει.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 
Κύριε συνάδελφε, πρόσεξα ιδιαίτερα το ερώτημά σας και θα μπορούσα να σας απαντήσω μονολεκτικά ότι αυτό δεν είναι δυνατόν να συμβαίνει. Και αν συμβαίνει, εκπλήσσομαι. Εν πάση περιπτώσει, θα επιφυλαχθώ στη δευτερολογία μου.
ΒΑΣΙΛΗΣ ΚΕΔΙΚΟΓΛΟΥ: Πού ζείτε, κύριε Υπουργέ, με συγχωρείτε; Το μείζον θέμα της υπαίθρου! Με τρεις, με τέσσερις χιλιάδες είναι πεταμένοι στη γωνία. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Παρακαλώ να μην γράφεται τίποτε από αυτά τα οποία λέει ο κ. Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ….
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μην γράφονται οι διακοπές.
ΒΑΣΙΛΗΣ ΚΕΔΙΚΟΓΛΟΥ:….
ΠΡΟΕΔΡΕΥΩΝ (Παναγιώτης Σγουρίδης): Σας δίνω το χρόνο από την αρχή κύριε Σπυρόπουλε.
ΒΑΣΙΛΗΣ ΚΕΔΙΚΟΓΛΟΥ: …
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε συνάδελφε, το 1997 ψηφίστηκε ο ν. 2458, με βάση τον οποίο ο ΟΓΑ μετατράπηκε σε κύριο φορέα ασφάλισης. 
Από την 1.1.1998 ισχύουν -γι' αυτό πιστεύω ότι ίσως σας έχουν παραπληροφορήσει- τα εξής: Από την ώρα που υπάρχουν δύο κύριοι φορείς ασφάλισης, ένας ασφαλισμένος έχει τις εξής δυνατότητες. Ή ανάλογα με τα ημερομίσθια που ασφαλίζεται να έχει διαδοχική ασφάλιση ή αν υπάρχει παράλληλη ασφάλιση, ο ίδιος επιλέγει ποιος είναι ο κύριος φορέας που θα πρέπει να μεταφερθούν τα δικαιώματα τα οποία κατέθεσε με εισφορές στον παράλληλο φορέα ασφάλισης. Έχει αυτές τις δύο δυνατότητες ο δικαιούχος ασφαλισμένος. ΄Η να κάνει την επιλογή της διαδοχικής ασφάλισης, δηλαδή μια χρονιά στον ΟΓΑ, μια χρονιά στο ΙΚΑ ή αν δεν κάνει αυτήν την επιλογή και έχει σταθερή επιλογή το ΙΚΑ, τότε λοιπόν, οι εισφορές του ΟΓΑ θα μεταφέρονται στο ΙΚΑ ή αν κάνει σταθερή επιλογή, ασφαλιστικός φορέας ΟΓΑ, οι ασφαλιστικές εισφορές του ΙΚΑ θα του επιστρέφονται. Αυτά ισχύουν. Μάλιστα το δικαίωμα να επιστραφούν οι εισφορές ισχύει για μια πενταετία.
Αν λοιπόν έχουν παρατηρηθεί φαινόμενα ασυνέπειας του ΙΚΑ για μεταφορά του ποσού που αντιστοιχεί σε παράλληλη ασφάλιση προς τον ΟΓΑ, τα χρήματα αυτά μπορούν να αναζητηθούν εντός της πενταετίας. Αν περάσει η πενταετία παραγράφονται.
Θα περιμένω την πρωτολογία σας και θα σας δώσω τις απαντήσεις. Να είσθε βέβαιος ότι αν σε κάποιο μέρος, σε κάποιο υποκατάστημα δεν συμβαίνει έτσι και θα παρέμβω και θα σας ενημερώσω και γραπτώς για τα αποτελέσματα αυτής της παρέμβασης.
ΒΑΣΙΛΗΣ ΚΕΔΙΚΟΓΛΟΥ: …
ΠΡΟΕΔΡΕΥΩΝ (Παναγιώτης Σγουρίδης): Ο κ. Γικόνογλου έχει το λόγο.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, γνωρίζω την ευαισθησία του κυρίου Υφυπουργού και γι' αυτό έκανα την ερώτησή μου τώρα, επειδή είναι ο συγκεκριμένος Υφυπουργός, προέρχεται από την αγροτική τάξη, που δούλεψαν οι αγρότες για να σπουδάσει και τον συγχαίρω, γιατί στέκεται στο πλευρό των αγροτών. Αυτό είναι το ένα μέρος. Γι' αυτό έκανα αυτήν την επιλογή σήμερα.
Θέλω να σας πω, κύριε Υπουργέ, ότι οι αγρότες, πέρα από το εισόδημά τους που είναι πολύ μικρό, γιατί είναι μικροί κληρούχοι οι αγρότες στην Ελλάδα, κάνουν και μια άλλη εργασία παράλληλα, κάποιους μήνες του χρόνου σε κάποια εργοστάσια. Αυτό δεν μπορεί να είναι μια πενταετία. Μπορεί να είναι δέκα και είκοσι χρόνια. Όταν έλθει η ώρα συνταξιοδότησης, ο ΟΓΑ απευθύνεται στο ΙΚΑ και του λέει "ο τάδε ασφαλισμένος έχει και σε σας αυτά τα ένσημα" και ζητάει να πάρει τα χρήματα ο ΟΓΑ, για να αυξήσει τη συνταξιοδότηση του αγρότη από 100.000 που είναι σε 110.000. Το ΙΚΑ, λοιπόν, κλέβει τις κρατήσεις, δεν τις δίνει. Αυτά τα χρήματα τα κλέβει το ΙΚΑ παρανόμως.
ΒΑΣΙΛΗΣ ΚΕΔΙΚΟΓΛΟΥ: …
ΜΟΣΧΟΣ ΓΙΚΟΝΟΓΛΟΥ: Εγώ δεν λέω ότι νόμιμα λειτουργεί το ΙΚΑ. Παράνομα τα κλέβει τα λεφτά των αγροτών. Αυτά τα λεφτά πρέπει να έλθουν στον ΟΓΑ για να αυξήσει ο αγρότης τη σύνταξή του. Στο κάτω -κάτω είναι κρατήσεις που έγιναν από ένα συγκεκριμένο άτομο. Αν το ΙΚΑ δεν του δώσει σύνταξη ή θα πρέπει να επιστρέψει στον αγρότη τις κρατήσεις, ή θα πρέπει να πάνε στον ΟΓΑ, για να μπορέσει να αυξήσει τη σύνταξή του ο αγρότης. 
Επειδή γνωρίζω την ευαισθησία σας, γι' αυτό έκανα την επίκαιρη ερώτηση για να το ερευνήσετε και να πείτε στο ΙΚΑ ότι δεν θα παραγράφεται τίποτα. Όταν ο ΟΓΑ τους ζητάει τα χρήματα, να πάνε κατευθείαν οι κρατήσεις που έκαναν, έστω και μια δραχμή, στον ΟΓΑ. Είναι χρήματα των αγροτών και εκεί ανήκουν. 
Αυτός είναι ο λόγος που κάνω την παρέμβαση αυτή και θέλω να συζητήσουμε το θέμα στο Κοινοβούλιο. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπυρόπουλε, έχετε το λόγο για δύο λεπτά, για να δευτερολογήσετε.
Το θέμα είναι., αν εφαρμόζεται ο νόμος ή αν δεν εφαρμόζεται. 
ΒΑΣΙΛΗΣ ΚΕΔΙΚΟΓΛΟΥ : …
ΠΡΟΕΔΡΕΥΩΝ (Παναγιώτης Σγουρίδης): Ισχύει αυτό που είπα για τις διακοπές.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων : Ευχαριστώ, κύριε συνάδελφε, ιδιαίτερα για τα καλά και κολακευτικά σας λόγια.
Θα σας πω το εξής για το καθεστώς που υπήρχε μέχρι 31.12.1997. Αν τελικά το ΙΚΑ δεν λειτούργησε σωστά, θα πρέπει να γίνει νομοθετική παρέμβαση γιατί παραγράφονται οφειλές πέραν της πενταετίας.
ΒΑΣΙΛΗΣ ΚΕΔΙΚΟΓΛΟΥ : …
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων : Αν πράγματι το ΙΚΑ λειτουργεί έτσι, όπως είπατε -και δεν το αμφισβητώ- για ασφαλισμένους μετά την 1.1.1998, θέλω να σας πω να μην ανησυχείτε, γιατί δεν έχει παρέλθει η πενταετία.
ΒΑΣΙΛΗΣ ΚΕΔΙΚΟΓΛΟΥ : … 
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων : Σας παρακαλώ, κύριε Κεδίκογλου. Επιτέλους! 
ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, σας παρακαλώ. Συνεχίστε, κύριε Υπουργέ.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Όσον αφορά τις προηγούμενες εισφορές για τα χρόνια πριν από τις 31.12.1997…
ΜΟΣΧΟΣ ΓΙΚΟΝΟΓΛΟΥ : Για δεκαπέντε, είκοσι χρόνια.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: …για τη μεταφορά, εάν δεν έχει συμβεί, απαιτείται νομοθετική ρύθμιση, γιατί έχει παρέλθει πενταετία.
ΒΑΣΙΛΗΣ ΚΕΔΙΚΟΓΛΟΥ : …
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων ): Αφήστε με, επιτέλους, κύριε Κεδίκογλου.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου. Να μην γράφεται καμία διακοπή.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Θέλω να σας βεβαιώσω ότι θα το ερευνήσω πλήρως και θα σας απαντήσω. Πιστεύω ότι θα απαντήσουμε και νομοθετικά. Δεν θα αφήσουμε σε καμία περίπτωση να χάνονται ασφαλιστικοί πόροι ή πόροι που αντιστοιχούν σε αγρότες. Δεν σώζουν αυτοί οι πόροι τα άλλα ασφαλιστικά ταμεία. 
Εποπτεύουμε και το ΙΚΑ. Πιστεύουμε ότι το ΙΚΑ αλλιώς μπορεί να αναζητήσει τη βιωσιμότητά του και όχι σε βάρος των δικαιωμάτων των αγροτών, γιατί σε καμία περίπτωση, αυτά τα χρήματα δεν δίνουν απάντηση στο πρόβλημά του.
Σας βεβαιώ, λοιπόν, ότι και θα το ερευνήσουμε το θέμα και αν δεν μπορούμε να απαντήσουμε διαφορετικά, θα απαντήσουμε με νομοθετική πρωτοβουλία.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 310/22-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση των λειτουργικών προβλημάτων του Τεχνικού Επαγγελματικού Εκπαιδευτηρίου της Κω.
Η επίκαιρη ερώτηση του κυρίου συναδέλφου έχει ως εξής :
"Παρ' ότι έχει περάσει η μισή σχολική χρονιά η κατάσταση, που επικρατεί στο μοναδικό ΤΕΕ της Κω, το οποίο εξυπηρετεί όλο το νησί καθώς και τα γειτονικά νησιά (Κάλυμνος, Λέρος, Νίσυρος, Πάτμος) μπορεί να χαρακτηριστεί, επιεικώς απαράδεκτη.
Τα βιβλία έφτασαν μόλις την προηγούμενη εβδομάδα. Οι όποιες μικροβελτιώσεις έγιναν από την αρχή της σχολικής χρονιάς είναι χωρίς αντίκρισμα, αφού λείπουν πολλοί καθηγητές μεταξύ των οποίων και έξι καθηγητές ειδικότητας. Αποτέλεσμα της έλλειψης καθηγητών είναι να χάνονται πάρα πολλές διδακτικές ώρες και το σχολείο να λειτουργεί από καθόλου έως τρεις ώρες την ημέρα.
Επιπλέον υπάρχει έντονο κτιριακό πρόβλημα αφού το κτίριο αν και καινούριο δεν καλύπτει τις ανάγκες του ΤΕΕ δεδομένου ότι δεν έχει ούτε αίθουσες εργαστηρίων. Να σημειωθεί ότι στο ίδιο κτίριο στεγάζονται το ΤΕΕ, το ΙΕΚ και ένα νηπιαγωγείο, με αποτέλεσμα οι μαθητές ορισμένες φορές να κάνουν μάθημα ακόμη και στις σκάλες.
Οι μαθητές διεκδικώντας τη λύση των οξυμμένων προβλημάτων προχώρησαν σε κατάληψη του ΤΕΕ και άλλες αγωνιστικές κινητοποιήσεις.
Ερωτάται ο κύριος Υπουργός τι μέτρα προτίθεται να πάρει άμεσα για την αντιμετώπιση των παραπάνω οξυμμένων προβλημάτων που υπάρχουν στη λειτουργία του ΤΕΕ στη Κω;" 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, κατανοώ την ευαισθησία του κυρίου συναδέλφου που μας κάνει σήμερα την επίκαιρη ερώτηση. Πέρα από την ευαισθησία του, γνωρίζω και την ευθύνη με την οποία αντιμετωπίζει τα θέματα της παιδείας και της εκπαίδευσης. Έχω, όμως, την αίσθηση ότι σε αρκετά στοιχεία δεν έχει τη σωστή πληροφόρηση και ήθελα να το επισημάνω αυτό.
Ξεκινάω να πω ότι στην Κω υπάρχει τεχνικό επαγγελματικό εκπαιδευτήριο που έχει τριακόσιους ογδόντα μαθητές, χωρίζεται σε είκοσι πέντε τμήματα με δεκατέσσερις περίπου ειδικότητες και αυτήν τη στιγμή υπάρχουν σαράντα τρεις εκπαιδευτικοί. Θέλω ακόμη να δώσω μερικά στοιχεία.
Το σχολείο στο οποίο στεγάζεται το τεχνικό επαγγελματικό εκπαιδευτήριο είναι ένα καινούριο κτίριο που κτίστηκε το 1999. Έχει δεκατέσσερις αίθουσες, τέσσερα εργαστήρια πληροφορικής και τώρα, το 2002 θα παραλάβει άλλα δύο εργαστήρια πληροφορικής. Επίσης θα παραλάβει μέσω της σχολικής επιτροπής χρηματοδότηση, για να μπορεί να κάνει και αγορές άλλων εργαστηρίων. Ένα εργαστήριο ηλεκτρονικών και ένα εργαστήριο φυσικής χημείας. Παραδόθηκε και ηλεκτρονικός υπολογιστής και fax και φωτοτυπικά και ό,τι άλλο χρειαζόταν για τη γραμματειακή στήριξη του σχολείου. Πρόσφατα χρηματοδοτήθηκε με 4 εκατομμύρια από το Γ' Κοινοτικό Πλαίσιο Στήριξης για εξοπλισμό πάλι εργαστηριακό.
Άρα, λοιπόν, έχουμε ένα καλό κτίριο, υπάρχουν πολλά εργαστήρια -και υπάρχουν και άλλα που βρίσκονται καθ΄οδόν- υπάρχει χρηματοδότηση για την εργαστηριακή ενίσχυση και έχουμε τριακόσια ογδόντα παιδιά σε είκοσι πέντε τμήματα με σαράντα τρεις εκπαιδευτικούς και με πάρα πολλές δύσκολες ειδικότητες.
Ακόμη θέλω να επισημάνω πως στην Κω, σε μια δύσκολη περιοχή, έχουμε τμήματα με δύο μαθητές που τους διδάσκουν πάρα πολλοί εκπαιδευτικοί, για παράδειγμα δεκατέσσερις, δεκαπέντε. Έχω πει και άλλες φορές στην Αίθουσα ότι υπάρχουν προβλήματα που προκύπτουν από εγκατάλειψη κάποιας δραστηριότητας, αλλά υπάρχουν και προβλήματα τα οποία προκύπτουν από την ανάπτυξη, τη βελτίωση και την πρόοδο. Σε αυτά τα προβλήματα βρισκόμαστε, γι αυτό δέχομαι να επισημαίνουμε τα προβλήματα για να τα αντιμετωπίζουμε.
Ποιο είναι σήμερα το πρόβλημα στην Κω. Είναι το εξής: Όσον αφορά τον έπαρχο γνωρίζετε ότι η Νομαρχιακή Αυτοδιοίκηση έχει την ευθύνη για τη στέγαση των σχολείων. Έκανε κάποιες κινήσεις οι οποίες δεν ήταν συμφωνημένες με τον αντίστοιχο προϊστάμενο της πρωτοβάθμιας και της δευτεροβάθμιας εκπαίδευσης. Έδωσε, λοιπόν, τη δυνατότητα σε αυτό το κτίριο -που είναι ένα ωραίο κτίριο- το πρωί να στεγάζεται το ΤΕΕ, το απόγευμα το ΙΕΚ και έβαλε και δυο τάξεις του νηπιαγωγείου κάτι με το οποίο δεν συμφώνησε η εκπαίδευση. Το έκανε ο έπαρχος και αποτελεί ένα πρόβλημα το οποίο θα το δούμε στην πορεία. Κάποιες τέτοιες ασυνεννοησίες δημιουργούν και επιμέρους προβλήματα. Δεν δέχομαι, όμως, επ' ουδενί ότι δεν υπήρχε ενδιαφέρον, ότι δεν υπάρχει ανάπτυξη ενός καλού σχολείου σε αυτήν την αποκλεισμένη περιοχή και με ειδικότητες οι οποίες δεν υπολείπονται από τα αστικά κέντρα. Γι αυτό, λοιπόν, θα απαντήσω στη συνέχεια και στη δευτερολογία μου ότι τα όποια προβλήματα υπάρχουν έχουν αντιμετωπιστεί και δεν είναι προβλήματα στην καρδιά της εκπαιδευτικής μας δραστηριότητας, αλλά έχουν δημιουργηθεί από την ανάπτυξη που πολλές φορές έγινε με έναν υπερβάλλοντα ζήλο χωρίς να έχουν προγραμματίσει σωστά όσον αφορά τα τμήματά τους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Θέλω να πω στον κύριο Υπουργό ότι τα προβλήματα δεν αναδεικνύονται από την ευαισθησία, υπάρχουν. Και μάλιστα εσείς στην πρωτολογία σας σχεδόν περιγράψατε λέξη προς λέξη -με άλλες λέξεις βέβαια- το πρόβλημα το οποίο περιγράφει και η δική μου η ερώτηση. Τα προβλήματα υπάρχουν. Τώρα εάν έχουν προκύψει από ασυνεννοησίες ή από αποφάσεις της Νομαρχιακής Αυτοδιοίκησης, αυτό είναι μια άλλη ιστορία που θα αφορούσε μια άλλη συζήτηση. Το ένα είναι αυτό.
Το δεύτερο. Προσπάθησα να κάνω μια φιλολογική προσέγγιση της απάντησής σας. Χρησιμοποιήσατε τρεις φορές το μόριο "θα", άρα υπάρχουν τα προβλήματα και θα λυθούν και μια φορά την περιγραφή βρίσκεται στο δρόμο. Επομένως, ναι, παραδεχθήκατε ότι υπάρχει ένα οξύ πρόβλημα. Είμαι σίγουρος ότι το πρόβλημα δεν αφορά μόνο το τεχνικό και εκπαιδευτικό ίδρυμα της Κω. Η τεχνική επαγγελματική εκπαίδευση γενικώς πάσχει.
Τα προβλήματα αυτά υπάρχουν σε όλα τα εκπαιδευτήρια είτε όσον αφορά στην πληρότητα σε εκπαιδευτικό προσωπικό είτε όσον αφορά στην πληρότητα σε βιβλία και ακόμα και στην καλή κατάσταση των εκπαιδευτηρίων, των σχολικών κτιρίων, που μέσα εκεί φιλοξενούνται και οι μαθητές και οι εκπαιδευτικοί και τελικά -ας πω- και τα οράματα αυτών που σπουδάζουν, για να γίνουν καλοί τεχνικοί ή καλοί επαγγελματίες.
Άρα, κύριε Υπουργέ, το πρόβλημα υπάρχει, όχι μόνο στην Κω, αλλά στην τεχνική επαγγελματική εκπαίδευση όλης της Ελλάδας. Λύστε το.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκεσούλης έχει για δύο λεπτά το λόγο για να δευτερολογήσει.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Ευχαριστώ, κύριε Πρόεδρε.
Κύριε συνάδελφε, στην Κω σε τριακόσιες ογδόντα μαθητές υπάρχουν αυτήν τη στιγμή σαράντα τρεις εκπαιδευτικοί. Η αναλογία είναι ένας προς εννιά. Πού αλλού στην Ευρώπη υπάρχει μια τέτοια αναλογία; Δεν το λέω για να αντιπαρατεθώ μαζί σας. Το λέω, όμως, για να επισημάνω ότι είναι μία αναλογία που μου δίνει το δικαίωμα να πω ότι από το Υπουργείο Παιδείας όχι μόνο υπάρχει μέριμνα και φροντίδα, αλλά σε μια δύσκολη περιοχή, η αναλογία εκπαιδευτικών- μαθητών είναι ένας προς εννιά, με προβλήματα και δυσκολίες που τα γνωρίζει η Αίθουσα αυτή. 
Δηλαδή, τι υπάρχει; Υπάρχουν εξήντα ανακλήσεις εκπαιδευτικών που δεν αποδέχθηκαν το διορισμό στα Δωδεκάνησα. Είναι υπαρκτά τα προβλήματα, τα οποία οφείλουμε να δούμε πώς θα τα αντιμετωπίσουμε και για την επόμενη χρονιά.
Παρ' όλα αυτά, έχουμε μια τέτοια αναλογία. Και όταν υπάρχουν σαράντα τρία εκπαιδευτικοί που διδάσκουν στα τριακόσια ογδόντα παιδιά σε εικοσιπέντε τμήματα με αυτήν την αναλογία που ανέφερα, δεν μπορεί να τεκμηριωθεί και να στοιχειοθετηθεί η άποψη ότι δεν ενδιαφερόμαστε ή δεν έχουμε αναπτύξει τα σχολεία.
Έρχομαι, λοιπόν, σε κάτι άλλο. Θέλω να πω το εξής: Σε τμήμα με δύο μαθητές υπάρχουν τόσοι εκπαιδευτικοί που διδάσκουν. Εγώ θα δεχθώ να μου κάνετε κριτική ότι δεν έπρεπε να αναπτύξουμε τμήμα με δύο μαθητές. Υπάρχει ένα θέμα, δηλαδή πώς έγινε η κατανομή του μαθητικού πληθυσμού. Σε κάποιες ακριτικές περιοχές θέλουμε να είμαστε πιο ευαίσθητοι, να κάνουμε κάτι παραπάνω. Ε, λοιπόν, αναδείξτε το κι εσείς αυτό, για να δίνετε και κουράγιο σε αυτούς που κάνουν μια προσπάθεια με τέτοια ευαισθησία σε τέτοιες δύσκολες περιοχές, να έχουμε τέτοια τμήματα και να μην αναδεικνύουμε μόνο τα όποια ελλείμματα, που θέλουμε να αντιμετωπίσουμε.
Κύριε Χουρμουζιάδη, τα δικά μου "θα" αφορούσαν επιπλέον εξοπλισμό, αφού μίλησα για τρία εργαστήρια πληροφορικής που υπάρχουν ήδη εκεί. Δεν ήμουν ποτέ απ' αυτούς που είπαν ότι δεν έχουμε προβλήματα. Άρα, λοιπόν, αναπτύσσουμε ένα καινούριο σύστημα στα ΤΕΕ, δηλαδή ένα σύγχρονο σχολείο με πολλές ειδικότητες, με πολλά βιβλία, με πολλά εργαστήρια. Αυτή η ανάπτυξη δεν έχει ολοκληρωθεί ακόμα σε ορισμένες περιπτώσεις. 
Κάνουμε, λοιπόν, μια μεγάλη προσπάθεια, βελτιώθηκαν τα πράγματα, όμως είναι ένα σύγχρονο σχολείο, για το οποίο δεν μπορούμε να λέμε ότι τα ελληνόπουλα δεν υστερούν έναντι των υπολοίπων στην Ευρώπη.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την Ελληνική Επανάσταση, σαράντα επτά μαθητές και μαθήτριες και τρεις δάσκαλοι συνοδοί από το δημοτικό σχολείο των ιδιωτικών εκπαιδευτηρίων "Διαμαντόπουλου".
Η Βουλή τους καλωσορίζει.
(Χειροκροτήματα απ' όλες τις πτέρυγες)
Σήμερα έχουμε κοινοβουλευτικό έλεγχο. Στην Αίθουσα βρίσκονται οι Βουλευτές που ερωτούν και οι Υπουργοί που απαντούν.
Β. Επίκαιρες Ερωτήσεις δεύτερου κύκλου:
Πρώτη είναι η με αριθμό 314/22-1-2002 επίκαιρη ερώτηση του Βουλευτή της Νέας Δημοκρατίας κ. Θεοφάνη Δημοσχάκη προς τον Υπουργό Γεωργίας, σχετικώς με την καταβολή στους βαμβακοπαραγωγούς του Νομού Έβρου, της τιμής του προϊόντος κατά τη συγκομιδή κλπ.
Η επίκαιρη ερώτηση του κ. Δημοσχάκη έχει ως εξής: "Με τις προχειρότητες και τους πειραματισμούς που έκανε ο Ο.Π.Ε.Κ.Ε.Π.Ε., ποσότητες πλέον των δεκαπέντε χιλιάδων τόνων βάμβακος εις το Νομό Έβρου να θεωρούνται πέραν της ηρτημένης εσοδείας και έτσι αυτές ούτε παραδόθηκαν ούτε εκκοκκίσθηκαν.
Απ' αυτές τις ποσότητες συσπόρου βάμβακος ένα μέρος, το μικρότερο, βρίσκεται εις τα χέρια των παραγωγών και το υπόλοιπο είναι αποθηκευμένο για λογαριασμό των σε αποθήκες των αγροτικών συνεταιρισμών και των ενώσεων.
Επειδή όλες αυτές οι ποσότητες βάμβακος για διάστημα σαράντα-πενήντα ημερών έμειναν εκτός εκκοκκιστηρίων και σε συνδυασμό με τις κακές καιρικές συνθήκες που επεκράτησαν εις τον Έβρο από τα μέσα Νοεμβρίου μέχρι τώρα (βροχοπτώσεις-χιονοπτώσεις) είχαν ως αποτέλεσμα η ανωτέρω ποσότητα βάμβακος να υποστεί μεγάλη ποιοτική υποβάθμιση, για την οποία δεν ευθύνονται ούτε οι παραγωγοί ούτε τα εκκοκκιστήρια.
Επειδή η όλη αυτή κατάσταση δημιουργήθηκε από της απαγορεύσεως του Ο.Π.Ε.Κ.Ε.Π.Ε. εις την παραγωγική διαδικασία των εκκοκκιστηρίων, διά τούτο ερωτάται ο κύριος Υπουργός:
Τι μέτρα θα λάβει ούτως ώστε ο βαμβακοπαραγωγός να λάβει την τιμή του προϊόντος όταν συγκομίσθηκε;"
Ο Υφυπουργός Γεωργίας κ. Αργύρης έχει το λόγο για τρία λεπτά για να πρωτολογήσει.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. 
Η κατάσταση που επικρατεί στον Έβρο είναι γνωστή στον ΟΠΕΚΕΠΕ καθώς και οι ποσότητες που θεωρούνται πέραν της ηρτημένης.
Θα ήθελα να πω ότι το βαμβάκι σε όλη του την παραγωγική διαδικασία και κατά την πρωτογενή, δηλαδή, διαδικασία της καλλιέργειας αλλά και η δευτερογενής κατά τη μεταποίηση, υπόκειται σε έναν έλεγχο που καθορίζεται μέσα από τον Κανονισμό. Την ευθύνη αυτού του ελέγχου την έχει ο οργανισμός πληρωμών, δηλαδή ο ΟΠΕΚΕΠΕ. 
Όσον αφορά την κατάσταση της ποιοτικής υποβάθμισης που αναφέρεται στην ερώτησή σας, θα πρέπει να πω ότι είναι απροσδιόριστη. Δεν μπορεί κανείς σήμερα να βεβαιώσει με ακρίβεια ποια είναι αυτή η υποβάθμιση, αν δεν ακολουθήσει το βαμβάκι τη διαδικασία της παράδοσης, παραλαβής στα εκκοκκιστήρια και να ληφθούν τα ακριβή δείγματα και να προσδιοριστεί ακριβώς το ποσοστό της υγρασίας ξένων υλών που οι ποσότητες αυτές περιέχουν. Το ύψος των παραμέτρων αυτών αποτελεί το αδιάσειστο κριτήριο, το επιλέξιμο ή μη των ποσοτήτων σύσπορου βάμβακος. 
Θα ήθελα επίσης να σας ενημερώσω ότι και με τον αγαπητό συνάδελφο κ. Φωτιάδη, αλλά και με τους άλλους συναδέλφους, και με τους εκπροσώπους των αγροτών είχαμε επαφές, το ΟΠΕΚΕΠΕ είχε καταγράψει τις ποσότητες οι οποίες βρίσκονται εκτός παραλαβής. Και επίσης θέλω να σας διαβεβαιώσω ότι οι ποσότητες που λέτε ότι δεν έχουν εκκοκκιστεί δεν είναι ακριβώς αυτές που αναφέρετε. Άλλωστε έχουμε και ένα πρόβλημα στον Έβρο από ένα εκκοκκιστήριο το οποίο είναι στη διαδικασία του ελέγχου από κάποιες παρατυπίες που έχουν εμφανιστεί. Εκείνο που μπορώ να πω με βεβαιότητα είναι ότι κανείς σήμερα δεν μπορεί να πει την τελική τιμή. Και αν γίνονται οι έλεγχοι, γίνονται, γιατί η τελική τιμή του προϊόντος δεν εξαρτάται από τον ίδιο τον παραγωγό, εξαρτάται από το σύνολο των παραγωγών και το σύνολο της παραγωγής. Άρα, λοιπόν, η τελική τιμή που θα απολαύσει ο παραγωγός θα είναι, αν θέλετε, για όλη την ποσότητα που έχουν παράξει οι παραγωγοί. Για τις ποσότητες που προέρχονται από χωράφια που είναι δηλωμένα στα πλαίσια του συστήματος ελέγχων του ΟΣΔΕ κανείς παραγωγός δεν θα έχει κανένα πρόβλημα. Και επίσης ήθελα να σας βεβαιώσω ότι για καλή συγκυρία -μέσα στις τόσες ατυχίες που έχουν οι βαμβακοπαραγωγοί του Έβρου- λόγω των καλών καιρικών συνθηκών πριν απ' αυτές που ζήσαμε, θα έχουμε πολύ μεγαλύτερη στρεμματική απόδοση. Άρα, λοιπόν, το εισόδημα των παραγωγών εκτιμώ ότι θα είναι πολύ καλύτερο και από την περσινή χρονιά για το Νομό Έβρου. 
Η τιμή, λοιπόν, θα είναι ενιαία για όλες τις ποσότητες και γι' αυτή της ηρτημένης αρκεί να προέρχεται από χωράφια που είναι δηλωμένα στα πλαίσια του ΟΣΔΕ ως οφείλει και υποχρεούται ο βαμβακοπαραγωγός.
ΠΡΟΕΔΡΕΥΩΝ (Παναγιώτης Σγουρίδης): Ο κ. Δημοσχάκης έχει το λόγο.
ΘΕΟΦΑΝΗΣ ΔΗΜΟΣΧΑΚΗΣ: Οι αγρότες όλης της Ελλάδος αλλά και του Νομού Έβρου είναι σε αναστάτωση. Είδατε χθες και τις εικόνες στην τηλεόραση, άρχισαν να καίνε τρακτέρ, σε λίγο θα καίγονται και οι ίδιοι. Βρίσκονται σε κατάσταση ανάγκης. 
Κύριε Υπουργέ, δεν αμφιβάλλει κανείς ότι όντως οι βαμβακοπαραγωγοί του Έβρου πέραν των κανονικών στρεμμάτων απ' αυτά που τους υπαγόρευσε ο ΟΣΔΕ, οι ίδιοι δεν μπορούν να κανονίσουν την ποσότητα ή την ποιότητα. Υπάρχουν όμως βαμβακοπαραγωγοί που έβγαλαν και εξήντα και ογδόντα κιλά το στρέμμα, στα ξερικά εννοώ. Εν πάση περιπτώσει έμειναν ποσότητες βάμβακος εκτός της διαδικασίας του εκκοκκισμού. Υπάρχουν και πάρα πολλοί επίσης που παρέδωσαν το βαμβάκι τους, ηρτημένη και μη ηρτημένη σοδιά, αυτά εκκοκκίστηκαν, πουλήθηκαν, τα εκκοκκιστήρια πήραν τα χρήματά τους ο βαμβακοπαραγωγός όμως από τον Οκτώβρη και μετά μένει απλήρωτος. Αν αυτό δεν είναι οικονομικό σκάνδαλο τι είναι.
Άκουσα με ευλάβεια αυτά που είπατε, ότι είτε η τιμή είναι ηρτημένη είτε δεν είναι, θα πάρουν την ίδια τιμή. Εγώ δεν ζητώ αν θα πάρουν την ίδια τιμή, αν είναι ηρτημένη ή μη ηρτημένη σοδιά, μιλάω για την ποσότητα του βαμβακιού. Λέω εγώ δεκαπέντε χιλιάδες τόνοι, μπορεί να είναι έξι χιλιάδες τόνοι ή επτά χιλιάδες τόνοι. Έπεσε η ποιότητα του βαμβακιού. Άλλη επιδότηση σ' αυτούς. Βρέθηκαν όμως εκτός εκκοκκιστηρίου απαγορεύθηκε από τον ΟΠΕΚΕΠΕ να εκκοκκίζουν χάλασε η ποιότητά τους, λόγω βροχών, λόγω χιονοπτώσεων, λόγω υγρασίας και έμειναν στις αποθήκες. Αυτή η ποσότητα του βαμβακιού, τι τιμή θα πάρει; Θα πάρει την τιμή της συγκομιδής; Έμεινε σαράντα-πενήντα μέρες άνευ υπαιτιότητας αυτών των ανθρώπων και έπαθε ποιοτική υποβάθμιση.
Θέλω, λοιπόν, να μου πείτε γι' αυτήν την τιμή του βαμβακιού που ήταν εκτός εκκοκκιστηρίου. Δηλαδή, για την τιμή που θα πάρουν τελικά αυτοί οι άμοιροι αγρότες. 
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός κ. Αργύρης έχει το λόγο και παρακαλώ, κύριε Υφυπουργέ, να μας πείτε αν θα πάρουν για τις επιπλέον ποσότητες καμία προκαταβολή μέσα στο Φεβρουάριο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είναι εκτός Κανονισμού να κάνετε από εκεί παρατηρήσεις. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, θα πρέπει να σας πω ότι η εξέλιξη πληρωμών του βάμβακος είναι περίπου εβδομήντα δισεκατομμύρια περισσότερα από την περσινή αντίστοιχη ημερομηνία. Έχουμε μια ομαλή εξέλιξη ως προς τις πληρωμές. Δεν μπορεί να εισπράξει χρήματα ο εκκοκκιστής για ποσότητα την οποία δεν έχει δηλώσει στο σύστημα για επιδότηση. 
Άρα, λοιπόν, κανένας εκκοκκιστής δεν πήρε χρήματα. Βάσει του κανονισμού και της κοινής υπουργικής απόφασης πρέπει να αποδώσει τα χρήματα σε συγκεκριμένο χρονικό όριο που δεν μπορεί να το υπερβεί σε καμία περίπτωση. 
Τώρα, τι θα γίνει μ' αυτές τις υποβαθμισμένες όπως λέτε ποσότητες. Μπορούμε να μιλήσουμε για υποβαθμισμένες ποσότητες αν δεν ακολουθήσουμε τον έλεγχο που χρειάζεται να κάνουν όπως κάνουν όλα τα βαμβάκια; Εκεί, λοιπόν, οι ελεγκτές θα διαπιστώσουν το μέγεθος της υγρασίας, των ξένων υλών, πιθανά και της υποβάθμισης για την οποία εσείς μιλήσατε. 
Θα πρέπει, όμως να πω ότι σε καμία περίπτωση η αποθήκευση δεν σημαίνει αυτόματα και υποβάθμιση του προϊόντος. Γιατί ξέρουμε πολύ καλά ότι οι παραγωγοί όταν κάνουν τη συγκομιδή του βάμβακος, το κρατάνε πέντε και έξι μήνες μέχρι το τέλος της εκκοκκιστικής περιόδου. Άρα, λοιπόν, οι ίδιοι το αποθηκεύουν. 
Επικαλείσθε τώρα το θέμα των καιρικών συνθηκών. Θα πρέπει να σας πω ότι στην Καρδίτσα, στη Λάρισα και αλλού, πρωτοφανές για τις περιοχές αυτές, έζησαν και φαινόμενα με εικοσιπέντε βαθμούς κάτω από το μηδέν. Άρα, η αποθήκευση του βάμβακος δεν σημαίνει υποβάθμιση. Γι' αυτό, λοιπόν, θα ακολουθηθεί όλη η διαδικασία και οι παραγωγοί θα πληρωθούν για όλες τις ποσότητες. Πιστεύω ότι μέχρι 3 Φεβρουαρίου θα έχουμε τελειώσει με όλες τις ενστάσεις και επομένως δεν θα υπάρχει επιλέξιμη και μη επιλέξιμη ποσότητα. Από 3 Φεβρουαρίου θα έχουμε μια ενιαία ποσότητα η οποία θα καθορίσει και την τελική τιμή. 
Αυτές οι εκφράσεις περί διπλών τιμών κλπ. δεν έχουν καμία σημασία. Και πιστεύω ότι στο τέλος οι βαμβακοπαραγωγοί της χώρας θα εισπράξουν -όπως εξελίσσεται μέχρι σήμερα και η εκδίκαση των ενστάσεων- τα ίδια χρήματα και σε πολλές περιπτώσεις πολύ περισσότερα απ' αυτά που εισέπραξαν πέρυσι. Διότι πρώτον, γιατί ορισμένοι εισπράττουν παραπάνω τιμές από ό,τι ήταν πέρυσι και δεύτερον διότι κάποιοι άλλοι -θα έλεγα πολλοί- έχουν πολύ μεγάλες στρεμματικές αποδόσεις. 
Συνολικά τα χρήματα που θα εισρεύσουν στη χώρα μας για το βαμβάκι φέτος θα πάνε σε ένα πλαφόν ρεκόρ, δηλαδή, πάνω από 320 δισεκατομμύρια. Καταλαβαίνετε, λοιπόν, ότι αυτό θα μοιραστεί στους βαμβακοπαραγωγούς. Είναι αλήθεια, όπως είπατε, ότι αυτό δεν μοιράζεται ισότιμα, όπως αλήθεια επίσης είναι ότι θα είναι μια πολύ καλή χρονιά. 
Πρέπει να σας πω ακόμα ότι το βαμβάκι έχει συγκεκριμένους κανόνες. Η τιμή που θα εισπράξει ένας παραγωγός δεν είναι ευθύνη του ιδίου μόνο. Είναι και των άλλων ενενήντα πέντε χιλιάδων παραγωγών. Ή θα απομονώσουμε τους πέντε ή δέκα οι οποίοι μονίμως δημιουργούν πρόβλημα στο βαμβάκι ή δεν μπορούμε να συγκαλύπτουμε τις παρατυπίες και παρανομίες. Είχαμε μαρμαρόσκονη, είχαμε χαλίκια, είχαμε υγρασίες, είχαμε ξένες ύλες κλπ. Έχουμε παραγωγούς οι οποίοι είχαν την εξυπνάδα να δηλώνουν το βαμβάκι σιτάρι και να παίρνουν χρήματα και από τα σιτηρά, με αποτέλεσμα να μειώνονται οι επιδοτήσεις των σιτηροπαραγωγών. Πρέπει να τους απομονώσουμε αυτούς. Και αν έχουμε σήμερα καθυστερήσεις στις επιδοτήσεις, αυτό οφείλεται γιατί κάποιοι μονίμως θέλουν να ζουν εις βάρος των υπολοίπων. Αυτό θα πρέπει να σταματήσει και πιστεύω ότι και σεις την ίδια αγωνία έχετε. 
ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 311/22-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για την καταβολή οικονομικής ενίσχυσης στους ανέργους του Νομού Λάρισας. 
Η ερώτηση του κ. Τσιόγκα έχει ως εξής: 
"Η ανεργία στη Λάρισα αποτελεί ένα από τα μεγαλύτερα κοινωνικά προβλήματα και τα τελευταία χρόνια αυξάνεται με ταχύτατους ρυθμούς. Αυτό προκύπτει και από τα ελλιπή στοιχεία του ΟΑΕΔ Λάρισας που δείχνουν ότι: το 1997 οι άνεργοι ήταν οκτώμισι χιλιάδες, το 1998-δεκατρείς χιλιάδες τετρακόσιες, το 1999-δεκαεννέα χιλιάδες εκατό, το 2000- εικοσιπέντε χιλιάδες, ενώ για το 2001 ο ΟΑΕΔ δεν έδωσε στοιχεία.
Η ανεργία κύρια πλήττει τις γυναίκες, οι οποίες απασχολούνταν στα κλωστοϋφαντουργία και τις βιοτεχνίες ιματισμού, που αποτελούσαν τους πιο μαζικούς κλάδους στο Ν. Λάρισας και τα οποία ή έκλεισαν ή μείωσαν το προσωπικό και μεταφέρθηκαν στο εξωτερικό. Επίσης μεγάλος αριθμός γυναικών εργάζεται σε επιχειρήσεις κονσερβοποιίας με εποχιακή απασχόληση και πολύ λίγα ημερομίσθια.
Η επιδότηση των εργοδοτών, μέσω του περίφημου προγράμματος ολοκληρωμένης παρέμβασης, έχει εκτινάξει την ανεργία στα ύψη δεδομένου ότι πολλοί εργοδότες, το τελευταίο διάστημα, απέλυσαν εκατοντάδες εργαζόμενους για να ξαναπροσλάβουν με επιδότηση 175.000 δρχ. το μήνα για κάθε πρόσληψη, ανακυκλώνοντας έτσι το πρόβλημα.
Η κατάσταση αυτή, σε συνδυασμό με τις συνέπειες από το βαρύ και παρατεταμένο χειμώνα και τις ανατιμήσεις σε πολλά είδη διατροφής, όχι μόνο λόγω καιρού αλλά και εξαιτίας των "στρογγυλοποιήσεων" προς τα πάνω με την εφαρμογή του Ευρώ, έχει οδηγήσει σε οικονομικό αδιέξοδο τους ανέργους. Το Εργατικό Κέντρο Λάρισας ζητά να δοθεί έκτακτη οικονομική ενίσχυση στους ανέργους ύψους 200.000 δρχ.
Ερωτάται ο κύριος Υπουργός εάν προτίθεται η Κυβέρνηση να ικανοποιήσει το δίκαιο αίτημα του ΕΚΛ και των ανέργων;"
Το λόγο έχει ο Υφυπουργός Εργασίας και Κοινωνικών Ασφαλίσεων κ. Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, δεν θα διαφωνήσω στα σκέλη των αναφορών σας, που αφορούν το θέμα της ανεργίας ή την ειδικότερη περιγραφή που κάνατε στην περιοχή της Θεσσαλίας. 
Επιτρέψτε μου να έχω μια μικρή επιφύλαξη αν τα πράγματα είναι τόσο δραματικά όπως τα θέτετε, ωστόσο όμως θεωρώ ότι είναι και θεμιτό να διογκώνετε, προκειμένου να θεμελιώσετε με μια μεγαλύτερη έτσι ισχύ το αίτημά σας. 
Η ανεργία στη Θεσσαλία κυμαίνεται ουσιαστικά λίγο πάνω από το μέσο όρο εξ όσων γνωρίζω και βέβαια θέλω να σας θυμίσω ότι την τελευταία δεκαετία και όποτε υπήρξε ένταση φαινομένων ανεργίας, ειδικότερα με αναδιαρθρώσεις, κλείσιμο επιχειρήσεων κλπ., η Κυβέρνηση και ο ΟΑΕΔ με μεγάλη συνέπεια εφάρμοσε ειδικά προγράμματα, υπήρξαν ειδικές ενισχύσεις και θέλω να πιστεύω ότι στο κομμάτι της αντιμετώπισης των αδικιών ή των προβλημάτων που αντιμετωπίζουν οι μακροχρόνια άνεργοι, έχουν γίνει πολύ σημαντικά βήματα τα τελευταία χρόνια.
Θέλω να σας θυμίσω ότι αυτήν τη στιγμή οι μακροχρόνια άνεργοι έχουν ιατρική και φαρμακευτική περίθαλψη και όχι μόνο πια άνω και κάτω των πενήντα πέντε ετών αλλά και οι νέοι, οι οποίοι είναι μακροχρόνια άνεργοι. Δεν υπάρχει σήμερα ουσιαστικά άνεργος στην Ελλάδα που να είχε μπει στη διαδικασία παραγωγής, να κατέστη στη συνέχεια άνεργος και να μην έχει τουλάχιστον ιατρική και φαρμακευτική περίθαλψη. 
Δεν λέω ότι αυτό αρκεί. Δεν αρκεί τίποτα σε έναν άνεργο παρά αυτό που αναζητά είναι μια θέση εργασίας.
Τώρα θέτετε σαν αίτημα, έναντι όλων αυτών των προβλημάτων -που συμφωνώ ότι υπάρχουν και στη Λάρισα αλλά και αλλού- η Κυβέρνηση να ακολουθήσει μια πολιτική ενίσχυσης με μια έκτακτη οικονομική ενίσχυση, δηλαδή, επιδότηση των ανέργων. Δεν αποδίδουν, κύριε συνάδελφε, αυτές οι επιδοτήσεις. Ουσιαστικά αυτή η επιδότηση δεν αποδίδει. Έχει αποδειχθεί στην πράξη ότι θα πρέπει να ακολουθούμε πολιτικές ενίσχυσης της απασχόλησης. Δεν αρκούν τα λεφτά που διαθέτει ο κρατικός προϋπολογισμός και ο λογαριασμός που δημιουργείται από εισφορές εργοδοτών και εργαζόμενων για να ακολουθήσουμε μια πολιτική έκτακτης ενίσχυσης όλων των ανέργων, γιατί, κύριε συνάδελφε δεν υπάρχουν άνεργοι μόνο στη Λάρισα, αλλά και σε άλλους νομούς ίσως και με μεγαλύτερο ποσοστό.
Αν κάναμε την επιλογή μιας τέτοιας έκτακτης επιδότησης της ανεργίας, δεν νομίζω ότι θα απαντούσαμε, κύριε συνάδελφε, στην αγωνία σας. Η πολιτική η οποία επιλέγεται είναι η ενίσχυση των ενεργητικών πολιτικών απασχόλησης και μάλιστα με όρους και προϋποθέσεις οι οποίες τηρούνται προκειμένου αυτά τα χρήματα να πηγαίνουν παραγωγικά να ενισχύσουν την εργασία. 
Υπάρχουν εξαιρέσεις. Δεν είναι κανόνας, κύριε συνάδελφε ότι κάποιες επιχειρήσεις αξιοποιούν αυτές τις επιδοτήσεις με πλαστό τρόπο, δηλαδή απολύουν εικονικά και ξαναπροσλαμβάνουν αξιοποιώντας τις επιδοτήσεις. 
Παλαιότερα τα φαινόμενα αυτά ήταν σημαντικά. Και σήμερα ενδεχομένως υπάρχουν. Αποτελούν όμως ένα φαινόμενο που συνέχεια μικραίνει, ελαχιστοποιείται, γιατί οι δυνατότητες πια παρέμβασης και του Υπουργείου Εργασίας με τους ελεγκτικούς μηχανισμούς που αναπτύσσει σε όλη την Ελλάδα και του ΟΑΕΔ, περιστέλλουν, μικραίνουν και θα εξαφανίσουν αυτό το φαινόμενο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας έχει το λόγο για δύο λεπτά, για να αναπτύξει την επίκαιρη ερώτηση.
ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. Πάντως θέλω να τονίσω και να σημειώσω ότι η κατάσταση είναι πολύ πιο δραματική απ' όσα αναφέρουμε στην επίκαιρη ερώτηση.
Ειλικρινά σας λέω, γιατί το ζω καθημερινά, όταν και όποιες μέρες είμαι στη Λάρισα, κάθε πρωί στον ΟΑΕΔ στοιβάζονται εκατοντάδες άνεργοι οι οποίοι δεν έχουν στον ήλιο μοίρα. Τα στοιχεία που έχει δώσει ο ΟΑΕΔ για τα προηγούμενα χρόνια δείχνουν και το μέγεθος και την πραγματικότητα. Το 1997 οι άνεργοι ήταν οκτώμισι χιλιάδες το 1998 ήταν δεκατρείς χιλιάδες τετρακόσιες το 1999 ήταν δεκαεννέα χιλιάδες εκατό και το 2000 ήταν είκοσι πέντε χιλιάδες. Αυτά είναι στοιχεία του ΟΑΕΔ της Λάρισας. Φέτος δεν μας τα έδωσαν, ακριβώς γιατί έγιναν εκατοντάδες απολύσεις από επιχειρηματίες οι οποίοι θέλουν να τους ξαναπροσλάβουν με την επιδότηση. 
Θέλω να πω ότι οι περισσότεροι απ' αυτούς τους άνεργους δούλευαν στα κλωστοϋφαντουργία και στον ιματισμό. Επιδοτήθηκαν οι εργοδότες να μεταφέρουν τις επιχειρήσεις σε γειτονικές χώρες με την πολιτική της οικονομικής διείσδυσης στα Βαλκάνια και πέταξαν χιλιάδες στο δρόμο. Μένουν άνεργοι, ενώ είναι σε μια ηλικία που έχουν πιεστικές ανάγκες. Δεν τους παίρνουν ιδίως τις γυναίκες και βεβαίως αυτοί σήμερα δεν έχουν ελπίδα να βρουν δουλειά. 
Επίσης είναι αυτοί οι οποίοι δουλεύουν εποχιακά με δίμηνες συμβάσεις ή σε εποχιακά εργοστάσια και δεν παίρνουν ούτε ταμείο ανεργίας. Αυτοί οι άνθρωποι κυριολεκτικά είναι πεταμένοι στο δρόμο. Δημιουργούνται σοβαρά προβλήματα γι' αυτούς τους ανθρώπους. Θέλω να πω επίσης ότι οι άνεργοι τι να κάνουν το μέτρο της ιατροφαρμακευτικής περίθαλψης, όταν δεν έχουν τι να φάνε; Είναι σοβαρό ζήτημα. 
Επίσης δείτε τώρα τι συμβαίνει με τα προγράμματα επιδότησης, που είναι υπέρ των εργοδοτών. Τα ζούμε καθημερινά, είμαστε κοντά στα προβλήματα, γνωρίζουμε τον κόσμο, ξέρουμε τι κάνουν οι επιχειρηματίες. Και συμβαίνουν σημεία και τέρατα. Απολύουν και οι ίδιοι οι επιχειρηματίες πάνε πακέτο τις κάρτες ανεργίας και τις θεωρούν στον ΟΑΕΔ, κάτι που απαγορεύεται. Επίσης τους απολύουν, τους απογράφουν στον ΟΑΕΔ, πάνε στη Δομή Στήριξης για το πρόγραμμα και την άλλη μέρα τους ξαναπασχολούν με μαύρη εργασία ή τους υπόσχονται να τους ξαναπάρουν με 175.000 δραχμές επιδότηση.
Αυτά συμβαίνουν σήμερα κατά κόρον στη Λάρισα μ' αυτό το πρόγραμμα ολοκληρωμένης παρέμβασης. Μέχρι τις γυναίκες τους και τα παιδιά τους στέλνουν οι επιχειρηματίες σ΄ αυτό το πρόγραμμα και στη Δομή Στήριξης, να τους έχουν στο σπίτι, να τους κολλούν το ένσημο και να τσεπώνουν την επιδότηση.
Εμείς λέμε λοιπόν ότι είναι πιεστικές οι ανάγκες και ότι πρέπει να επιδοτηθούν, να ενισχυθούν οικονομικά οι άνεργοι με 200.000 δραχμές.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός. Έχετε δύο λεπτά για να δευτερολογήσετε.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, θα διαφωνήσω σ' αρκετά απ' όσα είπατε. Τώρα πια δεν λέω ότι δεν είναι έτσι τα πράγματα. Διαφωνώ. 
Αν έχετε στοιχεία, κύριε συνάδελφε, για επιχειρήσεις που δεν τηρούν το νόμο, να τα καταθέσετε στο Υπουργείο Εργασίας. Το Εργατικό Κέντρο της Λάρισας έχει τη δυνατότητα να επικοινωνήσει με το ΣΕΠΕ και να κάνει ολοκληρωμένη καταγγελία. Έκανε καμία; Ρωτώ εγώ τώρα.
ΔΗΜΗΤΡΙΟΣ ΤΣΙΟΓΚΑΣ: Βεβαίως.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δεν έκανε, κύριε συνάδελφε, γιατί, αν είχε κάνει, θα είχε παρέμβει αμέσως ο ΣΕΠΕ και βέβαια σε κάθε περίπτωση, αν η καταγγελία ήτο αληθής, νομίζω ότι θα είχε βρεθεί άκρη.
Δεν λέω ότι δεν παραβιάζονται οι κανόνες του Εργατικού Δικαίου. Το είπα και στην πρωτολογία μου, το λέω και τώρα. Όμως δεν είναι δυνατόν να υπάρχουν επιχειρήσεις οι οποίες να αξιοποιούν το πρόγραμμα και να προσλαμβάνουν τις γυναίκες τους ή τα παιδιά τους. Αυτό ορίζεται σαφώς ότι απαγορεύεται. Δεν είναι δυνατόν να λέμε τέτοια πράγματα. Εγώ δεν λέω ότι δεν υπάρχουν τέτοιες επιχειρήσεις, αλλά δεν μπορούμε να ισοπεδώνουμε έτσι τα πράγματα και μάλιστα με στοιχεία που δεν είναι επαρκή - για να μην πω αληθή. 
Σε σχέση με το κρίσιμο ερώτημα που θέτετε εγώ σας απάντησα στην πρωτολογία μου. Η πολιτική αυτή δεν οδηγεί στην καταπολέμηση της ανεργίας.
Ουσιαστικά δεν ωφελεί καθόλου τους ανέργους. Αυτό που πρέπει να κάνουμε σήμερα είναι να ασκήσουμε ενεργητικές πολιτικές απασχόλησης. Και τις ενεργητικές πολιτικές απασχόλησης, κύριε συνάδελφε, θα τις ασκήσουμε σε συνεργασία, εργαζόμενοι, κράτος και οικονομία, βελτιώνοντας τις επιχειρήσεις, την αξιοπιστία τους, μιλώντας μαζί τους. 
Εσείς έχετε μια αντίληψη ότι μπορεί η οικονομία να λειτουργήσει με κρατικούς θύλακες παραγωγής. Δοκιμάστηκε, κύριε συνάδελφε, αυτό το μοντέλο και έχει καταρρεύσει. 
Εγώ δεν λέω ότι αυτό είναι το άγιο. Με αυτό, όμως, θα πρέπει να πάμε. Και πρέπει να αγωνιστούμε πολιτικά -και όχι μόνο- για να βελτιώσουμε τους όρους και τις προϋποθέσεις. Με αυτά που προτείνετε, ουσιαστικά ωθείτε την Κυβέρνηση να ασκήσει πολιτικές οι οποίες δεν αποδίδουν, κύριε συνάδελφε. 
Επιχειρηματολογείτε. Εγώ νομίζω ότι τις πιστεύετε αυτές τις πολιτικές. Θέλω, όμως, να σας διαβεβαιώσω ότι αυτές οι πολιτικές δεν αποδίδουν και δεν απέδωσαν πουθενά.
ΔΗΜΗΤΡΙΟΣ ΤΣΙΟΓΚΑΣ: Ενημερωτικά μόνο, κύριε Πρόεδρε, να πω…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε.
Δεν γράφεται τίποτα στα Πρακτικά. Δεν έχει δικαίωμα, σύμφωνα με τον Κανονισμό, να πάρει το λόγο ο Βουλευτής. Τελείωσε η συζήτηση της επίκαιρης ερώτησης.
ΔΗΜΗΤΡΙΟΣ ΤΣΙΟΓΚΑΣ: ….
ΠΡΟΕΔΡΕΥΩΝ (Παναγιώτης Σγουρίδης): Να πάτε στο Υπουργείο, κύριε συνάδελφε. Η πόρτα του Υπουργείου, είπε ο Υπουργός, είναι ανοικτή.
Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά Θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, εβδομήντα οκτώ μαθητές και μαθήτριες και τρεις καθηγητές από το 2' Πειραματικό Γυμνάσιο Αθηνών. Η Βουλή τους καλωσορίζει.
(Χειροκροτήματα από όλες τις πτέρυγες)
Τρίτη είναι η με αριθμό 315/22-1-2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Οικονομίας και Οικονομικών, σχετικώς με τις προθέσεις της Κυβέρνησης για τον έλεγχο των OFF SHORE εταιρειών κλπ.
Η επίκαιρη ερώτηση του κ. Κεδίκογλου έχει ως ακολούθως:
"Οι διαγωνισμοί Μεγάλων Προμηθειών ή Δημοσίων Έργων φαλκιδεύονται.
Το σύστημα δημοπράτησης των Δημοσίων Έργων, της ανάδειξης μειοδότη με το μαθηματικό τύπο, επιτρέπει ομάδα εργοληπτών να προσυμφωνήσει τη διανομή μεταξύ τους ενός ποσοστού της αξίας του έργου. Προσφέρεται από όλους χαμηλό ποσοστό έκπτωσης λ.χ.6%. Όλοι κινούνται πέριξ αυτού, (λ.χ. 6,10%, 6,20% κλπ.). Ο τύπος αναδεικνύει νόμιμη έκπτωση γύρω από αυτό το ποσοστό. Το έργο ανατίθεται σε ένα της ομάδας και διαμοιράζεται το συμφωνηθέν ποσοστό.
Ανάλογα συμβαίνουν και με τους προμηθευτές. Ανεβάζουν τις τιμές κατά ποσοστό, το οποίο και διαμοιράζονται.
Η συμφωνούμενη μοιρασιά λεγόταν καπέλο, αργότερα κωλόκουρο, σήμερα ονομάζεται OFF SHORE. Όχι τυχαίως.
Τα έσοδα και τα έξοδα του αναδόχου, μεταξύ των οποίων και το OFF SHORE, πρέπει να εγγράφονται νομίμως στα βιβλία του. Εφευρέθηκε η δημιουργία χάρτινης εταιρείας (OFF SHORE) με έδρα σε χώρα χωρίς ελέγχους, η οποία εκδίδει ένα τιμολόγιο: από προμήθειες έως παροχή υπηρεσιών. Έτσι επιτυγχάνεται "νομίμως" OFF SHORE να μοιράζεται και κέρδη να μην εμφανίζονται και φόροι να μην καταβάλλονται. Οι χάρτινες εταιρείες είτε μοιράζουν το "έσοδο" μεταξύ των "μετόχων" ή επενδύουν στη χώρα μας: συνήθως σε ακίνητα ή στο χρηματιστήριο. Τα ακίνητα των εταιρειών μεταβιβάζονται με ανταλλαγή των μετοχών χωρίς καταβολή φόρου μεταβίβασης. Σημειώνεται όργιο φοροδιαφυγής, ενώ η χώρα στενάζει υπό το δημόσιο χρέος. Τελευταίως πολύς λόγος γίνεται για τέτοιες εταιρείες!… Η Κυβέρνηση καταγγέλλει παρανομίες! Δεν ζητά όμως δικαστική συνδρομή των "χωρών του παραδείσου" προς εκκαθάριση!…
Πράγματα γνωστά. Εχρειάζοντο μέτρα εξειδίκευσης: λογιστικού σχεδίου και φορολογίας. Κάποιοι όμως βολεύονται.
Ερωτάται ο κύριος Υπουργός πώς σκέπτεται να κινηθεί η Κυβέρνηση για τον έλεγχο των OFF SHORE εταιρειών, οι οποίες "νομιμοποιούν τη διαφθορά", ξεπλένουν μαύρο χρήμα".
Ο Υφυπουργός Οικονομίας και Οικονομικών κ. Φωτιάδης έχει το λόγο για τρία λεπτά, για να πρωτολογήσει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητέ συνάδελφε, κατ' αρχήν, ευχαριστώ θερμά για τη δυνατότητα που μας δίνετε να συζητήσουμε για ένα πολύ σοβαρό -όντως- ζήτημα και πολύ σημαντικό, για τα έσοδα του κράτους, αλλά και για τη γενικότερη λειτουργία όλου του πολιτικού μας συστήματος, γιατί πολύ ορθά παρατηρείτε ότι είναι φαινόμενα τα οποία είναι γνωστά στην κοινωνία και στην αγορά.
Πρέπει, όμως, να πούμε ότι το θέμα των OFF SHORE εταιρειών, των υπεράκτιων εταιρειών, και της μεταφοράς της φορολογητέας ύλης, που αναφέρεται στους λεγόμενους φορολογικούς παραδείσους μέσω των εταιρειών αυτών, είναι ένα θέμα το οποίο δεν είναι μόνο ελληνικό αλλά διεθνές και απασχολεί όλες τις φορολογικές διοικήσεις των κρατών. Είναι πραγματικά μια μάστιγα όλων των φορολογικών διοικήσεων των ανεπτυγμένων κρατών.
Το μέγεθος της φοροδιαφυγής είναι ασφαλώς πολύ μεγάλο και γι΄ αυτόν το λόγο είναι ένα θέμα, το οποίο μας προβληματίζει. 
Όμως η τεκμηρίωση -πρέπει να το ομολογήσουμε- της φοροαποφυγής ή της φοροδιαφυγής, με όλες τις μορφές που αναφέρετε και πολύ περισσότερες που υπάρχουν στην οικονομία, και η νομιμοποίηση των φορολογικών αρχών για τη φορολόγηση των διαφυγόντων εισοδημάτων είναι εξαιρετικά δυσχερής. Αυτό το έχω αντιληφθεί κι εγώ από τις επανειλημμένες συναντήσεις που έχουμε κάνει για το θέμα στο Υπουργείο Οικονομικών. 
Και αυτό γιατί τίθεται πάντοτε, σύμφωνα με το ισχύον δίκαιο στη χώρα μας, θέμα απόδειξης, πρώτον, της εικονικότητας της έδρας της εταιρείας και της άσκησης δραστηριότητας στην αλλοδαπή, αλλά και της πραγματικής άσκησης της δραστηριότητας στην ημεδαπή, προϋπόθεση η οποία εφόσον πληρούται, νομιμοποιεί τη φορολογική αρχή για πλήρη φορολόγηση. Αν δηλαδή αποδειχθεί ότι είναι εικονική η συναλλαγή, αλλά και η εταιρεία, μπορεί η φορολογούσα αρχή να επιβάλει φορολογία στην πραγματική εταιρεία, παρά το γεγονός ότι θα φαίνονται συναλλαγές σε μια off shore εταιρεία που εδρεύει οπουδήποτε αλλού.
Δεύτερον, θα πρέπει να αποδειχθεί η οικονομική και διοικητική εξάρτηση της ελληνικής επιχείρησης από την αλλοδαπή off shore εταιρεία, προϋπόθεση η οποία βέβαια εφόσον πάλι πληρούται, νομιμοποιεί τη φορολογούσα αρχή να προβεί σε φορολόγηση της ελληνικής επιχείρησης, σύμφωνα με τις διατάξεις του νόμου για τη φορολογία εισοδήματος, εφόσον πρόκειται για περιπτώσεις υπερτιμολογήσεων, υποτιμολογήσεων, τα γνωστά φαινόμενα παράκαμψης της φορολογικής νομοθεσίας και της αποφυγής πληρωμής των φόρων. 
H δυσχέρεια επιτείνεται ακόμη περισσότερο στο ότι έχουμε αδυναμία ή πολύ μεγάλη δυσκολία, ακόμα και στις περιπτώσεις που έχουμε συνάψει διμερείς συμβάσεις ανταλλαγής πληροφοριών με τις χώρες περί αποφυγής διπλής φορολογίας, επειδή δεν είναι σίγουρο ότι πάντοτε τα στοιχεία που μας δίνουν είναι ακριβή ή ανταποκρίνονται πάντοτε οι χώρες από τις οποίες ζητούμε πληροφορίες απόλυτα στα αιτήματά μας. Εξάλλου, σύμφωνα με το θεσμικό καθεστώς που ισχύει σ΄ αυτές τις χώρες-φορολογικούς παραδείσους νομίμως κατά το δίκαιο της ίδιας χώρας δεν είναι υποχρεωμένη η διοίκησης τους να γνωρίζει ούτε καν τους μετόχους. Πληρώνουν κάποιες φορολογικές εισφορές και από εκεί και πέρα δεν γνωρίζει ούτε το κράτος στο οποίο είναι εγγεγραμμένη η εταιρεία ούτε τη διοίκησή της ούτε καν τους πραγματικούς μετόχους, κάτι το οποίο δυσχεραίνει παραπέρα τον έλεγχο.
Παρά το γεγονός ότι πιστεύουμε ότι το φαινόμενο είναι διεθνές και ότι λόγω της παγκοσμιοποίησης της αγοράς μόνο με υπερεθνικά μέτρα μπορεί να αντιμετωπιστεί αποτελεσματικά εμείς στα πλαίσια των δικών μας πεπερασμένων δυνατοτήτων εντός της χώρας μέσω των αποτελεσματικών οργάνων που διαθέτουμε, όπως το Σώμα Δίωξης Οικονομικού Εγκλήματος, το Εθνικό Ελεγκτικό Κέντρο, τα Περιφερειακά Ελεγκτικά Κέντρα, έχουμε προβεί πολλές φορές σε ελέγχους σε περιπτώσεις όπου υπάρχουν υπόνοιες ή έστω απλές ενδείξεις διάπραξης φορολογικών αδικημάτων στο πλαίσιο που εσείς αναφέρετε, αλλά και σε ευρύτερο πλαίσιο. Έχουμε ζητήσει κι έχουμε λάβει μία σειρά από έγγραφα, τα οποία δεν μπορώ να καταθέσω στη Βουλή, επειδή καλύπτονται από το ελληνικό φορολογικό απόρρητο, αλλά και από τις συμβάσεις που υπογράψαμε. Έχουμε ζητήσει επανειλημμένως τη συνδρομή…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν θα πάρω το λόγο για δεύτερη φορά, κύριε Πρόεδρε. Αν είναι εύκολο, να τελειώσω τώρα.
…ώστε πραγματικά να έχουμε κάποια αποτελεσματικότητα.
Παρά ταύτα, ξανατονίζω ότι θα πρέπει να προχωρήσουμε και ως χώρα να διεκδικήσουμε μαζί με τις άλλες χώρες τη δέσμευση σε επίπεδο Ευρωπαϊκής Ένωσης, αλλά και Οργανισμού Οικονομικής Συνεργασίας και Ανάπτυξης, του ΟΑΣΑ, και να ζητήσουμε τη λήψη μέτρων σε διεθνές επίπεδο για τον περιορισμό, έστω κατ΄ αρχήν, των φορολογικών παραδείσων και την εξάλειψη σε ένα συγκεκριμένο χρονικό σημείο στο απώτερο μέλλον. Η αναβάθμιση και η βελτίωση αλλά και η δέσμευση των χωρών με τις οποίες συμβαλλόμεθα για την αμοιβαία παροχή πληροφοριών, όπως είναι τραπεζικές, φορολογικά απόρρητα κλπ., πρέπει να αντιμετωπιστούν στα πλαίσια συνεργασίας μεταξύ των οικονομικά ανεπτυγμένων χωρών. 
Εμείς στα πλαίσια τα εθνικά ήδη στο νομοσχέδιο που έχουμε έτοιμο προς κατάθεση για την επιχειρηματικότητα σκοπεύουμε να φέρουμε κάποιες διατάξεις για ζητήματα που αφορούν σε επενδύσεις που γίνονται τουλάχιστον με επιδοτήσεις του κράτους, αυτά που μπορούμε δηλαδή να ελέγξουμε. Επίσης και για τα ακίνητα, που ούτως ή άλλως ελέγχονται μια και η πραγματική εγκατάσταση του ακινήτου δεν μπορεί να αλλάξει, βρίσκεται εντός Ελλάδος, σκοπεύουμε να πάρουμε κάποια μέτρα ώστε έστω και μονομερώς, έστω και μερικώς να αντιμετωπίσουμε το πρόβλημα.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
Έχετε δύο λεπτά, για να αναπτύξετε την επίκαιρη ερώτησή σας.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
Πριν μπω στο θέμα μου, κύριε Υφυπουργέ -που κατ΄ αρχήν σας ευχαριστώ και σε μεγάλο μέρος με καλύψατε- οφείλω να καταγγείλω τον Προεδρεύοντα στη Βουλή για τη σημερινή αδικοπραξία, την απαξιωτική και προσβλητική συμπεριφορά του απέναντι των αγροτών, κάτι το οποίο μονίμως πράττει.
Τον καταγγέλλω σε όλον τον αγροτικό κόσμο της χώρας. Δεν επέτρεψε να διαφωτιστεί πλήρως ο Υπουργός Κοινωνικών Ασφαλίσεων, σχετικά με τα ζητήματα της συνταξιοδότησης των αγροτών. Τον καταγγέλλω ιδιαιτέρως στους αγρότες της Ξάνθης. Έχω τη βεβαιότητα ότι αυτό θα το λάβουν πολύ σοβαρά υπόψη τους. Είναι απαράδεκτη αυτή η στάση στη δήθεν υποστήριξη του σοσιαλιστικού φιλελευθερισμού και η αντιπαράθεση των αγροτών με την Κυβέρνηση, όλα αυτά τα οποία διαπράξατε και δεν επιτρέψατε στο πλαίσιο αυτό να διαφωτιστεί ο Υπουργός. 
Ο Πρόεδρος της Βουλής είναι ταγός. Οφείλει να ανοίγει το πνεύμα για να αντιλαμβάνονται οι πάντες την έκταση και το βάθος του προβλήματος. Αυτά δι' υμάς.
ΠΡΟΕΔΡΕΥΩΝ (Παναγιώτης Σγουρίδης): Τελείωσε το παραλήρημά σας; Νομίζετε ότι οι αγρότες της Ξάνθης μπορούν να λάβουν σοβαρά εσάς, κύριε Κεδίκογλου; 
ΒΑΣΙΛΗΣ ΚΕΔΙΚΟΓΛΟΥ: Βεβαίως και θα το μάθετε πολύ καλά. 
ΠΡΟΕΔΡΕΥΩΝ (Παναγιώτης Σγουρίδης): Φοβάμαι πολύ ότι δεν είστε τόσο σοβαρός για να σας λάβουν σοβαρά υπόψη οι αγρότες της Ξάνθης. 
ΒΑΣΙΛΗΣ ΚΕΔΙΚΟΓΛΟΥ: Αυτό το έχει αποδείξει η πορεία μας. Όταν συμπληρώσετε δεκαετή επαναλαμβανόμενη παρουσία εδώ, τότε να μιλήσετε, αγράμματε Προεδρεύοντα. 
ΠΡΟΕΔΡΕΥΩΝ (Παναγιώτης Σγουρίδης): Το έχετε ξαναπεί και γέλασε ο κόσμος με σας. 
ΒΑΣΙΛΗΣ ΚΕΔΙΚΟΓΛΟΥ: Σταματήστε. Εγώ θα μιλάω ή εσείς; 
ΠΡΟΕΔΡΕΥΩΝ (Παναγιώτης Σγουρίδης): Αυτά που λέτε είναι εκτός κειμένου, κύριε Κεδίκογλου, δυστυχώς, για εσάς.
ΒΑΣΙΛΗΣ ΚΕΔΙΚΟΓΛΟΥ: Δεν είναι εκτός…
ΠΡΟΕΔΡΕΥΩΝ (Παναγιώτης Σγουρίδης): Λυπάμαι πολύ.
ΒΑΣΙΛΗΣ ΚΕΔΙΚΟΓΛΟΥ: Αγράμματος ήσασταν και είστε. 
Παρακαλώ, όσα είπατε να κρατηθούν στο χρόνο το δικό σας. 
ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Κεδίκογλου, ο χρόνος έτρεχε για να απαντήσετε στην επίκαιρη ερώτησή σας και εσείς λέγατε εκτός κειμένου άλλα πράγματα. 
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, δώστε μου το χρόνο.
ΠΡΟΕΔΡΕΥΩΝ (Παναγιώτης Σγουρίδης): Δεν σας δίνω τίποτε, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Τον πήρατε εσείς το χρόνο για να δείτε πόσο "μεγάλος είστε".
Κύριε Υφυπουργέ, χαίρομαι που το θέμα σας έχει απασχολήσει. Είναι όντως δύσκολο, αλλά πρέπει να δείτε ξανά όλες τις φιλικές συμβάσεις μεταξύ των χωρών, όπως για παράδειγμα τη σύμβαση αμοιβαίας φιλίας που έχουμε από το 1954 με τις Ηνωμένες Πολιτείες, το ν. 89/67, το ν. 79 και να λάβετε μέτρα. 
Προπαντός δεν μπορεί να υπάρχουν παραστατικά εξόδων, δηλαδή να παρουσιάζονται τιμολόγια από κάποια εταιρεία χωρίς ντοσιέ των εξόδων. Αυτό είναι το φοβερό. Στέλνει ένα τιμολόγιο παροχής συμβουλών και αυτό περνάει. Να στείλει συμβόλαια, να υπάρχει ντοσιέ ότι παρεσχέθησαν αυτές οι συμβουλές. Γίνεται μία καταστρατήγηση φοβερή, κυρίως της νομικής πλευράς. 
Εγώ από τη μεριά μου σας συνιστώ επίσης να σημειώσετε την απόφαση 335/2001 του Αρείου Πάγου. Χαίρομαι για όσα είπατε. Έχω τη βεβαιότητα ότι μπορείτε να περιορίσετε σημαντικά τις διαρροές, ιδιαίτερα τώρα που είμαστε σε μία περίοδο πολύ μεγάλων δαπανών λόγω του Γ΄ Κοινοτικού Πλαισίου Στήριξης και των Ολυμπιακών Αγώνων, όπου αντιλαμβάνεστε ότι τα "κάτω από το τραπέζι" έσοδα είναι πάρα πολλά. 
Πάντως, ήταν ικανοποιητική η απάντησή σας. Μάλιστα, βρίσκω την ευκαιρία να τονίσω και τη συμβολή σας στη γενικότερη νομοθετική ρύθμιση, προπαντός προχθές για το θέμα των απαλλοτριώσεων. 
Θέλω να πιστεύω ότι με το θαυμάσιο επιτελείο που διαθέτει το Υπουργείο των Οικονομικών, γιατί όντως το Υπουργείο Εθνικής Οικονομίας και Οικονομικών έχει πραγματικούς επιστήμονες, θα μπορέσουμε να βρούμε τρόπο να απαλλαγεί η χώρα, γιατί εδώ πρόκειται περί απώλειας εκατοντάδων δισεκατομμυρίων. Η μονάδα μέτρησης των απωλειών είναι εκατοντάδες δισεκατομμύρια. Από μία προσωπική έρευνα, όση μπορούσα να κάνω, διαπίστωσα ότι το πρόβλημα είναι μείζον και χαίρομαι, γιατί και εσείς το βλέπετε.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση των επίκαιρων ερωτήσεων.
Μετά από αίτημα του Υπουργού Υγείας αναβάλλεται η σημερινή συζήτηση της υπ΄ αριθμόν 29/30.11.2001 επερώτησης Βουλευτών της Νέας Δημοκρατίας προς τον Υπουργό Υγείας και Πρόνοιας, σχετικά με την κατάσταση της Κοινωνικής Πρόνοιας.
Έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών: "Εφαρμογή της Σύμβασης για την απαγόρευση ανάπτυξης, παραγωγής, αποθήκευσης και χρήσης Χημικών Όπλων και την καταστροφής τους".
Επίσης ο συνάδελφος Βουλευτής Αθανάσιος Βαρίνος ζητεί ολιγοήμερη άδεια απουσίας του στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 11.59΄, λύεται η συνεδρίαση για τη Δευτέρα 28 Ιανουαρίου 2002 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
