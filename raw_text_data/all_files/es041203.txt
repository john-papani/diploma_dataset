ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΟΓ’
Παρασκευή 3 Δεκεμβρίου 2004
ΘΕΜΑΤΑ

Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. ‘Αδεια απουσίας των Βουλευτών κ. Σ. Τσιτουρίδη και Κ. Μητσοτάκη, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Κηφισιάς και το Πειραματικό Λύκειο Πατρών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 6 Δεκεμβρίου 2004, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τις πρόσφατες κρίσεις τμηματαρχών στο Υπουργείου κ.λπ., σελ.
β) Προς τον Υπουργό Εθνικής Παιδείας και Θρησκευμάτων:
i) σχετικά με την ελλιπή χρηματοδότηση των Τεχνολογικών Εκπαιδευτικών Ιδρυμάτων και τα προβλήματα λειτουργίας τους, σελ.
ii) σχετικά με την εκλογή Αντιπρύτανη στο Πανεπιστήμιο Πειραιά, τη λειτουργία του Πρυτανικού Συμβουλίου κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την ολοκλήρωση του έργου της παραλιακής λεωφόρου του Πειραιά κ.λπ., σελ.
5) Συζήτηση Επερώτησης Βουλευτών του Συνασπισμού Ριζοσπαστικής Αριστεράς προς τους Υπουργούς Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας σχετικά με τον κοινωνικό αποκλεισμό κάποιων ομάδων του πληθυσμού, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίου νόμου:
Οι Υπουργοί Οικονομίας και Οικονομικών, Ανάπτυξης και Υγείας και Κοινωνικής Αλληλεγγύης κατέθεσαν σχέδιο νόμου : «Συμφωνίες παροχής χρηματοοικονομικής ασφάλειας σε εφαρμογή των Διεθνών Λογιστικών Προτύπων και άλλες διατάξεις», σελ.
2. Κατάθεση ‘Εκθεσης Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κίνητρα ιδιωτικών επενδύσεων για την οικονομική ανάπτυξη και την περιφερειακή σύγκλιση και άλλες διατάξεις», σελ.


ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΚΟΥΒΕΛΗΣ Φ., σελ.
ΞΑΝΘΟΠΟΥΛΟΣ Θ., σελ.
ΠΑΠΑΔΗΜΑΣ Λ., σελ.
ΠΑΤΣΙΛΙΝΑΚΟΣ Ι., σελ.
ΠΑΥΛΟΠΟΥΛΟΣ Π., σελ.
ΤΑΛΙΑΔΟΥΡΟΣ Σ., σελ.

Β. Επί της Επερώτησης:
ΑΛΑΒΑΝΟΣ Α., σελ.
ΓΙΑΚΟΥΜΑΤΟΣ Γ., σελ.
ΔΡΑΓΑΣΑΚΗΣ Ι., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΝΑΚΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΧΑΤΖΗΓΑΚΗΣ Σ., σελ.
ΧΡΙΣΤΟΦΥΛΟΠΟΥΛΟΥ Π., σελ.
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α’
      ΣΥΝΕΔΡΙΑΣΗ ΟΓ’
      Παρασκευή 3 Δεκεμβρίου 2004
      Αθήνα, σήμερα στις 3 Δεκεμβρίου 2004, ημέρα Παρασκευή και ώρα 10.43 συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Φώτη Κουβέλη, Βουλευτή Β΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Οροπεδίου Λασιθίου ζητεί την επαναλειτουργία του γραφείου της ΔΕΗ στην περιοχή του.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Οροπεδίου Λασιθίου ζητεί να του καταβληθούν εγκεκριμένες πιστώσεις για την αποκατάσταση των ζημιών στην περιοχή του από θεομηνίες.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η διάσωση και αποκατάσταση του ιστορικού φρουρίου ΚΑΛΕ στην Ιεράπετρα Λασιθίου.
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Οροπεδίου Λασιθίου ζητεί να παραταθεί η άδεια λειτουργίας  του περιπτέρου  «ΞΕΝΙΑ» στο Δήμο Οροπεδίου.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συνεταιρισμών Μεραμβέλλου ζητεί ο έλεγχος των ελαιοτριβείων να διενεργείται και κατά τα Σαββατοκύριακα.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κ.κ. Ιωάννης Βουρλιωτάκης και Μαρία Τσιμπλιαράκη – Βουρλιωτάκη ζητούν την ικανοποίηση αιτήματος υιοθεσίας παιδιού από τη Ρουμανία.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Αγγελική Σπυρογιαννάκη – Καμζόλα ζητεί το διορισμό της στο Δημόσιο.
      8) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Βοιών Λακωνίας ζητεί την επανεξέταση από τον ΕΛΓΑ των ζημιών που υπέστησαν οι καλλιέργειες της περιοχής του από παγετό.
      9) Ο Βουλευτής Δωδεκανήσου κ. ΒΑΣΙΛΕΙΟΣ ΧΡΥΣΗΣ κατέθεσε αναφορά με την οποία ο Δωδεκανησιακός Σύλλογος Γονέων και Κηδεμόνων Ατόμων με Αναπηρίες, Κέντρο «ΕΛΠΙΔΑ» ζητεί τη δωρεά λεωφορείου για τις ανάγκες μετακίνησης των ατόμων που συμμετέχουν στο ημερήσιο πρόγραμμα του κέντρου.
      10) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά με την οποία ο Αγροτικός Συνεταιρισμός Πασχαλίτσας ζητεί την επανεξέταση της περίπτωσης του Δ.Δ. Πασχαλίτσας στο ζήτημα της στρεμματικής απόδοσης βαμβακιού για την καλλιεργητική περίοδο 2004.
      11) Ο Βουλευτής Αχαΐας κ. ΚΩΝ/ΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμαρχος Ρίου ζητεί τη μετάταξη στο Δήμο Ρίου απολυμένων υπαλλήλων της «Διακοινοτικής Αναπτυξιακής Επιχείρησης Γεφυροπλάστιγγας Ρίου – Αντιρρίου».
      12) Ο Βουλευτής Αιτωλ/νίας κ. ΑΠΟΣΤΟΛΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να υπαχθεί στο ειδικό τιμολόγιο διακίνησης του ημερήσιου και περιοδικού τύπου των εκδοτών στο εσωτερικό της χώρας,  το περιοδικό «ΦΙΛΟΤΕΚΝΗ ΑΙΤΩΛ/ΝΙΑ».
      13) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στη βράβευση της πιο δραστήριας εθελοντικής οργάνωσης.
      14) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία η Ένωση Αστυνομικών Υπαλλήλων Νομού Καστοριάς ζητεί την ανέγερση κτιρίου για τη στέγαση των υπηρεσιών της Αστυνομικής Διεύθυνσης Καστοριάς.
      15) Οι Βουλευτές κυρία ΕΛΠΙΔΑ ΠΑΝΤΕΛΑΚΗ και κύριος ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία ο Σύνδεσμος Ελληνικών Γυμναστικών και Αθλητικών Σωματείων – Ένωση Αθλητικών Σωματείων ΣΕΓΑΣ Πειραιά ζητεί την κατασκευή προπονητηρίου και αθλητικού κέντρου στον Πειραιά.
      16) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ο Εμπορικός και Επαγγελματοβιοτεχνικός Σύλλογος Δερβενίου και περιχώρων Κορινθίας ζητεί την αναβάθμιση της λειτουργίας του αστυνομικού σταθμού Δερβενίου.
      17) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Χορτιάτη Θεσσαλονίκης ζητεί την επίλυση του στεγαστικού προβλήματος του πιο πάνω Σχολείου.
      18) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Σωματείο Συμβασιούχων Πυροσβεστών Νομού Θεσσαλονίκης ζητεί τη μετατροπή των συμβάσεων των μελών του σε αορίστου χρόνου.
      19) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο κ. Χρ. Μωραϊτης ζητεί την αύξηση των αποδοχών των κληρικών.
      20) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Δήμος Δωδώνης Ιωαννίνων ζητεί τη σύνδεση του αρχαιολογικού χώρου της Δωδώνης με την Εγνατία οδό.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Μόβρης Αχαιός ζητεί την κατασκευή οδικού κόμβου στο ύψος Γομοστού Μόβρης Αχαΐας.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Μονάδα Χρόνιας Αιμοκάθαρσης «Φιλοξενία» ζητεί τη στήριξη της λειτουργίας της.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Ακράτας Αχαΐας ζητεί την επανεξέταση του θέματος της χάραξης της νέας σιδηροδρομικής γραμμής Κιάτου – Πατρών Αχαΐας.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας σχετικά με τα προβλήματα στέγασης των σχολείων του Νομού Αχαΐας.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας σχετικά με τη στελέχωση του αστυνομικού σταθμού Σαγέικων του Δήμου Μόβρης Αχαΐας.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας σχετικά με υψηλούς λογαριασμούς τηλεφώνων στην Πολεοδομία Αιγίου Αχαΐας.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας σχετικά με την απαγόρευση πώλησης αλκοόλ σε εφήβους κάτω των 18 ετών.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας σχετικά με τα οικονομικά προβλήματα της διοργάνωσης του Καρναβαλιού των Πατρών.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσιεύματα εφημερίδων στα οποία καταγγέλλεται οργανωμένη λαθροθηρία  στην προστατευόμενη περιοχή Στροφυλίας – Κοτυχίου Αχαΐας.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας σχετικά με την ανανέωση των συμβάσεων σε εργαζόμενους σε καποδιστριακούς δήμους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2254/19-7-2004 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1062210/1738/Α0012/28-7-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 2254/19.7.2004 ερώτηση του Βουλευτή κ. Ανδ. Μακρυπίδη, σχετικά με το πιο πάνω θέμα, σας γνωρίζουμε τα ακόλουθα:
      Το Υπουργείο Οικονομίας και Οικονομικών μέσα στα πλαίσια της ριζικής αναμόρφωσης της φορολογίας εισοδήματος που εξαγγέλθηκε από την Κυβέρνηση για τη δημιουργία ενός δίκαιου και οικονομικά αποτελεσματικού συστήματος, το οποίο να ανταποκρίνεται στις σύγχρονες εξελίξεις με βασικά χαρακτηριστικά τη δίκαιη κατανομή του φορολογικού βάρους, την προστασία του εισοδήματος των εργαζομένων από τον πληθωρισμό, την καταπολέμηση της φοροδιαφυγής και αποκατάσταση κλίματος εμπιστοσύνης μεταξύ κράτους και φορολογουμένων, θα λάβει υπόψη και θα μελετήσει όλες τις προτάσεις και τα αιτήματα που διατυπώνονται στα πλαίσια της ως άνω αναμόρφωσης.
      Ο Υφυπουργός
      ΑΔΑΜ ΡΕΓΚΟΥΖΑΣ»
      2. Στην με αριθμό 2348/22-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 248/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας, τα εξής:
      Το ΥΠΕΧΩΔΕ οριοθέτησε την πληγείσα περιοχή με σχετική Κοινή Υπουργική Απόφαση, προσέλαβε Τεχνικό Σύμβουλο, για τη σύνταξη της οριστικής μελέτης και των τευχών δημοπράτησης και θα προχωρήσει σε διαγωνισμό για την ανάδειξη αναδόχου του έργου «Αποκατάσταση ζημιών στον λιμένα της Νήσου Κέας» μετά τη θεομηνία της 22.1.2004.
      Μετά την ολοκλήρωση της μελέτης θα προχωρήσει στη δημοπράτηση του υπόψη έργου.
      Το χρονοδιάγραμμα ολοκλήρωσης του έργου, το ύψος της δαπάνης και η εξασφάλιση πιστώσεων θα καθοριστούν μετά το πέρας της οριστικής μελέτης.
      Ο Υπουργός
      Γ. ΣΟΥΦΛΙΑΣ»
      3. Στην με αριθμό 2351/22-7-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 249/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι το αίτημα διάνοιξης παραλλήλων οδών εκατέρωθεν της. Παλαιάς Εθνικής Οδού στο Δημοτικό Διαμέρισμα Σταλίδας, θα εξετασθεί στα πλαίσια νέας χρηματοδότησης και ιεράρχησης των αναγκών βελτίωσης των εθνικών οδών και με σχετικές τεχνικές και περιβαλλοντικές μελέτες που θα απαιτηθούν.
      Ο Υπουργός
      Γ. ΣΟΥΦΛΙΑΣ»
      4. Στην με αριθμό 2448/27-7-04 ερώτηση του Βουλευτή κ. Βασίλη Κεγκέρογλου δόθηκε με το υπ’ αριθμ. 600Β/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση του ως άνω σχετικού εγγράφου, σας ενημερώνουμε ότι η αναφερόμενη εις το θέμα Κοινή Υπουργική Απόφαση με αρ. πρωτ. 9726/27-2-04, τροποποίησε την ανάλογη προηγούμενη ΚΥΑ, με αρ. πρωτ. 5547/2002.
      Σύμφωνα με τις Αποφάσεις αυτές, ρυθμίζονται πρόστιμα παλαιών αυθαιρέτων κατασκευών, με κοινωνικά κατά κύριο' λόγο κριτήρια, για διάστημα περισσότερο των 2,5 ετών.
      Επομένως από τα παραπάνω συνάγεται ότι οι ενδιαφερόμενοι είναι ήδη ενήμεροι για την καταληκτική ημερομηνία, (6-9-04) έχοντας κάθε άνεση χρόνου για να προβούν στις δέουσες ενέργειες.
      Ο Υπουργός
      Γ. ΣΟΥΦΛΙΑΣ»
      5. Στην με αριθμό 2171/14-7-04 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 7017/4/4433/2-8-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. Μαντούβαλος, σε ό,τι μας αφορά, σας γνωρίζουμε ότι, σύμφωνα με τις ισχύουσες διατάξεις, στις Σχολές Αστυφυλάκων και Πυροσβεστών εισάγονται χωρίς εξετάσεις, καθ΄ υπέρβαση, αθλητές, οι οποίοι έχουν πετύχει εξαιρετική αγωνιστική διάκριση σε ατομικά ή ομαδικά αθλήματα Ολυμπιακών Αγώνων ή Παγκοσμίων ή Ευρωπαϊκών πρωταθλημάτων, όπως η διάκριση αυτή ρητά καθορίζεται στις διατάξεις του ν.2725/1999, σε συνδυασμό με τις διατάξεις της υπ΄ αριθ. 30952 από 31-12-1999 απόφασης του Υφυπουργού Πολιτισμού, με την προϋπόθεση ότι έχουν και τα προσόντα που απαιτούνται για τους λοιπούς υποψηφίους.
      Ήδη όμως, από το Υπουργείο μας, προωθείται τροπολογία σε σχέδιο νόμου, όπου προβλέπεται η προαγωγή σε αξιωματικούς των υπηρετούντων στην Ελληνική Αστυνομία ή το Πυροσβεστικό Σώμα μελών της εθνικής ομάδας ποδοσφαίρου, που κατέλαβαν το 2004 ή εφεξής καταλαμβάνουν την πρώτη θέση στο πανευρωπαϊκό πρωτάθλημα ποδοσφαίρου.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      6. Στην με αριθμό 2139/13-7-04 ερώτηση ΑΚΕ 126 του Βουλευτή κ. Νικολάου Νικολόπουλου δόθηκε με το υπ’ αριθμ. 7017/4/4428/2-8-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης και αίτησης κατάθεσης εγγράφων, που κατέθεσε ο Βουλευτής κ. Ν. Νικολόπουλος, σε ό,τι μας αφορά, σας γνωρίζουμε ότι, για την ανέγερση κτιρίου στο οποίο θα στεγασθούν οι Υπηρεσίες της Αστυνομικής Διεύθυνσης Αχαιας, από την αρμόδια Υπηρεσία του Υπουργείου μας, έγιναν οι απαιτούμενες ενέργειες προς την Κτηματική Εταιρεία του Δημοσίου (Κ.Ε.Δ.), η οποία έχει και την ευθύνη της όλης διαδικασίας, καθόσον ο σχετικός διαγωνισμός βρίσκεται σε εξέλιξη.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στην με αριθμό 2086/12-7-04 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 7017/4/4421/3-8-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Βρεττός, σας γνωρίζουμε ότι το αντικείμενο αυτής δεν ανάγεται στην αρμοδιότητα του Υπουργείου μας. Ωστόσο πρέπει να επισημάνουμε ότι, κατά την πρόσφατη καταστροφική πυρκαγιά στην περιοχή της Πάρνηθας, όπου δυστυχώς θρηνήσαμε και ανθρώπινα θύματα, από το Πυροσβεστικό Σώμα διετέθησαν μεγάλες δυνάμεις με τα ανάλογα επίγεια και εναέρια μέσα, από τις οποίες κατεβλήθηκε μεγάλη προσπάθεια, υπό ιδιαίτερα δυσμενείς καιρικές συνθήκες, με αποτέλεσμα να περιορισθεί, σε μεγάλο βαθμό, το καταστροφικό έργο της πυρκαγιάς.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      8. Στην με αριθμό 2395/23-7-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 71654/ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2395/23.7.04, την οποία κατέθεσε η Βουλευτής κα Ευαγγελία Σχοιναράκη-Ηλιάκη και αφορά σε διορισμούς Εκπαιδευτικών Πρωτοβάθμιας και Δευτεροβάθμιας Εκπαίδευσης, σας γνωρίζουμε τα ακόλουθα:
      Για τους διορισμούς των εκπαιδευτικών για το σχολικό έτος 2004-2005 έχουν ήδη κυκλοφορήσει οι σχετικές εγκύκλιοι για την υποβολή αιτήσεων και υπολογίζεται ότι οι σχετικές διαδικασίες θα έχουν ολοκληρωθεί εγκαίρως ώστε να βρίσκονται όλοι στις θέσεις τους με την έναρξη του σχολικού έτους.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      9. Στην με αριθμό 2467/28-7-04 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 72416/ΙΗ/5-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2467/28.7.04, την οποία κατέθεσε ο Βουλευτής κ. Χρήστος Αηδόνης και αφορά στους Διευθυντές των Σχολείων Δεύτερης Ευκαιρίας, σας γνωρίζουμε τα ακόλουθα:
      Όλες οι θέσεις των Διευθυντών των Σχολείων Δεύτερης Ευκαιρίας, (Σ.Δ.Ε) καλύπτονται με αποσπάσεις μονίμων εκπαιδευτικών ,διάρκειας ενός (1) έτους, σύμφωνα με τις διατάξεις της παρ.7α του άρθρο 9 του Κανονισμού Οργάνωσης και Λειτουργίας των Σχολείων Δεύτερης Ευκαιρίας (Σ.Δ.Ε) (ΦΕΚ 1003/τ.Β΄/2003). Συνεπώς, η επαναπροκήρυξη των θέσεών τους είναι επιβεβλημένη για τη νέα εκπαιδευτική περίοδο.
      Τονίζεται ότι δεν υπήρξε αντικατάσταση κανενός Διευθυντού αλλά προκήρυξη θέσεων για την πλήρωση των ήδη λειτουργούντων δεκαοκτώ (18) και των νέων δεκατεσσάρων (14) Σ.Δ.Ε, διαδικασία η οποία καθορίζεται από τις διατάξεις των παρ. 1,3,5 και 7 του άρθρ.9 του ανωτέρω Κανονισμού.
      Τέλος, επισημαίνεται ότι από τις δεκαοκτώ (18) θέσεις Διευθυντών Σ.Δ.Ε που λειτούργησαν κατά την προηγούμενη εκπαιδευτική περίοδο, οι δέκα καλύφθηκαν από ήδη υπηρετούντες Διευθυντές, γεγονός που αποδεικνύει ότι όχι μόνο τηρήθηκε η νόμιμη διαδικασία αλλά και αξιοκρατικά επελέγησαν οι ικανότεροι.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      10. Στην με αριθμό 1646/22-6-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 58907/α/ΙΗ/3-8-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας συμπληρωματικά στην ερώτηση με αριθμό 1646/22-6-04 που κατέθεσε ο Βουλευτής κ. Αλέξ. Αλαβάνος και η οποία αναφέρεται στην πρόσληψη προσωπικού για την στελέχωση του Μουσείου Ύδρας, σας γνωρίζουμε ότι η αρμόδια υπηρεσία του ΥΠΕΠΘ με σχετικό έγγραφό της ζήτησε από το Υπουργείο Εσωτερικών, Δημόσιας Διοίκησης και Αποκέντρωσης την κατ' εξαίρεση έγκριση πρόσληψης πέντε (5) ατόμων διαφόρων ειδικοτήτων με σχέση εργασίας ιδιωτικού Δικαίου για την κάλυψη των εποχιακών αναγκών στην Υπηρεσία των Γ.Α.Κ. - Τοπικό Αρχείο Ύδρας και την ομαλή λειτουργία του Μουσείου της υπηρεσίας αυτής κατά τη διάρκεια της τουριστικής περιόδου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      11. Στην με αριθμό 590/7-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ8/Γ/Φ.22/8676/2697/28-5-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης με αριθμό 590/7-5-2004 του Βουλευτή κ. Δημ. Πιπεργιά, που κατατέθηκε στη Βουλή των Ελλήνων, σας γνωστοποιούμε τα εξής:
      1. Το Υπουργείο Ανάπτυξης στα πλαίσια των αρμοδιοτήτων του, αποσκοπεί στην ισόρροπη προώθηση του καλύτερου τρόπου αξιοποίησης του ορυκτού πλούτου της Χώρας μας προς όφελος του κοινωνικού συνόλου, με ιδιαίτερη ευαισθησία στην προστασία του περιβάλλοντος και την ασφάλεια των εργαζομένων και περιοίκων και των υπόλοιπων οικονομικών δραστηριοτήτων της κάθε περιοχής.
      2. 0 θεσμοθετημένος φορέας του Υπουργείου Ανάπτυξης για τον έλεγχο των συνθηκών υγιεινής και ασφάλειας των εργαζομένων και περιοίκων, την ορθολογική εκμετάλλευση και την εν γένει προστασία του περιβάλλοντος των εξορυκτικών δραστηριοτήτων που διενεργεί η εταιρεία ΛΑΡΚ0 στο νομό Ευβοίας, είναι η Επιθεώρηση ση Μεταλλείων Νοτίου Ελλάδος.
      3. Η εν λόγω Υπηρεσία μας, διενεργεί συστηματικούς ελέγχους σε όλες τις εξορυκτικές δραστηριότητες που διενεργεί η εταιρεία ΛΑΡΚ0 στο νομό Ευβοίας. Κατά τους ελέγχους αυτούς δίνονται γραπτές εντολές για την λήψη των απαιτούμενων μέτρων ασφαλείας, ενώ όταν διαπιστώνονται παραβάσεις της κείμενης νομοθεσίας επιβάλλονται διοικητικές κυρώσεις. Οι πρωτοβουλίες του ΥΠΑΝ, πέραν όλων των άλλων, αποσκοπούν και στην αποφυγή δημιουργίας προβλημάτων των εξορυκτικών δραστηριοτήτων σε άλλες οικονομικές δραστηριότητες της περιοχής (π.χ. καλλιέργειες) και αποτελούν δικλείδα ασφαλείας γι’ αυτές.
      Ενδεικτικά αναφέρουμε ότι κατά την τελευταία τριετία Μεταλλείων Νοτίου Ελλάδος, διενεργήθηκαν στην εν λόγω περιοχή (στην οποία αναφέρεται η ανωτέρω ερώτηση) και στις εξορυκτικές δραστηριότητες ΛΑΡΚΟ προληπτικοί έλεγχοι κατά το Σεπτέμβριο του 2001, το Σεπτέμβριο του 2002 και το Δεκέμβριο του 2003. Μετά από κάθε έλεγχο δόθηκαν εγγράφως αυστηρές εντολές για λήψη μέτρων ασφαλείας εργαζομένων και περιοίκων, προστασίας του περιβάλλοντος και ορθολογικής εκμετάλλευσης.
      Επισημαίνεται ότι έχουν δοθεί εντολές για τον έλεγχο εκπομπής σκόνης καθώς και σχολαστικής τήρησης των εγκεκριμένων περιβαλλοντικών μελετών. Από τα επίσημα στοιχεία που τηρούνται στα σχετικά βιβλία της εταιρείας ΛΑΡΚ0, δεν προκύπτουν υπερβάσεις στα επιτρεπόμενα όρια των μετρούμενων ρύπων. Επίσης η υλοποίηση των εγκεκριμένων περιβαλλοντικών μελετών ακολουθεί την πρόοδο των εξορυκτικών δραστηριοτήτων, που σχετίζεται άμεσα με την προσφορά και ζήτηση των εξορυσσόμενων προϊόντων.
      4. Η Επιθεώρηση Μεταλλείων Νοτίου Ελλάδος θα συνεχίσει να παρακολουθεί με σχολαστικότητα την τήρηση των εντολών της, που έχουν δοθεί στην εταιρεία ΛΑΡΚ0, σχετικά με τις εξορυκτικές δραστηριότητες που διενεργεί στο νομό Ευβοίας, καθώς και την εφαρμογή από αυτή της κείμενης νομοθεσίας. Ταυτόχρονα προγραμματίζεται η διενέργεια νέας σειράς αυτοψιών στην εν λόγω περιοχή στο άμεσο μέλλον, στα πλαίσια του ετήσιου προγράμματος των τακτικών ελέγχων της Επιθεώρησης Μεταλλείων Νοτίου Ελλάδος.
      Ο Υφυπουργός
      ΓΕΩΡΓΙΟΣ ΣΑΛΑΓΚΟΥΔΗΣ»
      12. Στην με αριθμό 1556/18-6-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 314/6-7-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, για τα θέματα της αρμοδιότητάς μας, σας πληροφορούμε τα εξής:
      1)α. Το Υπουργείο έχει θεσπίσει ένα σύγχρονο νομοθετικό πλαίσιο για την αντιμετώπιση των αδέσποτων ζώων συντροφιάς καθώς και των παραγόντων εκείνων που δυναμικά επηρεάζουν τον πληθυσμό αυτό και τη διαχείρισή του π.χ. μέτρα ελέγχου πληθυσμού των δεσποζομένων ζώων συντροφιάς, (υποχρεώσεις ιδιοκτητών δεσποζομένων ζώων συντροφιάς, σήμανση των ζώων αυτών, έλεγχος της αναπαραγωγικής τους δραστηριότητας με στείρωση κ.λ.π.) όροι και προϋποθέσεις εκτροφής, αναπαραγωγής ζώων συντροφιάς καθώς και πώλησης αυτών από τα καταστήματα πώλησης.
      β. Ιδιαίτερα, τα μέτρα για την αντιμετώπιση των αδέσποτων ζώων, όπως προβλέπονται στο Ν. 3170/2003 (ΦΕΚ 191 Α’), «Ζώα συντροφιάς, αδέσποτα ζώα συντροφιάς και άλλες διατάξεις» και στην κατ’ εξουσιοδότηση αυτού Υπουργική Απόφαση 280239/2003 (ΦΕΚ 1713 Β’) «Πρόγραμμα αντιμετώπισης αδέσποτων σκύλων και άλλες σχετικές διατάξεις», περιλαμβάνουν:
      τμηματική περισυλλογή τους από τις αρμόδιες Δημοτικές αρχές σε συνεργασία με τα φιλοζωικά σωματεία, 
      κτηνιατρική εξέταση αυτών, στείρωση, εμβολιασμό, αποπαρασίτωση, τη σήμανση την καταγραφή τους και μετά τη λήξη του χρόνου νοσηλείας που ακολουθεί τη στείρωση, τα ζώα υιοθετούνται ή επανεντάσσονται από το χώρο από τον οποίο περισυλλέγησαν με την ευθύνη και την φροντίδα των προαναφερόμενων φορέων.
      γ. Με το νόμο αυτό δεν ευνοείται η ασυλοποίηση των ζώων σε καταφύγια. Τα νέα καταφύγια Θα είναι περιορισμένης δυναμικότητας, ώστε να χρησιμοποιηθούν σαν κέντρα στείρωσης.
      Επίσης τα ήδη λειτουργούντα πρέπει να συμμορφωθούν με τους όρους που τίθενται στην Υπουργική Απόφαση 280262/2003 (ΦΕΚ 1874 Β’) «Όροι και προϋποθέσεις χορήγησης άδειας ίδρυσης και λειτουργίας καταφυγίων αδέσποτων ζώων συντροφιάς» μέχρι την 01-01-2005. Μέχρι την ημερομηνία αυτή, σύμφωνα με σχετική εγκύκλιό μας, οι φορείς λειτουργίας των καταφυγίων αυτών δεν επιτρέπεται να πραγματοποιούν περισυλλογή, αλλά μπορούν να δραστηριοποιούνται στους επιμέρους στόχους του προγράμματος που δεν καθιστά αναγκαία την ύπαρξη εγκαταστάσεων.
      2)α. Σύμφωνα με την Κοινή Υπουργική Απόφαση 28026 1/2003 (ΦΕΚ 1843 Β’), «Χορήγηση οικονομικής ενίσχυσης για την ίδρυση και λειτουργία καταφυγίων αδέσποτων ζώων συντροφιάς, συμπεριλαμβανομένης της εφαρμογής του προγράμματος, περισυλλογής, στείρωσης, εμβολιασμού, αποπαρασίτωσης, σήμανσης, καταγραφής, υιοθεσίας ή επανένταξης αδέσποτων σκύλων», έχει εγκριθεί το ποσό των 12.000.000 €, για την υλοποίηση του προαναφερόμενου προγράμματος, διάρκειας τουλάχιστον 3 ετών.
      Ή πίστωση αυτή βαρύνει τον Τακτικό Προϋπολογισμό του Υπουργείου.
      β. Επιπρόσθετα, με την Κοινή Υπουργική Απόφαση 25937 1/2004 (ΦΕΚ 781 Β’), «Χορήγηση οικονομικής ενίσχυσης για την ίδρυση και λειτουργία καταφυγίων αδέσποτων ζώων συντροφιάς, συμπεριλαμβανομένης της εφαρμογής του προγράμματος, περισυλλογής, στείρωσης, εμβολιασμού, αποπαρασίτωσης, σήμανσης, καταγραφής, υιοθεσίας ή επανένταξης αδέσποτων σκύλων», έχει εγκριθεί το ποσό των 4.000.000 €, για την υλοποίηση του προγράμματος αυτού, κατά το έτος 2004.
      γ. Με τις τελευταίες αυτές πιστώσεις θα ενισχυθούν οι Δήμοι, οι Κοινότητες, τα Διαδημοτικά Κέντρα και τα φιλοζωικά σωματεία, ως το 70% των επιλέξιμων δαπανών για την οικονομική ενίσχυση των χρηματοδοτούμενων δραστηριοτήτων.
      3)α. Το Υπουργείο ως καθ’ ύλην αρμόδιο για την προστασία των ζώων, δεν έχει δώσει Καμία εντολή για «την αποτρόπαια λύση της μαζικής εξόντωσης» των αδέσποτων σκύλων ενόψει των Ολυμπιακών Αγώνων και καταδικάζει απερίφραστα τα φαινόμενα των δηλητηριάσεων αδέσποτων ζώων από ασυνείδητους, οι οποίοι σε καμία περίπτωση δεν αντιπροσωπεύουν τους Έλληνες πολίτες και τη συμπεριφορά τους απέναντι στα ζώα.
      Επίσης οι κάθε είδους καταγγελίες που με αβάσιμες υποθέσεις συνδέουν τις αρμόδιες αρχές της Χώρας μας για υποστήριξη ή χρηματοδότηση του φαινομένου αυτού, ενόψει μάλιστα των Ολυμπιακών Αγώνων, έχουν αποσταλεί για τη σχετική διερεύνησή τους στον αρμόδιο Εισαγγελέα Πρωτοδικών, προκειμένου οι καταγγέλοντες να θέσουν υπόψη της Δικαιοσύνης τα στοιχεία που έχουν στη διάθεσή τους και να τιμωρηθούν παραδειγματικά οι δράστες των πράξεων αυτών.
      β. Επίσης το Υπουργείο απέστειλε σχετική επιστολή προς τους Υφυπουργούς Δημόσιας Τάξης και Εσωτερικών, Δημόσιας Διοίκησης και Αποκέντρωσης, αντίστοιχα, ζητώντας την παροχή της συνδρομής αφενός των Αστυνομικών Αρχών για την επαγρύπνησή τους και τον εντοπισμό των δραστών των πράξεων αυτών και αφετέρου των Δημοτικών Αρχών, για τη δραστηριοποίησή τους στην υλοποίηση των στόχων του προγράμματος και την προστασία των αδέσποτων ζώων από κάθε πράξη που είναι επισφαλής για την υγεία και την προστασία τους, σε συνεργασία με τοπικά φιλοζωικά σωματεία. 
      Ο Υφυπουργός
      Α. ΚΟΝΤΟΣ»
      13. Στην με αριθμό 1571/18-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 317/5-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν σι Βουλευτές κ.κ. Ν. Γκατζής, Τ. Τσιόγκας, σας πληροφορούμε τα εξής:
      1. Για τις μη καλυπτόμενες από τον ΕΛ.Γ.Α. ζημιές που προκλήθηκαν από τις δυσμενείς καιρικές συνθήκες Νοεμβρίου 2001 — Ιανουαρίου 2002 (πρόγραμμα FROGY) στο φυτικό κεφάλαιο του Δημοτικού Διαμερίσματος Αχιλλείου του Δήμου Πτελεού Ν. Μαγνησίας, καταβλήθηκαν από τον Οργανισμό, μέχρι σήμερα, Κρατικές Ενισχύσεις ύψους 706.587,51 €.
      Για την ολοκλήρωση της καταβολής των ενισχύσεων, υπολείπονται 150.000 € περίπου, τα οποία αφορούν τις δύο ετήσιες δόσεις της συμπληρωματικής ενίσχυσης ( και οι οποίες θα καταβληθούν Δεκέμβριο 2004 και Δεκέμβριο 2005 αντίστοιχα.
      Ο Υπουργός
      Σ. ΤΣΙΤΟΥΡΙΔΗΣ»
      14. Στην με αριθμό 1595/21-6-04 ερώτηση του Βουλευτή κ. Γ. Παπαγεωργίου δόθηκε με το υπ’ αριθμ. 323/5-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Παπαγεωργίου, σας πληροφορούμε τα εξής:
      Ι. Για τις καλυπτόμενες από τον ΕΛ.Γ.Α. ζημιές που προκλήθηκαν από τις υπερβολικές βροχοπτώσεις Απριλίου (περίοδος ανθοφορίας) στις καλλιέργειες κερασιάς του Ν. Εύβοιας, υποβλήθηκαν στον ΕΛ.Γ.Α. περίπου 300 δηλώσεις.
      Η διενέργεια των εξατομικευμένων εκτιμήσεων άρχισε από 28-6-04.
      2. Ο ΕΛ.Γ.Α. προχωρά ήδη στην εφαρμογή καταβολής των αποζημιώσεων για τις ζημιές στη φυτική παραγωγή εντός τριμήνου από το χρόνο συγκομιδής του προϊόντος. Ήδη πληρώνονται οι πρώτες περιπτώσεις αποζημιώσεων εντός 3 μηνών.
      Σε περίπτωση καθυστέρησης πέραν του τριμήνου, οι αποζημιώσεις θα καταβάλλονται, στα δικαιούχους εντόκως.
      Ο Υπουργός
      Σ. ΤΣΙΤΟΥΡΙΔΗΣ»
      15. Στην με αριθμό 1577/18-6-04 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. 315/5-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Θ. Τζακρή, για τα θέματα της αρμοδιότητάς μας, σας πληροφορούμε τα εξής:
      1. Η προστασία των καλλιεργειών από καιρικές αντιξοότητες αποτελεί ουσιαστικό μέλημα του ΕΛ.Γ.Α. και ένα από τα κύρια αντικείμενα δραστηριότητάς του. Ο ΕΛ.Γ.Α αποτελεί έναν από τους ελάχιστους φορείς σ’ όλο τον κόσμο που εδραίωσε και ενσωμάτωσε την προστασία των καλλιεργειών από φυσικούς κινδύνους, στην γεωργοασφαλιστική διαδικασία. Ήδη ο ΕΛ.Γ.Α (ΟΓΑ) από το 1979 μέχρι σήμερα, έχει επεξεργαστεί και έχει εφαρμόσει σημαντικό αριθμό προγραμμάτων προστασίας των καλλιεργειών από τον παγετό και το χαλάζι.
      Στον τομέα του χαλαζιού, ο ΕΛ.Γ.Α εφαρμόζει προγράμματα πρόληψης και καταστολής με εναέρια μέσα (αεροπλάνα σποράς των χαλαζοφόρων νεφών) και επίγεια μέσα (αντιχαλαζικά κανόνια ηχοβολής), με αποκλειστικό σκοπό αφενός μεν την προστασία των καλλιεργειών, αφετέρου δε τη διασφάλιση του αγροτικού εισοδήματος.
      Το πρόγραμμα προστασία των καλλιεργειών από το χαλάζι με εναέρια μέσα, εφαρμόζεται από την 1η Απριλίου 2004, σε επταήμερη βάση και με εικοσιτετράωρη επιχειρησιακή ετοιμότητα, στην Κεντρική Μακεδονία και τη Θεσσαλία και συγκεκριμένα στην ευρύτερη περιοχή των Νομών Ημαθίας, Πέλλας, Λάρισας, Τρικάλων, Καρδίτσας και μέρους του Νομού Πιερίας, Κιλκίς και Θεσσαλονίκης, καλύπτοντας μια έκταση περίπου 5.000.000 στρ.
      2. Πρόσφατα χαλαζοπτώσεις, έπληξαν σημαντικές αγροτικές εκτάσεις του Νομού Πέλλας, εκτός των ορίων της περιοχής προστασίας του προγράμματος καταστολής χαλαζιού με εναέρια μέσα. Μια πιθανή επέκταση των ορίων της περιοχής αυτής, τόσο προς τα Βόρεια όσο και προς τα Δυτικά, για την πλήρη κάλυψη του Νομού Πέλλας, είναι τουλάχιστον για σήμερα απαγορευτική, εξαιτίας τόσο του ορεινού ανάγλυφου της εν λόγω περιοχής που δυσκολεύει την τήρηση των κανόνων Ασφάλειας Πτήσεων που θέτει η Υπηρεσία Πολιτικής Αεροπορίας, όσο και εξαιτίας της μικρής απόστασης από τα Βόρεια — Βορειοδυτικά γεωγραφικά σύνορα της χώρας, γεγονός που Θα σήμαινε ότι σε πολλές πτητικές επιχειρήσεις για αντιχαλαζική προστασία, τα αεροσκάφη του προγράμματος Θα έπρεπε να χρησιμοποιήσουν τον εναέριο χώρο των Σκοπίων, διαδικασία η οποία τουλάχιστον στη παρούσα φάση δεν μπορεί να υιοθετηθεί.
      Οι αρμόδιες Υπηρεσίες του ΕΛ.Γ.Α, στο πλαίσιο ενός ευρύτερου ανασχεδιασμού των προγραμμάτων ενεργητικής προστασίας, επεξεργάζονται και άλλα μέσα και τρόπους προστασίας των καλλιεργειών από το χαλάζι, προκειμένου στο μέλλον να προστατεύονται περισσότερες περιοχές είτε με μέσα προστασίας που ήδη χρησιμοποιούνται είτε με την εισαγωγή νέων μέσων προστασίας, όπως είναι σι γεννήτριες εδάφους. Στις άμεσες προτεραιότητες του ΕΛ.Γ.Α, εντάσσεται και ο Νομός Πέλλας δεδομένου ότι πληρούνται όλες εκείνες οι προϋποθέσεις για εφαρμογή προγράμματος ενεργητικής προστασίας, σε ότι αφορά τη συχνότητα εμφάνισης του φαινομένου και τις δυναμικές καλλιέργειες του εν λόγω Νομού.
      Για τα προβλήματα που παρουσιάστηκαν στη φετινή περίοδο στην εφαρμογή του προγράμματος χαλαζικής προστασίας με εναέρια μέσα, στους Νομούς Ημαθίας και Πέλλας, εξαιτίας της σοβαρής βλάβης που παρουσιάστηκε στο ραντάρ καιρού της Πολεμικής Αεροπορίας, που είναι εγκατεστημένο στη Θεσσαλονίκη, ο ΕΛ.Γ.Α κατέβαλε κάθε δυνατή προσπάθεια προκειμένου να αντιμετωπισθεί ταχύτατα το όλο Θέμα, παρά το γεγονός ότι η συγκεκριμένη βλάβη παρουσιάστηκε στο εν λόγω ραντάρ πρώτη φορά από τότε που εγκαταστάθηκε (1981).
      Συγκεκριμένα, ο ΕΛ.Γ.Α από την πρώτη στιγμή που εμφανίστηκε η βλάβη, ήταν σε συνεχή επικοινωνία με την Πολεμική Αεροπορία, προκειμένου να επισπευσθούν οι διαδικασίες για την αντιμετώπιση του όλου προβλήματος. Η τεχνική υποστήριξη των ραντάρ καιρού τόσο της Θεσσαλονίκης (αεροδρόμιο ΜΑΚΕΔΟΝΙΑ) όσο και της Λάρισας (Πολεμικό Αεροδρόμιο Λάρισας) ανήκει αποκλειστικά στην Πολεμική Αεροπορία.
      Επίσης επεξεργάστηκε και εναλλακτικά σενάρια αντιμετώπισης του προβλήματος.
      Στο πλαίσιο των βραχυπρόθεσμων εναλλακτικών σεναρίων εξετάστηκε και η περίπτωση μίσθωσης εφεδρικού ραντάρ καιρού για την περίοδο 2004 — 2008, διαδικασία η οποία σύντομα αναμένεται να ολοκληρωθεί. Με τον τρόπο αυτό ουσιαστικά εξασφαλίζεται σε ένα μεγάλο βαθμό η απρόσκοπτη λειτουργία του προγράμματος στην Κεντρική Μακεδονία και για τις επόμενες χαλαζικές περιόδους.
      Ήδη έχει αποκατασταθεί και η δεύτερη βλάβη που παρουσιάστηκε στο ραντάρ καιρού της Πολεμικής Αεροπορίας στις 2 Ιουνίου και το πρόγραμμα εφαρμόζεται κανονικά σε όλες τις περιοχές.
      3. Παράλληλα ο ΕΛ.Γ.Α, όπως κάθε χρόνο έτσι και για το έτος 2004, επιχορηγεί το αντιχαλαζικό δίχτυ στο σύνολο του Νομού Πέλλας, κυρίως για την προστασία των πυρηνοκάρπων, των μηλοειδών και των αμπελοειδών. Αυτό το μέσο εξασφαλίζει τις καλλιέργειες κατά τον πλέον αποτελεσματικό τρόπο, από τις καταστρεπτικές συνέπειες του χαλαζιού. Επειδή μέχρι σήμερα δεν είχε υπάρξει ενδιαφέρον, ξεκινήσαμε ήδη ευρύ πρόγραμμα ενημέρωσης τω αγροτών του Ν Πέλλας για το σημαντικό ύψος της επιχορήγησης, που ανέρχεται σε ποσοστό 60% της αξίας 4,αγοράς και εγκατάστασης του αντιχαλαζικού διχτύου.
      Ο Υπουργός
      Σ. ΤΣΙΤΟΥΡΙΔΗΣ»
      16. Στην με αριθμό 1573/18.6.04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. Φ90022/1709/339/6704 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ’ αριθμ. πρωτ. 1573/18-06-2004 ερώτησης που κατέθεσαν στη Βουλή των Ελλήνων οι Βουλευτές κ.κ. Άγγελος Τζέκης και Γιώργος Χουρμουζιάδης, σχετικής με συνταξιοδοτική υπόθεση της κ. Σοφίας Φλέσσα, σας πληροφορούμε τα ακόλουθα:
      Όπως μας γνώρισε ο Οργανισμός με το υπ’ αριθμ. πρωτ. 16683/25.06.04 έγγραφό του, η ανωτέρω, εγγεγραμμένη τόσο στον Κλάδο Πρόσθετης όσο και στον Κλάδο Κύριας Ασφάλισης Αγροτών, υπέβαλε την υπ’ αριθμ. πρωτ. 329/23-05-03 αίτηση για χορήγηση σύνταξης γήρατος από τον Οργανισμό. Κατά τον έλεγχο, ωστόσο, του συνταξιοδοτικού της φακέλου, προέκυψε ότι η κ. Φλέσσα οφείλει το σύνολο των απαιτούμενων εισφορών και στους δύο Κλάδους (συνολικά 4736,64 Ευρώ).
      Για τις μεν οφειλές της στον Κλάδο Πρόσθετης Ασφάλισης Αγροτών, σας γνωρίζουμε ότι σύμφωνα με τις διατάξεις του άρθρου 7 του ν. 3050/02, αυτές μπορούσαν να εξοφληθούν μέχρι τις 31-12-2003 (είτε εφάπαξ με έκπτωση 10% εντός τριμήνου από την ειδοποίηση της οφειλής, είτε σε δόσεις), δυνατότητα για την οποία η κ. Φλέσσα είχε ενημερωθεί με το υπ’ αριθμ. πρωτ. 19128/01-12-03 έγγραφο του Οργανισμού. Η κ. Φλέσσα, όμως, ουδέποτε εξόφλησε τις εισφορές της στον Κλάδο, αποτέλεσμα ο χρόνος ασφάλισής της από το 1988 έως το 1997 (Κλάδος Πρόσθετης) να καθίσταται ανενεργός. 
      Σε ό,τι αφορά τις οφειλές της ανωτέρω στον Κλάδο Κύριας Ασφάλισης Αγροτών, σας γνωρίζουμε ότι με την εξόφλησή τους και τη συμπλήρωση, βεβαίως, εκ μέρους της των χρονικών προϋποθέσεων ασφάλισής της στον Κλάδο, όπως αυτές ορίζονται στο άρθρ0 5 του ν. 2458/97 (από Τ0 έΤ0ς 2004, έξι (6) έτη ασφάλισης πρ0σαυξανόμενα ανά ημερολογιακό έτος, κατά ένα έτος, μέχρι και τη συμπλήρωση τουλάχιστον δεκαπέντε (15) ετών στον Κλάδο), ο Οργανισμός Θα προβεί στη χ0ρήγηση κύριας σύνταξης γήρατος.
      Το αίτημα της κ. Φλέσσα για παρακράτηση των καθυστερούμενων οφειλών της και στους δύο Κλάδους, από το ποσό της βασικής σύνταξης, έγινε δεκτό από τον Οργανισμό, ωστόσο δεν μπορούσε στην πράξη να υλοποιηθεί καθώς τα αναδρομικά της βασικής της σύνταξης δεν επαρκούσαν για τη εξόφληση των οφειλόμενων εισφορών.
      Τέλος, σας γνωρίζουμε ότι για την ανωτέρω έχει ήδη εκδοθεί η υπ’ αριθμ. πρωτ. 23284/2004 εγκριτική απόφαση χορήγησης βασικής σύνταξης γήρατος, η οποία επί του παρόντος προωθείται για μηχανογραφική επεξεργασία και προβλέπει πιθανό μήνα έναρξης καταβολής της τον Σειπέμβριο του έτους 2004, αναδρομικά από 01-11- 2002.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      17. Στην με αριθμό 1529/17.6.04 ερώτηση του Βουλευτή κ. Θάνου Μωραϊτη δόθηκε με το υπ’ αριθμ. 7017/4/4362/7.7.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Θ. ΜΩΡΑΪΤΗΣ, σας γνωρίζουμε ότι το μια από τις τομές που Προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
      Όμως, η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Στα πλαίσια δε αυτά Θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Ακαρνανίας και της ίδρυσης Αστυνομικού Τμήματος στο Δήμο Κεκροπίας.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      18. Στην με αριθμό 1534/17.6.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/4364/7.7.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. ΜΑΤΖΑΠΕΤΑΚΗΣ, σας γνωρίζουμε ότι σι έλεγχοι και η εφαρμογή της ισχύουσας νομοθεσίας, για την αποτροπή των παρανόμων σταθμεύσεων στα πεζοδρόμια, πεζοδρόμους και τις διαβάσεις στην περιοχή της πρωτεύουσας και κυρίως στο κέντρο αυτής, στα πλαίσια και του στρατηγικού σχεδίου για τη βελτίωση της οδικής ασφάλειας «ΚΑΘ’ ΟΔΟΝ 2001 — 2005», αποτελούν διαρκές μέλημα των αρμοδίων Υπηρεσιών μας, με αποκλειστικό στόχο τη διευκόλυνση της κυκλοφορίας πεζών και οχημάτων, την πρόληψη των τροχαίων ατυχημάτων και γενικότερα την αναβάθμιση της ποιότητας ζωής των πολιτών.
      Ενδεικτικά δε σας πληροφορούμε ότι, από 1/1 έως 31/5/2004, στην περιοχή του κέντρου της Αθήνας, βεβαιώθηκαν 24.134 παραβάσεις για παράνομες σταθμεύσεις οχημάτων σε πεζοδρόμους και σε πεζοδρόμια, αφαιρέθηκαν 9.023 πινακίδες κυκλοφορίας και απομακρύνθηκαν με γερανό 848 οχήματα, ενώ βεβαιώθηκαν και 297 παραβάσεις για κίνηση οχημάτων σε πεζοδρόμια.
      Οι Υπηρεσίες μας, στις οποίες δόθηκαν πρόσθετες εντολές και οδηγίες ενόψει και της διεξαγωγής των Ολυμπιακών Αγώνων, θα συνεχίσουν με αμείωτη ένταση τους ελέγχους στην περιοχή της πρωτεύουσας, για τον περιορισμό των προβλημάτων που δημιουργούνται από τις παράνομες σταθμεύσεις των οχημάτων και την κίνηση των μοτοποδηλάτων επί των πεζοδρομίων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      19. Στην με αριθμό 1444/15.6.04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 56655/ΙΗ/7.7.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1444/15.6.04, την οποία κατέθεσε η Βουλευτής κ. Μαρία Δαμανάκη και αφορά στη μονιμοποίηση των αναπληρωτών εκπαιδευτικών με αναπηρία ή γονέων ατόμων με αναπηρία 67% και άνω, σας γνωρίζουμε τα ακόλουθα:
      Α. Σύμφωνα με τις διατάξεις του άρθρου 6 παρ. Ι6α του ν.3027/2002 (ΦΕΚ 152/28.6.2002 τ.Α’) στον πίνακα διαγωνισμού του ΑΣΕΠ, οι υποψήφιοι για διορισμό σε Θέσεις μονίμων εκπαιδευτικών Α/Θμιας και Β/Θμιας Εκπ/σης, οι οποίοι έχουν τέσσερα παιδιά και άνω, τα οποία είναι ανήλικα ή υπηρετούν τη στρατιωτική τους Θητεία ή σπουδάζουν , κατατάσσονται κατά απόλυτη προτεραιότητα εφ’ όσον έχουν επιτύχει τη βαθμολογική βάση στο διαγωνισμό οι υποψήφιοι για πρόσληψη σε Θέσεις προσωρινών αναπληρωτών εκπαιδευτικών Α/θμιας και Β/θμιας Εκπ/σης που ανήκουν στην προαναφερόμενη κατηγορία των πολυτέκνων εντάσσονται στους οικείους Πίνακες προσωρινών αναπληρωτών κατ’ απόλυτη προτεραιότητα έναντι όλων των άλλων κατηγοριών υποψηφίων.
      Σύμφωνα με τις διατάξεις του άρθρου 16 παρ.2 του ν.3149/2003 (ΦΕΚ 141/10.6.2003 τ.Α’) στον πίνακα προσωρινών αναπληρωτών και ωρομισθίων εκπαιδευτικών κατατάσσονται με απόλυτη προτεραιότητα οι προαναφερόμενοι πολύτεκνοι και έπονται οι πάσχοντες από ομόζυγη μεσογειακή αναιμία κατά τα οριζόμενα στις διατάξεις του άρθρου 8 παρ.3 του Ν.1894/90 (ΦΕΚ 110 ΤΑ) έναντι όλων των άλλων κατηγοριών.
      Οι εκπαιδευτικοί που πάσχουν από σκλήρυνση κατά πλάκας προτάσσονται στους πίνακες αναπληρωτών και ωρομισθίων εκπαιδευτικών αμέσως μετά τους πολύτεκνους εξ ιδίας οικογενείας ή όσους πάσχουν από ομόζυγη μεσογειακή αναιμία. (Σχετική διάταξη Άρθρο 1 παρ.8 του Ν.3194/2033,ΦΕΚ 267/20.11.2003 τ.Α’).
      Στις θέσεις εκπαιδευτικού προσωπικού των ΣΜΕΑ και των Τμημάτων Ένταξη διορίζονται: α) επιτυχόντες στο διαγωνισμό πρόσληψης εκπαιδευτικών του Ν 2525/1997 μέχρι ποσοστό 20% του συνόλου των κενών οργανικών θέσεων εφόσον είναι τυφλοί, κωφοί και άτομα με ειδικές ανάγκες. Σχετική διάταξη άρθρο 4 παρ.2 του ν.281 7/2000,ΦΕΚ 78/14.3.2000 τ.Α’).
      Σύμφωνα με τις διατάξεις της παρ.4 του παραπάνω άρθρου του ιδίου Νόμου, στις εν λόγω εκπαιδευτικές μονάδες μετατίθενται, αποσπώνται και προσλαμβάνονται ως προσωρινοί αναπληρωτές τυφλοί, κωφοί και γενικά άτομα με ειδικές ανάγκες.
      Με τις διατάξεις του άρθρου 2 παρ.2 του Ν.3194/2003 ορίζεται ότι σε περίπτωση έλλειψης εκπαιδευτικών με προσόντα για διορισμό ή πρόσληψη αναπληρωτών στις μονάδες αυτές, τοποθετούνται εκπαιδευτικοί που είναι γονείς παιδιών με ειδικές εκπαιδευτικές ανάγκες και έχουν μειωμένη διδακτική εμπειρία σε ΣΜΕΑ.
      Β. Το ΥΠΕΠΘ μελετά τις προτάσεις των Διευθύνσεων Πρωτοβάθμιας και Δευτεροβάθμιας Εκπαίδευσης για την ίδρυση νέων Τμημάτων Ένταξης στις ΣΜΕΑ σε όλη την επικράτεια. Οι δε προτάσεις για κατ’ οίκον διδασκαλία και για προγράμματα συνεκπαίδευσης εξετάζονται, κατά περίπτωση, όταν υποβάλλονται, και εγκρίνονται άμεσα εφόσον πληρούνται οι νόμιμες προϋποθέσεις.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      20. Στην με αριθμό 1866/30.6.04 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 452Β/22.7.04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε ότι:
      Για την Περιοχή «Λίμνη Ταυρωπού- GR 1410001» του Εθνικού Καταλόγου περιοχών που προτείνονται για ένταξη στο Ευρωπαϊκό Οικολογικό Δίκτυο Ν 2000 σύμφωνα με την Οδηγία 92/43/ΕΟΚ έχει εκπονηθεί Ειδική Περιβαλλοντική Μελέτη (ΕΠΜ) και έχει συνταχθεί σχέδιο Προεδρικού Διατάγματος (Π.Δ.), σύμφωνα με το Ν. 1650/1986, για την προστασία και διαχείριση του υγροτόπου, των δασών και των δασικών εκτάσεων.
      Στο προτεινόμενο από τη μελέτη σχέδιο Π.Δ., προβλέπεται ότι «η ποιοτική και ποσοτική διαχείριση των υδατικών πόρων που τροφοδοτούν την Περιοχή οικοανάπτυξης και  την ευρύτερη περιοχή καθώς και ο προσδιορισμός του Κατώτερου ορίου της στάθμης της λίμνης καθορίζονται με την έκδοση Κ.Υ.Α. των Υπουργών Γεωργίας, Ανάπτυξης και ΠΕΧΩΔΕ εντός 2 ετών, μετά από μελέτη η οποία εκπονείται με μέριμνα του φορέα διαχείρισης».
      Ολοκληρώνεται από την υπηρεσία η αξιολόγηση της Ειδικής Περιβαλλοντικής Μελέτης, η οποία Θεωρείται από το Νόμο 1650/86, για το περιβάλλον, ως η απαραίτητη επιστημονική τεκμηρίωση για τη θεσμοθέτηση μέτρων προστασίας. Μετά την ολοκλήρωση της διαδικασίας αξιολόγησης ΕΠΜ Θα υποβληθεί προς έγκριση και Θα ακολουθήσει η δημοσιοποίηση του σχεδίου Π. Δ/τος μέσω του Νομαρχιακού Συμβουλίου Καρδίτσας.
      Ο Υπουργός
      Γ. ΣΟΥΦΛΙΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 6 Δεκεμβρίου 2004:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 470/29-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την παραχώρηση της διοίκησης και διαχείρισης της εταιρείας «ΑΣΤΗΡ ΠΑΛΛΑΣ ΒΟΥΛΙΑΓΜΕΝΗΣ» σε ιδιώτες, τη διασφάλιση των θέσεων εργασίας κλπ.
      2. Η με αριθμό 483/30-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων βελτίωσης της νέας εθνικής οδού Πατρών- Πύργου κλπ.
      3. Η με αριθμό 476/30-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με τη λήψη μέτρων για τον περιορισμό της ατμοσφαιρικής ρύπανσης στις μεγάλες πόλεις από πετρελαιοκίνητα και άλλα αυτοκίνητα.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 463/29-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τον Υπουργό Δικαιοσύνης, σχετικά με τα προβλήματα στην άσκηση δικαιοσύνης στο Πρωτοδικείο Ρεθύμνης κλπ.
      2. Η με αριθμό 484/30-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Γενικό Νοσοκομείο Ρόδου.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ 
      Επίκαιρες ερωτήσεις πρώτου κύκλου: 
      Πρώτη είναι η με αριθμό 474/30.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λάμπρου Παπαδήμα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις πρόσφατες κρίσεις τμηματαρχών στο Υπουργείο κλπ. 
      Η επίκαιρη ερώτηση του κυρίου συναδέλφου έχει ως εξής: 
      «Η «επανίδρυση του κράτους» προχωράει με σταθερά και συνεπή βήματα. Πρόσφατα μάλιστα ο Υπουργός Εσωτερικών, ως αρχιτέκτων του επανιδρυόμενου κράτους εξέδωσε εγκύκλιο για τη νόμιμη συγκρότηση των υπηρεσιακών συμβουλίων, με αποδέκτες όλους τους συναδέλφους του Υπουργούς. 
      Θα περίμενε λοιπόν κανείς ότι η εγκύκλιος αυτή θα γινόταν σεβαστή τουλάχιστον από τον εδκώσαντα Υπουργό. Όμως ο Υπουργός ΕΣΔΔΑ παραβιάζοντας το νόμο και αγνοώντας τη δική του εκύγκλιο υπογράφει την απόφαση συγκρότησης του Υπηρεσιακού Συμβουλίου του ΥΠΕΣΔΔΑ (πρώην ΥΠΕΣ) με πρόεδρο και εισηγήτρια τη ίδια υπάλληλο. 
      Το υπηρεσιακό συμβούλιο με την σύνθεση αυτή συνέρχεται και επιλέγει σαράντα τέσσερις τμηματάρχες της κεντρικής υπηρεσίας χωρίς να τηρηθούν βασικές διατάξεις του νόμου, όπως είναι η αξιολόγηση από την αντίστοιχη επιτροπή των εκθέσεων ουσιαστικών προσόντων των κρινόμενων. 
      Χωρίς ακόμη να ληφθούν υπ΄ όψιν τα κριτήρια που ορίζει ο Υπαλληλικός Κώδικας, υποβιβάζει πέντε από τους μέχρι τώρα τμηματάρχες σε απλούς εισηγητές και στη θέση τους επιλέγει νέους τμηματάρχες. Από την πρακτική αυτή δικαιωνόμαστε πλήρως, γιατί από την πρώτη στιγμή είχαμε καταγγείλει ότι «επανίδρυση του κράτους» σημαίνει προώθηση των γαλάζιων παιδιών στη Δημόσια Διοίκηση και τελικά στην «επανίδρυση του κομματικού κράτους της Δεξιάς». Το θέμα όμως δεν είναι αν δικαιώνεται το ΠΑΣΟΚ ή η Ν.Δ. Το θέμα εκτός από την τεράστια εθνική του διάσταση, που αφορά την ποιότητα της Δημόσιας Διοίκησης που δημιουργούμε, έχει και μια βαθιά ανθρώπινη διάσταση με αναφορά στον κάθε υπάλληλο που βλέπει τους κόπους μιας ζωής να γίνονται στάχτη στο βωμό σκοπιμοτήτων. 
      Ερωτάται ο κύριος Υπουργός:
      Είναι διατεθειμένος ως καθ’ ύλην αρμόδιος να διαδραματίσει το ρόλο του θεματοφύλακα των θεσμών που αφορούν το σύνολο της Δημόσιας Διοίκησης της χώρας δίνοντας πρώτα ο ίδιος το παράδειγμα σε όλους τους συναδέλφους του;
      Τι προτίθεται να κάνει για να ανατάξει τις συνέπειες της δεδομένης παράνομης συγκρότησης αλλά και λειτουργίας του υπηρεσιακού συμβουλίου του ΥΠΕΣΔΔΑ τόσο στις πρόσφατες κρίσεις τμηματαρχών όσο και στις προηγηθείσες κρίσεις των διευθυντών;»
      Ο κ. Παυλόπουλος έχει το λόγο για τρία λεπτά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε. 
      Κύριοι συνάδελφοι, όπως αναφέρει και ο αξιότιμος συνάδελφος ο οποίος υπογράφει τη σχετική επίκαιρη ερώτηση, όλοι γνωρίζουν ότι η επανίδρυση του κράτους προχωράει, σε πείσμα εκείνων οι οποίοι δημιούργησαν όλο αυτό το γραφειοκρατικό και αδιαφανές κράτος και που θα είχαν κάθε λόγο να εμμένουν στη συντήρησή του. 
      Η Κυβέρνηση εξελέγη ακριβώς για να πατάξει δομές γραφειοκρατίας και διαφθοράς, οι οποίες, όπως είναι γνωστό, υποβάθμισαν την ποιότητα της δημοκρατίας και διέσυραν την Ελλάδα διεθνώς. 
      Σε ότι αφορά τα δυο θέματα τα οποία θίγει ο κύριος συνάδελφος ή πρόκειται για κακή πληροφόρηση την οποία έχει ή μάλλον θέλει να εμφανίσει στη Βουλή άλλα πράγματα από εκείνα που ισχύουν. 
      Σε ό,τι αφορά το πρώτο θέμα που θίγει για τη σύνθεση των υπηρεσιακών συμβουλίων: Φαίνεται ότι δεν διάβασε την εγκύκλιο, η οποία εκδόθηκε και γιατί εκδόθηκε αυτή η εγκύκλιος.
      Φαίνεται, κύριε συνάδελφε, ότι ξεχάσατε ότι οι αποφάσεις του διοικητικού εφετείου, που ακόμα δεν έχουν φτάσει στο Συμβούλιο της Επικρατείας για να ξέρουμε ποια είναι η νομολογία που διαμορφώνεται τελικά, αφορούν αμαρτίες των ημερών του Υπουργείου σας. Διότι ψηφίσατε δύο νόμους στον Υπαλληλικό Κώδικα, τον 2683 και τον 2690 στη συνέχεια -τον Κώδικα Διοικητικής Διαδικασίας- οι οποίοι δεν συντονίζονταν μεταξύ τους όσον αφορά τη σύνθεση των συλλογικών οργάνων. Άλλα λέει ο Υπαλληλικός Κώδικας και η γενικότερη διάταξη που βρίσκεται μέσα στον Κώδικα Διοικητικής Διαδικασίας έχει άλλες ρυθμίσεις. 
      Έρχεται λοιπόν το εφετείο και ενώ παγίως ρυθμιζόταν το θέμα σύμφωνα με τον Υπαλληλικό Κώδικα λέει τώρα ότι κατά τη γνώμη του, επειδή είναι μεταγενέστερη και γενικότερη διάταξη, πρέπει να υπερισχύσει η θέση που θεσπίζει ο Κώδικας Διοικητικής Διαδικασίας. Και η εγκύκλιος απλώς ενημέρωνε μέχρις ότου ρυθμιστεί το θέμα –γιατί το ρυθμίζουμε- για το τι ακριβώς συμβαίνει. Για να ξέρουν τα υπηρεσιακά συμβούλια τι είναι εκείνο το οποίο λέει το διοικητικό εφετείο, που, όπως σας είπα, δεν έχει παγιωθεί σαν νομολογία ανωτάτου διοικητικού δικαστηρίου, δηλαδή του Συμβουλίου της Επικρατείας. 
      Επειδή ενημέρωσε το Υπουργείο για το γεγονός ότι εσείς ψηφίσατε δύο νόμους που κονταροχτυπιούνται και δεν είχατε λάβει την πρόνοια να διευκρινίσετε αν ισχύει ως ειδικότερος ο Υπαλληλικός Κώδικας ή ως γενικότερη διάταξη στη συνέχεια, αυτό οφείλεται στην Κυβέρνηση; 
      Όσον αφορά τα θέματα των κρίσεων, σας διαβεβαιώ ότι αξιοκρατικότερες κρίσεις δεν έχουν γίνει ποτέ. Φαίνεται ότι κρίνετε εξ ιδίων τα αλλότρια για το τι έχει συμβεί στις κρίσεις αυτές. Κι επειδή θα πάρετε το λόγο τώρα, όταν ακριβώς θα χρειαστεί να απαντήσω στη δευτερολογία μου, θα σας δώσω και τα στοιχεία για να δείτε τι κάνατε επί των ημερών σας, όπου βεβαίως το κομματικό χρώμα ήταν το πρωτεύον, και τι κάναμε τώρα εμείς που αγνοούμε τα κομματικά χρώματα. Γιατί φαίνεται ότι εσείς έχετε στοιχεία κομματικών χρωμάτων, τα οποία εγώ δεν γνωρίζω, αφού τα υπηρεσιακά συμβούλια έκριναν αποκλειστικά και μόνο με γνώμονα την αξιοκρατία. Στη δευτερολογία μου θα σας παραθέσω τα στοιχεία για το πόσοι είναι οι διευθυντές και οι τμηματάρχες και πόσοι αποκλείστηκαν, ακριβώς για να δείτε τι είναι εκείνο που λέτε στην επίκαιρη ερώτηση, την οποία υποβάλατε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ: Κύριε Πρόεδρε, διαβάσατε την ερώτησή μου. Ήταν πάρα πολύ συγκεκριμένη. Περίμενα συγκεκριμένη απάντηση από τον κύριο Υπουργό, αλλά ο κύριος Υπουργός προσπάθησε να δικαιολογήσει τα αδικαιολόγητα. Δεν εξήγησε γιατί, γνωρίζοντας τις αποφάσεις των διοικητικών δικαστηρίων, δεν εξέδωσε απόφαση συγκρότησης του υπηρεσιακού συμβουλίου του Υπουργείου του σύμφωνα με αυτά που λέει στην εγκύκλιο. 
      Βέβαια θα μου πείτε, κύριε Υπουργέ, ότι πιθανότατα στην πρώτη απόφαση να υπογράψατε χωρίς να έχετε δει τι σας είχαν φέρει οι εισηγητές, οι υπάλληλοί σας. Έλα όμως που μετά την εγκύκλιό σας εκδίδετε δεύτερη απόφαση, ορθή επανάληψη της πρώτης και στην ορθή επανάληψη, την οποία κάνατε επειδή είχατε παραλείψει να βάλετε αναπληρωτές στους τακτικούς, έχετε ξανά πρόεδρο και εισηγήτρια το ίδιο άτομο. Αυτά λοιπόν οφείλετε να τα εξηγήσετε στη δευτερολογία σας.
      Εγώ πείστηκα απόλυτα με την απάντησή σας, αλλά και με την πρακτική που ακολουθούσατε από τη μέρα που αναλάβατε το Υπουργείο, ότι ο στόχος σας είναι ένας και μοναδικός: πώς θα κομματικοποιήσετε τη Δημόσια Διοίκηση, πώς θα κομματικοποιήσετε το κράτος. Αυτό το υπηρετείτε, όπως λέω και στην ερώτησή μου, με συνέπεια μέχρι σήμερα. Και μάλιστα έχετε καταθέσει και νομοσχέδιο, όπου  όχι μόνο φροντίσατε να υποβαθμίσετε όλους τους διευθυντές και τμηματάρχες της Δημόσιας Διοίκησης για να μπορείτε να την ελέγχετε απόλυτα αλλά φροντίζετε από δω και στο εξής η Δημόσια Διοίκηση, αλλά και αυτοί που εισέρχονται για να την υπηρετήσουν, να είναι τελείως «γαλάζιοι». Φέρνετε τώρα νομοσχέδιο να καταργήσετε τη διαδικασία απ’ το ΑΣΕΠ και όταν σας παρατηρούν γιατί καταργείτε ευθέως τις διαδικασίες του ΑΣΕΠ για τις ΔΕΚΟ, εσείς απαντάτε με μια νομοθετική ρύθμιση που λέει ότι θα περνάνε όλες οι προσλήψεις από μια επιτροπή, στην οποία θα δίνουν συνέντευξη και ο βαθμός της συνέντευξης θα ισοδυναμεί με το 20% του συνολικού βαθμού. Θέλετε δηλαδή να ελέγξετε απόλυτα όλους τους εισερχόμενους.
      Θέλω να ξέρω, κύριε Υπουργέ, πιστεύετε ότι εξυπηρετείτε το κράτος; Εξυπηρετείτε τη Δημόσια Διοίκηση; Εξυπηρετείτε το κόμμα σας;
      Ξέρετε ότι το ΠΑΣΟΚ κέρδισε τρεις διαδοχικές εκλογές επειδή έκανε μεγάλες ρίξεις και τομές; Επειδή έφερε το ν. 2190; Δεν μας κόστισε πολιτικά αυτό. Κερδίσαμε εκλογές μ’ αυτόν το νόμο. 
      Εσείς γυρνάτε τη χώρα είκοσι χρόνια πίσω! Μήπως θα σας εξυπηρετήσει όμως προσωπικά εσάς, στην υστεροφημία σας; Να ξέρετε ότι αυτό που σήμερα λέγεται από δεκάδες χιλιάδες υπαλλήλους θα γραφτεί και στη δική σας ιστορία. Και πραγματικά λυπάμαι, γιατί ξέρετε πόσο σας εκτιμάω προσωπικά, ένας πανεπιστημιακός δάσκαλος της δικής σας καταξίωσης να επαληθεύει τη λαϊκή ρήση του δάσκαλου που δίδασκε και νόμο δεν εκράτει! 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαδήμα. 
      Το λόγο έχει ο κύριος Υπουργός. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι να διερωτάται κανείς εάν οι ανακρίβειες του κυρίου συναδέλφου οφείλονται στην παντελή έλλειψη πληροφόρησης ή εάν πραγματικά αυτά τα λέει παραπληροφορώντας εσκεμμένα. 
      Πρώτα-πρώτα, και το ξανατόνισα, γνωρίζετε, κύριε συνάδελφε, ότι οι αποφάσεις του εφετείου, δεν αποτελούν προηγούμενο νομολογίας, γιατί άλλα έλεγε προηγουμένως η νομολογία και οφείλονται στο ότι επί των ημερών σας ψηφίσατε δύο νόμους οι οποίοι κονταροκτυπιούνταν, Ξέρετε ότι η διαφορά με βάση την οποία προέκυψε αυτή η απόφαση αφορά δικούς σας νόμους και ότι αυτές οι αποφάσεις …
      ΛΑΜΠΡΟΣ ΠΑΠΑΔΗΜΑΣ: …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας παρακαλώ, κύριε Παπαδήμα! Δεν σας διέκοψα! Μάθετε να συμπεριφέρεσθε μέσα στη Βουλή! 
      Ξέρετε, λοιπόν, ότι αυτές οι αποφάσεις αφορούν δικές σας «αμαρτίες» και ότι η εγκύκλιος ενημέρωνε τα υπηρεσιακά συμβούλια για να γνωρίζουν περί τίνος πρόκειται, μέχρις ότου ρυθμιστεί ειδικά το θέμα για να μπορέσουμε ακριβώς να γνωρίζουμε ποια είναι η νόμιμη σύνθεση; 
      Δεύτερον, μιας και αναφέρατε για αξιοκρατία, τις κερκόπορτες του ρουσφετιού, τις οποίες αφήνατε ανοικτές και τις οποίες κλείσαμε εμείς επί των ημερών μας ολοκληρώνοντας την αρμοδιότητα του ΑΣΕΠ, γιατί δεν τις λέτε; 
      Λέτε ότι η συνέντευξη από κάποια επιτροπή θα γίνεται. Δεν περιμένατε καν να δείτε το νομοσχέδιο που είναι στο Γενικό Λογιστήριο και θα ανακοινωθεί τις επόμενες ημέρες για να δείτε ότι γίνεται από το ΑΣΕΠ η συνέντευξη. Εσείς θέλετε την ισοπέδωση των πάντων προς τα κάτω! 
      Μιας και μου ζητάγατε στοιχεία, για να καταλάβετε τι θα πει παραπληροφόρηση, σας ενημερώνω ότι από τους σαράντα τέσσερις τμηματάρχες του Υπουργείου Εσωτερικών, κύριε συνάδελφε, που υπήρχαν τρεις μόνο δεν έγιναν. Τρεις! Όλοι οι άλλοι έγιναν και ξέρετε ότι μεταξύ αυτών, αν και δεν με αφορά –το λέω σαν στοιχείο γιατί ο άνθρωπος είναι άξιος- είναι και ο πρόεδρος της ΠΑΣΠ. 
      Μήπως θυμάστε επί των ημερών σας να υπήρχε ποτέ επικεφαλής υπηρεσίας διευθυντής, γενικός διευθυντής, τμηματάρχης, ο οποίος να πρόσκειται σε οποιονδήποτε άλλο χώρο πλην του δικού σας; 
      Πραγματικά, στήσατε ένα ολόκληρο κράτος με την αναξιοκρατία και τον κομματικό νεποτισμό. Και έρχεται μία Κυβέρνηση η οποία με αξιοκρατία κρίνει τα πάντα και ζητάτε και τα ρέστα! Γιατί έτσι συνηθίσατε! Να δουλεύετε με τις δομές που στήνετε συνεχώς μέσα στο κράτος, θεωρώντας ότι το κράτος σάς ανήκει! Γιατί περάσατε από τη νοοτροπία της κομματικοποίησης του κράτους στην επιχείρηση κρατικοποίησης του κόμματος. 
      Ε, λοιπόν, αυτή η επιχείρηση δεν θα περάσει. Όχι γιατί θέλουμε να στήσουμε ένα άλλο κομματικό κράτος –που δεν ωφελεί κανέναν και ιδίως τον τόπο- αλλά γιατί αξιοκρατία θα επιβληθεί και θα το δείτε με το νόμο ο οποίος θα έρθει στη Βουλή τις επόμενες μέρες και τον οποίο θα συζητήσουμε εδώ. Τότε, θα δείτε πόσο ανακριβή είναι αυτά τα οποία είπατε! 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Η δεύτερη με αριθμό 481/30.11.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες κλπ., διαγράφεται λόγω κωλύμματος του κυρίου Υπουργού. 
      Στη συνέχεια θα συζητηθεί η τρίτη με αριθμό 475/30.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με την ελλιπή χρηματοδότηση των Τεχνολογικών Εκπαιδευτικών Ιδρυμάτων και τα προβλήματα λειτουργίας τους.
      Το περιεχόμενο της επίκαιρης ερώτησης έχει ως εξής:
      «Η σοβαρή οικονομική κρίση που διέπει όλα τα ΤΕΙ, λόγω της ελλιπούς χρηματοδότησης, έχει συσσωρεύσει και διογκώσει τα προβλήματα, με αποτέλεσμα να οδηγείται η λειτουργία τους σε αδιέξοδο.
      Το έλλειμμα των χρημάτων που πρέπει να καλυφθεί άμεσα, πριν από το τέλος του έτους 2004 υπολογίζεται σε 34.095.000 ευρώ.
      Ειδικότερα η έλλειψη του εκπαιδευτικού προσωπικού, των εργαστηρίων και του αναγκαίου εξοπλισμού και αναλώσιμου κατέστησε σχεδόν αδύνατη την εργαστηριακή άσκηση των σπουδαστών και τα εργαστηριακά μαθήματα γίνονται στον πίνακα, πράγμα το οποίο κρίνεται απαράδεκτο.»
      Την ήδη οξυμένη κατάσταση λειτουργίας των ΤΕΙ έρχεται να επιτείνει και ο νέος προϋπολογισμός του έτους 2005, καθόσον ενώ εμφανίζει μία αύξηση κατά 16% σε σχέση με το 2004 στον τομέα των λειτουργικών δαπανών, στην πραγματικότητα τα ποσά είναι μειωμένα, καθόσον τα κονδύλια του προϋπολογισμού έτους 2005 θα πρέπει να καλύψουν τις δαπάνες τριάντα τεσσάρων νέων τμημάτων, τα οποία χρηματοδοτούνταν μέχρι τώρα από την Ευρωπαϊκή Ένωση.
      Ερωτώνται οι κύριοι Υπουργοί: 
      1. Ποια μέτρα θα λάβουν για την άμεση καταβολή των ελλειμμάτων έτους 2004 στα ΤΕΙ, ώστε να αποκατασταθεί η εύρυθμη λειτουργία τους και να βελτιωθεί η εκπαιδευτική διαδικασία; 
      2. Σε ποιες ενέργειες θα προβούν και τι μέτρα θα λάβουν για την αναπροσαρμογή των λειτουργικών δαπανών του προϋπολογισμού έτους 2005, σύμφωνα με τις πραγματικές ανάγκες του συνόλου των ΤΕΙ;».
      Ο Υφυπουργός κ. Ταλιαδούρος έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Όπως και ο κύριος συνάδελφος στην ερώτησή του επισημαίνει, η αύξηση στο νέο προϋπολογισμό των λειτουργικών δαπανών για τα ΤΕΙ είναι της τάξεως του 16,67%, ενώ για τη σίτιση η αύξηση κυμαίνεται στο ποσοστό 49,5%. Αυτό και μόνο το στοιχείο της αύξησης, που είναι το μεγαλύτερο των τελευταίων είκοσι ετών προς τα ΤΕΙ, δείχνει την ανοδική πορεία της χρηματοδότησης που έχουμε ως Κυβέρνηση αποφασίσει να κάνουμε για τα ιδρύματα. Εάν σ’ αυτά προσθέσετε και την έκτακτη χρηματοδότηση, που δόθηκε πριν από ενάμιση μήνα, ύψους 14 εκατομμυρίων ευρώ, θα δείτε ότι μέσα στο 2004 δόθηκε αύξηση, πέραν των όσων προβλέπονταν από τον προϋπολογισμό του 2004, που δεν είχε καταρτιστεί από εμάς, δηλαδή μία αύξηση 12,5% για τις λειτουργικές δαπάνες και 17% για τη σίτιση. 
      Παράλληλα αντιμετωπίστηκε και το ζήτημα του ΕΠΕΑΕΚ, γιατί όπως ξέρετε στις 31 Αυγούστου 2004 είχε λήξει η χρηματοδότηση από το ΕΠΕΑΕΚ τριάντα ενός Τμημάτων της διεύρυνσης των ΤΕΙ. Αντιμετωπίστηκε και αυτό το ζήτημα με διαχειριστικούς τρόπους. Θα πρέπει για λόγους συγκριτικούς να σας πω ότι για παράδειγμα η αύξηση που είχε δοθεί το 2003 ήταν της τάξεως του 1,7% για τις λειτουργικές δαπάνες των ιδρυμάτων, ενώ για τη σίτιση το αντίστοιχο κονδύλι είχε μείωση 0,62%.
      Αυτή λοιπόν την καθοδική πορεία που είχαν οι προϋπολογισμοί των ιδρυμάτων μέσα σε λίγους μήνες την έχουμε ανατρέψει. Υπάρχει μια σταθερή ανοδική πορεία. Ο τελικός μας στόχος είναι τα ιδρύματα μέσα από τη σταδιακή αύξηση της επιχορήγησης για την παιδεία να πάρουν το μερίδιό τους, να μειωθεί η διαφορά που έχουν από τα πανεπιστήμια. Αν προκύψουν ανάγκες επιπλέον χρηματοδότησης μέσα στο 2005, αυτές θα εξεταστούν κατά τη διάρκεια της εκτέλεσης του προϋπολογισμού με επανακαθορισμό προτεραιοτήτων και με νέα έκτακτη επιχορήγηση στα ιδρύματα.
      Κλείνοντας αυτήν τη σύντομη τοποθέτησή μου, θα πρέπει να πω ότι δεν μπορεί κανείς να αναμένει ότι μέσα σε εννέα μήνες μπορούν όλα τα οικονομικά προβλήματα που συσσωρεύτηκαν τα τελευταία χρόνια να αντιμετωπιστούν. Θα αντιμετωπιστούν όμως μέσα σε αυτήν την πορεία των επόμενων χρόνων, ούτως ώστε τελικά να μην υπάρχει έλλειμμα, να μειωθεί η διαφορά χρηματοδότησης με τα πανεπιστήμια. Αυτή είναι η σταθερή μας θέση.
       Παράλληλα, όπως έχουμε πει και στους προέδρους των ΤΕΙ αλλά και στην Ομοσπονδία των Καθηγητών των ΤΕΙ, ζητούμε την αναβάθμιση των ιδρυμάτων με την προκήρυξη χιλίων και πλέον θέσεων μέσα σε μία τριετία μονίμου προσωπικού, με τη δημιουργία ειδικού κωδικού για την πληρωμή των εκτάκτων καθηγητών και με μία σειρά μέτρα θεσμικού χαρακτήρα, που πρόκειται να φέρουμε στη Βουλή, στην προσπάθειά μας να βοηθήσουμε τα ιδρύματα να σταθούν στα πόδια τους και να αμβλυνθούν οι διαφορές τους από τα πανεπιστήμια. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, εγώ δεν αμφισβήτησα την αύξηση που δώσατε. Πράγματι είναι της τάξεως του 16%. Εδώ όμως δεν ήρθα για να ακούσω τη σύγκριση με το παρελθόν, αυτή που κάνατε σήμερα, απαντώντας στην ερώτησή μου. Η σύγκριση πρέπει να γίνεται με το παρόν και τις ανάγκες του παρόντος αλλά και του μέλλοντος.
      Είναι θέμα προτεραιότητας η χρηματοδότηση των ΤΕΙ, διότι φοβάμαι πως αυτή η εκπαιδευτική βαθμίδα, με τον τρόπο που αντιμετωπίζεται, συνεχώς υποχωρεί. Και υποχωρεί σε βάρος των νέων ανδρών και γυναικών που σπουδάζουν εκεί. Υποχωρεί επικίνδυνα συνολικότερα για το εκπαιδευτικό μας σύστημα.
      Με τα ελλείμματα τι θα γίνει, κύριε Υφυπουργέ; Είμαι βέβαιος ότι γνωρίζετε τον πίνακα των ελλειμμάτων. Επιλέγω, κύριε Πρόεδρε, ενδεικτικά να αναφερθώ σε μερικά ελλείμματα: ΤΕΙ Αθήνας 3.000.000 ευρώ, Ηπείρου 2.000.000 ευρώ, ΤΕΙ Θεσσαλονίκης 3.450.000 ευρώ, Καβάλας 2.000.000 ευρώ, Λάρισας 3.000.000 ευρώ, Πειραιά 4.000.000 ευρώ. Και καλά κρατεί ο χορός, κύριε Υφυπουργέ.
      Το γνωρίζετε ότι χάνονται ώρες εκπαίδευσης, διότι δεν μπορούν να έχουν εργαστήρια; Γνωρίζετε ότι πολλοί καθηγητές στην προσπάθειά τους να εγκαταλείψουν τα εργαστήρια επί πίνακος –που δεν είναι εργαστήρια- φέρνουν τις αναγκαίες ύλες από το σπίτι τους, για να μη χάσουν τα παιδιά ώρες μάθησης και εκπαίδευσης; Βεβαίως δώσατε αύξηση 16%, αλλά δώστε μεγαλύτερη. Δεν αντιλαμβάνεστε ότι τα ΤΕΙ κλειδώνουν τις πόρτες τους, δεν μπορούν να λειτουργήσουν;
      Είμαι βέβαιος πως θα αντιληφθείτε ότι είναι θέμα προτεραιότητας. Αυτή η εκπαιδευτική βαθμίδα που λέγεται ΤΕΙ πρέπει να προστατευθεί, διότι είναι ένα βασικό μέγεθος στο συνολικότερο εκπαιδευτικό σύστημα της χώρας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Ο κύριος Υπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήμουν ο ευτυχέστερος των ανθρώπων, αν δεν υπήρχε ανάγκη να γίνει σύγκριση με το παρελθόν. Και εσείς όμως δεν αποφύγατε αυτήν τη σύγκριση τώρα, όταν μας διαβάσατε τα στοιχεία των ελλειμμάτων των ιδρυμάτων. Αυτά τα ελλείμματα των πολλών εκατομμυρίων ευρώ…
      ΦΩΤΗΣ ΚΟΥΒΕΛΗΣ: Για τις ανάγκες του παρόντος τα διάβασα.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ένα λεπτάκι. Τα ελλείμματα που μας διαβάσατε δεν δημιουργήθηκαν τους τελευταίους οκτώ μήνες.
      ΦΩΤΗΣ ΚΟΥΒΕΛΗΣ: Όχι, βέβαια.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Άρα δημιουργήθηκαν μέσα σε μία πορεία ορισμένων ετών. Αυτήν την πορεία, αν πούμε ότι αύριο το πρωί, σε οκτώ μήνες, την αντιστρέφουμε πλήρως, θα ήμασταν ανεδαφικοί. Προσπαθούμε όμως και δώσαμε δείγματα γραφής, με τα νούμερα που σας έδωσα –και τα δέχεστε και όλοι τα δέχονται- να αντιστρέψουμε την πορεία. Η πορεία ξεκίνησε να είναι ανοδική.
      Και για συγκεκριμένα μέτρα για το μέλλον, σας είπα τέσσερα. Το πρώτο, ότι πέραν της αύξησης στη χρηματοδότηση, που δόθηκε με τον προϋπολογισμό, εάν προκύψει ανάγκη για έκτακτη επιχορήγηση μέσα στο 2005, θα βρούμε πόρους να τη δώσουμε, κατά προτεραιότητα από άλλα ζητήματα που έχουν και αυτά τη σημαντική τους ανάγκη.
      Είπαμε ότι θέλουμε την αναβάθμιση των ιδρυμάτων, αντιλαμβανόμαστε τα προβλήματα που αντιμετωπίζουν και έχουμε σκύψει, σε συνεργασία με τα προεδρεία των ιδρυμάτων, με τους καθηγητές, με την εκπαιδευτική κοινότητα των ΤΕΙ, προσπαθώντας να βρούμε τις λύσεις της αναβάθμισής τους. Και είμαστε σε καλό δρόμο. Ετοιμάζουμε προτάσεις νομοθετικού χαρακτήρα –θα έρθουν σύντομα στη Βουλή- προτάσεις για να μη μένουν απλήρωτοι οι έκτακτοι, το ωρομίσθιο προσωπικό, μέσω ξεχωριστού κωδικού –είναι και αυτό ένα σημαντικό βήμα- προτάσεις για την αναβάθμιση του προσωπικού με την προκήρυξη πολλών θέσεων, ώστε να αντιστραφεί η αναλογία μονίμου και εκτάκτου προσωπικού.
      Πιστεύω ότι το 2005 θα σηματοδοτήσει την αλλαγή της σελίδας στα ΤΕΙ προς το καλύτερο, προς την ποιότητα και θα τους δώσουμε και όλα τα ακαδημαϊκά στοιχεία, τα οποία χρειάζονται μαζί με την οικονομική τους ενίσχυση, για να επιτελέσουν το σημαντικό ρόλο, τον οποίο θέλουμε να επιτελέσουν στην ακαδημαϊκή κοινότητα.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
      Επίκαιρες ερωτήσεις δεύτερου κύκλου:
      Η πρώτη με αριθμό 477/30-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Αηδόνη προς τον Υπουργό Οικονομίας και Οικονομικών, σχετικά με την αποκατάσταση των ανέργων της Αθηναϊκής Χαρτοποιίας στη Δράμα κλπ., διαγράφεται λόγω κωλύματος του κυρίου Υπουργού.
      Θα συζητηθεί η τρίτη με αριθμό 473/30-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με την εκλογή Αντιπρύτανη στο Πανεπιστήμιο Πειραιά, τη λειτουργία του Πρυτανικού Συμβουλίου κλπ.
      Η επίκαιρη ερώτηση του κυρίου συναδέλφου έχει ως εξής: 
      «Η κρίση στο Πανεπιστήμιο Πειραιά έχει φθάσει σε ακραία σημεία. Πέρα από τα μεγάλα προβλήματα που ήδη έχουν τεθεί σε προηγούμενη ερώτησή μου –πυρασφάλεια, μεταπτυχιακά, σημειώσεις, μετατροπή του πανεπιστημίου σε δικαστήριο κλπ.- η παράνομη άρνηση του πρύτανη να συγκαλέσει το εκλεκτορικό σώμα για την εκλογή αντιπρυτάνεως εντός τριμήνου από την αναχώρηση του προηγούμενου αντιπρυτάνεως, που εξελέγη ευρωβουλευτής της Νέας Δημοκρατίας, έχει ως συνέπεια το πανεπιστήμιο να μένει χωρίς Πρυτανικό Συμβούλιο. Χωρίς λειτουργία Πρυτανικού Συμβουλίου όμως δεν μπορούν να εγκριθούν τρέχουσες δαπάνες απαραίτητες για την εύρυθμη λειτουργία του Ιδρύματος.
      Αποτέλεσμα: Οι τουαλέτες για τους φοιτητές, τις οποίες επισκέφθηκα προσωπικά, να είναι σε πλήρη αθλιότητα, χωρίς σαπούνι και χαρτί υγείας. Το πανεπιστημιακό τυπογραφείο να στερείται μελάνης και να μην μπορούν να τυπωθούν οι σημειώσεις για τους φοιτητές κλπ. Οι περισσότεροι ανελκυστήρες να μη λειτουργούν. Όλα αυτά, τη στιγμή που πριν λίγες μέρες το πανεπιστήμιο αγόρασε αυτοκίνητο μάρκας MERCEDES για την Πρυτανεία. 
      Ερωτάται η κυρία Υπουργός: Στα πλαίσια πάντα του σεβασμού, της αυτοτέλειας και αυτονομίας των ΑΕΙ, ποιες πρωτοβουλίες θα υπάρξουν προκειμένου να υπάρξει άμεση μεταξύ άλλων εκλογή αντιπρυτάνεως και λειτουργία του Πρυτανικού Συμβουλίου, παίρνοντας υπ΄ όψιν τις διατάξεις του άρθρου 13 παράγραφος 5 του ν. 2690/1999, ώστε να υπάρξει σαπούνι και χαρτί υγείας στις τουαλέτες, μελάνι στο τυπογραφείο και συντήρηση στους ανελκυστήρες»;
      Το λόγο έχει ο κ. Ταλιαδούρος για τρία λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, είναι βέβαιο ότι αυτήν τη στιγμή υπάρχει εμπλοκή της λειτουργίας των οργάνων του Πανεπιστημίου Πειραιώς, μετά την παραίτηση του πρώην αντιπρύτανη κ. Παπαστάμκου και ενδεχομένως αυτές όλες, όπως και ο κύριος συνάδελφος επισημαίνει στην ερώτησή του, οι ελλείψεις να οφείλονται στη μη λήψη σχετικών αποφάσεων από τα όργανα του Πρυτανικού Συμβουλίου.
       Μέσα στα πλαίσια της -κατά το Σύνταγμα και της πανεπιστημιακής νομοθεσίας- απαιτούμενης εποπτείας από το Υπουργείο Παιδείας, ήδη στις 20 Οκτωβρίου έστειλα εγώ ο ίδιος έγγραφο, ύστερα από γνωμοδότηση του Νομικού Συμβούλου, στο Υπουργείο Παιδείας, με το οποίο ζητούσα να προχωρήσουν όλες οι διαδικασίες για την εκλογή του αντιπρύτανη. 
      Πάλι, ύστερα από συνεννόηση προ είκοσι ημερών με τον κύριο πρύτανη, καταρτίστηκε νέο έγγραφο που απαντάει σε όλα τα ερωτήματα τα οποία τέθηκαν από το Νομικό Σύμβουλο στο Υπουργείο Παιδείας και σήμερα, προ δύο ωρών, βρίσκεται στα χέρια του κυρίου Πρύτανη το έγγραφο, με το οποίο ζητείται να προχωρήσει σε άμεση εκλογή του αντιπρύτανη και να λάβει υπ΄ όψιν του και την αναλογική συμμετοχή των φοιτητών που υπάρχει, ώστε να λυθεί αυτό το πρόβλημα που έχει ανακύψει στο Πανεπιστήμιο Πειραιώς. Είμαι στη διάθεσή σας μετά για να σας δώσω αντίγραφο του εγγράφου που εστάλη στον κύριο πρύτανη. 
      Σε ό,τι αφορά το θέμα του αυτοκινήτου, πρέπει να πω ότι αγοράστηκε για τις ανάγκες της Πρυτανείας, όπως ενημερωθήκαμε, μετά από απόφαση της Συγκλήτου πριν από ένα χρόνο. Η απόφαση αυτή ελήφθη γιατί έπρεπε να αντικατασταθεί το πολύ πεπαλαιωμένο αυτοκίνητο που είχε η Πρυτανεία μέχρι τότε. 
      Κλείνω λέγοντας ότι στις 24 Νοεμβρίου συνεδρίασε η κτηριακή επιτροπή για το θέμα της εγκατάστασης τεσσάρων ηλεκτροκίνητων ανελκυστήρων. Πιστεύω ότι και αυτό το θέμα θα δρομολογηθεί. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε. 
      Θα ήθελα κατ’ αρχάς να κάνω μια διόρθωση στο κείμενο της ερώτησής μου. Λέει «πριν λίγες μέρες το πανεπιστήμιο αγόρασε αυτοκίνητο MERCEDES». Έγινε πριν λίγους μήνες και συμφωνώ με τον κύριο Υπουργό. Αυτό ήθελα να πω ακριβώς, ότι πριν ένα χρόνο έγινε αυτό. 
      Πήγα στο Πανεπιστήμιο Πειραιά. Φοβάμαι ότι πρόκειται για κοινωνικό αποκλεισμό των φοιτητών εκεί και φοβάμαι ότι στη λέξη πανεπιστήμιο αυτόν τον καιρό πρέπει να βάλουμε εισαγωγικά. Η κατάσταση είναι δραματική. Καλώ τους συναδέλφους, όσοι έχουν λίγο ελεύθερο χρόνο, και ειδικά τους συναδέλφους του Πειραιά που θα έπρεπε να είχαν φέρει αυτό το ζήτημα, να κάνουμε μια βόλτα από το πανεπιστήμιο. Να μπουν μέσα στις τουαλέτες, όπως μπήκα. Δεν υπάρχει σαπούνι και δεν υπάρχει χαρτί υγείας. 
      Και δεν υπάρχει αυτό διότι δεν μπορεί να λειτουργήσει το Πρυτανικό Συμβούλιο. Διότι ο ν. 2690/1999 προβλέπει ότι εάν επί ένα τρίμηνο δεν αντικατασταθεί μέλος του Πρυτανικού Συμβουλίου –συγκεκριμένα τώρα ο αντιπρύτανης, ο οποίος βγήκε Ευρωβουλευτής- τότε δεν μπορεί να λειτουργήσει. 
      Και αν δεν λειτουργήσει το Πρυτανικό Συμβούλιο, δεν μπορούν να εγκριθούν δαπάνες ακόμη και για τα απαραίτητα αναλώσιμα. Πας, περιμένεις στο ασανσέρ και δεν μπορείς να ανέβεις με το ασανσέρ, διότι δεν μπορεί να εγκριθεί δαπάνη για τη συντήρηση των ασανσέρ, άσχετα αν θα αλλάξουν. Οι φοιτητές δεν μπορούν να πάρουν σημειώσεις από το πανεπιστημιακό τυπογραφείο γιατί δεν μπορεί υπό τη διοίκηση αυτή που υπάρχει σήμερα να αγοραστεί μελάνι.  Έχουμε μια ακραία περίπτωση κατάχρησης από τις πρυτανικές αρχές των ιδεών της αυτοτέλειας και της αυτονομίας του πανεπιστημίου, οι οποίες έχουν δημιουργήσει μια κατάσταση ασυδοσίας και μια κατάσταση πλήρους καταπάτησης των δικαιωμάτων των φοιτητών και των διδασκόντων. 
      Μ’ αυτήν την έννοια άκουσα εγώ από τον Υπουργό τις παρεμβάσεις αυτές, θέλω να ελπίζω ότι κάτι θα γίνει, αλλά καλώ όλα τα κόμματα της Βουλής και τα άλλα κόμματα και την Αξιωματική Αντιπολίτευση –θυμάμαι την ομιλία του κ. Παπανδρέου για το πώς βλέπει την ανώτατη εκπαίδευση- να στιγματίσουν και να ασκήσουν τις απαραίτητες εκείνες, αν θέλετε, ηθικές ωθήσεις, ώστε με σεβασμό της αυτοτέλειας του πανεπιστημίου να σταματήσει αυτή η βαθιά κρίση η οποία το πλήττει.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλαβάνο.
      Ο κύριος Υπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, πιστεύω ότι ύστερα και από τη δεύτερη παρέμβασή μας η οποία, όπως σας είπα στηρίζεται σε τεκμηριωμένη άποψη δίδεται απάντηση σε συγκεκριμένα ερωτήματα, τα οποία είχαν τεθεί για το θέμα του τρόπου εκλογής του αντιπρυτάνεως. Πλέον δεν θα υπάρχει κανένα ζήτημα και ο κύριος πρύτανης θα προχωρήσει στις διαδικασίες σύμφωνα με το νόμο για την εκλογή αντιπρύτανη ούτως ώστε να πάψει αυτό το πρόβλημα το οποίο υπάρχει, αυτό το κενό στη διοίκηση το οποίο υπάρχει για να μπορέσει το Πανεπιστήμιο Πειραιώς έχοντας αντιπρύτανη να λειτουργήσει το πρυτανικό του συμβούλιο και να αντιμετωπίσει αυτά τα φλέγοντα θέματα που άπτονται στην καθημερινή του λειτουργία και πρέπει όλοι να συμβάλουμε προς αυτήν την κατεύθυνση.
      Νομίζω λοιπόν ότι ύστερα από την τελευταία παρέμβαση –και μ’ αυτό κλείνω- δεν θα υπάρχει άλλο θέμα και ως έχει εκ του νόμου υποχρέωση ο κύριος πρύτανης θα προχωρήσει στις διαδικασίες που περιγράφονται στο έγγραφο του Νομικού Συμβούλου του Κράτους στο Υπουργείο Παιδείας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Η τέταρτη με αριθμό 472/30.11.2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Οικονομίας και Οικονομικών και Ανάπτυξης, σχετικά με τα Ναυπηγεία Σκαραμαγκά κλπ. διαγράφεται λόγω κωλύματος του κυρίου Υπουργού.
      Δεύτερη είναι η με αριθμό 482/30.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση του έργου της παραλιακής λεωφόρου του Πειραιά κλπ.
      Η επίκαιρη ερώτηση του κ. Πατσιλινάκου έχει ως εξής:
      «Η παραλιακή λεωφόρος άρχισε να κατασκευάζεται το 1987, όταν οι φορείς του Πειραιά σταμάτησαν τη λεωφόρο 25ης Μαρτίου. Από τότε έχουν περάσει πολλά χρόνια πλήρους απραξίας ενώ κατά καιρούς γίνεται κάτι για να σταματήσει σε σύντομο χρονικό διάστημα. Ένας σχετικά καλός ρυθμός υπήρξε έξι μήνες πριν και έξι μήνες μετά τις εκλογές. Τώρα υπάρχει πάλι πλήρης απραξία.
      Να σημειώσουμε ότι η παραλιακή λεωφόρος είναι απαραίτητη για τη σύνδεση του Πειραιά με τη λεωφόρο Σχιστού και το εθνικό δίκτυο και τη λειτουργία των δυτικών συνοικιών και του εμπορικού λιμανιού του Πειραιά.
      Ερωτάται ο κύριος Υπουργός:
      Ποιες ενέργειες έχουν γίνει για να τελειώσει επιτέλους η παραλιακή λεωφόρος και πότε προβλέπεται να λειτουργήσει;
      Θα αναζητηθούν ποτέ σ’ αυτήν τη χώρα οι ευθύνες των αρμοδίων και κυβερνητικών γι’ αυτές τις απαράδεκτες καθυστερήσεις και τη κακομεταχείριση τέτοιων έργων;».
      Ο κύριος Υφυπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Με την ευαισθησία που τον διακρίνει ο κύριος Βουλευτής επισημαίνει και εκεί καθυστερήσεις και δυσλειτουργίες. Είμαι υποχρεωμένος άρα να συνοψίσω την πραγματική κατάσταση σήμερα και το τελικό χρονοδιάγραμμα υλοποίησης ενός πράγματι απαραίτητου για τον Πειραιά έργου.
      Είναι μια λεωφόρος παραλιακή μήκους εννέα χιλιομέτρων η υπόψη και χωρίζεται σε πέντε τμήματα. Το πρώτο κομμάτι, από το Στάδιο Καραϊσκάκη μέχρι την Πύλη Ηετίωνος, μήκους τριάμισι χιλιομέτρων περίπου, έχει κατασκευαστεί ήδη από το ΥΠΕΧΩΔΕ και λειτουργεί. 
      Το δεύτερο κομμάτι, από Γρηγορίου Λαμπράκη μέχρι την περιοχή του εργοστασίου λιπασμάτων στη Δραπετσώνα, άλλο ενάμισι χιλιόμετρο, έχει επίσης κατασκευαστεί και λειτουργεί από τον Οργανισμό Λιμένος Πειραιά.
      Πάμε τώρα στο επίμαχο κομμάτι, μήκους περίπου ενάμισι χιλιομέτρου, από τη θέση του τελωνείου στο Κερατσίνι, όπου υπάρχει μια εργολαβία του ΥΠΕΧΩΔΕ πράγματι από τον Αύγουστο του 1999. Μια πρώτη καθυστέρηση έγινε λόγω καθυστέρησης των απαλλοτριώσεων σ’ ένα αρχικό κομμάτι και κάποιες δυσκολίες στη διάνοιξη μια σήραγγας τετρακοσίων μέτρων. Επιτέλους οι απαλλοτριώσεις ολοκληρώθηκαν, οι εργασίες συνεχίστηκαν και το υπόλοιπο κομμάτι της εργολαβίας, περίπου τετρακοσίων πενήντα μέτρων, από τη συμβολή της οδού Κοντοπούλου -όπου έχουν διακοπεί οι εργασίες- μέχρι το Δήμο Δραπετσώνος αυτή τη στιγμή είναι υπό κατασκευήν.
      Τι συνέβη όμως; Υπάρχει ένα τμήμα τριακοσίων μέτρων πάνω από την οδό Κοντοπούλου, για το οποίο σε αλλεπάλληλες συσκέψεις στο γραφείο μου αλλά και στο γραφείο του γενικού γραμματέα με το δήμαρχο και τους παράγοντες της περιοχής, ανεζητείτο μια λύση κοινά αποδεκτή. Δηλαδή η εγκεκριμένη μελέτη καλώς ή κακώς –κατ’ εμένα κακώς, αλλά έτσι ήταν- προέβλεπε μια υπερυψωμένη διατομή της λεωφόρου, η οποία πράγματι έκοβε την πρόσβαση, οπτική αλλά και ουσιαστική, προς την παραλία. Διαμαρτύρονται οι κάτοικοι. Στην αρχή είχαν δεχτεί μια εναλλακτική λύση, μήκους περίπου εκατόν είκοσι μέτρων, με πυλώνες και το υπόλοιπο υπερυψωμένο σε επιχωμάτωση και τοιχία. Τελικώς το δημοτικό συμβούλιο απέρριψε τη λύση αυτή, που ήταν και η μόνη εφικτή στα πλαίσια του υπάρχοντος προϋπολογισμού και προκλήθηκε ένα αδιέξοδο. Ευτυχώς το λύσαμε μόλις πρόσφατα. Αποφασίστηκε να γίνει μια επί του εδάφους χάραξη, δηλαδή χωρίς υπερύψωση -προσωρινή βέβαια- και να προωθηθεί ξανά η παλιά λύση μιας μεγάλης γέφυρας τριακοσίων μέτρων που θα υλοποιηθεί σε μερικά χρόνια. Συνεπώς υπάρχει αυτήν τη στιγμή η εργολαβία, η οποία ξεκινάει ταχύτατα πάλι για να ολοκληρώσει το κομμάτι εκείνο, κοινής αποδοχής πλέον ως λύση, ισόπεδα, να μην κόβει δηλαδή την πρόσβαση προς τη θάλασσα, το οποίο θα λειτουργήσει με τις προδιαγραφές ενός καλού αυτοκινητόδρομου και κάποια στιγμή θα συνδεθεί το όλο σύστημα με τη γέφυρα, όταν κάποτε κατασκευαστεί. Εγώ εκτιμώ σε δύο χρόνια τουλάχιστον. Άρα λύση δόθηκε, που είναι καλή, αν και προσωρινή. 
      Τέλος υπάρχει ένα τελευταίο κομμάτι το οποίο είναι μήκους ενάμισι χιλιομέτρου από την Ιχθυόσκαλα μέχρι την λεωφόρο Σχιστού, το οποίο έχει μελετηθεί ως ελεύθερη αστική λεωφόρος, αλλά και σ’ αυτό υπάρχουν έντονες αντιδράσεις από την Τοπική Αυτοδιοίκηση διότι κόβει πράγματι την περιοχή στα δύο κλπ. Το κομμάτι αυτό ευτυχώς έχει υποκατασταθεί από μια σύνδεση ενός αυτοκινητόδρομου που έχει κατασκευάσει ο ΟΛΠ και διέρχεται  δια του ΟΛΘ. Άρα και το κομμάτι αυτό ουσιαστικώς λειτουργεί σήμερα και έχει λυθεί μερικώς και το αδιέξοδο των αντιδράσεων των κατοίκων της περιοχής.
      Συνεπώς, κύριε Βουλευτά, θα δουλέψει ο δρόμος στο σύνολό του μέσα στους επόμενους πέντε με δώδεκα μήνες, ανάλογα με τα τμήματα τα οποία είναι υπό εξέλιξη και ελπίζουμε, ότι το θέμα θα λυθεί κατά τρόπο περιβαλλοντικά ανεκτό και τεχνικά δόκιμο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βουλευτά.
      Το λόγο έχει ο κ. Πατσιλινάκος.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
      Κύριε Υπουργέ, πιστεύω ότι όλο το έργο είναι ένα μεγάλο σκάνδαλο. Τα τριάμισι πρώτα χιλιόμετρα που είπατε, που πράγματι παραδόθηκαν στην κυκλοφορία λίγο πριν από τους Ολυμπιακούς Αγώνες, ήταν ένα έργο για το οποίο τσακώνονται δήμος, νομαρχία και από την άλλη μεριά το ΥΠΕΧΩΔΕ επί δέκα τουλάχιστον χρόνια. Ο δήμος και η νομαρχία θέλανε υπόγειο και το ΥΠΕΧΩΔΕ ήθελε υπέργειο. Ένας «μαϊμού» καβγάς δηλαδή για να μη γίνεται το έργο. Και αφού πέρασαν παραπάνω από δέκα χρόνια, τελικά έγινε ισόπεδο το έργο. ‘Ένα έργο, όμως, που δεν λύνει τα προβλήματα για τη διαμπερή κυκλοφορία του Πειραιά, για να μπορέσει να ικανοποιήσει. Πιστεύουμε ότι θέλει ενισχύσεις αυτό το πράγμα και δεν επαρκεί.
      Το δεύτερο τμήμα πραγματικά είναι μνημείο και αδιαφορίας και καθυστερήσεων, θα έλεγα. Έχουν περάσει σχεδόν είκοσι χρόνια και ακόμα δεν φαίνεται το τέλος.
       Για το τελευταίο κομμάτι που είπατε ήταν μία ανισόπεδη χιλίων οκτακοσίων μέτρων με τέσσερις λωρίδες κυκλοφορίας. Υποκαθίσταται, όπως λέτε, μ΄ ένα δρόμο που έχει κάνει ο ΟΛΠ από το εμπορικό λιμάνι μέχρι τη λεωφόρο Σχιστού. Αυτός ο δρόμος είναι σε άθλια κατάσταση. Είναι σκουπιδότοπος. Δεν έχει οδόστρωμα, δεν έχει φωτισμό και έχει καταντήσει πάρκινγκ για νταλίκες. Κάνεις αριστερή στροφή πάνω στη Δημοκρατίας για να μπεις σ΄ αυτόν το δρόμο και αριστερή στροφή πάνω στη Δημοκρατίας για να βγεις από αυτόν το δρόμο προς Πειραιά. 
      Πρέπει να τα δείτε από κοντά αυτά. Είναι πιστεύω μία άθλια κατάσταση που για τον Πειραιά αυτό είναι ένα από τα ζωτικότερα έργα: Ενώνει τις ανατολικές συνοικίες του Πειραιά με τις δυτικές και το εμπορικό λιμάνι με τις ίδιες διαδρομές, αλλά ταυτόχρονα και το με το εθνικό δίκτυο. Δεν μπορούμε να πηγαίνουμε με αυτούς του ρυθμούς. Τώρα μας λέτε για μία άλλη ανισόπεδη, η οποία θα χρειαστεί τέσσερα – πέντε χρόνια για να γίνει με τους ρυθμούς που πηγαίνουμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Ο κύριος Υπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θέλω να ενημερώσω τον κύριο Βουλευτή ότι το επίμαχο κομμάτι των τριακοσίων μέτρων με γέφυρα δεν υπήρχε στη μελέτη και ο προϋπολογισμός του για να κατασκευαστεί υπερέβαινε το 50% της δυνατής υπέρβασης της υπάρχουσας σύμβασης. Άρα, και οι πόροι θα χάνονταν και συγχρόνως –που είναι το σημαντικότερο απ’ όλα- δεν θα μπορούσε το έργο αυτό να κατασκευαστεί έγκαιρα και σύμφωνα με τους κανόνες των χρηματοδοτούμενων έργων και από την Ευρωπαϊκή Ένωση.
      Συνεπώς υπήρχε ένα πραγματικό αδιέξοδο που το κατάλαβαν οι τοπικοί άρχοντες και βάσει αυτής της δυσκολίας αποφασίστηκε αυτή η λύση που είναι λύση, που λύνει το πρόβλημα με τις δυσκολίες μιας διάβασης, η οποία είναι ισόπεδη. Άρα πάρα τις δυσκολίες των κόμβων που δεν είναι στην πραγματικότητα ελεύθερης πρόσβασης –υπάρχουν φανάρια- καλύπτει τις ανάγκες έως ότου ολοκληρωθεί, όπως πρέπει, η μελέτη και μπει σ’ ένα νέο πρόγραμμα αυτή η υπέρβαση του κομματιού εκείνου με μία γέφυρα τριακοσίων μέτρων. 
      Για το τελευταίο κομμάτι ομολογώ ότι δεν είχα υπόψη μου ότι είναι σε άσχημα χάλια, όπως είπατε. Αναφέρεστε προφανώς στο τμήμα από τον κόμβο της Ιχθυόσκαλας μέχρι τη λεωφόρο Σχιστού. Σας υπόσχομαι ότι θα το δω προσωπικά ο ίδιος, να δούμε τι μπορεί να γίνει, διότι υπάρχει το αδιέξοδο με την ασυνεννοησία με τους δήμους της περιοχής για την επάνω παλιά χάραξη που έχει πρακτικώς εγκαταλειφθεί. 
      ΙΩΑΝΝΗΣ ΠΑΤΣΙΛΙΝΑΚΟΣ: Παράκληση να ξαναδείτε όλο το έργο. Υπάρχουν ευθύνες και πρέπει κάτι να κάνουμε. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Θα το δω, κύριε Βουλευτά. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 31/9-11-2004 επερώτηση των Βουλευτών του Συνασπισμού Ριζοσπαστικής Αριστεράς κυρίων Αθανασίου Λεβέντη, Ασημίνας Ξηροτύρη – Αικατερινάρη, Ιωάννου Δραγασάκη, Αλέξανδρου Αλαβάνου, Φωτίου Κουβέλη και Νίκου Κωνσταντόπουλου προς τους Υπουργούς Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας και Οικονομίας και Οικονομικών, σχετικώς με τον κοινωνικό αποκλεισμό κάποιων ομάδων του πληθυσμού. 
      Στην επερώτηση αυτή από το Γραμματέα του Προεδρείου της Κοινοβουλευτικής Ομάδας του ΠΑΣΟΚ κ. Ρέππα, έχει οριστεί ως Κοινοβουλευτικός Εκπρόσωπος του ΠΑΣΟΚ η Βουλευτής κ. Χριστοφιλοπούλου Παρασκευή. 
      Το λόγο έχει ο πρώτος επερωτών κ. Αθανάσιος Λεβέντης για δεκαπέντε λεπτά. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η σημερινή ημέρα είναι αφιερωμένη παγκοσμίως στα άτομα με αναπηρία. Κατά τύχη –τύχη αγαθή, θα έλεγα- συνέπεσε να προσδιοριστεί σήμερα η συζήτηση της επερώτησης του Συνασπισμού Ριζοσπαστικής Αριστεράς για τις ευπαθείς κοινωνικές ομάδες –σημαντικό μέρος των οποίων αποτελούν τα άτομα με αναπηρία- και για τον κοινωνικό αποκλεισμό που κατά κανόνα συνοδεύει αυτές τις ομάδες. 
      Με τον όρο «ευαίσθητες κοινωνικές ομάδες» αναφερόμαστε ουσιαστικά σε ένα πολύ μεγάλο μέρος του ελληνικού πληθυσμού που ξεπερνάει το 30% του συνόλου. 
      Πιο συγκεκριμένα εδώ περιλαμβάνονται τα άτομα με αναπηρίες εκ γενετής ή επίκτητες, όπως τυφλοί, κωφάλαλοι, παιδιά με εγκεφαλοπάθειες, αυτιστικά, παραπληγικοί, τετραπληγικοί, ημίπληκτοι, ψυχασθενείς, νεφροπαθείς, θύματα τροχαίων ή εργατικών ατυχημάτων με σοβαρά υπολείμματα, ασθενείς με AIDS ή άλλες βαριές παθήσεις κλπ., που αποτελούν πάνω από το 10% του πληθυσμού. Επίσης περιλαμβάνονται άτομα με ελάχιστα ή καθόλου εισοδήματα, όπως μακροχρόνια άνεργοι, χαμηλοσυνταξιούχοι κλπ., χωρίς άλλα εισοδήματα και ζουν κάτω από τα ακραία όρια της φτώχειας, ξεπερνούν τα επτακόσιες σαράντα χιλιάδες άτομα σύμφωνα με τους υπολογισμούς του ΕΚΚΕ. Εξαρτημένοι από ναρκωτικά, χρόνια αλκοολικοί, απεξαρτημένοι, αποφυλακισμένοι, οικονομικά ανήμποροι που ξεπερνούν τις εκατό χιλιάδες. Μειονοτικές ομάδες όπως οι Τσιγγάνοι που είναι πάνω από εκατό χιλιάδες και οι μουσουλμάνοι που είναι επίσης πάνω από εκατό χιλιάδες. Οικονομικοί μετανάστες που είναι πάνω από εννιακόσιες χιλιάδες, οι μισοί και πλέον Αλβανοί, σε μεγάλο ποσοστό παράνομοι που συχνά ζουν κάτω από άθλιες συνθήκες στέγασης, εργασίας και διατροφής. 
      Επίσης περιλαμβάνονται τα άτομα της τρίτης ηλικίας που με τις προόδους της ιατρικής και τη βελτίωση του οικονομικού επιπέδου αυξάνονται με ραγδαίο ρυθμό. Από το 10.9% του πληθυσμού το 1971 τα άτομα άνω των εξήντα πέντε ετών έφτασαν στο 17,8% το 2001 με προοπτική να ξεπεράσουν το 25% το 2030. Ένα μεγάλο μέρος αυτών των ατόμων παρουσιάζουν προβλήματα υγείας ή οικονομικής επιβίωσης και χρειάζονται ειδική μέριμνα και προστασία. 
      Σύμφωνα με την Ευρωπαϊκή Ένωση οι Ευρωπαϊοι πολίτες θεωρούνται κοινωνικά αποκλεισμένοι εάν αποτρέπεται –διαβάζω επί λέξει- «η πλήρης συμμετοχή τους στην οικονομική, κοινωνική και πολιτική ζωή ή όταν η πρόσβασή τους σε εισοδήματα και άλλους πόρους προσωπικούς, οικογενειακούς κλπ. είναι τόσο ανεπαρκείς, ώστε να τους αποκλείει από το να απολαμβάνουν ένα επίπεδο διαβίωσης που θεωρείται αποδεκτό από την κοινωνία στην οποία ζουν.»
      Η ακολουθούμενη πολιτική στην Ελλάδα τα τελευταία χρόνια με τη συνεχή μείωση των κοινωνικών δαπανών και την αποδιοργάνωση και υποβάθμιση του κοινωνικού κράτους έχει ως άμεση συνέπεια τον κοινωνικό αποκλεισμό και την περιθωριοποίηση της συντριπτικής πλειοψηφίας των ευπαθών κοινωνικών ομάδων. 
      Την  πολιτική αυτή συνεχίζει και η σημερινή Κυβέρνηση με αποτέλεσμα η χώρα μας αφ΄ ενός μεν να είναι υπόλογη στην Ευρωπαϊκή Ένωση και τους διεθνείς οργανισμούς, αφ΄ ετέρου το 30% του πληθυσμού -αν υπολογιστεί και η υποστήριξη που χρήζουν και οι οικογένειες ορισμένων από τις κατηγορίες των ευπαθών κοινωνικών ομάδων- απασχολείται κάτω από  δυσμενείς εργασιακές συνθήκες και  απολαμβάνει ελάχιστες συνθήκες κοινωνικής προστασίας. 
      Σε μία σύγχρονη κοινωνία δεν μπορεί να έχει θέση ο οίκτος ή η υποκριτική φιλανθρωπία. Όχι ότι είμαστε αντίθετοι στις προσπάθειες που κάνουν διάφορες οργανώσεις, αλλά δεν είναι αυτή λύση, όμως, γιατί υποβιβάζεται και καταρρακώνεται στην ουσία η ανθρώπινη αξιοπρέπεια.
      Υποχρέωση της πολιτείας είναι η οικοδόμηση ενός σύγχρονου κοινωνικού κράτους το οποίο να εγγυάται και να διασφαλίζει τα κοινωνικά και ατομικά δικαιώματα όλων των πολιτών και ιδιαίτερα των ευπαθών ομάδων του πληθυσμού όπως είναι τα άτομα με ειδικές ανάγκες, τα οποία είναι και συνταγματικά κατοχυρωμένα άλλωστε. Δικαιώματα για την εκπαίδευση, για την απασχόληση, την πρόληψη της αναπηρίας και την πρόσβαση των αναπήρων σε όλους τους τομείς της κοινωνικής ζωής. 
      Σήμερα στην εκπαιδευτική διαδικασία συμμετέχει ένας στους δέκα μαθητές με ειδικές ανάγκες. Τα παιδιά αυτά ξεπερνάνε τις διακόσιες χιλιάδες συνολικά. Η ειδική αγωγή συρρικνώνεται με το κλείσιμο των ειδικών σχολείων και τα κέντρα διάγνωσης, αξιολόγησης υποστήριξης υπολειτουργούν στην καλύτερη περίπτωση. 
      Η ανεργία στα άτομα με ειδικές ανάγκες είναι έξι φορές υψηλότερη σε σχέση με τη μέση ανεργία και η προσβασιμότητα των αναπήρων στους τομείς της καθημερινής ζωής αποτελεί μεγάλο πρόβλημα. 
      Επίσης χιλιάδες άτομα που χρήζουν φυσικής αποκατάστασης δεν βρίσκουν δημόσιο κέντρο φυσικής αποκατάστασης, γιατί είναι ελάχιστες οι κλίνες. Υπάρχει εξάλλου ένα ζήτημα διαφάνειας ως προς τη διαχείριση των χρημάτων τα οποία διατίθενται για την αντιμετώπιση των προβλημάτων των πολιτών με αναπηρία. Πολλά τέτοια κονδύλια που δόθηκαν από την Ευρωπαϊκή Ένωση  διασπαθίστηκαν ή δεν αξιοποιήθηκαν. Οι αδιαφανείς διαδικασίες, η έλλειψη κανόνων και οι επιλεκτικές ρυθμίσεις στο καθεστώς των επιχορηγήσεων είναι ζήτημα εξαιρετικά σημαντικό και γίνεται ακόμη πιο σημαντικό γιατί αφορά την αντιμετώπιση προβλημάτων συμπολιτών μας με αναπηρία.
      Άρα επιβάλλεται η σταθερή χρηματοδότηση του συστήματος πρόνοιας αλλά και η ορθολογική διαχείριση κάθε είδους δαπάνης, ώστε να τις απολαμβάνουν αυτές τις δαπάνες οι έχοντες τις πραγματικές ανάγκες.
      Αδύνατη είναι επίσης η πρόσβαση των αναπήρων σε βασικούς τομείς της καθημερινής ζωής, όπως σε δημόσιες υπηρεσίες, μέσα μεταφοράς, πολιτιστικούς και αρχαιολογικούς χώρους, τουριστικές και αθλητικές εγκαταστάσεις και στις νέες τεχνολογίες. Θεωρώ σκόπιμο να διαβάσω ένα απόσπασμα από ανακοίνωση που εξέδωσαν τα άτομα με αναπηρίες της ανατολικής Αττικής, για τη συγκεκριμένη σημερινή ημέρα που περιγράφει με τον  πιο γλαφυρό τρόπο τα προβλήματα τα οποία αντιμετωπίζουν: «Μας αποκαλούν άτομα με ειδικές ανάγκες ή άτομα με ειδικά χαρίσματα. Όπως, όμως, και να το πεις η ουσία δεν αλλάζει αφού ο κοινωνικός ρατσισμός υπάρχει και το βιώνουμε καθημερινά. Ελάχιστα βήματα έχουν γίνει στην ελληνική κοινωνία ως προς την ευαισθητοποίηση των μελών της απέναντι στα άτομα με αναπηρίες.  Έτσι έχουμε να αντιμετωπίσουμε σοβαρά προβλήματα ακόμη και στα άμεσο περιβάλλον μας, στο σπίτι, στη γειτονιά, στο σχολείο και ακόμα περισσότερο στη δουλειά όταν αυτή υπάρχει. Δυστυχώς η ελληνική κοινωνία έχει μείνει στην εικόνα του ανάπηρου που ζητιανεύει έξω από τις εκκλησίες. Είναι καιρός, όμως, η αντίληψη αυτή να αλλάξει. Όταν και όπου μας δόθηκαν ευκαιρίες αποδείξαμε πως ούτε ζητιάνοι είμαστε ούτε υστερούμε σε τίποτε σε σχέση με τους συνανθρώπους μας». Απόδειξη και οι Παραολυμπιακοί Αγώνες και οι μεγάλες επιτυχίες που είχαν και οι Έλληνες αθλητές εκεί. Συνεχίζουν: «Σπουδάζουμε και αριστεύουμε στις σχολές μας. Εργαζόμαστε ανταποκρινόμενοι πλήρως στα καθήκοντά μας. Δημιουργούμε οικογένειες. Είμαστε ενεργοί πολίτες και ίσως περισσότερο από άλλους. Επιδιδόμαστε στον αθλητισμό και σε πολλούς τομείς των γραμμάτων και τεχνών. Δεν ζητάμε, λοιπόν, τον οίκτο στα βλέμματα των συνανθρώπων μας. Απαιτούμε ίσους όρους, ευκαιρίες και αντιμετώπιση στη δουλειά και τη ζωή. Καλούμε τους συμπολίτες μας από όποια θέση και αν βρίσκονται να μας στηρίξουν. Ας αντιληφθεί επιτέλους ο καθένας πως η αναπηρία δεν είναι κληρονομικό «προνόμιο», δεν είναι επιλογή. Δυστυχώς είναι μία κατάσταση που μπορεί να συμβεί και σε σένα, στον καθένα μας». Αυτά λένε οι ίδιοι οι ανάπηροι.
      Στα συγκεκριμένα μέτρα τώρα: Επισημαίνουμε ότι επιβάλλεται κατ’ αρχάς συγκεκριμένη κυβερνητική πολιτική στους τομείς της πρόληψης της αναπηρίας εκ γενετής ή επίκτητης, που τώρα λείπει εντελώς όπως μέτρα πληροφόρησης των νέων ζευγαριών για την αξία του προγεννητικού ελέγχου. Δημιουργία των νέων δομών στο ΕΣΥ για εξετάσεις προγεννητικού ελέγχου. Εφαρμογή της νομοθεσίας της υγιεινής και ασφάλειας στους χώρους δουλειάς. Λήψη αποτελεσματικών μέτρων για τον περιορισμό των τροχαίων ατυχημάτων. Δημιουργία μονάδων φυσικής αποκατάστασης στα πλαίσια του δημόσιου συστήματος υγείας. Η αποκατάσταση είναι ο πιο παραμελημένος τομέας της υγείας στη χώρα μας. Διαθέτουμε λιγότερα από διακόσια κρεβάτια σε όλην τη χώρα –σχεδόν όλα στην Αθήνα- ενώ χρειαζόμαστε χιλιάδες που πρέπει γρήγορα να αναπτυχθούν. Αποτέλεσμα είναι σήμερα η οικονομική αιμορραγία των ασθενών και των οικογενειών τους σε κέντρα του ιδιωτικού τομέα στη χώρα μας ή στο εξωτερικό για την αποκατάστασή τους. 
      Καλούμε επίσης την Κυβέρνηση να προχωρήσει στα ακόλουθα: Καθιέρωση εθνικού μητρώου αναπήρων και την αξιολόγηση των αναγκών τους με βάση τις διεθνείς προδιαγραφές. Εκπόνηση και εφαρμογή ολοκληρωμένου σχεδίου εθνικής δράσης, που να απαντά στις σύγχρονες ανάγκες των αναπήρων με σκοπό την κοινωνική τους ένταξη. Σχεδιασμός και εφαρμογή πολιτικών πρόληψης της αναπηρίας. Εφαρμογή των κανόνων υγιεινής και ασφάλειας στους εργασιακούς χώρους και ανάληψης συγκεκριμένων δράσεων για τον περιορισμό των τροχαίων ατυχημάτων. Μετατροπή των αναπηρικών επιδομάτων σε μορφή κοινωνικής σύνταξης με βάση τις λειτουργικές ανάγκες που η κάθε αναπηρία δημιουργεί, ώστε να εξασφαλίζονται αξιοπρεπείς συνθήκες διαβίωσης ιδιαίτερα για τις βαριές αναπηρίες. Άμεση πρόσβαση των αναπήρων στην εκπαιδευτική διαδικασία με την καθιέρωση της υποχρεωτικής εκπαίδευσης και για τα άτομα με αναπηρία. Επαγγελματική αποκατάσταση για όλους τους αναπήρους που μπορούν να εργαστούν. Ουσιαστική και σταθερή αύξηση της χρηματοδότησης του συστήματος κοινωνικής αλληλεγγύης με ταυτόχρονη ορθολογική διαχείριση των παρεχόμενων πόρων και με αξιολόγηση των χρηματοδοτούμενων δράσεων. Θέσπιση θεσμικού πλαισίου που να διέπει τη λειτουργία των αναπηρικών οργανώσεων και των φορέων που παρέχουν υπηρεσίες στο χώρο της πρόνοιας και διαχειρίζονται κρατικές επιχορηγήσεις με την εφαρμογή ουσιαστικού κοινωνικού ελέγχου. 
      Πρόσβαση των αναπήρων σε όλους τους τομείς και τις δραστηριότητες της καθημερινής ζωής, όπως σε μέσα μεταφοράς, δημόσιες υπηρεσίες, πολιτισμός, άθληση, ψυχαγωγία, καταναλωτικές υπηρεσίες, κλπ.
      Χορήγηση των αναγκαίων τεχνικών βοηθημάτων που συμβάλλουν στην καλύτερη διαβίωση των αναπήρων. 
      Πρόσβαση των αναπήρων στις νέες τεχνολογίες που βοηθούν στην άρση του κοινωνικού αποκλεισμού και στην κοινωνική τους ένταξη. 
      Ενσωμάτωση και εφαρμογή των οδηγιών της Ευρωπαϊκής Ένωσης στο Εθνικό Δίκαιο με την ταυτόχρονη εφαρμογή πολιτικών, που να διασφαλίζουν τα βασικά ατομικά και κοινωνικά δικαιώματα των αναπήρων, όπως σαφώς περιγράφονται στο Σύνταγμα της χώρας.
      Για τις άλλες ομάδες, τους άνεργους, τους μετανάστες, τους παλιννοστούντες και τις μειονοτικές ομάδες, όπως Τσιγγάνους και μουσουλμάνους, θα αναφερθούν οι άλλοι ομιλητές του Κόμματός μας.
      Θα σταθώ, λοιπόν, περισσότερο σ΄ ένα άλλο καίριο τομέα, στα ιδιαίτερα προβλήματα που αντιμετωπίζουν οι ηλικιωμένοι και μάλιστα αυτοί που βρίσκονται μόνοι στη ζωή, όπου στα άλλα τους προβλήματα, υγεία, οικονομική ανέχεια, στέρηση αγαπημένων προσώπων, κλπ., προστίθεται η μοναξιά που συνεπάγεται ο σημερινός τρόπος ζωής, η απομόνωση στα διαμερίσματα των πολυκατοικιών, ο ατομισμός, η χαλάρωση των οικογενειακών δεσμών, η αδιαφορία από τους γύρω, κλπ., φαινόμενα που επικρατούν με γρήγορους ρυθμούς και στην ελληνική κοινωνία.
      Ο θάνατος δεκάδων χιλιάδων ηλικιωμένων στον προπερυσινό καύσωνα που έπληξε την Κεντρική Ευρώπη, την καρδιά των πιο ανεπτυγμένων βιομηχανικά –και υποτίθεται πολιτιστικά- χωρών και που έγινε αντιληπτός ύστερα από ημέρες ή και εβδομάδες, είναι χαρακτηριστικό παράδειγμα για το πού βαδίζουμε και τι μας μέλλεται αν συνεχίσουμε τον ίδιο δρόμο. Άλλωστε και στη χώρα μας είχαμε τέτοια φαινόμενα όταν χιλιάδες ηλικιωμένοι πέθαναν αβοήθητοι στους μεγάλους καύσωνες του 1986-1988. 
      Η πενιχρή κατά κανόνα σύνταξη των ηλικιωμένων, η αδυναμία πρόσβασης στα νοσοκομεία, η δυσκολία αυτοεξυπηρέτησης είναι προβλήματα που η Πολιτεία οφείλει να τα αντιμετωπίσει και να τα επιλύσει. Δεν επιτρέπεται, για παράδειγμα, να γίνεται αυτός ο συνωστισμός με τις ουρές στο ΙΚΑ, όπου, κύριε Υπουργέ, οι ασφαλισμένοι μπορεί να σταθούν στις ουρές από τα μαύρα μεσάνυχτα για να εξασφαλίσουν ένα εισιτήριο για να δούνε το γιατρό.
      Τα τελευταία χρόνια, αναπτύχθηκαν κάποια προγράμματα, όπως «Βοήθεια στο Σπίτι», τα οποία λειτούργησαν στα πλαίσια μερικών δήμων και του Β΄ Κοινοτικού Πλαισίου με συμβασιούχους εργαζομένους, χωρίς όμως στήριξη από τον Κρατικό Προϋπολογισμό, με αποτέλεσμα σήμερα να βρίσκονται μετέωρα. Να θυμίσουμε ότι σύμφωνα με διεθνείς έρευνες, οι δαπάνες για την υγεία που καταναλώνονται για κάθε άτομο –κατά κανόνα ηλικιωμένο- στους τελευταίους δεκαοκτώ μήνες της ζωής του, ξεπερνούν κατά πολύ τις δαπάνες υγείας για όλην την υπόλοιπη ζωή του. 
      Αυτό ας το έχουμε κατά νου και ας μην το ξεχνάει ούτε η πολιτεία ούτε οι αρμόδιοι οικονομικοί Υπουργοί. Ας μην το ξεχνάμε τώρα μάλιστα που συζητείται ο προϋπολογισμός και καθορίζεται πόσο θα περιοριστούν οι πιστώσεις, πόσο θα σφίξουν οι κρουνοί σε παροχές και συντάξεις και συνολικά για το κράτος-πρόνοιας, προκειμένου να καλύψουμε τα ελλείμματα που δημιούργησαν τα παράλογα εξοπλιστικά προγράμματα ή τα ιλιγγιώδη και φαραωνικά ολυμπιακά έργα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Ο θεσμός των ΚΑΠΗ τα τελευταία χρόνια δεν λειτουργεί, έχει χάσει τα χαρακτηριστικά του. Λειτουργούν ως καφενεία και δεν υπάρχει μέριμνα για δημιουργική απασχόληση της τρίτης ηλικίας. Είναι απαραίτητη η επέκτασή τους με ταυτόχρονη αναβάθμισή τους. 
      Ένα κρίσιμο πρόβλημα για τα ΚΑΠΗ είναι η βιωσιμότητά τους. Στηρίζονται μέχρι σήμερα από πόρους του Β΄ και του Γ΄ Κοινοτικού Πλαισίου Στήριξης. Οι πόροι αυτοί, όμως, έχουν αρχή και τέλος. Το κράτος και οι δήμοι πρέπει να βρουν πόρους για να στηριχθεί αυτός ο θεσμός. Οι εργαζόμενοι δουλεύουν σε καθεστώς ανασφάλειας, οργανικές θέσεις δεν υπάρχουν, παραμένουν απλήρωτοι πολλές φορές για μήνες. Πρέπει επίσης να δοθούν κίνητρα για την ανάπτυξη δικτύου εθελοντικής προσφοράς.
       Η ίδια κατάσταση επικρατεί και στα Κέντρα Ημερήσιας Φροντίδας Ηλικιωμένων. Το Πρόγραμμα «Βοήθεια στο Σπίτι», το οποίο λειτούργησε στα πλαίσια μερικών δήμων και του Β΄ Κοινοτικού Πλαισίου Στήριξης με συμβασιούχους εργαζόμενους, σήμερα βρίσκεται στον αέρα.
      (Στο σημείο αυτό ξανακτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      Τέλος, η χώρα μας δεν έχει προχωρήσει στη μεταφορά στο Εθνικό Δίκαιο των Οδηγιών 43/200 και 78/200, ώστε να γίνει εναρμόνιση του Ελληνικού Δικαίου στο Ευρωπαϊκό Δίκαιο. Για το λόγο αυτό, έχει κινηθεί η διαδικασία από την Ευρωπαϊκή Επιτροπή για παραπομπή της χώρας μας στο Ευρωπαϊκό Δικαστήριο.
      Κυρίες και κύριοι συνάδελφοι, ο Συνασπισμός της Ριζοσπαστικής Αριστεράς, χωρίς να μονοπωλεί, δείχνει ιδιαίτερη ευαισθησία για όλες τις ευπαθείς και αδύναμες κοινωνικές ομάδες. Εκτός των άλλων, οργάνωσε στο Ζάππειο, αμέσως μετά τους Ολυμπιακούς Αγώνες, ειδική ημερίδα για τα άτομα με αναπηρίες.
      Έχει καταθέσει πρόταση νόμου για το ελάχιστο εγγυημένο εισόδημα που θα καλύπτει τη στοιχειώδη έστω επιβίωση για μια μεγάλη ομάδα του πληθυσμού που ζει κάτω από το όριο της ακραίας φτώχειας.
      Σήμερα 3 Δεκέμβρη που είναι και η Παγκόσμια Ημέρα των Ατόμων με Αναπηρία παρουσιάζει με τη μορφή της συζητούμενης επερώτησης τις θέσεις και τα μέτρα που πρέπει να ληφθούν από την υπεύθυνη πολιτεία για όλες τις ευπαθείς ομάδες του πληθυσμού, ιδιαίτερα δε για τα άτομα με αναπηρία.
      Ελπίζουμε ότι οι προτάσεις μας θα μελετηθούν και θα εισακουστούν από την υπεύθυνη Κυβέρνηση. Χωρίς να πιστεύουμε ότι οι υποχρεώσεις όλων μας σταματούν εδώ, ούτε οι υποχρεώσεις της πολιτείας κι όλων ημών είναι μόνο υλικές, δεν πρέπει να ξεχνούμε ότι ανεκτίμητη εκτός των άλλων παραμένει πάντοτε η ανθρώπινη ευαισθησία και η ανθρώπινη ζεστασιά και συμπαράσταση προς όλες αυτές τις ευαίσθητες και ευπαθείς κοινωνικές ομάδες. Πρόκειται για συμπολίτες μας, για συνανθρώπους μας, για άτομα με σωματική, πνευματική, ψυχική και οικονομική αδυναμία στην οποία μπορεί ανά πάσα στιγμή να βρεθεί ο καθένας μας και που έχουν ανάγκη τη συνεχή και ολόπλευρη υλική και ανθρώπινη συμπαράστασή μας. 
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα πως οι Υπουργοί Οικονομίας και Οικονομικών, Ανάπτυξης και Υγείας και Κοινωνικής Αλληλεγγύης κατέθεσαν σχέδιο νόμου: «Συμφωνίες παροχής χρηματοοικονομικής ασφάλειας σε εφαρμογή των Διεθνών Λογιστικών Προτύπων και άλλες διατάξεις».
      Παραπέμπεται στην αρμόδια Διαρκή Επιτροπή.
      Το λόγο έχει η κ. Ξηροτύρη για πέντε λεπτά, εκτός αν θέλετε να κάνετε χρήση και της δευτερολογίας. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, νομίζω ότι για να καλύψω το θέμα που έχω όσον αφορά την ανεργία στη χώρα μας και τα προβλήματα των ανέργων, θα χρειαστώ λίγο παραπάνω και θα χρειαστώ και τη δευτερολογία. 
      Κύριοι συνάδελφοι, το ΠΑΣΟΚ  και η Νέα Δημοκρατία κατά τα πρότυπα της απογραφής παρουσιάζουν διαφορετική κατάσταση για το ύψος της ανεργίας που παρέδωσε το ΠΑΣΟΚ και παρέλαβε η Νέα Δημοκρατία.
      Πράγματι διαφοροποιήθηκε η μέθοδος μέτρησης της ανεργίας, γίνεται με βάση την απογραφή του 2001 και με δείγματα ερωτώμενων μεγαλύτερα. Το αποτέλεσμα είναι δυσμενέστερο. Καταγράφονται στο πρώτο τρίμηνο του 2004 11,2%, δηλαδή οι πεντακόσιοι είκοσι τρεις χιλιάδες άνεργοι, με επιδείνωση κατά πολύ στα επόμενα τρίμηνα, αφού μεταξύ των άλλων τελείωσαν και τα ολυμπιακά έργα.
      Έτσι και αλλιώς, λοιπόν, δεν έχει σημασία η μέθοδος μέτρησης, αφού η ανεργία ζει και βασιλεύει αποτελώντας το πρώτο και μέγιστο πρόβλημα της ελληνικής κοινωνίας, με ενδημικές διαστάσεις στους νέους, στις γυναίκες και τις φτωχές περιφέρειες της χώρας μας.
      Το ποσοστό της ανεργίας, όπως και το ποσοστό των μακροχρόνιων άνεργων είναι το μεγαλύτερο από όλες τις χώρες της Ευρωπαϊκής Ένωσης. Το ποσοστό των μακροχρόνιων άνεργων είναι το μεγαλύτερο από τον αντίστοιχο μέσο όρο της Ευρώπης των 15 και της Ευρώπης των 25 κρατών-μελών.
       Το επίδομα ανεργίας είναι το χαμηλότερο από όλα τα αντίστοιχα επιδόματα στις χώρες της Ευρωπαϊκής ‘Ενωσης των 15 και δίνεται μόνο για δώδεκα μήνες. ‘Ετσι αποκλείονται από αυτό οι μακροχρόνιοι άνεργοι που σημειωτέον είναι το 50,1% των ανέργων. 
      Η λογιστική, λοιπόν, πολιτική δείχνει ότι έχετε εγκαταλείψει τουλάχιστον τους μακροχρόνιους άνεργους κάτω από το όριο της φτώχειας και γι’ αυτό σ’ αυτές τις ομάδες των ανέργων κάτω από τα όρια της φτώχειας ζει, πάνω από το 30%. 
      Το ποσοστό της ανεργίας των γυναικών,  υπερδιπλάσιο αυτού  των ανδρών, φθάνει στο 16,8%, ενώ των νέων ανδρών ανέρχεται στο 21,3% και στο 28% των νέων γυναικών. 
      Η ανεργία στην περιφέρεια και ιδιαίτερα στη Βόρεια Ελλάδα είναι μόνιμος εφιάλτης με ποσοστό που υπερβαίνει το 16,2% και ποσοστό ρεκόρ σε πολλούς φτωχούς νομούς όπως Καστοριά, Ημαθία, κλπ., που υπερβαίνει το 23%. 
      Κατά τα άλλα η μείωση των περιφερειακών ανισοτήτων σε καμία περίπτωση δεν έχει επιτευχθεί, ούτε πρόκειται, με την ολοκλήρωση του Γ΄ Κοινοτικού Πλαισίου Στήριξης και βέβαια η υπερσυγκέντρωση των έργων που τέλειωσαν, και των πόρων στην Αττική με τα ολυμπιακά έργα και τις άλλες δράσεις που συνεχίζονται, καλά κρατεί. 
      Να μη μας εκπλήσσει, λοιπόν, γιατί είναι έτσι η κατάσταση την οποία περιγράφουμε και ευθύνονται βέβαια οι συγκεκριμένες πολιτικές επιλογές που έγιναν από όλες τις κυβερνήσεις της τελευταίας δεκαπενταετίας. 
      Όλες αυτές κινήθηκαν στους άξονες νεοφιλελεύθερων αποτυχημένων και αδιέξοδων πολιτικών οι οποίες είχαν αναφορά στις κατευθύνσεις του Διεθνούς Νομισματικού Ταμείου, της Παγκόσμιας Τράπεζας, του ΟΟΣΑ, της Ευρωπαϊκής Κεντρικής Τράπεζας, του ECOFIN και όχι στην πολιτική του Διεθνούς Γραφείου Εργασίας που προσβλέπει σε πολιτικές προαγωγής της απασχόλησης στην οικονομική ανάπτυξη, κοινωνικής δικαιοσύνης, επαρκώς αμειβόμενης εργασίας, εργασίας που προέρχεται και με συνθήκες υγιεινής και ασφάλεια στους τόπους εργασίας, πράγμα που δεν το έχουμε τα τελευταία χρόνια. Αποτέλεσμα λοιπόν των νεοφιλελεύθερων αυτών πολιτικών είναι η εκμετάλλευση πολλών κατηγοριών εργαζομένων που παρέχουν την εργασία τους με λιγότερες αποδοχές, με περιορισμένα ασφαλιστικά και συνταξιοδοτικά δικαιώματα, με προβληματικό ωράριο και ζουν κάτω από ένα ασφυκτικό καθεστώς ομηρίας και με διαρκή ανασφάλεια.
      Τα μέτρα που πήρε η προηγούμενη κυβέρνηση με τη συναίνεση και της τότε αντιπολίτευσης οδήγησαν στη μεγαλύτερη απορρύθμιση της αγοράς εργασίας με επέκταση της μερικής απασχόλησης, με την αύξηση του επιτρεπόμενου ορίου των απολύσεων στις επιχειρήσεις, με τη θέσπιση της δυνατότητας στους εργοδότες να εφαρμόζουν τη συνολική διευθέτηση του χρόνου και να καταργούν στην πράξη το οκτάωρο. Οι αποφάσεις αυτές ήταν πλήρως ευθυγραμμισμένες με τις θέσεις της εργοδοσίας και η επιδίωξή τους ήταν να αυξηθεί η ανταγωνιστικότητα των επιχειρήσεων με τη μείωση του κόστους εργασίας. Γιατί, αν δείτε όλες τις στατιστικές, τα κέρδη των επιχειρήσεων αυξήθηκαν περισσότερο από τα άλλα κράτη-μέλη της Ευρωπαϊκής Ένωσης, ενώ η ανεργία αυξήθηκε. Δεν καλύφθηκαν, δηλαδή, μ’ αυτές τις πολιτικές οι θέσεις εργασίας, αλλά απλώς αυξήθηκαν τα επιχειρηματικά κέρδη. 
      Εμείς διαφοροποιούμαστε σε όλα αυτά τα θέματα. Και η διαφοροποίηση του Συνασπισμού της Ριζοσπαστικής Αριστεράς από τις πολιτικές των κομμάτων του ΠΑΣΟΚ και της Νέας Δημοκρατίας συνίσταται στο ότι τα δύο αυτά κόμματα αφήνουν το πρόβλημα της ανεργίας να λυθεί αυτόματα από τις δυνάμεις της αγοράς για τις οποίες δημιουργούν και χαριστικές ρυθμίσεις χωρίς απόδοση. Η διαφοροποίηση η δική μας σαφώς έχει να κάνει με την αντίληψη ότι λόγω της παγκοσμιοποίησης και η αγορά θα πρέπει να υφίσταται ρυθμίσεις και ελέγχους, να μη δρα ανεξέλεγκτα σε βάρος των δυνάμεων της εργασίας, της δημοκρατίας και της φύσης. Τα μεγάλα κοινωνικά προβλήματα που ανέφερε πριν ο κ. Λεβέντης των ευπαθών ομάδων πληθυσμού θέλουν συγκεκριμένες πολιτικές που θα σχεδιάζονται από τις κυβερνήσεις, που θα αξιοποιούν συγκεκριμένες δράσεις από τον δημόσιο, κοινωνικό και τον ιδιωτικό τομέα με βασικό μοχλό το δημόσιο τομέα. 
      Δεν βλέπουμε όμως σε καμία περίπτωση να διορθώνονται τα πράγματα με τις πολιτικές της νέας Κυβέρνησης. Η πολιτική της ήπιας προσαρμογής, η οποία φαίνεται προσωρινή, αφού ακουμπά στις δύσκολες μετρήσεις κατά τον έναν ή άλλο τρόπο, και επαναφέρει πάλι μία άλλου τύπου λιτότητα νομίζω ότι θα οδηγήσει τα πράγματα σε δυσμενέστερη κατάσταση. Πρέπει όμως να απαντήσετε στον ελληνικό λαό που λέτε ότι σας έδωσε την πλειοψηφία το πώς θα ανακουφίσετε αυτές τις ευπαθείς ομάδες και πώς τελικά με κάποιες πολιτικές και στρατηγικές θα αντιμετωπίσετε στη ρίζα του το πρόβλημα της ανεργίας.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, συνήθως εδώ στη Βουλή μιλάμε για προβλήματα για τα οποία συνήθως συμφωνούμε ως προς τη διαπίστωσή τους, αλλά διαφωνούμε στον τρόπο αντιμετώπισής τους. Συνήθως, δηλαδή, μιλάμε για πράγματα που η ύπαρξή τους δεν αμφισβητείται. Σήμερα έχουμε ένα θέμα για το οποίο υπάρχει ανάγκη αναγνώρισης της ύπαρξής του. Θα μου πείτε ότι όλοι μιλάνε για φτώχεια και ότι όλοι μιλάνε για αποκλεισμό. Μιλάμε όμως με έναν τρόπο γενικό σαν αυτοί οι άνθρωποι να μην έχουν ταυτότητα. Πολλοί μιλούν για έναν αόρατο κόσμο, για μία αφανή κοινωνία. Ήδη, η εισήγηση του συντρόφου μας κ. Λεβέντη έδειξε ότι αυτή η κοινωνία είναι υπαρκτή και εμείς θέλουμε να την καταστήσουμε περισσότερο ορατή. Θέλουμε, δηλαδή, να συζητήσουμε με συγκεκριμένο τρόπο για τους μακροχρόνια ανέργους, τους ανθρώπους που δεν έχουν δουλειά και είναι εκτός δουλειάς για χρόνια. 
      Συγκεκριμένα, θέλουμε να μιλήσουμε για τα άτομα που έχουν μία αναπηρία και μάλιστα πιο συγκεκριμένα για τα άτομα τα οποία έχουν αναπηρίες που δεν αναγνωρίζονται ως αναπηρίες και δεν δικαιούνται κάποια σύνταξη αναπηρίας.
      Και ξέρετε τι εννοώ. Επεκτείνονται και στη χώρα μας και οι ψυχικές ασθένειες και οι ψυχικές αναπηρίες. Υπάρχουν δράματα κρυφά.
      Τρίτον, να μιλήσουμε για τις μονογονεϊκές οικογένειες. Υπάρχουν κοπέλες συνήθως με ένα μωρό παιδί, δεν έχουν πού να το αφήσουν, δεν έχουν πού να δουλέψουν, δεν έχουν κάποιο στήριγμα.
       Να μιλήσουμε για νέα παιδιά χωρίς οικογένειες, χωρίς στηρίγματα. Να μιλήσουμε και για απεξαρτημένα άτομα -και για εξαρτημένα- που θέλουν να βρουν δουλειά. Απεξαρτήθηκαν, αλλά αντιμετωπίζουν ένα στιγματισμό και από την κοινωνία και πολλές φορές και από το κράτος. Να μιλήσουμε για πρώην κρατούμενους, πρώην φυλακισμένους, που και αυτοί αντιμετωπίζουν στιγματισμούς. Να μιλήσουμε για ανασφάλιστους ηλικιωμένους, που δεν έχουν δικαίωμα σύνταξης.
       Πότε θα γίνει μέσα στη Βουλή μία συγκεκριμένη συζήτηση γι’ αυτές τις συγκεκριμένες ομάδες του πληθυσμού και για άλλες και να καταλήξουμε σε κάποια μέτρα πολιτικής; Εμείς κάναμε μία ολόκληρη έρευνα, την κάνουμε εδώ και μήνες. Έχω καταθέσει και σε σας ερωτήσεις, πήρα απαντήσεις. Δύο συμπεράσματα θέλω να πω εδώ. Ούτε καν στοιχεία δεν έχουμε. Πόσοι είναι αυτοί οι πληθυσμοί ακριβώς, να έχουμε μία εικόνα. Και βέβαια η εικόνα σε ό,τι αφορά τα μέσα πολιτικής είναι εικόνα ντροπής, είτε δεν υπάρχει καμία πολιτική είτε υπάρχουν αποσπασματικά μέτρα, χωρίς κανένα αποτέλεσμα. Άρα, εδώ πρέπει να αναγνωρίσουμε ότι υπάρχει μία υπαρκτή κοινωνία, που μέσα στις ομάδες που έχουν προβλήματα, υπάρχουν υποομάδες με ακόμα μεγαλύτερα προβλήματα, ότι μέσα στους φτωχούς υπάρχουν και οι φτωχότεροι. Ότι μέσα στους ανέργους υπάρχουν και οι μακροχρόνια άνεργοι. Ότι μέσα σ΄ αυτούς που δεν μπορούν να εκπληρώσουν τα σχέδια της ζωής τους, υπάρχουν άνθρωποι που δεν μπορούν να κάνουν σχέδια ζωής και που αν δεν κάνουμε τίποτα, το μέλλον πολλών απ’ αυτούς τους ανθρώπους είναι η οριστική παγίδευση ενδεχομένως στην παγίδα του κοινωνικού αποκλεισμού.
      Υπάρχει μία παγκόσμια συζήτηση για μέτρα πολιτικής. Δεν επιτρέπει ο χρόνος να επεκταθώ. Έχει προκύψει σαν συμπέρασμα, όμως, ότι χρειάζονται συνολικές πολιτικές κατά της ανεργίας, κατά των ανισοτήτων, κατά της φτώχειας. Ότι χρειάζονται ειδικές πολιτικές για ειδικές ομάδες. 
      Τρίτον, όμως, έχει προκύψει ότι χρειάζεται και μπορεί να βοηθήσει και ένα μέτρο καθολικής εφαρμογής, που είναι το ελάχιστο εγγυημένο εισόδημα, το οποίο θα λειτουργεί ως «τελευταία γραμμή άμυνας». Ένα ελάχιστο εγγυημένο εισόδημα με τρεις στόχους. 
      Πρώτον, ηθική αναστήλωση των ανθρώπων, σεβασμός της αξιοπρέπειάς τους. Να πούμε σ’ αυτούς τους ανθρώπους ότι ναι κι εσείς έχετε ένα δικαίωμα. Έχετε το δικαίωμα σε ένα ελάχιστο εγγυημένο εισόδημα, το οποίο σήμερα δεν υπάρχει. 
      Δεύτερον, άμεση ανακούφιση και τρίτον υποβοήθηση όσων από τους ανθρώπους αυτούς είναι ικανοί να βρουν δουλειά, να δουλέψουν, να τους βοηθήσουμε να παρακάμψουν τα εμπόδια, είτε ρατσισμού είναι αυτά είτε άλλων δυσκολιών. Αυτά τα τρία στοιχεία έχει η πρότασή μας. 
      Και θλίβομαι που βλέπω ορισμένους –λίγους ευτυχώς- συναδέλφους, να σχολιάζουν δημοσίως την πρόταση, την οποία ούτε μπήκαν στον κόπο να διαβάσουν. Και ακούω διάφορες θεωρίες. Εδώ έχουμε συγκεκριμένο πρόβλημα.
      Αν μου επιτρέπετε, δεν θα κάνω δευτερολογία, θα χρειαστώ ένα λεπτό για να θέσω δύο ακόμη πτυχές. Εδώ έχουμε δύο επιχειρήματα, δύο αντιπάλους. Ο ένας αντίπαλος είναι η δημοσιονομική στενότητα και ο άλλος αντίπαλος είναι μήπως το μέτρο αυτό δεν είναι αρκούντως επαναστατικό, να το πω έτσι.
      Σε ό,τι αφορά τη δημοσιονομική στενότητα:
      Κύριε Υπουργέ, εδώ περνάνε νομοσχέδια σειρά αυτήν την εβδομάδα. Με το φορολογικό νομοσχέδιο δίνει η Κυβέρνηση 500 εκατομμύρια ευρώ το χρόνο στους επιχειρηματίες, στα κέρδη και στα μερίσματα. Δεύτερος νόμος, αναπτυξιακός: Άλλα 500 εκατομμύρια για επενδύσεις, που ο Θεός να τις κάνει επενδύσεις. Εδώ τώρα κολλήσαμε, δεν υπάρχουν τα ευρώ για να αρχίσει να στήνεται ο μηχανισμός για το ελάχιστο εγγυημένο εισόδημα.
      Λένε ορισμένοι ότι όλα αυτά βοηθούν την ανάπτυξη. Αυτό εδώ δεν βοηθάει την ανάπτυξη; Αυτοί οι άνθρωποι, κύριε Υπουργέ, δεν μπαίνουν στο σούπερ μάρκετ γιατί δεν έχουν λεφτά να ψωνίσουν. Εάν είχαν κάποια βοήθεια, κάποιο εισόδημα, θα ψώνιζαν, θα αγόραζαν. Δεν θα αγόραζαν είδη πολυτελείας, αλλά είδη πρώτης ανάγκης. Για μας το πρώτο είναι η ανθρώπινη αξιοπρέπεια. Το δεύτερο είναι η κοινωνική δικαιοσύνη. Όμως και από οικονομική άποψη αυτό το μέτρο έχει και μία αναπτυξιακή επίπτωση.
      Σε ό,τι αφορά το άλλο επιχείρημα: Ο Ρουσσώ πριν από δυόμισι αιώνες περίπου είχε πει ότι σημασία δεν έχει να κάνουμε νοσοκομεία για φτωχούς, αλλά να κάνουμε μια κοινωνία χωρίς φτωχούς. Δεν εννοούσε βέβαια ο Ρουσσώ ότι θα αφήσουμε τους φτωχούς να πεθαίνουν. 
      Εδώ λοιπόν το θέμα είναι συγκεκριμένο. Οπωσδήποτε το μέτρο που προτείνουμε δεν είναι επαναστατικό, δεν είναι πανάκεια, δεν λύνει όλα τα προβλήματα. Είναι όμως ένα βήμα. Και όσοι το αρνούνται, δεν θα πρέπει κάτι να προτείνουν επιτέλους; Εμείς καταθέσαμε αυτή την πρόταση όχι για να διακηρύξουμε τις αρχές μας, αλλά με τη φιλοδοξία να γίνει ένας προβληματισμός, ένας διάλογος, να βελτιωθεί –όπου μπορεί να βελτιωθεί- και να γίνει επιτέλους αποδεκτή αυτή η πρόταση, η οποία έχει υλοποιηθεί σε όλες τις χώρες της Ευρωπαϊκής Ένωσης. Και θέλουμε να πιστεύουμε ότι και η δική σας Κυβέρνηση θα το δει. Δεν έχουμε ακούσει μια θέση ουσίας, άποψη ουσίας: «Ναι, όχι, θα το δούμε». Και θυμίζω ότι και από το ΠΑΣΟΚ, όταν ορισμένοι Βουλευτές του κατέθεσαν το 2000 μια ανάλογη πρόταση, ο τότε Πρωθυπουργός ο κ. Σημίτης, δεν είπε «διαφωνούμε με το μέτρο». Είπε ότι είναι κάτι που θέλει μελέτη. Θέλουμε να πιστεύουμε, λοιπόν, ότι και το ΠΑΣΟΚ όλα αυτά τα χρόνια το έχει μελετήσει το θέμα κι επομένως θα μπορέσει να πάρει μια σαφή θέση. Αλλά και το Κομμουνιστικό Κόμμα Ελλάδας, που είναι ένα κόμμα που θέλει και την αλλαγή της κοινωνίας και την άμεση ανακούφιση των ανθρώπων αυτών, πιστεύουμε ότι θα στηρίξει αυτό το μέτρο ή όποιο άλλο ο καθένας θεωρεί ότι μπορεί να βοηθήσει.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δραγασάκη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, τριάντα μαθητές και μαθήτριες και δύο συνοδοί από το 2ο Γυμνάσιο Κηφισιάς.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίσης, ο συνάδελφος Βουλευτής κ. Σάββας Τσιτουρίδης ζητεί ολιγοήμερη άδεια απουσίας στο εξωτερικό από 3 έως 9 Δεκεμβρίου 2004.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
      Το λόγο έχει τώρα ο τελευταίος επερωτών, ο κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε.
      Νομίζω ότι τέθηκε το γενικό πλαίσιο και ειδικά θέματα από τους συναδέλφους που μίλησαν προηγουμένως και από τη δική μου πλευρά θα προσπαθήσω να σταθώ σε μερικά σημαντικά προβλήματα ορισμένων ιδιαίτερα ευπαθών ομάδων, όπως είναι οι Ρόμα, όπως είναι οι μετανάστες, όπως είναι η μουσουλμανική κοινότητα, κλπ..
      Θέλω να πω κατ’ αρχήν ότι η εικόνα και ο χαρακτήρας μιας χώρας δεν διαμορφώνεται μονάχα με τους αριθμούς -που αμφισβητούνται κιόλας από τη μια ή την άλλη πλευρά- της απογραφής και το μέσο κατά κεφαλήν ΑΕΠ, αλλά χαρακτηρίζονται κυρίως από τον τρόπο με τον οποίον αντιμετωπίζει τις πιο αδύναμες ομάδες.
      Όταν λοιπόν, κύριε Υπουργέ, είμαστε σε μία χώρα όπου εξαφανίζονται τετρακόσια παιδιά από το ίδρυμα «ΑΓΙΑ ΒΑΡΒΑΡΑ», για τα οποία έγινε προσπάθεια να μαζευτούν από τα φανάρια και δεν ξέρουμε πού είναι, όταν είμαστε σε μία χώρα όπου έχουμε νεκρό ένα μετανάστη από ξένη χώρα, διότι η εθνική τους ομάδα νίκησε τη δική μας, όταν είμαστε σε μία χώρα όπου μπουκάρει η αστυνομία μέσα σε συνοικία της Αθήνας, στα Φιλαδέλφεια, για να βουτήξει μία Ουκρανέζα, η οποία δούλευε την ίδια στιγμή και ήταν και στο σχολείο και η οποία στο τέλος δικαιώνεται, τότε έχουμε να καλύψουμε ένα πολύ μεγάλο έδαφος.
      
      
      Γι’ αυτό τα ζητήματα του κοινωνικού αποκλεισμού ειδικά γι’ αυτές τις ευαίσθητες ομάδες, είναι μια προτεραιότητα για το Συνασπισμό, που δεν περιορίζεται μονάχα να πει το κατηγορώ του και να κάνει τις προτάσεις του.
      Θέλω να γίνει κατανοητό, προσπαθούμε με την κοινοβουλευτική μας παρουσία να έχουμε αποτελέσματα και στον τρόπο με τον οποίο αντιμετωπίζονται οι ευπαθείς ομάδες. Είχαμε ένα πρώτο αποτέλεσμα. 
      Το τελευταίο ερώτημα της επερώτησής μας είναι γιατί δεν προχωρεί η Κυβέρνηση στην άμεση μεταφορά στο Εθνικό Δίκαιο των οδηγιών 43/2000 και 78/2000 ώστε να γίνει η εναρμόνιση του Ελληνικού Δικαίου με το Κοινοτικό Δίκαιο.
      Τι λένε οι οδηγίες. Είναι δύο οι οποίες αναφέρονται στην αρχή της ίσης μεταχείρισης και στην απουσία άμεσων, συγκεκριμένων ή εμμέσων ρυθμίσεων γενικών που θα μπορούσαν να λειτουργήσουν σχετικά με πρόσωπα άλλης φυλετικής ή εθνολογικής καταγωγής. Αυτές έπρεπε να είχαν ενταχθεί στο Εθνικό Δίκαιο η μεν 43/2000 στις 19/7/2003 και όμως τελειώνει το 2004. Η οδηγία 78/2000 στις 2/12/2003 και τελειώνει τώρα, το 2004. 
      Καταθέτουμε την επερώτησή μας στις 9/11/2004 και βλέπουμε με χαρά ότι στις 19/11/2004 να έρχεται σχέδιο νόμου, το οποίο υλοποιεί αυτές τις οδηγίες, εν μέρει όμως. Πιστεύω ότι είναι μια συγκεκριμένη κατάκτηση αυτής της παρέμβασης που προσπαθούμε να κάνουμε. Μένουν όμως πάρα πολλά ακόμα να γίνουν. 
      Κύριε Πρόεδρε, έχω κάποιες αναφορές να κάνω και θα χρησιμοποιήσω και τη δευτερολογία μου.
      Πρώτη αναφορά, σε σχέση με τους μετανάστες. Διεθνείς Συμβάσεις. Γιατί, κύριε Υπουργέ, έχουμε μια τέτοια καθυστέρηση να υλοποιήσουμε διεθνείς συμβάσεις σε σχέση με τα δικαιώματα των μεταναστών; 
      Υπάρχει μια έρευνα του Ιδρύματος Μαραγκοπούλου που κάνει μια εξαιρετική δουλειά σ’ αυτό τον τομέα και βλέπουμε τη Διεθνή Σύμβαση για την Προστασία των Δικαιωμάτων των Μεταναστών, των Εργατών και των μελών των οικογενειών τους του 1990, σύμβαση του ΟΗΕ. Η Ελλάδα δεν την έχει υπογράψει και  δεν την έχει επικυρώσει. Την έχουν επικυρώσει δεκάδες χώρες, ανάμεσα στις οποίες και η  Τουρκία. Για ποιο λόγο να δίνουμε αυτήν την εικόνα και να μην αυτοδεσμευόμαστε από κάποιες γενικές και αν θέλετε όχι προωθημένες όσο θα ήθελε κανείς ρυθμίσεις της Διεθνούς Κοινότητας; 
      Τρεις συμβάσεις της Διεθνούς Οργάνωσης Εργασίας: Σύμβαση 97 περί μετανάστευσης για λόγους εργασίας του ’49, για τη μετανάστευση με παράνομες συνθήκες του ’75, για την περίπτωση εργατικών ατυχημάτων και επαγγελματικών ασθενειών στους μετανάστες του ’64. 
      Γιατί, κύριε Υπουργέ; Περιμένουμε μια απάντηση για το ποιο είναι το πρόγραμμά σας.
      Τώρα πάμε στα θέματα υγείας. Κύριε Υπουργέ, είχε διαμορφωθεί ένα νομικό πλαίσιο με ρυθμίσεις  προηγούμενες και του κ. Παπαδόπουλου και της δικής σας κυβέρνησης και έχουμε παρέμβαση διά των ΠεΣΥ αρχών, όπως αυτή που έγινε στο Βόρειο Αιγαίο που δεν επιτρέπει στους πρόσφυγες, παρά μόνο σε εντελώς ακραίες περιπτώσεις να μπουν στα Νοσοκομεία της Σάμου ή της Λέσβου. Τι έχετε κάνει γι’ αυτό; Το έχουμε φέρει το θέμα στη Βουλή και δεν ξέρουμε αν έχετε καταργήσει αυτήν τη διαταγή που έβγαλε η υπεύθυνη του ΠεΣΥ του Βορείου Αιγαίου. 
      Τρίτο θέμα: νομιμοποίηση. Κύριε Υπουργέ, ξέρετε πολύ καλά και το Υπουργείο Εσωτερικών το ξέρει καλύτερα, ότι εκκρεμούν πάνω από εκατό χιλιάδες αιτήσεις επί πάρα πολλά χρόνια στις περιφέρειες για άδειες παραμονής των μεταναστών.Έχει σχέση επίσης με το πρόβλημα των συμβασιούχων.
      Αλλά οι άνθρωποι, ενώ έχουν όλα τα νομικά δικαιώματα, επειδή υπάρχει ένα καθυστερημένο ολιγομελές σύστημα αντιμετώπισης των αιτήσεών τους με ανθρώπους που κάνουν φιλότιμη δουλειά, αλλά είναι αδύνατον να επαρκέσουν -oι φωτογραφίες με τους φακέλους θυμίζουν τι να πω; Μυθιστόρημα του Κάφκα;- με τα βουνά φακέλων εκεί μέσα, είναι παράνομοι. Ενώ έχουν όλα τα δικαιώματα να είναι νόμιμοι, είναι παράνομοι. Τι θα κάνετε μ’ αυτό το θέμα; 
      Στο λίγο χρόνο που έχω, μία αναφορά στα θέματα των τσιγγάνων, των Ρομά. Υπήρξε μία συνδιάσκεψη που έγινε την περασμένη εβδομάδα της Ευρωπαϊκής Επιτροπής ενάντια στο ρατσισμό και στην έλλειψη ανοχής. Λέει ότι έχουν παρθεί μέτρα στην Ελλάδα, ζητάει όμως προώθηση μιας πολιτικής που καταργεί τις διακρίσεις. Ζητάει συγκεκριμένα μέτρα, ζητάει ένα δίκτυο να γίνει –γιατί η αυτοδιοίκηση παίζει μεγάλο ρόλο- στην αυτοδιοίκηση στους χώρους εκείνους που υπάρχουν τσιγγάνοι και επίσης μια εκστρατεία ενημέρωσης πληροφόρησης. Γιατί; Είναι ένα δύσκολο θέμα. Ενώ πρέπει να σεβαστείς τα πολιτιστικά τους στοιχεία, από την άλλη μεριά έχουμε ακραία φαινόμενα λόγω του τρόπου που ζουν, όπως έχω εδώ μια έκθεση του κέντρου συμπαράστασης στα παιδιά και οικογένειες, έχουμε γάμους κοριτσιών από δεκατριών ετών ή έχουμε δεκαοχτάρες κοπελίτσες οι οποίες έχουν τέσσερα και πέντε παιδιά ή έχουμε γυναίκες που έχουν πάει στο κέντρο συμπαράστασης οι οποίες έχουν κάνει είκοσι εκτρώσεις. Άρα δεν μπορούμε να μηδενίσουμε και να σβήσουμε πολιτιστικά στοιχεία που θέλουν να φέρουν από την άλλη μεριά, όμως έχουμε υποχρέωση να κάνουμε ό,τι μπορούμε ώστε τα δικαιώματα ειδικά των νέων παιδιών που χάνουν την παιδική τους ηλικία γίνονται μανάδες τη στιγμή που παίζουν με τις κούκλες, να προασπίσουμε τα παιδιά.
      Τέλος, κύριε Υπουργέ, πολύ σύντομα μια επισήμανση. Είναι η μουσουλμανική μειονότητα στη δυτική Θράκη. Ναι, έχουν γίνει κάποια βήματα σε σχέση με τον τρόπο που αντιμετωπίζαμε, του αποκλεισμού, καχυποψίας κλπ. όλους αυτούς, τουρκικής καταγωγής, Πομάκους, Ρομά που υπάρχουν στη δυτική Θράκη. Είναι πολλά τα προβλήματα και θέλουν παρεμβάσεις και στην εκπαίδευση. Έχουν γίνει κάποια μέτρα όπως με το Πανεπιστήμιο και το 0,5% αλλά ειδικά στην πρωτοβάθμια και δευτεροβάθμια εκπαίδευση θέλει αναβάθμιση στον τρόπο διδασκαλίας και κυρίως –και εκεί σας ερωτώ ως αρμόδιο Υπουργό- τι μέτρα έχουν ληφθεί προκειμένου να αντιμετωπιστεί το τεράστιο πρόβλημα της ανεργίας το οποίο καλύπτει και σκιάζει τις περιοχές τους.
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλαβάνο.
      Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, ειλικρινά χαίρομαι ιδιαίτερα για την προσπάθεια και την πάλη του Συνασπισμού για τη φτώχεια και ό,τι απ’ αυτό απορρέει. Είναι οι προτάσεις σας πάρα πολύ εμπεριστατωμένες, έχουν μελετηθεί και έχουν αναλυθεί όλες από το ελάχιστο εγγυημένο εισόδημα μέχρι όλα τα υπόλοιπα που έχετε κατά καιρούς σε ημερίδες ως κόμμα ή ως Βουλευτές φέρει στη Βουλή και είναι μέσα στα πλαίσια που βοηθάνε μια κυβέρνηση για να δει το δάσος και να μην κυνηγάει το κούτσουρο ή το δέντρο. Είναι πάρα πολύ σημαντικό σ’ αυτόν τον τομέα, στον τομέα που είναι η φτώχεια, ο αποκλεισμός, η περιθωριοποίηση να έχουμε μια ενιαία γλώσσα.
      Να μπορούμε να οραματιστούμε την ημέρα που θα μπορούμε να συγκλίνουμε και να δούμε πώς μπορούμε –αν μπορούμε- να γιατρέψουμε αυτό το ποσοστό των πολιτών που ζουν κάτω από τα όρια της φτώχειας που άλλοι το ανεβάζουν στο 20%-25%.  
      Για τη Νέα Δημοκρατία και την Κυβέρνηση του Κώστα Καραμανλή η έννοια της κοινωνικής πολιτικής δεν ταυτίζεται απλώς και μόνο με κάποιες παροχές, όπως λέτε –και σωστά λέτε- ή με φιλοδωρήματα η φιλευσπλαχνία, αλλά με το σύνολο και την ποιότητα των κοινωνικών υπηρεσιών και παροχών που δημιουργούν ένα πλαίσιο σιγουριάς και ασφάλειας μέσα στο οποίο ο κάθε πολίτης μπορεί να δημιουργήσει και να προοδεύσει. Για μας σημασία δεν έχουν οι στεγνοί αριθμοί, αλλά τι πραγματικά αποκομίζει ο πολίτης. Και αυτό που μέχρι σήμερα αποκομίζει ο Έλληνας πολίτης δεν είναι παρά η οδυνηρή και τραγική εικόνα πρώτον, της ανεργίας, δεύτερον, μιας παιδείας που δεν είναι στο επίπεδο που θα έπρεπε να ήταν, τρίτον, μία υγεία που προκαλεί ταλαιπωρία στον πολίτη και τέταρτον, ένα διεφθαρμένο και ανάλγητο κράτος. 
      Η κοινωνική πολιτική πρέπει να αποτελεί την ομπρέλα προστασίας ενός αποτελεσματικού κράτους-πρόνοιας που να ενδιαφέρεται πραγματικά για τον πολίτη. Πρέπει να είναι εκείνη η πολιτική που εξασφαλίζει στον καθένα ίσες ευκαιρίες, υψηλού επιπέδου υπηρεσίες στην υγεία, την πρόνοια και ποιότητα ζωής. Η ποιότητα ζωής και η ποιότητα γενικά στη δημοκρατία, στην παιδεία, στο περιβάλλον και σε όλους τους τομείς είναι η μεγάλη πρόκληση που θα κληθούν τα κόμματα να αντιμετωπίσουν τον 21ο αιώνα. 
      Η πολιτική του 20ου αιώνα καλώς ή κακώς πέτυχε. Το σύνθημα «Ψωμί, παιδεία, ελευθερία» που ήταν το αίτημα του 20ου αιώνα έγινε πράξη. Όμως τι ψωμί έχουμε; Τι διατροφική αλυσίδα έχουμε; Έχουμε την ποιότητα εκείνη, όταν σήμερα ο πολίτης στενάζει κάτω από διοξίνες και κάτω από χίλια δυο πράγματα; Έχουμε την παιδεία εκείνη όπου το κάθε παιδί θα μπορεί έχει το κομπιούτερ και να μπορεί να σερφάρει στο Ίντερντετ στο σχολείο; Όχι! Έχουμε δημοκρατία όταν συμβαίνουν περιστατικά  ρατσισμού, όπως είπε ο κ. Αλαβάνος; Όχι! Να, λοιπόν, η πρόκληση, λαμπρό πεδίο για όλα τα κόμματα τον 21ο αιώνα! 
      Τα τελευταία χρόνια είχαμε τρία Κοινοτικά Πακέτα Στήριξης, εισροή τεράστιων χρηματικών ποσών από την Ευρωπαϊκή Ένωση. Παρ’ όλα αυτά, η χώρα μας παραμένει ανάμεσα στις φτωχότερες των ευρωπαϊκών χωρών. Γιατί γίνεται αυτό; Δεν θα πω τα γνωστά για την Ήπειρο και για όλα αυτά που λέμε καθημερινά. Όμως, θα μου επιτρέψετε να καταθέσω έναν πίνακα, ο οποίος έχει έρθει  ξανά στη Βουλή. Αυτή η χώρα δαπανά 12 δισεκατομμύρια ευρώ το χρόνο  για κοινωνικές παροχές. Δώδεκα δισεκατομμύρια ευρώ, περίπου! Εάν ο κάθε φτωχός, ο πραγματικά δικαιούχος έπαιρνε ένα μερίδιο, θα είχε τουλάχιστον 5.000 ευρώ. Τα παίρνει; Όχι! 
      Καταθέτω τον πίνακα για να δείτε ότι η Ελλάδα είναι η μόνη χώρα στην Ευρώπη που έχει δείκτη αποτελεσματικότητας των κοινωνικών παροχών μόνο 4%. Προ κοινωνικών παροχών, η φτώχεια είναι στα όρια του 23%. Μετά τις κοινωνικές παροχές πάει στο 22%. Η μοναδική χώρα που έχει μόνο 4% συντελεστή, σε αντίθεση με τις άλλες χώρες της Ευρώπης. Θα σας πω ένα παράδειγμα. Το Βέλγιο προ κοινωνικών παροχών είναι 28%, ενώ μετά τις κοινωνικές παροχές πάει στο 16%. Δηλαδή, έχει 43% δείκτη αποτελεσματικότητας των κοινωνιών παροχών! 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Άρα, λοιπόν, εδώ υπάρχει ένα τρομακτικό πρόβλημα με την κατασπατάληση, με το μεγάλο πρόβλημα των «αετονύχηδων» -σε εισαγωγικά- «μαϊμού αναπήρων, ανέργων» και όλων αυτών. Αυτό, λοιπόν, πρέπει να μας απασχολήσει και αυτό το λέω γιατί εδώ έρχεται και το ελάχιστο εγγυημένο εισόδημα. 
      Η Κυβέρνηση της Νέας Δημοκρατίας κατά την περίοδο 1990-1993 έφερε το  ν. 2084 του Σιούφα, που μεταξύ των άλλων είχε και θετικές διατάξεις. Το άρθρο 16 μιλούσε για τον ΑΜΚΑ, τον Αριθμό Μητρώου Κοινωνικής Ασφάλισης (number social security), για τον οποίο δεν βλέπω να παλεύετε πολύ. Είμαστε η μόνη χώρα στην οποία δεν έχει γίνει. Με ποιο αποτέλεσμα; Έχουμε δεκατριάμισι εκατομμύρια ασφαλισμένους και δέκα μισό εκατομμύρια πολίτες. 
      Να, λοιπόν, κύριε Αλαβάνο, ένα πρόβλημα μηχανισμών για το ελάχιστο εγγυημένο εισόδημα που ως φιλοσοφία και ο κ. Σούρλας, ο Αντιπρόεδρος της Βουλής, το 1998 είχε καταθέσει στη Βουλή. Και το κόμμα μου και εγώ προσωπικά είμαστε υπέρ αυτής της φιλοσοφίας. Το έχουμε συζητήσει. Ξέρουμε το θέμα. Προσπαθούμε να βρούμε στην κοινωνία της πληροφορίας τους μηχανισμούς εκείνους όπου πράγματι θα εφαρμοστεί ο ν. 2084 στο θέμα του ΑΜΚΑ, που είναι πάρα πολύ σημαντικό για τη χώρα μας. Πάρα πολύ σημαντικό! Να μη θυμίσω σωρεία παραδειγμάτων. Δέκα χιλιάδες νεκροί παίρνουν τη σύνταξη του ΙΚΑ! Να μη συζητήσω και να μη δω πόσοι είναι σήμερα οι εγγεγραμμένοι. Δεν θα μπω στην αριθμολαγνεία, για να δω ποιοι είναι άνεργοι και ποιοι άεργοι. 
      Όλα αυτά χρειάζονται το ΟΠΣ, το Ολοκληρωμένο Πληροφορικό Σύστημα. Χρειάζεται εκσυγχρονισμός. Εκσυγχρονισμός δεν είναι να το λέμε πολιτικά για τα μπαλκόνια και για «ψηφαλάκια». Εκσυγχρονισμός είναι να κάνουμε πραγματικά το κράτος να μηχανογραφήσει όλες τις υπηρεσίες του και να μπορεί πράγματι ένας αριθμός, ο ΑΜΚΑ, να είναι ο ΑΦΜ, το Τμήμα Αυτοκινήτου, να είναι όλα. Να για τι παλεύουμε και σύντομα θα έχετε αποτελέσματα. 
      Τι σχεδιάζουμε για κοινωνική πολιτική ως Κυβέρνηση; Απώτερος στόχος μας είναι ένα πραγματικά κοινωνικό κράτος, ένα κράτος που θα παρέχει ασφάλεια και πρόνοια σε όλους τους πολίτες. Δημιουργούμε ένα δίχτυ που πραγματικά θα απλώνεται σε όλη τη χώρα, ένα κράτος που θα βρίσκεται δίπλα και κοντά στους πολίτες. Κυρίως, όμως, θα βρίσκεται περισσότερο κοντά σε αυτούς που θα έχουν μεγαλύτερη ανάγκη. 
      Όλα αυτά θα τα πραγματώσουμε χωρίς διακρίσεις, αλλά με κίνητρα για συμμετοχή που θα οδηγούν στην άρση της απομόνωσης. Χωρίς αποκλεισμούς, αλλά με συντονισμένες προσπάθειες για την ανάδειξη των δεξιοτήτων του καθενός. Χωρίς προκαταλήψεις, ψυχώσεις και αγκυλώσεις του παρελθόντος, αλλά με ένα ολοκληρωμένο σχέδιο για πλήρη κοινωνική ένταξη, ενσωμάτωση, αυτόνομη διαβίωση και δράση των πολιτών. Χωρίς ανισότητες, αλλά με προγράμματα για την αξιοποίηση των ικανοτήτων του καθενός και της καθεμιάς. 
      Για να γίνω τώρα πιο συγκεκριμένος, θα πω τα εξής: Μια και σήμερα είναι και η ημέρα των ατόμων με ειδικές ανάγκες, πολύ σωστά αναφέρθηκε πρώτα ο καθηγητής κ. Λεβέντης στα άτομα με αναπηρία. Είναι σημαντικό. Μια ευνομούμενη πολιτεία είναι ευνομούμενη, αν έχει πολύ ψηλά αυτές τις κατηγορίες πολιτών. Είναι τα άτομα αυτά που πρέπει να αποτελούν για όλους εμάς παράδειγμα δυναμισμού και ελπίδας για ζωή. 
      Η προνοιακή πολιτική για τα άτομα με αναπηρίες αποσκοπεί στην ενίσχυση των αυξημένων και εξειδικευμένων αναγκών που αντιμετωπίζουν εξαιτίας της αναπηρίας τους, μέσα από την εφαρμογή των προγραμμάτων φυσικής και κοινωνικής αποκατάστασης. 
      Ακούστηκαν πάρα πολλά και χρήσιμα από τους Βουλευτές του Συνασπισμού. Ποια, όμως, είναι τα στοχευμένα, τα συγκεκριμένα μέτρα και όχι συνεχώς τα ευχολόγια και οι παρηγοριές;
      Πρώτον, πέρα από τις δομές που δημιουργούμε στην επικράτεια, προωθούμε δομές κλειστής και ανοικτής φροντίδας στις οποίες θα εφαρμόζονται εξειδικευμένα προγράμματα, με σκοπό την επανένταξη των ατόμων με αναπηρία σε όλη τη χώρα. Για παράδειγμα, έχουν ήδη ολοκληρωθεί οι κτηριακές εγκαταστάσεις τριών νέων ΚΑΦΚΑ, Κέντρων Αποθεραπείας Φυσικής και Κοινωνικής Αποκατάστασης. 
      Η πρώτη πράξη που κάναμε ως Υπουργείο Απασχόλησης είναι στο Ολυμπιακό Χωριό στους Θρακομακεδόνες να παραχωρήσουμε στο Υπουργείο Υγείας ΟΕΚ, μία κλινική για τα άτομα με αναπηρία, για να γίνει κέντρο φυσικής αποκατάστασης. 
      Να τα πρώτα μέτρα σε μια κυβέρνηση εννιάμηνου που είχε και το θέμα των Ολυμπιακών Αγώνων. Εδώ θα πρέπει να ξεκαθαρίσω κάτι. Για εμένα αυτή η Κυβέρνηση είναι Κυβέρνηση από 1η Οκτωβρίου για την καθημερινότητα και τον πολίτη. Πέσανε όλα μαζεμένα και θέλουμε λιγάκι να μας δικαιολογήσετε και να μας καταλάβετε. 
      Το δεύτερο μέτρο. Άρχισε πάρα πολύ σωστά ο Υφυπουργός Πρόνοιας ο κ. Κωνσταντόπουλος την κάρτα της αναπηρίας. Ήδη πιλοτικά εφαρμόζεται στη Λάρισα. Είναι πάρα πολύ σημαντικός ο σκοπός αυτός και ο στόχος της κάρτας αναπηρίας, κύριε Αλαβάνο. 
      Παρακολουθούμε καθημερινά σε εκπομπές –συμμετείχα και εγώ προσωπικά- ζητιάνους και αναπήρους μαϊμού. Χαμός γίνεται. Πώς θα διευκολυνθεί ο πραγματικά ανάπηρος; Έχοντας την κάρτα αναπηρίας για το δημόσιο και ιδιωτικό τομέα, ώσπου να φθάσουμε στην υψηλή συνείδηση να μην τον αφήσουμε μόνο του, στη φιλοπατρία του κάθε Έλληνα πολίτη. 
      Το τρίτο μέτρο. Δεν πρέπει να αισθανθεί το άτομο με αναπηρία, αποκλεισμό. Πρέπει να του δώσουμε τη δυνατότητα να έχει και αυτός μορφές εργασίας, τηλεργασίας. Και την προωθούμε αυτήν την εργασία και μέσω από των ΕQUAL σε όλα τα προγράμματα και μέσα από το Υπουργείο Απασχόλησης. 
      Το τέταρτο μέτρο. Θεσπίζουμε ουσιαστικά και ισχυρά κίνητρα για τους εργοδότες, για την πρόσληψη ατόμων με αναπηρία. Ένα λαμπρό παράδειγμα είναι η μερική απασχόληση με το ν. 3150. Και μη βγει το ΠΑΣΟΚ –γιατί βλέπω τον κύριο συνάδελφο να σημειώνει- να κάνει σπέκουλα για τη μερική απασχόληση. Γιατί είχαν ναι μεν νομοθετήσει το 2003 αλλά αιδώς Αργειοί δεν είχαν εξασφαλίσει ούτε μια  δεκάρα ούτε ένα ευρώ για τη μερική απασχόληση, με αποτέλεσμα όσοι ατυχείς δήμαρχοι πήραν τα άτομα για μερική απασχόληση, έμειναν απλήρωτα μέχρι σήμερα που μιλάμε. Είναι προς τιμήν του κ. Νάκου που πάλεψε πολύ σκληρά για δεκατρείς χιλιάδες διακόσιες 200 θέσεις εργασίας μερικής απασχόλησης. Τι λέει ο κ. Νάκος; Ότι μέσα στα δεκατρείς χιλιάδες διακόσια άτομα μέχρι τέλος του μήνα θα είναι άτομα με αναπηρία, μακροχρόνια άνεργοι, μονογονεϊκές οικογένειες, πολύτεκνοι. Να ένα πρώτο δείγμα για τα άτομα με ειδικές ανάγκες. 
      Το Υπουργείο Απασχόλησης και Κοινωνικής Προστασίας -και είναι γνωστή η ευαισθησία του Υπουργού κ. Πάνου Παναγιωτόπουλου που σήμερα είναι στις Βρυξέλλες για θέματα της Προεδρίας για την απασχόληση και δεν μπορεί να είναι εδώ και λυπάται πάρα πολύ γι’ αυτό- προκήρυξε πενήντα θέσεις εργασίας για τυφλούς. Υπάρχει ήδη προκήρυξη. Και μέχρι το τέλος του χρόνου δηλαδή σε είκοσι μέρες θα προκηρύξουμε χίλιες μόνιμες θέσεις εργασίας στο δημόσιο για άτομα με αναπηρία. 
      Αυτά είναι  μερικά, είναι ελάχιστα που μπορούμε να κάνουμε γι’ αυτούς τους συνανθρώπους μας, γι’ αυτούς τους πολίτες. 
      Οι οικονομικοί μετανάστες έχουν πάρα πολύ δίκιο. Η χώρα μας είναι πάρα πολύ πίσω στο θέμα αυτό. Θα σας θυμίσω ότι αμέσως μετά τους Ολυμπιακούς Αγώνες η πρώτη διακυβερνητική επιτροπή που έγινε από τον Κώστα Καραμανλή ήταν για τη μεταναστευτική πολιτική. Έχουμε ανάγκη κύριε Αλαβάνο άμεσης εθνικής μεταναστευτικής πολιτικής, με συνολικό θεσμικό πλαίσιο αλλά υπάρχει και ευρωπαϊκή ανάγκη θέσπισης μέτρων για τους οικονομικούς μετανάστες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, να πάρω και το χρόνο της δευτερολογίας μου. 
      Έρχομαι τώρα στους Ρόμα. Έχω την τύχη και την ευτυχία και είμαι περήφανος που ως γιος της κυρά Βαγγελιώς γεννήθηκα στην Αγία Βαρβάρα στο Αιγάλεω. Κύριε Αλαβάνο το ξέρετε καλά πήγαινα στο ίδιο σχολείο με τους Ρόμα και έχω μεγαλώσει κοντά τους. Άρα λοιπόν έχω μια ευαισθησία γι’ αυτούς γιατί έχω δει όλο τους το δράμα σε όλη τους τη ζωή από τη μικρή τους ηλικία μέχρι που ενηλικιώνονται κλπ. Γι’ αυτούς κάναμε ότι μπορούσαμε.
      Ενέργεια πρώτη. Ο ΟΑΕΔ με χρήματά του, παραχώρησε ένα ασθενοφόρο άμεσα για τις ανάγκες των Ρόμα. 
      Ενέργεια δεύτερη. Αυτά θα σας τα πει ο Υφυπουργός κ. Νάκος καλύτερα που μετέχει στη διυπουργική επιτροπή και έχει και την ευθύνη. Θα δοθούν εννιά χιλιάδες στεγαστικά δάνεια. Δεν θα αναφερθώ εγώ σ’ αυτό γιατί είναι εδώ ο κύριος Υφυπουργός και θα αναφερθεί λεπτομερειακά σ’ αυτό το θέμα. Σας λέω όμως ότι γίνεται πολύ μεγάλη προσπάθεια και μέσω των ΕQUAL. Δίνουμε προτεραιότητα στους Ρόμα μέσω των ΕQUAL για την κατάρτισή τους και μέσα από άλλες πολιτικές που θα τους βοηθήσουν πάρα πολύ.
      Το θέμα όμως είναι αν υπάρχει εντεταγμένο νέο σχέδιο, εθνικό σχέδιο δράσης για κοινωνική ενσωμάτωση. Αυτό πρέπει να παλέψουμε και πρέπει να το φτιάξουμε πάρα πολύ σύντομα. Το εθνικό σχέδιο δράσης για την κοινωνική ενσωμάτωση αποτελεί ένα αναπόσπαστο κομμάτι της ελληνικής στρατηγικής σύγκλισης για την Ευρωπαϊκή Ένωση. Και τι λέει; Για γενικές πολιτικές που προωθούνται στην οικονομική ανάπτυξη και για διαρθρωτικές αλλαγές –θα σας δώσω και εγγράφως όλο αυτό το εθνικό σχέδιο, να μη σας κουράζω- για την κοινωνική ενσωμάτωση.
      Και βέβαια κάνουμε προσπάθειες. Μια άλλη αρμοδιότητα του Υπουργείου Απασχόλησης είναι η Εργατική Εστία. Θα σας θυμίσω ότι ο Πρόεδρος της Εργατικής Εστίας κ. Πεκιάς, που έπαθε και πίεση εχθές από το πολύ στρες και μού αρρώστησε, υπερβάλλει εαυτόν. Κάνει μεγάλο αγώνα. Και το κάνει αυτό γιατί; Για να δώσει δελτία κοινωνικού τουρισμού και θερινή και χειμερινή περίοδο, τριακόσιες πενήντα χιλιάδες εισιτήρια σε θέατρα, να δώσουμε δελτία αγοράς βιβλίων, να κάνει ό,τι μπορεί, εκδρομές πολιτιστικές. Σας καλούμε, όποτε θέλετε, αγαπητοί συνάδελφοι του Συνασπισμού –και άλλες πολιτικές μπορεί να αναπτύξει η Εργατική Εστία- να τις δούμε μαζί.
      Μια όμως μεγάλη διαφορά του πριν και του σήμερα ποια είναι; Είπατε πολύ σωστά, κύριε Αλαβάνο, για τις μητέρες τις άγαμες ή γενικά για τις μητέρες που έχουν πρόβλημα και είναι πρώτες στην ανεργία σε όλη την Ευρώπη. Πρώτη η Ελληνίδα είναι στην ανεργία. Γιατί; Διότι, όταν έχει ένα παιδί και πρέπει να το πάει στον ιδιωτικό βρεφονηπιακό σταθμό, θα πληρώνει εκατόν είκοσι χιλιάδες (120.000) δραχμές το μήνα και θα εισπράττει εκατόν πενήντα χιλιάδες (150.000). Πώς θα γίνει αυτό; Έχουμε πρόβλημα βρεφονηπιακών σταθμών. Μέχρι τώρα η Κυβέρνηση του ΠΑΣΟΚ –και καλά έκανε- έκανε εργατικά κέντρα. Τρία δισεκατομμύρια στη Σύρο, επτά στην Αθήνα και δύο στην Αλεξανδρούπολη. Είναι λογική αυτή; Δεν κάνω βρεφονηπιακούς σταθμούς για τους εργαζόμενους και κάνω μόνο εργατικά κέντρα; Ας νοικιάσουν, βρε παιδιά. Ας πάνε οι εργαζόμενοι να συνεδριάσουν σε έναν ωραίο όροφο και να κάνουμε ένα βρεφονηπιακό σταθμό.
      Να, λοιπόν, πολιτική δέσμευση, εξαγγελία της Κυβέρνησης, που εμείς αναλάβαμε, ότι στο τέλος της τετραετίας, κύριοι του Συνασπισμού, δεν θα υπάρχει πρωτεύουσα, νομός, χωρίς βρεφονηπιακό σταθμό. Ήδη ξεκινήσαμε στην Καρδίτσα, στο Αργοστόλι και σε άλλους νομούς. Θα εξαγγείλουμε μέχρι τέλους του μήνα αυτού όλους τους νομούς, όπου δεν υπήρχε βρεφονηπιακός σταθμός. Να, λοιπόν, μια πολιτική, που μπορούμε να βοηθήσουμε. Όσον αφορά στους μακροχρόνια άνεργους ισχύει αυτό, ακόμα και για τους μερικής απασχόλησης. Έχουν πρώτη προτεραιότητα.
      Τελειώνοντας, θέλω να δώσω μερικές απαντήσεις, κύριε Πρόεδρε. Είπε πολύ καλά ο κ. Λεβέντης για τις ουρές στο ΙΚΑ και για τους ασφαλισμένους. Οφείλω και δημόσια –το είπα και χθες στη συνέντευξη- και μέσα από αυτό το Εθνικό Κοινοβούλιο να ζητήσω συγγνώμη για το εννιάμηνο, εκ μέρους της Κυβέρνησης, για λογαριασμό της Κυβέρνησης, γι’ αυτούς που ταλαιπωρήθηκαν σε συγκεκριμένα ΙΚΑ. Ο νόμος 3232 του κ. Ρέππα του ΠΑΣΟΚ μετατρέπει τις σχέσεις των γιατρών σε μονίμους – πλήρης και αποκλειστικής απασχόλησης ή πλήρης και όχι αποκλειστικής απασχόλησης. Και στερεί τη δυνατότητα στο Διοικητή του ΙΚΑ, όπως ήταν παλαιότερα, να μπορεί, όπου υπάρχει ανάγκη, να προσλάβει ένα γιατρό.
      Έχουμε ήδη καταθέσει στη Βουλή και θα ψηφιστεί τροπολογία, που δίνει τη δυνατότητα στο Διοικητή του ΙΚΑ, όπου υπάρχει ανάγκη, κύριε Λεβέντη, να μπορεί μέχρι το 7% του συνόλου των εργαζομένων γιατρών στο ΙΚΑ να προσλαμβάνει. Δεν μπορεί να πηγαίνω στην Ορεστιάδα και τριάντα χιλιάδες κάτοικοι να μην έχουν ουρολόγο. Δεν μπορεί πέντε ΙΚΑ, όπως είναι το ΙΚΑ Πατησίων, το ΙΚΑ Καλλιθέας, να αμαυρώνουν το έργο όλης της Κυβέρνησης και όλα τα χρήματα που δαπανώνται για την ασφάλιση. Αυτό λύνεται άμεσα. Μέχρι τις γιορτές και για το 2005 θα το έχουμε λύσει απόλυτα.
      Και θα έχουμε κάνει και κάτι άλλο: Είκοσι πέντε ασθενοφόρα παραγγέλνουμε, για να αντιμετωπιστούν τα προβλήματα των κέντρων βοηθείας του ΙΚΑ και δίνουμε και μεγάλη σημασία, όπως είπε ο Υποδιοικητής του ΙΚΑ κ. Κυρζόπουλος, στην προληπτική ιατρική, με κινητές ιατρικές μονάδες, που θα επισκέπτονται όλη τη χώρα και σε αποκλεισμένες νησιωτικές ή άλλες περιοχές, αγροτικές, να κάνουν εξετάσεις.
      Θα ήθελα να σας πω για την απογραφή. Είμαι εναντίον της ποσοτικής δυναμικής της ανεργίας. Εμένα δεν με ενδιαφέρει αν είναι δέκα ή έντεκα ή δώδεκα. Η ουσία δεν είναι η ποσοτική δυναμική, είναι η ποιοτική δυναμική, είναι η απομόνωση, είναι παθήσεις ψυχοσωματικές, είναι αυτοκτονίες, είναι το μεγάλο πρόβλημα. Την απογραφή την έκανε η Εθνική Στατιστική Υπηρεσία. Το Υπουργείο Απασχόλησης ακόμη και για έναν άνεργο έχει την ευθύνη και απολογείται.
      Άρα, λοιπόν, όσον αφορά το ζήτημα της ανεργίας θα έχετε –και για πρώτη φορά έχετε στον πίνακα του ΟΑΕΔ στο internet- καθημερινή καταγγεγραμμένη ανεργία. Δεν έχει ξαναγίνει αυτό, είναι πρωτόγνωρο. Κάναμε ερωτήσεις πέρυσι τέτοιον καιρό εδώ και το Δεκέμβρη πήραμε τα στοιχεία της εγγεγραμμένης ανεργίας.
      Θα σας εκπλήξουμε ευχάριστα το 2005, όπου θα έχουμε τα αποτελέσματα των πολιτικών για την απασχόληση και την εγγεγραμμένη ανεργία. Όχι απλώς δεν αποφεύγουμε το πρόβλημα, αλλά το κοιτάμε κατάματα και το αντιμετωπίζουμε. Στις δέκα του μηνός σας καλώ ως κόμμα στην ημερίδα που κάνουμε για την ολοκληρωμένη παρέμβαση στην ανεργία στο Νομό Ημαθίας και συγκεκριμένα στη Νάουσα, όπου υπάρχουν εκεί πράγματι η ΤΡΙΚΟΛΑΝ και πολιτικές άλλες τις οποίες έχουμε εφαρμόσει για την ΤΡΙΚΟΛΑΝ.
      Τελειώνοντας, θέλω να σας πω –και το έχω μεράκι όσα χρόνια είμαι Βουλευτής- ότι η μόνη κατηγορία πολιτών που είναι η πιο περήφανη, τα περήφανα γηρατειά του Ανδρέα Παπανδρέου που ξυλοκοπήθηκαν επί Κώστα Σημίτη, είναι η μόνη κατηγορία πολιτών που η κυβέρνηση του ΠΑΣΟΚ δεν είχε εντάξει στο Γ΄ Κοινοτικό Πλαίσιο Στήριξης, όπως ούτε και στο Β΄ ΚΠΣ. Είναι η μόνη κατηγορία που δεν υπάρχει στα Κοινοτικά Πακέτα Στήριξης.
      Είπα στον κ. Κωνσταντόπουλο και στον κ. Κακλαμάνη ότι μία σημαντική πράξη, μια πράξη που δηλώνει ανθρωπιά, είναι ο σεβασμός στην τρίτη ηλικία. Πρέπει άμεσα να προβλέψουμε να είναι μέσα στο Δ΄ ΚΠΣ τουλάχιστον η τρίτη ηλικία, για να την κάνουμε περήφανη. Διότι υπάρχει ένα κρατικό και ιδιωτικό πλαίσιο το οποίο είναι σαθρό, το οποίο δεν τιμά κανέναν μας. Ελάτε, λοιπόν, να δουλέψουμε για την τρίτη ηλικία. Ήδη το Υπουργείο Υγείας και Κοινωνικής Αλληλεγγύης επεξεργάζεται, με μία επιτροπή που έχει κάνει, σχέδιο για την τρίτη ηλικία, φροντίδες ηλικιωμένων και για τα ιδιωτικά και για τα δημόσια. 
      Μία τελευταία κουβέντα, κύριε Λεβέντη. Υπάρχει στη Βουλή, της οποίας είστε μέλος, διακομματική ενδεκαμελής επιτροπή για τα άτομα με αναπηρία. Μέσα από εκεί, λοιπόν, στη διακομματική επιτροπή η Νέα Δημοκρατία και η Κυβέρνηση σέβεται τις απόψεις και δεν θα τις παραπέμψει, όπως εκείνο το πόρισμα που είχε γίνει επί ΠΑΣΟΚ για τα τροχαία ατυχήματα και για το αλκοόλ και έμεινε στον κάλαθο των αχρήστων. Αυτήν την επιτροπή την παρακολουθούμε ως Υπουργείο και τα αποτελέσματά της θα τα κάνουμε πράξη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γιακουμάτο. 
      Έχει ζητήσει ο κ. Νάκος το λόγο για λίγα λεπτά.
      Ορίστε, κύριε Υφυπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, θέλω συμπληρωματικά να πω δυο πράγματα όσον αφορά το ολοκληρωμένο πρόγραμμα για τους Έλληνες τσιγγάνους. 
      Είναι αλήθεια ότι η κατάσταση η οποία υπάρχει στη χώρα ούτε περιποιεί τιμή για την πολιτεία ούτε για κανέναν από μας και εκθέτει και τη χώρα διεθνώς. Το 1997, με απόφαση του τότε Πρωθυπουργού, συστήθηκε διυπουργική επιτροπή προκειμένου να συντάξει και να διαχειριστεί ένα ολοκληρωμένο πρόγραμμα δράσης για τους Έλληνες τσιγγάνους ή ΡΟΜ, όπως αποκαλούνται. 
      Το Υπουργείο Εσωτερικών είναι επικεφαλής αυτής της προσπάθειας, αυτού του ολοκληρωμένου προγράμματος δράσης. Δυστυχώς, τα αποτελέσματα ήταν πενιχρότατα, σε καμία περίπτωση ανάλογα προς τις εξαγγελίες και σε καμία περίπτωση ανάλογα προς τα χρήματα που δαπανήθηκαν. 
      Τι κάναμε εμείς; Αμέσως μετά το καλοκαίρι και το τέλος των Ολυμπιακών Αγώνων επαναδραστηριοποιήσαμε την επιτροπή, όπως ακριβώς ήταν θεσμοθετημένη από τον τέως πρωθυπουργό. Κάθε Υπουργείο πράγματι κάνει δράσεις, αλλά και διάσπαρτες και ασυντόνιστες είναι και δεν είναι ολοκληρωμένο πρόγραμμα. Αλλά κάθε ένας έκανε αυτά τα οποία πίστευε. Μερικές φορές έλειπαν παντελώς δράσεις από κύριους τομείς ή παρατηρούνταν αλληλοεπικαλύψεις σε πάρα πολλούς τομείς.
      Αυτό το οποίο κάναμε είναι ότι έχουμε ήδη συγκεντρώσει τις προτάσεις όλων των υπουργείων και πολύ σύντομα, στις αρχές της χρονιάς, πράγματι για πρώτη φορά θα υπάρξει ένα ολοκληρωμένο πρόγραμμα δράσης με δεσμεύσεις ανά υπουργείο, ούτως ώστε καθένας θα ξέρει πού θα επέμβει και τι θα κάνει.
      Στο μεταξύ βέβαια δεν μένουμε άπραγοι. Αυτό που κάνουμε ως Υπουργείο Εσωτερικών είναι να χρηματοδοτούμε τους Oργανισμούς Tοπικής Aυτοδιοίκησης στο ακέραιο για την αγορά γης, προκειμένου η αγορά γης να χρησιμοποιηθεί για στεγαστικά προγράμματα αποκατάστασης των Ελλήνων τσιγγάνων. Δυστυχώς, υπάρχει δυσκολία, η οποία δεν οφείλεται σ’ εμάς. Υπάρχει δυσκολία λόγω της γνωστής νοοτροπίας που υπάρχει. Εμείς δυστυχώς κάνουμε μεταφορά πίστωσης (3.000.000) τριών εκατομμυρίων ευρώ, διότι δεν μπορούμε να τα απορροφήσουμε, σε αγορές γης. Ενισχύουμε και προτρέπουμε τους δήμους να βρεθούν κατάλληλες εκτάσεις και, θα έλεγα, με ευνοϊκές διαδικασίες δίνουμε αμέσως τα χρήματα στους δήμους για να εξασφαλίσουν τη γη, η οποία βέβαια εξασφαλίζεται μετά από κάποια κοινωνική συναίνεση, την οποία καταλαβαίνετε ότι δεν είναι εύκολο να την αποκτήσουν οι δήμοι. Τους δίνουμε χρήματα, σε γη που υπάρχει για να κάνουν τα έργα υποδομής. Τους παρέχει το Υπουργείο Χωροταξίας, Περιβάλλοντος και Δημοσίων Έργων λυόμενους οικίσκους του τύπου της αποκατάστασης των σεισμοπλήκτων, για προσωρινή στέγαση. Έχουν δημιουργηθεί κι αυτή τη χρονιά ορισμένοι οικισμοί, οι οποίοι μάλιστα μπορούμε να πούμε ότι αποτελούν και πρότυπο. 
      Ενισχύουμε δαπάνες για την κατασκευή –όχι τη λειτουργία- κέντρων κοινωνικής παρέμβασης ή ιατροφαρμακευτικής περίθαλψης.
      Δίνουμε δάνεια με την εγγύηση του Ελληνικού Δημοσίου στους τσιγγάνους. Και μάλιστα με καινούριες αποφάσεις και με ένα σύστημα που πήραμε διασφαλίσαμε να μην γίνονται αυτά που τουλάχιστον καταγγέλλονται όσον αφορά -από κάποιους οι οποίοι παρουσιάζονται, ως αρχηγοί, ως υπαρχηγοί, ως ομαδάρχες- ομαδικές εκμεταλλεύσεις στα δάνεια αυτά των τσιγγάνων, τα οποία είναι (60.000) εξήντα χιλιάδες ευρώ για την κάθε οικογένεια υπό την εγγύηση –επαναλαμβάνω- του Ελληνικού Δημοσίου. Τροποποιήσαμε την κοινή Υπουργική Απόφαση και δώσαμε το δικαίωμα –και αυτό νομίζω ότι ήταν το πιο σημαντικό βήμα- στους δήμους οι οποίοι παραχωρούν εκτάσεις, να παίρνουν τα δάνεια από τους τσιγγάνους και να κατασκευάζουν τουλάχιστον ογδόντα πέντε τετραγωνικά σπίτι για κάθε δάνειο, μαζί με τους κοινόχρηστους χώρους και τα έργα υποδομής: Ύδρευση, ηλεκτροφωτισμός, αποχέτευση όπου υπάρχει βεβαίως δίκτυο. Και με αυτόν τον τρόπο, χωρίς να είμαστε –επαναλαμβάνω- σε κάποιο επίπεδο που να μπορούμε να είμαστε υπερήφανοι για το τι κάναμε,  σιγά- σιγά νομίζω ότι αρχίζει και εκλογικεύεται το σύστημα. Μπαίνει πρόγραμμα για το τι θα κάνει ο καθένας, κάθε συναρμόδιο υπουργείο. Δίνονται τα χρήματα για τις υποδομές που μας ζητούν οι δήμοι και επίσης σταματάει η κάθε μορφής εκμετάλλευση στο θέμα των δανείων.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει τώρα ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. 
      Κύριε Υπουργέ, θα συμφωνήσω μαζί σας ότι είναι εξαιρετικά ενδιαφέρον να αναζητά κανείς τα ποιοτικά στοιχεία της ανεργίας. Κι εγώ θα κάνω ευθεία αναφορά σ’ αυτά τα ποιοτικά στοιχεία.
      Στο 12% των ανέργων πολιτών τραγικοί πρωταγωνιστές και πρωταγωνίστριες είναι οι νέοι άνδρες και οι νέες γυναίκες. Ιδιαίτερα οι νέες γυναίκες. Και μάλιστα νέοι άνθρωποι τείνουν να γίνουν μακροχρόνιοι άνεργοι πολίτες. Νέοι άνθρωποι! Ενώ μέχρι πρότινος είχαμε την μακροχρόνια ανεργία να συναντάει ηλικίες άνω των σαράντα πέντε και των πενήντα ετών, τώρα το ηλικιακό όριο, κύριε Υπουργέ, κατεβαίνει προς τα κάτω και κατεβαίνει, κύριε Πρόεδρε, επικίνδυνα.
      Αλλά, κύριε Υπουργέ, όλα είναι σημαντικά και ενδιαφέροντα -και ευχαριστούμε για την παραδοχή- που αναφέρονται στην επερώτηση, αλλά έχει ένα κορυφαίο στοιχείο για το οποίο δεν δώσατε απάντηση και δεν αναλάβατε καμία δέσμευση. Δέχεσθε ή δεν δέχεσθε την καθιέρωση του ελαχίστου εγγυημένου εισοδήματος; Και αυτό δεν είναι ένα ζήτημα διαδικασιών και μηχανισμών, όπως είπατε, είναι ένα ζήτημα το οποίο δεσμεύει θετικά ή αρνητικά την πολιτική σας βούληση και τις πολιτικές σας επιλογές. Αρνητικά τη δεσμεύει την πολιτική σας συμπεριφορά εάν δεν το αποδέχεστε και θετικά στο βαθμό που θα το αποδεχθείτε. Και μάλιστα είμαι βέβαιος ότι ξέρετε την εξαιρετικά, κατά τη γνώμη, μου εμπεριστατωμένη πρόταση νόμου που έχουμε κάνει. Εμείς αναφερόμαστε με εξαιρετικά εξειδικευμένο τρόπο σε αυτό το ελάχιστο εγγυημένο εισόδημα, το οποίο επιτέλους πρέπει να καθιερωθεί. Να καθιερωθεί στη χώρα μας όχι γιατί, όπως χαρακτηριστικά είπε ο συνάδελφος Γιάννης Δραγασάκης, θα αποτελεί πανάκεια, αλλά γιατί θα αποτελεί έναν ελάχιστο προστατευτικό ιστό όλων εκείνων των ανθρώπων που βιώνουν μία τραγική πραγματικότητα. 
      Κύριε Υπουργέ, είμαι βέβαιος ότι δεν σας διαφεύγει ότι σύμφωνα με μελέτη επίσης εμπεριστατωμένη του ΕΚΕ, επτακόσιες πενήντα χιλιάδες συμπολίτες μας έχουν μηνιαίο εισόδημα κάτω από τριακόσια (300) ευρώ. Μπορεί μία χώρα να διεκδικεί πολιτισμό, μπορεί μια χώρα να αναφέρεται στο κοινωνικό κράτος όταν υπάρχει αυτός ο συγκλονιστικός αριθμός των επτακοσίων πενήντα χιλιάδων  συμπολιτών μας ο οποίος προσπαθεί να επιβιώσει με τριακόσια (300) ευρώ το μήνα; Και θέλω να σας βεβαιώσω, κύριε Υπουργέ της Εργασίας, ότι το ελάχιστο εγγυημένο εισόδημα δεν έχει καμία σχέση με μηχανισμούς, δεν έχει καμία σχέση με αόρατες διαδικασίες στις οποίες αναφερθήκατε και ευθέως και υπαινικτικά. 
      Θα σας έλεγα μάλιστα συναφώς ότι αν υπάρχουν αόρατοι μηχανισμοί, σαν κι αυτούς που περιγράψατε, που εμποδίζουν την εξορθολογισμένη διαχείριση των κοινωνικών πόρων, ε, αυτοί οι αόρατοι μηχανισμοί ελέγχονται και ελέγχονται από την πολιτική. Πρέπει να ελέγχονται από την ασκούμενη πολιτική, διαφορετικά, εάν δέχεσθε ότι αυτοί οι μηχανισμοί εμποδίζουν την άσκηση και την εφαρμογή μιας πολιτικής, ειλικρινά απορώ: Ζουν και αναπτύσσονται αυτοί οι μηχανισμοί σε στεγανό; Και θα δεχθούμε ότι αυτό το στεγανό, εάν υπάρχει, πρέπει να διατηρείται; Ποιος τους έκανε αυτούς τους μηχανισμούς; Τους έκανε ένα κράτος, ένα κράτος με τη συγκεκριμένη πολιτική του έκφραση στις δεδομένες επίσης πολιτικές περιόδους. Και ξέρετε, το ζήτημα δεν είναι να συγκρινόμεθα συνεχώς με το παρελθόν, ούτε να αποτελούν τα ζητήματα και οι προτάσεις μέρος μιας διελκυστίνδας που συνεχώς αναπτύσσεται μεταξύ Κυβερνήσεως της Νέας Δημοκρατίας και κυβερνήσεων του ΠΑΣΟΚ. Αυτός ο τόπος δικαιούται και υποχρεούται να συγκρίνεται με τις ανάγκες του παρόντος αλλά και του μέλλοντος, με τις ανάγκες των πολιτών. 
      Περαιτέρω –και αναμένω την απάντησή σας εάν δέχεσθε ή δεν δέχεσθε το ελάχιστο εγγυημένο εισόδημα- να έρθω σε μερικά επιμέρους ζητήματα. Υπάρχει το ζήτημα που αναφέρεται επίσης στη λειτουργία του κοινωνικού κράτους και που έχει σχέση με την παρεχόμενη εκπαίδευση. Γνωρίζετε, κύριοι Υπουργοί, ότι 7% των ελληνοπαίδων έχουν απωθηθεί έξω από το εκπαιδευτικό πλαίσιο. Και αυτό το 7% των ελληνοπαίδων, κύριοι συνάδελφοι, προέρχεται από τις φτωχότερες οικονομικά τάξεις της χώρας μας. 
      Θα μου πείτε ότι δεν είστε ο αρμόδιος Υπουργός. Η επερώτηση, όμως, απευθύνεται –και ξέρω την εμπειρία σας, το γνωρίζετε- στην Κυβέρνηση που τίθεται ως ζήτημα και περιμένουμε και σ’ αυτό απάντηση. 
      Η απώθηση έξω από το εκπαιδευτικό σύστημα του 7% του πληθυσμού των νέων παιδιών που προέρχονται από τις οικονομικά ασθενέστερες τάξεις είναι ένα μεγάλο ζήτημα, όταν μάλιστα ο αναλφαβητισμός, κυρίες και κύριοι συνάδελφοι, στη χώρα μας –και το λέω με πραγματική ανησυχία- μεγαλώνει αντί να μειώνεται και πλήττει κυρίως τα οικονομικά ασθενέστερα στρώματα αυτού του τόπου. Και όταν αναφέρομαι, κύριοι Υπουργοί, στον αναλφαβητισμό δεν αναφέρομαι με τη σύγχρονη μέθοδο ότι αναλφάβητος είναι εκείνος που δεν έχει πρόσβαση στη σύγχρονη τεχνολογία. Αναφέρομαι στο παραδοσιακό κριτήριο.
      Σας είπε ο συνάδελφος κ. Αλαβάνος λίγο πριν για τα ζητήματα της μειονότητας των Ελλήνων μουσουλμάνων που κι αυτά έχουν σχέση με την εκπαίδευση. Εκεί, κύριοι Υπουργοί –είμαι βέβαιος, το ξέρετε- να δείτε πόσο έχει φουντώσει ο αναλφαβητισμός. 
      Θέλετε να έρθουμε σε μια άλλη κατηγορία συμπολιτών μας; Οι παλιννοστήσαντες. Ο Αντιπρόεδρος και Προεδρεύων σήμερα στη συζήτηση έχει ως εκλογική περιφέρεια το Νομό Τρικάλων. Επί δώδεκα ολόκληρα χρόνια ομογενείς παλιννοστήσαντες ζουν σε μια παραγκούπολη. Είναι οι ομογενείς της Φαρκαδόνας. Ζουν σε μια παραγκούπολη επί δώδεκα ολόκληρα χρόνια, παρά τις επανειλημμένες υποσχέσεις ότι θα αντιμετωπιστεί το στεγαστικό τους πρόβλημα. 
      Αυτές μάλιστα τις ημέρες, κύριε Πρόεδρε, της εκλογικής περιφέρειας συμπολίτες σας οδηγούνται στα δικαστήρια για κινητοποιήσεις που έκαναν το έτος 2002, προκειμένου να επιλυθεί το δίκαιο αίτημά τους να τους δώσουν κάποια σπίτια να μείνουν.
      Έχουμε νόμο, κύριοι Υπουργοί. Το ξέρετε. Έχουμε ένα νόμο τον 2790/2000 και είναι καλός νόμος, κυρία συνάδελφε εκπρόσωπε του ΠΑΣΟΚ. Είναι καλός νόμος. Εφαρμόζεται αυτός ο νόμος; Δεν εφαρμόζεται. 
      Επομένως όταν ο Συνασπισμός αναδεικνύει το ζήτημα της δεσμευόμενης πολιτικής βούλησης για το κοινωνικό κράτος έχει δίκιο. Και αυτή η δέσμευση κινείται πέραν των νομοθετικών ρυθμίσεων, πολλές από αυτές μάλιστα έχουν μείνει γράμμα νόμου και τίποτε άλλο. Γι’ αυτό τα όσα ακούσαμε σήμερα ότι θα νομοθετήσετε και θα προωθήσετε εμείς θα τα ελέγξουμε ως εκ του αποτελέσματος, κύριοι Υπουργοί.
      Ας πάμε, όμως, και σε ένα άλλο, κατά τη γνώμη μας, ενδιαφέρον ζήτημα. Λίγο πριν έγινε μια αναφορά από το συνάδελφο κ. Αλαβάνο και από το συνάδελφο κ. Λεβέντη στα ζητήματα της ίσης μεταχείρισης. Πράγματι εμείς είπαμε ότι είναι θετικό το γεγονός ότι προωθείται η διαδικασία ενσωμάτωσης στο εθνικό δίκαιο των κοινοτικών οδηγιών 43/00 και 78/00. Αλλά κουτσουρεμένα εισάγεται το περιεχόμενο αυτών των κοινοτικών οδηγιών στο εθνικό μας δίκαιο. 
      Και επειδή αποτελεί στοιχείο της δικής σας αρμοδιότητας, κύριε Υπουργέ, επί της εργασίας, θέλω με την ευκαιρία αυτής της επερωτήσεως να επισημάνω το εξής: Σε αυτό το νομοθέτημα διατηρούνται οι διακρίσεις αναφορικά με τα ζητήματα της κοινωνικής ασφάλισης. Και με αυτό το σχέδιο νόμου –θα καταστεί νόμος σε λίγο- σας βεβαιώνω ότι υπάρχουν και πάλι διακρίσεις μεταξύ των Ελλήνων πολιτών, αλλά και των πολιτών ξένων χωρών που έρχονται στην Ελλάδα ως νόμιμοι μετανάστες να εργαστούν.
      Δράττομαι της ευκαιρίας να σας πω το εξής: Γιατί κρατάμε αυτήν την πρωτοτυπία ως χώρα να θέλουμε και άδεια παραμονής και άδεια εργασίας, όταν σε όλες τις άλλες ευρωπαϊκές χώρες –για να είμαι ακριβής, με μόνη εξαίρεση τη Γερμανία που και αυτή προωθεί αλλαγή του νομοθετικού πλαισίου- εάν έχεις άδεια παραμονής εν ταυτώ έχεις και άδεια εργασίας. Διότι η άδεια εργασίας με τον τρόπο που δίνεται στην Ελλάδα, βάσει της υπάρχουσας νομοθεσίας, διαμορφώνει πλαίσιο διακρίσεων. 
      Αυτά, όμως, αποτελούν στοιχεία εκείνου του νομοθετήματος, αλλά με την ευκαιρία αυτή, επειδή αναφερόμεθα και στην επερώτησή μας, κάνουμε αυτές τις επισημάνσεις.
      Κύριοι Υπουργοί, υπάρχει το μεγάλο ζήτημα του επιδόματος που χορηγείται στους ανέργους μεγάλης διάρκειας. Θα συμφωνήσετε, κύριε Γιακουμάτο, κύριε Υπουργέ, ότι η ρύθμιση, όπως υπάρχει, δεν είναι ορθή, έχει προβλήματα. Δημιουργεί τεράστια προβλήματα. Και εμείς επερωτώντας σας, σας ζητάμε να αλλάξατε τις προϋποθέσεις χορήγησης του επιδόματος μακροχρόνιας ανεργίας. Να τις αλλάξετε τις προϋποθέσεις, διότι με τον τρόπο που έχει νομοθετηθεί αυτή η ρύθμιση καταντά σε πάρα πολλές περιπτώσεις δώρον άδωρον, χωρίς αποτέλεσμα. 
      Αν δεν είστε σήμερα έτοιμος να μας απαντήσετε επ’ αυτού, σας ζητάμε να το μελετήσετε το θέμα. Είναι μία πρόταση, η οποία σας διαβεβαιώ ότι γίνεται με πολιτική σωφροσύνη από όλην την Κοινοβουλευτική Ομάδα του Συνασπισμού. Εμείς, τα όσα σας προτείνουμε, θέλω να σας βεβαιώσω ότι δεν τα κάνουμε ως προτάσεις υπερβατικού χαρακτήρα. Πάντοτε μελετάμε και την οικονομική συγκυρία και τις οικονομικές δυνατότητες και το εφικτό και υποστηρίζουμε ότι αυτά τα οποία σήμερα διεκδικούμε –και τα διεκδικούμε για τον ελληνικό λαό- είναι εξαιρετικά ρεαλιστικά. 
      Είναι ρεαλιστική η καθιέρωση του ελάχιστου εγγυημένου εισοδήματος. Δεν θα ανατρέψει, κύριοι Υπουργοί, τον κρατικό προϋπολογισμό, τον οποίο έχετε δομήσει κατά την πολιτική σας αντίληψη, με την οποία βέβαια διαφωνούμε. Δεν θα τον ανατρέψει, όπως και η πρότασή μας η προηγούμενη –που και αυτή απερρίφθη μετ’ επαίνων βέβαια- για την καθιέρωση των τριάντα πέντε ωρών εργασίας μέσα στην εβδομάδα χωρίς μείωση των αποδοχών. Και αυτή η πρόταση ελάμβανε υπ’ όψιν και τις δυνατότητες και τις ιδιομορφίες της ελληνικής οικονομίας και της ελληνικής αγοράς. 
      Σήμερα, όμως, εκτός από αυτά που αναφέρατε στα επιμέρους ζητήματα –και πράγματι εγώ θέλω να εξάρω και την παρουσία του Υφυπουργού Εσωτερικών που ανέλαβε με την ομιλία του συγκεκριμένες δεσμεύσεις για τους Ρομ –στα κορυφαία θέματα που αναδεικνύει η επερώτηση δεν δεσμεύεστε, εκτός και εάν το πράξετε στη δευτερολογία σας. 
      Εμείς σας καλούμε –και ολοκληρώνω, κύριε Πρόεδρε- να δεσμευθείτε για την καθιέρωση του ελαχίστου εγγυημένου εισοδήματος. Να δεσμευθείτε για την αλλαγή των προϋποθέσεων χορήγησης του επιδόματος στους μακροχρόνια ανέργους. Θα είναι δύο δεσμεύσεις –εάν τις κάνετε- εξαιρετικά σημαντικές, διότι θα αντιμετωπίσουν εν μέρει ένα πολύ μεγάλο πρόβλημα, το οποίο στην κυριολεξία πλήττει, τραυματίζει, πολλές φορές αποσαθρώνει την κοινωνική συνοχή, κύριοι Υπουργοί. 
      Αυτή η κατάσταση των ανθρώπων που ζουν κάτω από τα όρια της βιωσιμότητας, η κατάσταση των «φαντασμάτων», όπως λέγονται, αυτοί που δεν εντοπίζονται, οι επτακόσιες πενήντα χιλιάδες άνθρωποι που ζουν με κάτω από τριακόσια ευρώ το μήνα, νομίζω ότι δεν μπορεί να αφήνει καμία πολιτική συνείδηση ήρεμη. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ, κύριε Κουβέλη.
      Κυρίες και κύριοι συνάδελφοι, ο Βουλευτής κ. Κυριάκος Μητσοτάκης ζητεί άδεια ολιγοήμερης απουσίας στο εξωτερικό από την Τετάρτη 8 Δεκεμβρίου 2004 έως την Πέμπτη 10 Δεκεμβρίου 2004.
      Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήριος Χατζηγάκης): Η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, πριν δώσω το λόγο στον Υφυπουργό κ. Νάκο, ο οποίος ζήτησε το λόγο να μιλήσει για λίγο, ήθελα από την πλευρά μου να συνηγορήσω στο αίτημα της Φαρκαδώνας, το οποίο ο κ. Κουβέλης έθεσε για το Νομό Τρικάλων. 
      Κύριοι Υπουργοί, είναι ένα δίκαιο αίτημα. Είναι ένα αίτημα, το οποίο «σέρνεται» εδώ και πολλά χρόνια και η ικανοποίησή του δεν έχει μεγάλο οικονομικό βάρος. Ανταποκρίνεται αφ’ ενός μεν στο ανθρώπινο στοιχείο, διότι πράγματι, όπως πολύ σωστά το περιέγραψε ο κ. Κουβέλης, οι άνθρωποι αυτοί ζουν κάτω από άθλιες, τριτοκοσμικές συνθήκες, θα έλεγα, αλλά εκτός αυτού αποτελεί και ένα γενικότερο εθνικό πρόβλημα το πρόβλημα της αφομοίωσης και της συνύπαρξης Ελλήνων, τους οποίους τους φέραμε στην Ελλάδα και αυτήν τη στιγμή δεν μπορούμε να τους αφομοιώσουμε, με αποτέλεσμα να ζουν στο περιθώριο, να ζουν και να δρουν αντικοινωνικά και να μην έχουν τις σωστές προσβάσεις στην κοινωνία. 
      Γι’ αυτό θα ήθελα να σας παρακαλέσω να δείτε με ιδιαίτερη προσοχή αυτό το αίτημα και θέλω να συνομολογήσω πέρα για πέρα στην ορθότητα αυτού του αιτήματος, όπως ακριβώς το έθεσε ο κ. Κουβέλης.
      Το λόγο έχει ο Υφυπουργός, κ. Νάκος.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δύο διευκρινίσεις μόνο θα ήθελα να κάνω για  τα δύο θέματα τα οποία έθεσε ο κ. Κουβέλης, ένα για τους παλιννοστούντες και το δεύτερο για τους οικονομικούς μετανάστες στη χώρα μας.
      Θα αρχίσω από το δεύτερο. Είναι υπό αναθεώρηση ο νόμος 2910. Πράγματι πρέπει να ενοποιηθεί  η άδεια εργασίας με την άδεια παραμονής. Και οι τριάντα δύο περιπτώσεις αδειών  παραμονής ενοποιούνται και μειώνεται ο αριθμός μεταξύ έξι και εννέα. Είναι  μερικές λεπτομέρειες οι οποίες απομένουν.
      Επίσης εκείνο το οποίο θα ήθελα να πω είναι ότι έχουμε κάνει μια τεράστια προσπάθεια να ξεμπλοκάρουμε τις περιφέρειες δίδοντάς τους οποιασδήποτε μορφής στήριξη. Ακόμα κάνοντας προγραμματική σύμβαση με τη μηχανογραφική υπηρεσία του Δήμου Αθηναίων για να φύγουν οι φάκελοι τους οποίους βρήκαμε συσσωρευμένους στα γραφεία. Είναι πάνω από διακόσιες χιλιάδες φάκελοι στο κτίριο της οδού Θεάτρου και στο κτίριο του Πειραιά της Περιφέρειας Αττικής. 
      Το δεύτερο που θα ήθελα να πω είναι ότι πράγματι ο νόμος 2790 για τους  παλιννοστούντες, ο οποίος θεσμοθετήθηκε το 2000, στην πραγματικότητα ήταν ανενεργός.
       Από τις 7 Οκτωβρίου 2004 εφαρμόζουμε μία νέα κοινή απόφαση για τη χορήγηση στεγαστικής συνδρομής, εξήντα χιλιάδων ευρώ  η κάθε μία στεγαστική συνδρομή, δηλαδή μιλάμε για δάνειο σε τριάντα πέντε χιλιάδες νοικοκυριά. Όμως σε ορισμένες περιοχές της χώρας το 35% του δανείου είναι δωρεάν, είναι εθνική συμμετοχή. Σε ορισμένες επίσης περιοχές της χώρας το επιτόκιο του δανείου είναι μηδενικό, διότι επιδοτείται με τη νέα αυτή απόφαση κατά 100%. Πάλι σε ορισμένες περιοχές της χώρας σε πολεοδομικά συγκροτήματα Αθήνας, Πειραιά και Ηρακλείου η κρατική επιδότηση του επιτοκίου του δανείου είναι 60%.
      Άρα, λοιπόν, έχουμε πλέον μια βοήθεια η οποία είναι ιδιαίτερα σημαντική.
      Η δαπάνη για το 2004 γι’ αυτές τις αρωγές, μόνο ως συμμετοχή του 35%, είναι ογδόντα εκατομμύρια (80.000.000) ευρώ. Εμείς βρήκαμε προϋπολογισμό τριάντα τρία εκατομμύρια (33.000.000) και χθες υπέγραψα την απόφαση αποστολής άλλων έντεκα εκατομμυρίων (11.000.000) ευρώ στις δύο περιοχές Ανατολικής Μακεδονίας-Θράκης και Κεντρικής Μακεδονίας και έτσι η εκταμίευση για το 2004 ανέβηκε στα ενενήντα ένα εκατομμύρια εξακόσιες χιλιάδες 91.600.000 ευρώ. 
      Δυστυχώς, δεν είμαι πρόχειρος να σας πω για τη Φαρκαδώνα, γιατί έχει μείνει πίσω και δεν έχουν χρησιμοποιηθεί αυτά τα προγράμματα.
      Να λάβετε υπ’ όψιν ότι αφαιρούμε από περιφέρειες και προσθέτουμε σε περιφέρειες από τα κονδύλια τα οποία έχουμε, διότι αλλού υπάρχει αυξημένη ζήτηση δανείων και αλλού δεν υπάρχει.
      Εκείνο το οποίο μπορώ να κάνω είναι να ενημερώσω και τους κυρίους συναδέλφους και την Εθνική Αντιπροσωπεία για το θέμα της Φαρκαδώνας καλώντας το δήμαρχο για να δούμε τι μπορεί να γίνει, προκειμένου να επιληφθεί αυτού του προγράμματος. 
      Στα χέρια τα δικά μου, του αρμόδιου Υφυπουργού -εκτός από τα ενοίκια τα οποία στείλαμε, διότι ήταν απλήρωτα, και το ρεύμα για κάποια κτίρια παλιννοστούντων που υπάρχουν, διότι το Πάσχα ήταν να τους κόψει το ρεύμα η ΔΕΗ- εγώ προσωπικά,  πιθανώς να φταίω εγώ, δεν έχω φάκελο όπου να υπάρχει πρόγραμμα αποκατάστασης παλιννοστούντων Φαρκαδώνας του νομού Τρικάλων.
      ΠΡΟΕΔΡΕΥΩΝ ( Σωτήριος Χατζηγάκης): Δεν θέλω να παρέμβω στην επερώτηση, αλλά, επειδή είναι ένα ζήτημα το οποίο αφορά και την περιφέρειά μου, ήθελα να σας γνωρίσω, κύριε Υπουργέ, ότι φάκελοι πιθανόν να υπάρχουν και πάρα πολλοί κατά τη διάρκεια των προηγούμενων κυβερνήσεων. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Φάκελοι υπό την έννοια του αιτήματος.
      ΠΡΟΕΔΡΕΥΩΝ ( Σωτήρης Χατζηγάκης): Το βασικό αίτημα είναι να αναλάβει η πολιτεία –υπάρχει οικοπεδική περιφέρεια- την ανέγερση κατοικιών. Η λύση των δανείων δεν τους συμφέρει και δεν την ακολουθούν. Να ακολουθηθεί το ίδιο παράδειγμα το οποίο εφαρμόστηκε και για άλλες περιπτώσεις σε άλλες περιοχές. Αυτό είναι χοντρικά το αίτημα της Φαρκαδώνας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μπορώ να έχω το λόγο γι’ αυτό το θέμα;
      ΠΡΟΕΔΡΕΥΩΝ ( Σωτήριος Χατζηγάκης): Ορίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Την προηγούμενη εβδομάδα, κύριε Κουβέλη, είχα συνάντηση με το Νομάρχη Τρικάλων και το Δήμαρχο της Φαρκαδώνας και συμφωνήσαμε και αποδεχθήκαμε και τα δυο μέρη ότι αμέσως μετά τις γιορτές –θα σας καλέσω και εσάς να έρθετε, θα είναι μεγάλη μας τιμή- θα ανακοινώσουμε στο Δήμο Φαρκαδώνας και ήδη έχουν προγραμματιστεί εργατικές κατοικίες, γιατί αρκετοί από τους παλιννοστούντες είναι και εργαζόμενοι. Άρα είναι δέσμευση. Έχει ήδη προαποφασιστεί και θα υλοποιηθεί το Γενάρη. Θα σας καλέσω να είμαστε παρέα.
      ΠΡΟΕΔΡΕΥΩΝ ( Σωτήρης Χατζηγάκης): Αυτό είναι πολύ ευχάριστο, κύριε Υπουργέ, και νομίζω ότι δίνει λύση στο πρόβλημα.
      ΚΙΜΩΝ ΚΟΥΛΟΥΡΗΣ: Καλύπτει και την περιφέρειά σας.
      ΠΡΟΕΔΡΕΥΩΝ ( Σωτήρης Χατζηγάκης): Την κάλυψε ο νομάρχης με το δήμαρχο, είπε ο Υπουργός. Δεν την καλύψαμε εμείς, κύριε συνάδελφε.
      Η κ. Χριστοφυλλοπούλου έχει το λόγο ως Κοινοβουλευτική Εκπρόσωπος του ΠΑΣΟΚ
      ΠΑΡΑΣΚΕΥΗ ΧΡΙΣΤΟΦΥΛΛΟΠΟΥΛΟΥ: Θα ήθελα την ανοχή σας για ένα δυο λεπτά, γιατί πέρα από το ζήτημα της επερώτησης, που είναι ο κοινωνικός αποκλεισμός, έχουν τεθεί και άλλα ζητήματα κοινωνικής πολιτικής από τον κύριο Υφυπουργό. Και χαίρομαι που οι συζητήσεις στη Βουλή μπορεί να γίνουν και σημείο επίλυσης προβλημάτων.
      Στην περιφέρειά σας, κύριε Πρόεδρε, και σε όλες τις περιφέρειες πιστεύω ότι ζούμε καθημερινά παρόμοια προβλήματα. Ίσως το δυσκολότερο πρόβλημα, κυρίες και κύριοι συνάδελφοι, που έχουμε ως κοινωνία να αντιμετωπίσουμε είναι το πρόβλημα του αποκλεισμού. Και δεν είναι η κοινωνική πολιτική στο σύνολό της. Είναι οι ομάδες εκείνες των συμπολιτών μας που υφίστανται διακρίσεις, ρατσισμό, ξενοφοβία, ανεργία, αναλφαβητισμό, λέξεις πολύ άσχημες που ακόμα και εμείς οι πολιτικοί θέλουμε να τις ξεχνάμε. Και πολλές φορές αντιμετωπίζουμε από τον κόσμο την άρνηση να παραδεχθεί το πρόβλημα. Αυτό σημαίνει ότι πρέπει να είμαστε πιο συντονισμένοι και πιο στοχευμένοι.
      Έχοντας κάνει αυτήν την πολιτική παρατήρηση, παρά το γεγονός ότι η επερώτηση των συναδέλφων του Συνασπισμού καλύπτει σε πάρα πολύ μεγάλο βαθμό τα ζητήματα και τις ομάδες του αποκλεισμού θα ήθελα να πω –το είπε λίγο ο κ. Αλαβάνος- και να δώσω έμφαση στο εξής. Υπάρχει ένα σημείο στο οποίο δεν μπορούμε να κάνουμε πολλά. Όσα κάνουμε τόσα περισσότερα χρειάζονται. Αυτή είναι η ευαισθητοποίηση της κοινωνίας των πολιτών. Γιατί όσες δραχμές παλιά και όσα ευρώ σήμερα και αν ρίξουμε στο πρόβλημα, όσα προγράμματα και αν φτιάξουμε –και θα σας απαντήσω, κύριε Γιακουμάτο, πολύ συγκεκριμένα για το τι παραλάβατε και θα σας ρωτήσω τι κάνετε-  το πρόβλημα θα παραμείνει, εφόσον δεν γίνονται δεκτοί οι συμπολίτες μας Ρομά στα σχολειά ή δεν δίνεται γη για την ανέγερση καταυλισμών. Το είπε ο κύριος Υφυπουργός, όμως, θα ήθελα να μας πει και εδώ ή να μας πείτε εσείς, κύριε Γιακουμάτο: Κοινωνικές αντιλήψεις, στάσεις και νοοτροπίες τύπου Ψωμιάδη στη Θεσσαλονίκη πώς θα βοηθήσουν στο να αντιμετωπιστεί το πρόβλημα και να αλλάξει νοοτροπία η κοινωνία; 
      Αναφέρατε, κύριε Υπουργέ, το Εθνικό Σχέδιο Δράσης για την Κοινωνική Ενσωμάτωση. Θα ήθελα να σας θυμίσω ότι αυτό το Εθνικό Σχέδιο Δράσης για την Κοινωνική Ενσωμάτωση σάς το παραδώσαμε στις 8 Μαρτίου. Περιέχει συγκεκριμένες και στοχευμένες δράσεις. Αφορούν βεβαίως και το πρόγραμμα για τους Ρομά στο οποίο αναφέρθηκε μεν ο κ. Νάκος και είπε για λυόμενες κατοικίες. Μέχρι τον Ιούλιο που αυτό το πρόγραμμα στο οποίο αναφερθήκατε πήγε στην Ευρωπαϊκή Ένωση είχαν γίνει χίλιες τριακόσιες λυόμενες κατοικίες για τους Ρομά. Φτάνουν; Όχι βέβαια, κύριε Υπουργέ.
      Πως θα τους βάλουμε μέσα τους Ρομά, αυτούς που δεν θέλουμε; Εδώ είναι οι άλλες πολιτικές. Γιατί είναι ολοκληρωμένο το πρόγραμμα. Έχει κάρτα, για παράδειγμα –άλλη στοχευόμενη πολιτική- μετακίνησης τσιγγανοπαίδων στα σχολεία. Τρεισήμισι χιλιάδες τσιγγανόπαιδα έχουν επωφεληθεί. Καλά πήγε; Σας ρωτώ, κύριε Υπουργέ, το ξέρετε; 
      Υπάρχουν ειδικά προγράμματα για τα σχολειά και για την κατάρτιση και για την προώθηση στην απασχόληση. Ειδικά επιδοτούμενες θέσεις εργασίας και ειδικά επιδοτούμενες δυνατότητες να ανοίξουν, μέσω νέων ελευθέρων επαγγελματιών τη δική τους δουλεία τα άτομα αυτών των ομάδων. Φτάνουν αυτές οι ειδικές δράσεις που υπάρχουν και είναι συγκεκριμένες; Μπορείτε να τις δείτε. Όχι, βέβαια. Χρειαζόμαστε και οριζόντιες πολιτικές, κυρίες και κύριοι του Συνασπισμού, πολιτικές που να αγκαλιάζουν το πρόβλημα με δύο τρόπους. Ένα να παρέχουν την κοινωνική υποστήριξη. Το γνωρίζετε το πρόγραμμα που σας παραδώσαμε για τις συμβουλευτικές υποστηρικτικές υπηρεσίες, κύριε Γιακουμάτο -πού βρίσκεται αυτό αυτήν τη στιγμή;- που στοχεύουν στο να έχουν τα άτομα αυτά των ειδικών ομάδων και οι οικογένειές τους, την εξειδικευμένη στήριξη; Τέτοια προγράμματα υπάρχουν και στη δική σας εκλογική περιφέρεια. Και βεβαίως, μαζί μ’ αυτά, τα «Βοήθεια στο Σπίτι», τα Κέντρα Ημερήσιας Φροντίδας Ηλικιωμένων, υπάρχουν ξέρετε, αριθμοί σ’ αυτό το πρόγραμμα συγκεκριμένοι.
      Θα περίμενε, λοιπόν, κανείς από μία κυβέρνηση όπως είπατε –και μας είπατε πολλά μεγάλα λόγια- να κάνετε το ελάχιστο. Και ποιο είναι το ελάχιστο; Να έχει συγκαλέσει μέχρι σήμερα την Εθνική Επιτροπή Κοινωνικής Προστασίας στους εννέα μήνες. Είπατε να αρχίσουμε από την 1η Οκτωβρίου και να δείξουμε κατανόηση. Να την δείξουμε λοιπόν. Στο τρίμηνο, λοιπόν, από 1η Οκτωβρίου συγκαλέσατε καθόλου την Εθνική Επιτροπή Κοινωνικής Προστασίας; Γιατί έγινε αυτή με το ν.3144/2003; Γιατί ακριβώς, κυρίες και κύριοι συνάδελφοι, δεν λύνεται μόνο με πολιτικές και με πόρους. Θα έλθω και στο θέμα των πόρων, στο ζήτημα του κοινωνικού αποκλεισμού. Αποτελεί μέγιστο ζήτημα κοινωνικού διαλόγου και κοινωνικής συμφωνίας, έτσι ώστε, πολιτεία, Τοπική Αυτοδιοίκηση και κοινωνικοί εταίροι να συμφωνήσουν. Γι’ αυτό και συγκροτήθηκε αυτή η Εθνική Επιτροπή Κοινωνικής Προστασίας και συνεκλήθη μεταξύ Ιουλίου του 2003 και τέλους του έτους γιατί μετά μπήκαμε σε προεκλογική περίοδο, τρεις φορές, κύριε Υπουργέ. τη συγκαλέσατε ποτέ; Και μαζί με αυτό σας παραδώσαμε για πρώτη φορά, ειδικά στο συντονίζον Υπουργείο Απασχόλησης έναν εξειδικευμένο υπηρεσιακό μηχανισμό, τον οποίο οφείλατε να θέσετε σε λειτουργία. Στη διεύθυνση κοινωνικής προστασίας υπάρχει ένα τμήμα. Το έχετε δει καθόλου; Γιατί νομίζω πως χειμάζει. Απαντήστε μου. Τι κάνει το τμήμα παρακολούθησης του Εθνικού Σχεδίου Δράσης για την Κοινωνική Ενσωμάτωση; Εμένα με απασχολεί βεβαίως και εμάς ως ΠΑΣΟΚ μας απασχολεί τι εικόνα θα παρουσιάσει η χώρα, όταν το επόμενο καλοκαίρι –και λέτε «θα»- θα καταθέσετε το καινούργιο. Εγώ θέλω την άποψή σας. Είναι καλό αυτό το σχέδιο; Γιατί μας ενδιαφέρει το πρόβλημα του αποκλεισμού. Είναι καλό αυτό το σχέδιο κοινωνικής ενσωμάτωσης; Συμφωνήσατε με τους στόχους του; Θέλετε να το αλλάξετε; Πού πήγαμε καλά; Πού δεν πήγαμε καλά; Συγκεκριμένα όμως, κύριε Υπουργέ, όχι με μεγάλα λόγια. 
      Και βεβαίως θίξατε και κάποια άλλα θέματα ευρύτερης κοινωνικής πολιτικής. Αναφερθήκατε στις ουρές στο ΙΚΑ και στους συνταξιούχους που ταλαιπωρούνται. Νομίζω ότι είχαμε τη δυνατότητα να τα συζητήσουμε στο πλαίσιο της επερώτησής μας για το ασφαλιστικό. Μα βέβαια, όταν τα ταμεία τα ασφαλιστικά είναι σε απραξία εδώ και εννέα μήνες, όταν σας πήρε μήνες ολόκληρους -σας τα είπαμε στην επερώτηση, δείτε τα Πρακτικά, αλλά δεν απαντήσατε- να διορίσετε διοικήσεις στα ασφαλιστικά ταμεία, σήμερα ζητάτε βεβαίως συγνώμη για την κατανόησή μας. Τι να πω; 
      Είπατε, ότι κόπτεστε για την άνεργη μητέρα. Έλεος, κύριε Υπουργέ. Πέρα από τους πάνω από πεντακόσιους βρεφονηπιακούς σταθμούς που σας παραδώσαμε και λειτουργούν μέσω κοινοτικού πλαισίου στήριξης στους δήμους της χώρας, εσείς εμφανίσατε ότι το ΠΑΣΟΚ δεν έκανε τίποτα απολύτως για τους βρεφονηπιακούς σταθμούς. Δεν πειράζει. Το θέμα είναι να κάνετε εσείς περισσότερα. Αλλά κάντε τα, κύριε Υπουργέ.
      Πέρα από τους βρεφονηπιακούς σταθμούς, λοιπόν, αφού κόπτεσθε εσείς για την άνεργη μητέρα και εφόσον στις προγραμματικές σας εξαγγελίες είχατε βάλει την επιδότηση των ασφαλιστικών εισφορών για τις άνεργες μητέρες, θα ήθελα να σας ρωτήσω: Πότε θα το υλοποιήσετε αυτό το μέτρο, κύριε Υφυπουργέ; Πείτε μας. Κι εμείς μαζί σας είμαστε σ’ αυτό. Κι εμείς με την άνεργη μητέρα είμαστε. Είναι ο νόμος που ψηφίσαμε εμείς και καταψηφίσατε εσείς. Τον εξαγγείλατε εδώ, και ο Πρωθυπουργός και ο Υπουργός, ο κ. Παναγιωτόπουλος. Εγώ θέλω να το υλοποιήσετε αυτό. Δεν θέλω να σας κάνω αντιπολίτευση για την αντιπολίτευση. Θέλω να υλοποιήσετε αυτήν τη ρύθμιση, για την οποία έχετε δεσμευθεί στο ελληνικό λαό ότι θα την υλοποιήσετε. Και θέλω να το κάνετε.
      Είπατε και στο τέλος για τη μερική απασχόληση. Λυπάμαι πάρα πολύ, γιατί πέρα από τα 80.000.000 εκατομμύρια ευρώ που είχαν γραφτεί, κύριε Υπουργέ, στον προϋπολογισμό για τη μερική απασχόληση, θέλω να σας θυμίσω ότι η χώρα στην Ευρωπαϊκή Ένωση είχε δεσμευθεί για είκοσι πέντε χιλιάδες θέσεις εργασίας μερικής απασχόλησης στο προηγούμενο Εθνικό Σχέδιο Δράσης για την Απασχόληση. Αυτά και το εγγεγραμμένο ποσό, το γράψατε στις καλένδες, δεν το χρησιμοποιήσατε αλλού και μεταθέσατε δια νέου νόμου πανομοιότυπου –σας τα είχαμε πει τότε εξάλλου- όλο το πρόβλημα.
      Κλείνοντας θα ήθελα να επανέλθω στο θέμα που συζητάμε σήμερα και να πω ότι είναι ευκολότερο να χτυπήσουμε την ανεργία να κάνουμε κι άλλους βρεφονηπιακούς σταθμούς για τις μητέρες και άλλα προγράμματα βοηθείας στο σπίτι. Είναι πολύ δυσκολότερο να σπάσουμε τα τείχη της μη πρόσβασης κυρίως λόγω κοινωνικών αντιλήψεων και να δώσουμε μεγαλύτερη χρηματοδότηση που να πιάσει τόπο. Άρα -για να απαντήσω και στους συναδέλφους του Συνασπισμού- το ΠΑΣΟΚ είναι υπέρ της συνεχούς μάχης για την αξιοπρεπή διαβίωση όλων των Ελλήνων και όλων όσων διαβιούν στην Ελλάδα. 
      Το ζήτημα του ελάχιστου εγγυημένου εισοδήματος δεν μας βρίσκει επί της αρχής αρνητικούς. Θεωρούμε, όμως, ότι αυτό είναι ένα ζήτημα, το οποίο πρέπει να δούμε αφού έχουμε υλοποιήσει τα όσα προανέφερα, αφού έχουμε πραγματικά ένα σύστημα μέσω και του μηχανισμού που ανέφερα στον Υπουργό, που τον έχουνε ξεχάσει στο Υπουργείο Εργασίας. Έχουμε δει τι ακριβώς, ποιες είναι οι στοχευμένες ομάδες που επωφελούνται και από ποια μέτρα. Και η πρότασή μας είναι για σήμερα η εξής:
      Πρώτον, να δούμε ακριβώς ποια επιπλέον μέτρα και για ποιες ομάδες τα χρειαζόμαστε σήμερα, έτσι ώστε αυτές οι ομάδες που πέφτουν κάτω από το δείκτη ασφάλειας, να μπορέσουν να φτάσουν στο ελάχιστο επίπεδο αξιοπρεπούς διαβίωσης. Δεύτερον, το θέμα -τουλάχιστον για την τωρινή κατάσταση του κοινωνικού αποκλεισμού στην Ελλάδα- δεν είναι να δώσουμε ένα ελάχιστο εγγυημένο εισόδημα, το οποίο δεν είμαι σίγουρη για το ποιοι θα το πάρουν και αν, κύριε Κουβέλη, κύριε εκπρόσωπε του Συνασπισμού, θα το πάρουν εκείνοι που το έχουν πραγματικά ανάγκη. Το θέμα είναι να εντείνουμε τις πολιτικές μας και να δούμε σε ποιες ομάδες πέφτουμε κάτω από τα όρια της αξιοπρεπούς διαβίωσης. Εκεί για μας είναι το πρόβλημα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου.
      Το λόγο έχει ο κ. Λεβέντης για να δευτερολογήσει.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Νομίζουμε ότι έγινε μια διεξοδική συζήτηση και θα θέλαμε να ευχαριστήσουμε όλους όσους πήραν μέρος, και τους κυρίους Υπουργούς και την κ. Χριστοφιλοπούλου. 
      Βέβαια υπάρχουν μερικά σημεία, στα οποία όλοι συμφωνούμε. Και χαιρόμαστε γιατί ο Υφυπουργός εύγλωττος κ. Γιακουμάτος, υπερκέρασε, θα λέγαμε, από τα αριστερά πολλά σημεία των δικών μας προτάσεων. Δεν λυπούμαστε γι’ αυτό. Κάθε άλλο. Το πρόβλημα είναι τι θα γίνει στην πράξη γιατί εδώ που τα λέμε αυτή τη στιγμή η Κυβέρνηση είναι αυτή που αποφασίζει, αυτή καθορίζει τη ροή των κονδυλίων, τον τρόπο διάθεσης και προς ποιες κατευθύνσεις. Έχει και το μαχαίρι και το πεπόνι. Περιμένουμε, λοιπόν, συγκεκριμένες πράξεις –το τόνισε και ο κ. Κουβέλης- και από αυτό θα κρίνουμε.
      Θα ήθελα τώρα να επισημάνω μερικά επιμέρους σημεία. Είπε ο Υφυπουργός κ. Γιακουμάτος ότι υπήρξε κατασπατάληση παροχών από αετονύχηδες. Δεν διαφωνούμε καθόλου. Απεναντίας. 
      Θα ήθελα να τονίσω, κύριε Πρόεδρε, ότι υπάρχει εδώ μια ερώτηση του κ. Αλαβάνου, η οποία είχε γίνει στο Ευρωπαϊκό Κοινοβούλιο, όπου αναφέρεται ότι κάθε ώρα κατάρτισης στο σχολείο, κάθε σχολική ώρα, για ένα τσιγγανόπουλο στοιχίζει 205,8 ευρώ, ενώ στα καλύτερα, τα ακριβότερα ιδιωτικά σχολεία της Αθήνας, όπως είναι ο Κολέγιο και η Σχολή Μωραΐτη, η κάθε ώρα στοιχίζει 5 ευρώ. Δηλαδή για κάθε τσιγγανόπουλο ξοδεύονται σαράντα φορές περισσότερα.
      Δεν ξέρω τι χαλιά στρώνουν στα τσιγγανόπουλα ή τι άλλο προσφέρουν εκεί, αλλά απ’ ό,τι ξέρω στη Δυτική Αττική υπάρχουν χιλιάδες τσιγγάνοι και τα παιδιά τους δεν πάνε καθόλου σχολείο ή αν πάνε, μετά εξαφανίζονται και αν υπάρχουν στοιχεία για το πόσα πάνε στο γυμνάσιο, στο λύκειο ή και στο πανεπιστήμιο αλλά φοβάμαι ότι οι αριθμοί πέρα από απογοητευτικοί. Φέτος κάναμε μια προσπάθεια και είχαμε υποβάλει και επίκαιρη ερώτηση στην περιοχή του Ασπροπύργου από μια περιοχή που ήταν εκατό παιδιά και έπρεπε να πάνε σχολείο, μόλις και μετά βίας γράφτηκαν δέκα. Τα άλλα δεν θα μάθουμε τι απέγιναν γιατί διαλύθηκε με διάφορους τρόπους εντελώς και ο καταυλισμός.
      Ελέχθη πόσοι θα πάρουν το ελάχιστο εγγυημένο εισόδημα θα καθοριστεί από τις υπηρεσίες και όχι από εμάς. Θα ήθελα να ξέρω, αποδέχεται η Κυβέρνηση αυτό που ήδη είχε προτείνει τη θεσμοθέτηση του ελάχιστου εγγυημένου εισοδήματος; Το πόσοι θα το πάρουν οι υπηρεσίες είναι αρμόδιες να το ελέγξουν. Εμείς σε καμιά περίπτωση δε δεχόμαστε να υπάρχουν ανάπηροι-μαϊμούδες και άνθρωποι που χωρίς να έχουν ανάγκη, παίρνουν το επίδομα αυτό.
      Ειπώθηκε ότι η Ολυμπιακή Πολυκλινική γίνεται ένα κέντρο αποκατάστασης από τον Υπουργό με βάση και αυτό  που ψηφίστηκε στον τελευταίο νόμο. Εμείς δεν έχουμε αντίρρηση αν και διαφωνούμε να πάρουν ογδόντα διαμερίσματα, που πλήρωσε η Εργατική Κατοικία και να τα κάνουνε κέντρο αποκατάστασης, που δεν θα είναι κέντρο αλλά ξενώνες.
      Στην Ελλάδα έχουμε λιγότερα από διακόσια κρεβάτια σε κέντρα αποκατάστασης. ‘Ένα κέντρο αποκατάστασης είναι ένα μεγάλο νοσοκομείο και εργαστήριο. Δεν μπορεί να πηγαίνει κάποιος να κάνει φυσιοθεραπεία και να ξαναφεύγει. Αυτό πολύ λίγο μπορεί να προσφέρει σε αυτούς που έχουν πραγματικά ανάγκη από αποκατάσταση και που κατά κανόνα είναι κλινήρεις. Δεν μπορούν να πηγαινοέρχονται στον ξενώνα. Να ξέρουμε ότι μας χρειάζονται το λιγότερο πέντε ή και δέκα χιλιάδες κρεβάτια αποκατάστασης. Σκεφθείτε πως κάθε χρόνο έχουμε εκατό χιλιάδες εγκεφαλικά επεισόδια. Οι είκοσι χιλιάδες απ’ αυτούς πεθαίνουν, οι ογδόντα χιλιάδες επιβιώνουν και οι μισοί έχουν ανάγκη μακροχρόνιας φροντίδας αποκατάστασης.
      Επίσης έχουμε και τα τροχαία. ‘Εχουμε τουλάχιστον δέκα χιλιάδες ανθρώπους, που έχουν κάθε χρόνο ανάγκη από αποκατάσταση όπως και τα εργατικά ατυχήματα και τόσες άλλες περιπτώσεις. ‘Ετσι δε λύνεται το πρόβλημα είμαστε πολύ πίσω. Η αποκατάσταση δυστυχώς είναι ο πιο παραμελημένος τομέας της υγείας.
      Θα ήθελα να μιλήσω τώρα για τη στέγαση αυτών των ανθρώπων που έχουν πολύ χαμηλό εισόδημα και πολλοί από αυτούς ζουν κάτω από άθλιες συνθήκες στέγασης.
      Είπε η κ. Χριστοφιλοπούλου ότι συμφωνεί κατ’ αρχήν με τη θεσμοθέτηση του ελάχιστου εγγυημένου εισοδήματος αλλά αφού λυθεί μια σειρά άλλων θεμάτων. Το ζήτημα είναι μέχρι τότε πως επιβιώνουν αυτοί οι άνθρωποι; Μέχρι να γίνουν τούτα και τα άλλα μπορεί να περάσουν χρόνια. ‘Ερχεται χειμώνας και δεν πρέπει να ξεχνάμε τον στίχο του Παλαμά που λέει «ντρέπομαι και για τη ζέστα μου και την ανθρωπιά μου», τέτοιες μέρες τέτοιο καιρό.
      Θέλω να πω και κάτι άλλο. Υπάρχει μια πόλη που λέγεται Άνω Λιόσια. Είναι γνωστή για τη χωματερή και τις επιβαρύνσεις που υφίσταται το περιβάλλον της. Οι άνθρωποι ζουν υπό τριτοκοσμικές συνθήκες αφού η πόλη ισοπεδώθηκε από τους σεισμούς το 1999. Από τα δύο χιλιάδες κτίρια που κατεδαφίστηκαν έχουν ανεγερθεί μόνο τριάντα και είναι έτοιμα για να κατοικηθούν. Τα άλλα χίλια εννιακόσια εβδομήντα είναι ακόμα είτε στα μπετά είτε στα άλλα στάδια.
      Παρ’ όλα αυτά δεν προβλέπεται ούτε σε ένα, ούτε σε δύο χρόνια να μπουν οι περισσότεροι άνθρωποι μέσα. Τι κάνει η πολιτεία γι’ αυτούς τους ανθρώπους; Να μη σας πω ότι η Δυτική Αττική, το έχω πει πολλές φορές….
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για ποια περιοχή λέτε;
      ΑΘΑΝΑΣΙΟΣ ΛΕΒΕΝΤΗΣ: Για τα ‘Ανω Λιόσια κύριε Υπουργέ. Εάν θέλετε κάντε μία επίσκεψη εκεί πέρα, κάντε μία βόλτα και στη χωματερή. Αν και όσοι περνάνε από την Αττική Οδό την οσφραίνονται την περιοχή και το ξέρουν πάρα πολύ καλά. Είναι μία κατάσταση απελπιστική και απαράδεκτη. Τι κάνουμε γι’ αυτούς τους ανθρώπους που είναι ξεγραμμένοι από όλους τους πίνακες της ανθρωπιάς και αν θέλετε και του πολιτισμού; Δεν επιτρέπονται τέτοιες ανισότητες. 
      Εάν θέλουμε να διορθώσουμε τα κακώς κείμενα πρέπει να αρχίσουμε από εκεί που υπάρχουν τα μεγαλύτερα προβλήματα. Και τέτοια μεγάλα προβλήματα είναι αυτά που φέρουμε εμείς εδώ, όπως για τα άτομα με αναπηρίες.
      Καλά είναι τα λόγια και τα ευχολόγια, στην πράξη όμως θα πρέπει να δούμέ τι γίνεται. Πρέπει να δούμε τους ανθρώπους αυτούς όπως είναι οι τσιγγάνοι που δεν πάνε στο σχολείο, που δεν έχουν εργασία. Πρέπει να δούμε τους παλιννοστούντες, που αναφέρθηκαν εδώ. Και βέβαια μην ξεχνάμε και αυτούς που είναι εδώ, δίπλα στην πόρτα μας, ούτε δέκα χιλιόμετρα από το κέντρο της Ομόνοιας. Κάτι πρέπει να γίνει και μ’ αυτούς. 
      Είπατε για τους βρεφονηπιακούς σταθμούς. Ασφαλώς έγιναν αρκετοί βρεφονηπιακοί σταθμοί. Δεν φθάνουν όμως. Χρειάζονται πολύ περισσότεροι. Δεν μπορούν να ανταποκριθούν στις ανάγκες. Και ασφαλώς το θέμα δεν είναι μόνο να φτιαχτούν βρεφονηπιακοί σταθμοί, είναι και τι στελέχωση έχουν, τι προσωπικό και τι υπηρεσίες προσφέρουν μέσα σ’ αυτούς τους χώρους, όπως και στα σχολεία και στα νοσοκομεία και παντού. Αυτό βέβαια είναι ένα άλλο μεγάλο κεφάλαιο, το οποίο ξεφεύγει από το αντικείμενο της σημερινής επερώτησης, αν και συνδέεται άμεσα μ’ αυτήν.
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ το συνάδελφο κ. Λεβέντη.
      Το λόγο, κατά παρέκκλιση του Κανονισμού, θα πάρει η κ. Ξηροτύρη. Λόγω των κοινών αγώνων που δώσαμε στα διεθνή fora, κυρία Ξηροτύρη, για κοινωνικά ζητήματα, σας δίνω το λόγο για τρία λεπτά, όμως όχι παραπάνω. 
      Ορίστε, έχετε το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ πολύ, κύριε Πρόεδρε.
      Συνεχίζουμε αυτόν τον αγώνα και θα θέλαμε να ήσασταν μαζί μας, αλλά τέλος πάντων έχετε άλλες υποχρεώσεις εδώ, γιατί τα προβλήματα είναι πολύ περισσότερα και για τα αγροτικά θέματα και για την απασχόληση και για την υγιεινή των τροφίμων και για το περιβάλλον. Είναι πολλά τα θέματα.  
      Με τη συζήτηση της επερώτησης δεν μπορούμε να έχουμε μια ολοκληρωμένη τοποθέτηση για τα θέματα της ανεργίας, γιατί το θέμα αυτό απασχολεί όχι μόνο το δικό σας Υπουργείο, αλλά και ένα σωρό άλλα Υπουργεία. Απλώς με τη δίλεπτη αυτή τοποθέτησή μου, ήθελα δύο θέματα κατά κύριο λόγο να θέσω. 
      Εμείς θεωρούμε ότι το πρόβλημα της ανεργίας πρέπει να αντιμετωπιστεί με τη δημιουργία νέων θέσεων, σταθερής εργασίας όμως. Δεν μπορεί να λυθεί με τα ημίμετρα ασπιρίνες και τις πολιτικές της μερικής απασχόλησης. Σ’ αυτό συμφωνήσατε με τον τελευταίο νόμο του ΠΑΣΟΚ, τον 3227. Και άκουσα πριν την κ. Χριστοφιλοπούλου να λέει ότι δεν τον εκπληρώσατε, για  να προσλάβετε είκοσι πέντε χιλιάδες άτομα. Δεν είναι μέτρα αυτά για την αντιμετώπιση της ανεργίας. 
      Οι νέοι άνθρωποι που αυτήν τη στιγμή φθάνουν στο μεγάλο αυτό ποσοστό της ανεργίας και γίνονται και μακροχρόνια άνεργοι σιγά-σιγά, δεν μπορούν να ζήσουν με μισή απασχόληση, με μισό μισθό. Στην κυριολεξία είναι μισή ζωή. Είναι αδύνατον ο νέος άνθρωπος και η νέα γυναίκα να ζήσει μ’ αυτήν τη μερική απασχόληση. Και βέβαια, χωρίς να θέλω να υποβαθμίσω το μεγάλο θέμα της κοινωνικής φροντίδας, θεωρώ ότι είναι δημόσια υποχρέωση, δημόσια υπηρεσία και θα πρέπει να εκπληρώνεται με λειτουργούς, οι οποίοι θα έχουν μία πλήρη, κανονική απασχόληση και κανονικές συνθήκες εργασίας. 
      Το δεύτερο θέμα που θέλω να τονίσω και θα πρέπει να εντείνετε και εσείς τις προσπάθειές σας, κύριε Υπουργέ, είναι η ανεργία η οποία εμφανίζεται στην περιφέρεια. Είναι τεράστια και βέβαια κατά αντιστοιχία αυτό έχει σχέση με τα πολύ μεγάλα ποσοστά φτώχειας, που έχει η περιφέρεια. Είναι 34% στην ‘Ηπειρο, 30% στη Δυτική Μακεδονία και ούτω καθεξής. Στην Ημαθία που θα πάτε και θα φροντίσω να έρθω εκεί να τα συζητήσουμε από κοντά, η ανεργία έχει φθάσει στο 23% και ζει κάτω από το όριο της φτώχειας πολύ μεγάλο ποσοστό.
      Τι πρέπει να γίνει; Εδώ και τώρα πρέπει να γίνει εντατικοποίηση της απορρόφησης του Γ΄ Κοινοτικού Πλαισίου Στήριξης και να δοθεί πολύ μεγάλη προσοχή στο σχεδιασμό του Δ΄ Κοινοτικού Πλαισίου Στήριξης.
      Οι ευπαθείς ομάδες πληθυσμού και οι εγκαταλελειμμένες ευπαθέστατες ομάδες μέσα στους ανέργους, μέσα στους εργαζόμενους κτλ., είναι αυτοί της περιφέρειας και έχουν ενταθεί τα προβλήματα μετά από όλη αυτήν τη διαδικασία και τη συσσώρευση των πόρων για τα έργα των Ολυμπιακών Αγώνων. Τα πράγματα έχουν χειροτερέψει πάρα πολύ, όπως και οι συνθήκες εργασίας και μισθοδοσίας, αλλά και οι συνθήκες των ανέργων στην περιφέρεια. 
      Τα χαμηλά ποσοστά απορρόφησης στα κοινοτικά προγράμματα, της τάξεως του 20% στις φτωχιές περιφέρειες, κανένας προγραμματισμός για το Δ΄ Κοινοτικό Πλαίσιο Στήριξης, τα ημίμετρα και οι πολιτικές mainstream -και δεν ξέρω τι- των κοινωνικών εταίρων κλπ. δεν πρόκειται να λύσουν αυτά τα προβλήματα της ανεργίας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη. 
      Κύριε Υπουργέ, ζητήσατε το λόγο; Πόσο χρόνο θέλετε, κύριε Υπουργέ; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μάλιστα, κύριε Πρόεδρε. 
      ΠΡΟΕΔΡΕΥΩΝ ( Σωτήρης Χατζηγάκης): Πόσα λεπτά θέλετε να σας δώσω, κύριε Υπουργέ; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα χρόνο για να προλάβω να απαντήσω.
      Κύριε Κουβέλη, πράγματι έχετε πάρα πολύ δίκιο για τους μακροχρόνια ανέργους και προσωπικά τιμώ και την υπογραφή μου και το λόγο μου, διότι η αναξιοπιστία των πολιτικών έχει φτάσει στο ναδίρ από τέτοια συμπτώματα. 
      Προεκλογικά, είχαμε κάνει επερώτηση και είχαμε αναφέρει το τραγικό νούμερο των διακοσίων εξήντα χλιάδων μακροχρόνια ανέργων. Μόνο τέσσερις χιλιάδες μπήκαν σ’ αυτήν την κατάταξη με τις προϋποθέσεις. Ήσασταν και εσείς τότε. 
      Άρα, λοιπόν, άλλα λέγαμε προεκλογικά, άλλα λέμε τώρα; Όχι. Ήταν να φέρουμε το νομοθετικό διάταγμα, ένα νομοσχέδιο-σκούπα εργασιακό και ασφαλιστικό, όπου είχαμε και τις διατάξεις για τη διευκόλυνση των προϋποθέσεων για τους μακροχρόνια ανέργους. Έρχεται τέλη Ιανουαρίου. Τώρα βάζουμε μόνο τη διάταξη περί ΙΚΑ. 
      Άρα, λοιπόν, σ’ αυτό το νομοσχέδιο πράγματι συμφωνώ –και το εγκρίνω αυτό που λέτε- ότι στόχος μας είναι να έχουμε τις προϋποθέσεις διευκόλυνσης για τους μακροχρόνια ανέργους, που αποτελούν μεγάλη πληγή. Στόχος μας είναι και η μερική απασχόληση που σας είπα προηγουμένως και άλλες πολιτικές. 
      Κύριε Κουβέλη, κάθε χρόνο κάνουμε ερώτηση εδώ για το πότε θα μπει το δώρο των Χριστουγέννων και αν θα πληρωθεί. Εδώ ήσασταν! Για πρώτη φορά θα πληρωθεί στις 3 Δεκεμβρίου, όταν οι αξιότιμοι συνάδελφοι του ΠΑΣΟΚ το 2003 και τα προηγούμενα χρόνια το έδιναν μόνο στη Δωδεκάνησο και στην Κέρκυρα. Για ποιους λόγους, δεν ξέρω. Ο Σκανδαλίδης ήταν εκεί; 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Λάθος κάνετε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Χριστοφιλοπούλου, δεν θέλω να σκανδαλίσω τη Βουλή. Απλώς συζητάω.  
      Κύριε Κουβέλη, για πρώτη φορά στις 3 Δεκεμβρίου, το πρωί, όλοι οι άνεργοι θα πάρουν και το επίδομα και το δώρο. Και το δεύτερο, χθες υπήρξε δέσμευση του διοικητή ότι στις 17 Δεκεμβρίου θα πληρωθεί και το δώρο των Χριστουγέννων στους ασφαλισμένους του ΙΚΑ μαζί με το μισθό ή τη σύνταξη. 
      Όσον αφορά το Γ΄ Κοινοτικό Πακέτο Στήριξης, έχετε πάρα πολύ δίκιο, κυρία συνάδελφε. Σας λέω, λοιπόν, ότι έχουμε την τιμή να έχουμε έναν εξαίρετο καθηγητή, τον κ. Βλιάμο, Γενικό Γραμματέα στο Γ΄ Κοινοτικό Πλαίσιο Στήριξης –γιατί εγώ είμαι λίγο χωριάτης, δεν είμαι και πολύ Ευρωπαίος, πιστεύω στην Ευρώπη, αλλά έχω τις δικές μου αντιλήψεις- ο οποίος έχει προχωρήσει και προωθήσει πάρα πολύ την απορρόφηση. Πάρα πολύ! Μάλιστα σε τέτοιο σημείο, που θα χαρώ πάρα πολύ να περάσετε μια μέρα να δείτε και τα επαινετικά σχόλια από την Ευρωπαϊκή Ένωση, έστω και αν με κοιτάει με μισό μάτι η κ. Χριστοφιλοπούλου, η πρώην Γενική Γραμματέας …
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εγώ, κύριε Υπουργέ; Πού το είδατε αυτό; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν θα ανατρέξω και δεν θα ξύσω πληγές ούτε για πολιτιστικά κέντρα-μπουζούκια ούτε για άλλες πολιτικές με τα κέντρα κτλ.
      Όσον αφορά τα Άνω Λιόσια, κύριε Λεβέντη, με μεγάλη μου χαρά την ερχόμενη εβδομάδα θα ήθελα να κλείσουμε ένα ραντεβού και με το Δήμαρχο, για να κάνει μία παραχώρηση οικοπέδου –εκεί έχει μπόλικα- και να χτίσει σπίτια εκεί η Εργατική Κατοικία, όπου πράγματι λόγω του σεισμού υπάρχει πολύ μεγάλο πρόβλημα. 
      ΑΘΑΝΑΣΙΟΣ ΛΕΒΕΝΤΗΣ: Δεν τελειώνουν τα σπίτια, κύριε Υπουργέ!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μιλάω για Εργατική Εστία, κύριε Λεβέντη, για να μην πούμε αύριο ότι δεν το κάναμε! 
      Σας πληροφορώ, λοιπόν, ότι την επόμενη εβδομάδα έχω συνάντηση με το Δήμαρχο, για να προωθήσουμε τις εργατικές κατοικίες. Προσοχή, εργατικές κατοικίες, όπως λένε! Και έχουμε την ανάμνηση που είχα και εγώ μικρός, όταν αντίκρισα στην Αγία Βαρβάρα τις κατοικίες εκ Ρωσίας, οι οποίες ήταν στρατόπεδα. Μιλάμε για βίλες και κυριολεκτώ, όπως στο Ολυμπιακό Χωριό και όπως αυτά που θα παραδώσουμε την Κυριακή στη Νέα Ευκαρπία. Μιλάμε για σπίτια που είναι αστικά, -θα έλεγα- και όχι εργατικά. 
      Έχετε ένα δίκιο για τα εγκεφαλικά επεισόδια. Πρέπει να υπάρχει ένα διαχωρισμός, κύριε Λεβέντη. Πράγματι για τον ελληνικό πληθυσμό από εδώ και πέρα, το γεροντολογικό, θα έκανα μια διάκριση. Δεν είναι ηλικιωμένος. Λέμε εξήντα πέντε ετών, για να μπορούμε να συνεννοηθούμε. Ένας εβδομηνταπεντάρης είναι πιο νέος από ένα σαραντάρη παλικαράκι. Λέμε, λοιπόν, εξήντα πέντε ετών και πάλι είναι περίπου ένα εκατομμύριο οκτακόσιες χιλιάδες συμπολίτες μας, εκ των οποίων πράγματι πάνω από εκατό χιλιάδες έχουν υποστεί αγγειακό εγκεφαλικό επεισόδιο. Εδώ πρέπει να γίνει ένας διαχωρισμός. Άλλο τα τροχαία που έχουμε διατομή και αναπηρίες και άλλο τα αγγειακά εγκεφαλικά. Είναι δύο διαφορετικά πράγματα, που πρέπει να ενταχθούν. Το λέω πάλι, η τρίτη ηλικία πρέπει να ενταχθεί και να μπει στο Δ΄ Κοινοτικό Πλαίσιο Στήριξης. 
      Κύριε Κουβέλη, έχετε δίκιο για τους επτακόσιους πενήντα χιλιάδες κάτω των 300 ευρώ το μήνα. Υπάρχουν και ένα μεγάλο κομμάτι είναι και οι συνταξιούχοι. Όπως παρακολουθήσατε χθες, είχαμε πορεία των συμπαθέστατων συνταξιούχων, οι οποίοι πήγαν για συνάντηση στο Μαξίμου. Είναι η πρώτη φορά που αντί να ξυλοκοπηθούν, τους δέχθηκε ο Πρωθυπουργός κ. Καραμανλής και έδωσε άμεση εντολή, μόλις το επιτρέψουν τα δημοσιονομικά προβλήματα, τα οικονομικά που πιστεύω οσονούπω, το 2005, θα είναι λίγο καλύτερα. Παρ’ όλα ταύτα με αυτήν την τραγική κατάσταση της οικονομίας, με αυτά που παραλάβαμε, είναι πάνω από τον πληθωρισμό και κάτι παραπάνω η αύξηση των συνταξιούχων, που είναι –είπα- ελαχιστότατη και νομίζω ότι θα πάει πολύ καλύτερα. Υπάρχει δέσμευση για την τετραετία για τους συνταξιούχους. 
      Όσον αφορά τις μειονότητες, λυπήθηκα πάρα πολύ. Είναι μερικοί «κουφιοκεφαλάκηδες» και πρέπει να το προσέξουν πάρα πολύ, που ακυρώνουν εθνικές προσπάθειες. Το λέω αυτό για τον περιοδεύοντα θίασο, που πήγε στην ορεινή Ξάνθη.
      Πέντε μέρες, κύριε Κουβέλη, πριν από το συμβάν αυτό με τον περιοδεύοντα θίασο, ήμουν στο Δήμο Νίκης και στο Δήμο Εχίνου στην ορεινή Ξάνθη. Μια καλή υποδοχή, μια συνάντηση του Υπουργείου μας με τους κοινοτάρχες και το Δήμαρχο και προγραμματίσαμε και θα το κάνουμε-εργατικές κατοικίες σ’ αυτήν την ορεινή Ξάνθη, σ’ αυτήν πράγματι τη σημαντική μειονότητα, κύριε Αλαβάνο, όπου έχουμε υστερήσει σε πολλές πολιτικές και πρέπει να επιταχύνουμε το ρυθμό. Σας λέω ότι έχω πάει δύο φορές στην ορεινή Ξάνθη μέχρι στιγμής και μετά τις γιορτές θα προχωρήσουμε το ξεκίνημα της υλοποίησης των εργατικών κατοικιών, παραδοσιακών κατοικιών σ΄ αυτήν την περιοχή της Ελλάδος. 
      Για τη Φαρκαδώνα, η πρώτη υπόσχεση ήταν η προεκλογική του Κωνσταντίνου Καραμανλή, του Πρωθυπουργού. Είχε πάει και ήταν και ο κ. Χατζηγάκης εκεί. Εγώ δεν κάνω τίποτε άλλο, παρά να παίρνω τις υποσχέσεις και τις δεσμεύσεις τις προεκλογικές της Νέας Δημοκρατίας και στο μέτρο του δυνατού και με την ταχύτητα που επιτρέπουν οι ανθρώπινες δυνάμεις, που τις ξεπερνάμε πολλές φορές, προσπαθούμε να τις υλοποιήσουμε. Άρα σας απάντησα για τη Φαρκαδόνα και είναι ένας λόγος παραπάνω, τώρα που και ο Αντιπρόεδρος εδώ με παρακολουθεί στενότατα και με πιέζει εδώ και πάρα πολύ καιρό. Δηλαδή του δώσατε σήμερα, κύριε Κουβέλη, «λάσο χρυσό» να πιαστεί για τη Φαρκαδώνα, που με πιέζει τόσο καιρό. 
      Θέλω, να πω μόνο δύο κουβέντες. Κυρία συνάδελφε, εύχομαι να μακροχρονίσετε σ’ αυτό το Κοινοβούλιο, πρέπει όμως κάποια στιγμή να δούμε πώς λειτουργούν οι θεσμοί και ποιος είναι ο πολιτικός πολιτισμός. Ο κ. Ψωμιάδης, κυρία συνάδελφε, είναι εκλεγμένος από το 51% του λαού της Θεσσαλονίκης. Έχει διατελέσει συνάδελφος, είναι απών και δεν έχετε ούτε καν υποψία να ευτελίσετε ένα θεσμό που στέκει πολύ ψηλά και ο κ. Ψωμιάδης κρατάει πολύ ψηλά αυτόν το θεσμό. Ο κ. Ψωμιάδης δεν είναι αντίθετος το να γίνει εκεί το σπίτι. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με παρεξηγήσατε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παρακαλώ να το διορθώσετε.
      Δεύτερον, μιλάτε για κοινωνικό διάλογο. Να θυμηθείτε λίγο τον κοινωνικό διάλογο που έγινε στο εργασιακό νομοσχέδιο το 2002; Ή στο νόμο Γιαννίτση, όπου με τη διπλή ψήφο του Προέδρου της ΓΣΕΕ, του κ. Πολυζωγόπουλου, πήγατε σ’ ένα διάλογο προσχηματικό, σ’ ένα διάλογο εκ των προτέρων  προαποφασισμένο; Τέτοιο διάλογο λέτε;
      Ο κοινωνικός διάλογος δεν πρέπει να είναι για τα μάτια του κόσμου. Πρέπει να είναι βαθιά δημοκρατικός, χωρίς προσχήματα και να μην έχει τα στοιχεία που είχε, όταν έγινε με τη ΓΣΣΕ για το εργασιακό. 
      Τρίτον, παρεξηγήθηκε η κ. Χριστοφιλοπούλου, όταν μίλησα για βρεφονηπιακούς σταθμούς. Σας το είπε και ο κ. Λεβέντης. Ο Δήμος κάνει βρεφονηπιακό σταθμό. Όμως δεν έχει λεφτά να πληρώσει. Δεν έχει προσωπικό. Εγώ για άλλο πράγμα μιλάω, κυρία Χριστοφιλοπούλου. Μιλάω για τους βρεφονηπιακούς σταθμούς της Εργατικής Εστίας. Η Εργατική Εστία δεν επιχορηγείται από τον κρατικό προϋπολογισμό, αλλά από χρήματα των εργαζομένων και των εργοδοτών. Φτιάχνει βρεφονηπιακούς σταθμούς και πληρώνει και το προσωπικό. Έχει όλα τα έξοδα. Δεν υπάρχει ούτε ένας σταθμός, που να είναι κλειστός. Τέτοιο πρόγραμμα για τους βρεφονηπιακούς σταθμούς εξαγγείλαμε. 
      Μην κάνετε συμψηφισμό, γιατί το ίδιο λάθος κάνατε και για τη μερική απασχόληση. Η Ευρώπη μίλησε για εικοσιπέντε χιλιάδες. Να πάτε στο Δήμαρχο της Πεντέλης, κυρία Χριστοφιλοπούλου, που είναι κοντά σας, στο Δήμαρχο Γαλατσίου που δέχεται θέσεις μερικής απασχόλησης. Εκεί οι υπάλληλοι είναι ακόμη απλήρωτοι και έφυγαν. Όλοι παραιτήθηκαν. Να τα πείτε εκεί για τη μερική απασχόληση και για το ν. 3227.
      Είναι γεγονός, κύριε Κουβέλη, πως έχουμε στόχο στο τέλος της τετραετίας μας για τους μισθούς και τις συντάξεις, που είναι περίπου στο 65% των μισθών της Ευρωπαϊκής Ένωσης, να πετύχουμε, ώστε να είναι εναρμονισμένοι με αυτούς της Ευρωπαϊκής Ένωσης. 
      ΠΡΟΕΔΡΕΥΩΝ (Σωτήρης Χατζηγάκης):  Σας ευχαριστώ, κύριε Υπουργέ. Σας ευχαριστώ και για τη Φαρκαδώνα. Πρέπει να ξέρετε ότι ο κ. Κουβέλης έχει ρίζες τρικαλινές. Επομένως είναι η ισχύς εν τη ενώσει. 
      Θέλετε κάτι να πείτε, κυρία Χριστοφιλοπούλου;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θέλω να διευκρινίσω ορισμένα πράγματα, γιατί ξέρω ότι ο Κανονισμός δεν μου επιτρέπει να ζητήσω εκ νέου το λόγο.
      Κατ’ αρχάς, θέλω να πω ότι δεν αναφέρθηκα προσωπικά και δεν έθιξα το πρόσωπο του κ. Ψωμιάδη. Είπα για πολιτικές...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπατε όνομα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Είπα όνομα, αλλά είπα πολιτικές τύπου... Δεν ανέφερα τον κ. Ψωμιάδη. Γνωρίζετε πάρα πολύ καλά το συγκεκριμένο συμβάν και σ’ αυτό αναφέρθηκα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επαινετικώς αναφερθήκατε. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Νομίζω ότι αυτό ξεκαθαρίζεται. 
      Ένα δεύτερο σημείο που θα ήθελα να ξεκαθαρίσω -και δεν θα το έκανα, κύριε Υπουργέ, αν δεν αναφέρατε ένα θέμα αξιοπιστίας και ηθικής τάξης, το οποίο για μας τους Βουλευτές του ΠΑΣΟΚ είναι μείζον- είναι η διαχείριση των κοινοτικών κονδυλίων. Θέλω πραγματικά να σας παρακαλέσω, εφόσον υπάρχει οιοδήποτε συγκεκριμένο θέμα κακής διαχείρισης ή κατασπατάλησης, να το φέρετε αρμοδίως εδώ ή στα αρμόδια όργανα της δικαιοσύνης. Σας παρακαλώ πολύ, κύριε Υπουργέ, να το κάνετε. Σας παρακαλώ εγώ ως εκπρόσωπος του ΠΑΣΟΚ και ως Χριστοφιλοπούλου, Βουλευτής. 
      Επίσης θέλω να πω προς τον εκπρόσωπο του Συνασπισμού ποια είναι η θέση μας. Δεν δικαιούμαι να μιλήσω, γιατί δεν απαντήσατε. Σε πολλά συμφωνώ μαζί σας. Κάντε τους βρεφονηπιακούς σταθμούς και αυτούς της Εργατικής Εστίας. Απλώς να διευκρινίσω ότι η θέση του ΠΑΣΟΚ, σε ό,τι αφορά το ελάχιστο εγγυημένο εισόδημα, είναι πως δεν είμαστε αντίθετοι στη φιλοσοφία του δικτύου ασφαλείας και προστασίας της αξιοπρεπούς διαβίωσης του πολίτη, που κρύβει μια τέτοια πρόταση νόμου σαν αυτή που καταθέσατε. Είπαμε, όμως, ότι αυτό δεν μπορεί να υλοποιηθεί άμεσα. Χρειάζονται στοχευμένες πολιτικές για τις ευπαθείς ομάδες. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου.
      Το λόγο έχει ο κ. Κουβέλης.
      ΦΩΤΗΣ ΚΟΥΒΕΛΗΣ: Βεβαίως υπάρχει το ζήτημα του ελαχίστου εγγυημένου εισοδήματος, για το οποίο, κύριε Υφυπουργέ, δεν παίρνετε θέση. Ερμηνεύω τη στάση σας. 
      Θα ήθελα, όμως, να πω στην αγαπητή κ. Χριστοφιλοπούλου, την εκπρόσωπο του ΠΑΣΟΚ, ότι δεν πρόκειται για ζήτημα φιλοσοφίας. Πρόκειται για μια θεσμική ρύθμιση, η οποία μάλιστα επιχειρήθηκε να καθιερωθεί και ως ρύθμιση περιωπής, όταν συζητούσαμε την Αναθεώρηση του Συντάγματος κατά τα έτη 2000-2001.
      Και βεβαίως οι δράσεις που αφορούν στην αντιμετώπιση των επί μέρους ζητημάτων, έτσι ώστε να επιτυγχάνεται συνθήκη αξιοπρεπούς διαβίωσης, είναι οφειλόμενες δράσεις. Σε καμία, όμως, περίπτωση δεν αντιστρατεύονται ούτε μεταθέτουν χρονικά την ανάγκη καθιέρωσης του ελαχίστου εγγυημένου εισοδήματος. Και βεβαίως θα τα πούμε αναλυτικότερα, όταν θα συζητηθεί η πρόταση νόμου στη Βουλή, αλλά σπεύδω από τώρα να πω ότι το ελάχιστο εγγυημένο εισόδημα είναι η ελάχιστη προστασία και παύει να υφίσταται, όταν έχουν εξασφαλιστεί άλλες ρυθμίσεις, ακριβέστερα όταν έχει εξασφαλιστεί με άλλες ρυθμίσεις η αξιοπρεπής διαβίωση, η οποία τότε βεβαίως δεν θα δικαιολογεί το ελάχιστο εγγυημένο εισόδημα. Είναι δύο διαφορετικά ζητήματα.
      Και πρέπει να σας ενημερώσω, κυρία Χριστοφιλοπούλου –είμαι βέβαιος ότι το ξέρετε- ότι και οι συνάδελφοι του ΠΑΣΟΚ και κάποιοι συνάδελφοι της Νέας Δημοκρατίας, όταν πρότειναν το ελάχιστο εγγυημένο εισόδημα, το πρότειναν ακριβώς διότι πίστευαν πως πρέπει να υπάρξει αυτή η δικλείδα κοινωνικής ασφάλειας. Και όλα τα άλλα μέτρα, επαναλαμβάνω, μπορούν να λαμβάνονται και πρέπει να λαμβάνονται, αλλά η μετάθεση σ’ ένα απώτερο μέλλον και αφού προηγουμένως έχουν υπάρξει όλες οι άλλες δράσεις, στις οποίες αναφερθήκατε, αντιλαμβάνεστε ότι ουσιαστικά ακυρώνει και το επιτακτικό, αλλά και το αναγκαίο της λήψης αυτού του μέτρου. 
      Θα σας έλεγα μάλιστα συναφώς ότι αυτήν την ώρα γίνεται πάρα πολύ μεγάλη συζήτηση, ιδιαίτερα στην Κεντρική Ευρώπη, να καθιερωθεί ως στοιχείο του κοινωνικού κράτους, για το οποίο σήμερα συζητάμε, η μη υποχώρηση από το κεκτημένο. Διότι γνωρίζετε, κύριε Πρόεδρε, πάρα πολύ καλά ότι στην Ελλάδα η αρχή της μη υποχώρησης από το κεκτημένο δεν υφίσταται. Γι’ αυτό είναι δυνατόν  ένα ασφαλιστικό σύστημα να οδηγήσει τα πράγματα πίσω και να αποτελεί υπαναχώρηση, γι’ αυτό είναι δυνατόν να ανακαθοριστούν οι αποδοχές επί ζημία του εργαζομένου. Επομένως δεν επιλέγω να το αναδείξω σήμερα αυτό το ζήτημα. Είναι ένα τεράστιο ζήτημα, κύριε Υπουργέ, η προστασία του κεκτημένου και ακριβέστερα η μη υποχώρηση από το κεκτημένο. 
      Και όλα αυτά βεβαίως, κύριε Υπουργέ –και έχω ολοκληρώσει, δεν θα μου χρειαστούν τα πέντε λεπτά- τι σημαίνουν και τι επιτάσσουν; Πολιτική βούληση. Εάν υπάρχει η πολιτική βούληση και η δέσμευση στο επίπεδο μιας πολιτικής που προάγει την κοινωνική αλληλεγγύη, όλα τα άλλα αντιμετωπίζονται. Το μεγάλο ζήτημα είναι η ζυγαριά, πού θα γείρει. Θα πέσει υπέρ των πολλών, οι οποίοι έχουν την πλειοψηφία στην ελληνική πραγματικότητα ή θα γείρει η ζυγαριά υπέρ των ολίγων; Διότι, για παράδειγμα, είχαμε ρυθμούς ανάπτυξης στην Ελλάδα εξαιρετικά μεγάλους, κυρία Χριστοφιλοπούλου, το 2003 και το 2004. Το θέμα είναι ποιος υπήρξε ο επικαρπωτής του παραχθέντος οικονομικού αποτελέσματος. Δεν υπήρξαν οι πολλοί. Εκαρπώθησαν το παραχθέν οικονομικό αποτέλεσμα αυτών των μεγάλων ρυθμών ανάπτυξης οι ολίγοι. Αλλά αυτά είναι ζητήματα που προσδιορίζουν τα χαρακτηριστικά μιας πολιτικής, για να δικαιολογείται και ο χαρακτηρισμός «συντηρητική», «νεοφιλελεύθερη» ή «δημοκρατική πολιτική» για τον ελληνικό λαό. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Για τη φιλοσοφική πλευρά της συζητήσεως, θα πρέπει να σας πω, όπως θα το ξέρετε οπωσδήποτε, ότι το εγγυημένο ελάχιστο εισόδημα είναι μέτρο το οποίο έχει προταθεί και από τη Δεξιά και από την Αριστερά. Από τη Δεξιά, από την καθαρά φιλελεύθερη σχολή –εγώ δεν την ακολουθώ- από τον ίδιο το Φρίντμαν υποστηρίχθηκε υπό τη μορφή του αρνητικού φόρου. Αλλά υποστηρίχθηκε και από την Αριστερά με τη μορφή της ενίσχυσης των ασθενέστερων οικονομικών στρωμάτων. Υπάρχει μια θεωρία, η οποία χαρακτηρίζει το εισόδημα αυτό σαν εισόδημα του πολίτη, το οποίο πρέπει να παίρνουν όλοι οι πολίτες, για να έχουν μια αξιοπρεπή διαβίωση στην κοινωνία στην οποία ζουν. Έτσι, απλώς σε παρένθεση.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κίνητρα ιδιωτικών επενδύσεων για την οικονομική ανάπτυξη και την περιφερειακή σύγκλιση και άλλες διατάξεις».
      Επίσης έχω την τιμή να σας ανακοινώσω ότι έχουν διανεμηθεί τα Πρακτικά των συνεδριάσεων της Πέμπτης 18 Νοεμβρίου 2004 και της Δευτέρας 22 Νοεμβρίου 2004 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Πέμπτης 18 Νοεμβρίου 2004 και της Δευτέρας 22 Νοεμβρίου 2004 επικυρώθηκαν.
      Κύριε Υπουργέ, θέλετε να κάνετε κάποια άλλη παρέμβαση; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κύριε Πρόεδρε. 
      ΠΡΟΕΔΡΕΥΩΝ ( Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν σε χώρους του κτηρίου της Βουλής, σαράντα πέντε μαθητές και μαθήτριες και τέσσερις συνοδοί από το Πειραματικό Λύκειο Πατρών. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες)
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 31/9.11.2004 επερώτησης Βουλευτών του Συνασπισμού Ριζοσπαστικής Αριστεράς προς τους Υπουργούς Εσωτερικών, Δημόσιας Διοίκησης και Αποκέντρωσης, Απασχόλησης και Κοινωνικής Προστασίας και Οικονομίας και Οικονομικών, σχετικά με τον κοινωνικό αποκλεισμό κάποιων ομάδων του πληθυσμού. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.53΄ λύεται η συνεδρίαση για τη προσεχή Δευτέρα 6 Δεκεμβρίου 2004 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 32/10.11.2004 επερώτησης Βουλευτών του ΚΚΕ προς τον Υπουργό Απασχόλησης και Κοινωνικής Προστασίας, σχετικά με την πολιτική της Κυβέρνησης στα εργασιακά ζητήματα, σύμφωνα με την ημερήσια διάταξη που έχει διανεμηθεί.. 
      Η ΠΡΟΕΔΡΟΣ                                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 3/12/04               ΣΕΛ.2

