ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΚΖ΄


Παρασκευή 9 Νοεμβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Ιδιωτικό Γενικό Λύκειο Ζηρίδη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 12 Νοεμβρίου 2007, σελ.
4. Συζήτηση επικαίρων ερωτήσεων:
α) Προς τον Πρωθυπουργό:
i. σχετικά με τη σύσταση Εξεταστικών Επιτροπών για τις υποθέσεις:
α) των παράνομων τηλεφωνικών υποκλοπών, σελ.
β) των δομημένων ομολόγων, σελ.
ii. σχετικά με τις μαθητικές κινητοποιήσεις-καταλήψεις και τη λήψη μέτρων για την αντιμετώπιση των προβλημάτων του εκπαιδευτικού συστήματος της Χώρας, σελ.
iii. σχετικά με τις προθέσεις της Κυβέρνησης για την αύξηση του Φόρου Προστιθέμενης Αξίας (Φ.Π.Α.) κατά δυο (2) μονάδες, σελ.
β) Προς τον Υπουργό Εθνικής Παιδείας και Θρησκευμάτων:
i. σχετικά με τις μαθητικές κινητοποιήσεις κ.λπ., σελ.
ii. σχετικά με τις μετεγγραφές φοιτητών προερχομένων από τρίτεκνες και πολύτεκνες οικογένειες κ.λπ., σελ.
γ) Προς τον Υπουργό Εθνικής ‘Αμυνας, σχετικά με τη διοργάνωση της αεροπορικής επίδειξης «ΑΡΧΑΓΓΕΛΟΣ » κ.λπ., σελ.
δ) Προς τον Υπουργό Αγροτικής Ανάπτυξης και Τροφίμων, σχετικά με την αντιμετώπιση του προβλήματος της λειψυδρίας στην Ιεράπετρα κ.λπ., σελ.

ΟΜΙΛΗΤΕΣ
Επί των επικαίρων ερωτήσεων:
ΓΕΩΡΓΙΑΔΗΣ Σ., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΡΑΜΑΝΛΗΣ Κ., σελ.
ΚΑΣΤΑΝΙΔΗΣ Χ., σελ.
ΚΙΛΤΙΔΗΣ Κ., σελ.
ΚΟΥΒΕΛΗΣ Φ., σελ.
ΛΥΚΟΥΡΕΝΤΖΟΣ Α., σελ.
ΠΡΩΤΟΥΛΗΣ Ι., σελ.
ΡΟΝΤΟΥΛΗΣ Α., σελ.
ΤΑΣΟΥΛΑΣ Κ., σελ.

ΠΡΑΚΤΙΚΑ ΒΟΥΛΗΣ
Η΄ ΑΝΑΘΕΩΡΗΤΙΚΗ ΒΟΥΛΗ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ  ΚΖ΄
Παρασκευή 9 Νοεμβρίου 2007
      Αθήνα, σήμερα στις 9 Νοεμβρίου 2007, ημέρα Παρασκευή και ώρα 10.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 8/11/2007 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΚΣΤ΄ συνεδριάσεώς του, της Πέμπτης 8 Νοεμβρίου 2007, σ’ ό,τι αφορά την ψήφιση στο σύνολο των σχεδίων νόμων: α) «Κύρωση του Απολογισμού του Κράτους οικονομικού έτους 2005» και β) «Κύρωση του Ισολογισμού του Κράτους οικονομικού έτους 2005».)
	Παρακαλείται ο κύριος Γραμματέας να ανακοινώσει τις αναφορές προς το  Σώμα.
      ( Ανακοινώνονται προς το Σώμα από το Γραμματέα της Βουλής κ. Γεώργιο Αναγνωστόπουλο, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου – Λυκείου Σκύρου ζητεί την άμεση τοποθέτηση φιλόλογου καθηγητή στο Γυμνάσιο Σκύρου.
2) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας στο οποίο ζητείται η ενίσχυση της οικονομικής αυτοτέλειας των Ο.Τ.Α..
3) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία οι Πολιτιστικοί, Εξωραϊστικοί και Οικολογικοί Σύλλογοι του Κόλπου Γέρας Λέσβου ζητούν να μην επιτραπεί η διακίνηση υγρών καυσίμων από τον Κόλπο Γέρας.
4) Η Βουλευτής Ρεθύμνου κ. ΟΛΓΑ ΚΕΦΑΛΟΓΙΑΝΝΗ κατέθεσε αναφορά με την οποία το Σωματείο Ατόμων με Αναπηρία, Νομού Ρεθύμνης ζητεί να επιτραπεί η μετακίνηση με το ειδικό λευκό ταξί, σ’ όλα τα άτομα με αναπηρία μαζί με τους συνοδούς τους.
5) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία κάτοικοι της πόλης της Κέρκυρας καταγγέλλουν την παράνομη δραστηριότητα ιδιωτικής τηλεφωνικής εταιρείας στην περιοχή τους.
6) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία οι γεωτεχνικοί των Ο.Τ.Α.  Α΄ Βαθμού ζητούν να τους χορηγηθεί το επίδομα αυξημένης ευθύνης και αποδοτικότητας.
7) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Φίλων του Πηνειού και του Παραποτάμιου Πολιτισμού, ζητεί την άμεση λήψη μέτρων για την προστασία του Πηνειού ποταμού.
8) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Εταιρεία Ελλήνων Σκηνοθετών, ζητεί την εφαρμογή του νόμου που προβλέπει την επένδυση του 1,5% των ακαθάριστων εσόδων των τηλεοπτικών σταθμών στην κινηματογραφική παραγωγή.
9) Οι Βουλευτές Β΄ Αθηνών και Β΄ Πειραιώς κύριοι ΑΠΟΣΤΟΛΟΣ ΚΑΚΛΑΜΑΝΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Πανελλήνια Ομοσπονδία Ενώσεων Συντακτών, ζητεί την ικανοποίηση αιτημάτων των δημοσιογράφων, που αποσκοπούν στην αναβάθμιση της ποιότητας της δημοσιογραφίας.
10) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία το Σωματείο Εργαζομένων Διοίκησης 6ης Υγειονομικής Περιφέρειας, ζητεί την ικανοποίηση εργασιακών και οικονομικών αιτημάτων των εργαζομένων στις υγειονομικές περιφέρειες.
11) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία κάτοικοι του Τοπικού Δ/τος Πλατάνου του Δήμου Ακράτας Αχαΐας, ζητούν την απομάκρυνση πυλώνων της Δ.Ε.Η. εκτός της κατοικημένης περιοχής τους.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Όμιλος Φίλων Ελληνικού Ποιμενικού ζητεί να του ανατεθεί η πιστοποίηση του ελληνικού ποιμενικού σκύλου.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Ζάκρου Λασιθίου, ζητεί την άμεση μεταστέγαση του Νηπιαγωγείου Ζάκρου.
14) Ο Βουλευτής Ροδόπης κ. ΑΧΜΕΤ ΧΑΤΖΗ ΟΣΜΑΝ κατέθεσε αναφορά με την οποία η Δημοτική Παράταξη «Ανανέωση – Ανάπτυξη – Ευημερία», υποβάλλει προτάσεις της για την αναβάθμιση της παρεχόμενης παιδείας στην περιοχή των Σαπών Ροδότης,
15) Ο Βουλευτής Ροδόπης κ. ΑΧΜΕΤ ΧΑΤΖΗ ΟΣΜΑΝ κατέθεσε αναφορά με την οποία γονείς μαθητών του Μειονοτικού Δημοτικού Σχολείου Μεγ. Δερείου ΄Εβρου, ζητούν την αντικατάσταση δασκάλας του σχολείου.
16) Ο Βουλευτής Ροδόπης κ. ΑΧΜΕΤ ΧΑΤΖΗ ΟΣΜΑΝ κατέθεσε αναφορά με την οποία γονείς μαθητών που φοιτούν στο Μειονοτικό Γυμνάσιο Κομοτηνής, στο Ιεροσπουδαστήριο Χαϊριέ Κομοτηνής και στο Τεχνικό Επαγγελματικό Λύκειο Κομοτηνής, ζητούν την εξεύρεση λύσης για την έγκαιρη μεταφορά των μαθητών από το χωριό Σαπών στην Κομοτηνή.
17) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία οι Δήμοι Ανδρίτσαινας Αλιφείρας και Ζαχάρως Ηλείας, ζητούν τη χρηματοδότηση της κατασκευής του δρόμου Ανδρίτσαινας – Ζαχάρως.
18) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Πύργου Ηλείας, ζητεί την επιχορήγηση του Ν.Π. «Παιδικοί Σταθμοί του Δήμου Πύργου» για την αγορά οικοπέδου για τη στέγαση των παιδικών σταθμών Πύργου Ηλείας.
19) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία η Πανελλήνια Ένωση Εποχικών και Εθελοντών Πυροσβεστών, ζητεί την ανανέωση των συμβάσεων του συμβασιούχων πυροσβεστών του Νομού Ηλείας.
20) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία οι ωρομίσθιοι, συμβασιούχοι, εποχιακοί υπάλληλοι, ημερήσιας φύλαξης μουσείων – αρχαιολογικών χώρων στην Αρχαία Ολυμπία, ζητούν την ανανέωση των συμβάσεων εργασίας τους για μία πενταετία.
21) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δικηγορικός Σύλλογος Αμαλιάδας Ηλείας, διαμαρτύρεται για τον αποκλεισμό των ελεύθερων επαγγελματιών από τα ευεργετικά οικονομικά μέτρα των πυρόπληκτων περιοχών.
22) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία κάτοικοι και φορείς της περιοχής του χωριού Κρυόβρυσης του Δήμου Λασιώνος Ηλείας, ζητούν την άμεση εκτέλεση του δημοπρατημένου έργου κατασκευής δασικού χωριού στην περιοχή του χωριού Κρυόβρυση.
23) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Παρθένα Τσαρουχίδου, ζητεί να τοποθετηθεί στο Κέντρο Υγείας Κουφαλίων , λόγω συνυπηρέτησης με το σύζυγό της.
24) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι εργαζόμενοι στο Κέντρο Δημιουργικής Απασχόλησης παιδιών με αναπηρία Νομού Πέλλας, ζητούν να τους καταβληθεί το επίδομα παραμεθορίου περιοχής.
25) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κυριαζής Μπάλκογλου, συνταξιούχος του Ι.Κ.Α., ζητεί να του χορηγηθεί αύξηση, λόγω ενσήμων του στο Τ.Ε.Β.Ε..
26) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι αναπληρωτές γυμναστές των ΤΑΔ – ΚΤΑΔ Νομού Πέλλας, ζητούν την πρόσληψή τους στα ΤΑΔ – ΚΤΑΔ.
27) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αγγελάκης Γάτσος, ζητεί να του χορηγηθεί παραχωρητήριο οικοπέδου του στην ΄Εδεσσα.
28) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία οι Θεσσαλικοί Σύλλογοι Πολυτέκνων, ζητούν τη μεταγραφή των πολυτέκνων φοιτητών και των τέκνων τους στον τόπο κατοικίας τους.
29) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύλλογος Φίλων του Πηνειού και του Παραποτάμιου Πολιτισμού, ζητεί τη λήψη μέτρων προστασίας του Πηνειού ποταμού.
30) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Σύλλογος Πολυτέκνων Γονέων Νομού Ιωαννίνων, ζητεί τη μετεγγραφή πολυτέκνων και των τέκνων τους στον τόπο κατοικίας τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 788/16-10-07 ερώτηση των Βουλευτών κυρίων Ελπίδας Παντελάκη και Βέρας Νικολαΐδου δόθηκε με το υπ’ αριθμ. 79/2-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
     Σύμφωνα με το Ν.1068/80, η νήσος Αίγινα δεν υπάγεται στην περιοχή αρμοδιότητας της ΕΥΔΑΠ. Η ΕΥΔΑΠ ενισχύει το δημοτικό υδροδοτικό δίκτυο της Αίγινας με πόσιμο νερό -διαμέσου τεσσάρων παροχών στον Ασπρόπυργο - το οποίο μεταφέρεται με υδροφόρα πλοία στο νησί. Τη διαχείριση του δικτύου υδροδότησης του νησιού έχει ο Δήμος Αίγινας.
     Για περαιτέρω ενημέρωσή σας, επισυνάπτουμε το με αρ.πρ. 7594/24.10.07 έγγραφο της Περιφέρειας Αττικής, με το οποίο ενημερώνεται ο Δήμος για την ανάγκη κατάρτισης νέας πρότασής του, προκειμένου να γίνει αποδεκτή και να ενταχθεί στο αντίστοιχο πρόγραμμα της Περιφέρειας.
     Ο Υφυπουργός
     Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 436/9-10-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 98 Β/29-10-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Αναφορικά στην παραπάνω σχετική ερώτηση και από πλευράς ΥΠΕΧΩΔΕ σας ενημερώνουμε ότι :
     Έλεγχοι εκπομπών καυσαερίων οχημάτων (και κατά συνέπεια καλής ή όχι λειτουργίας του καταλύτη), διενεργούνται σε συστηματική βάση από:
     - 3 κινητά κλιμάκια ελέγχου του ΥΠΕΧΩΔΕ, σε καθημερινή βάση στο λεκανοπέδιο Αττικής
     - 7 κινητά κλιμάκια ελέγχου του Υπουργείου Μεταφορών, σε καθημερινή βάση στο λεκανοπέδιο Αττικής
     - Τα εξουσιοδοτημένα συνεργεία σε όλη τη Χώρα, για την χορήγηση της Κάρτας Ελέγχου Καυσαερίων (ΚΕΚ)
     - Τα Κ-Τ.Ε.Ο. όλης της Χώρας, κατά τον τεχνικό έλεγχο των οχημάτων Έλεγχοι για κατοχή ή όχι ΚΕΚ διενεργούνται και από τα μικτά νομαρχιακά κλιμάκια ελέγχου καθώς και από τα αστυνομικά όργανα όλης της Χώρας. Καθίσταται λοιπόν φανερό ότι το πλέγμα των ελέγχων είναι αρκετά πυκνό για τον εντοπισμό και των απενεργοποιημένων καταλυτικών μετατροπέων και των οχημάτων που δεν διαθέτουν ΚΕΚ, χωρίς αυτό να σημαίνει ότι ένα μικρό ποσοστό οχημάτων πράγματι δεν παραβιάζει την κείμενη νομοθεσία.
     Από τα 3 κλιμάκια του Υ.ΠΕ.ΧΩ.Δ.Ε. διενεργήθηκαν κατά το 2006 συνολικά 11.629 έλεγχοι οχημάτων, έναντι 9.581 ελέγχων το έτος 2005 (αύξηση κατά 21,4%). Κατά τους ελέγχους αυτούς, διενεργήθηκαν 8.090 μετρήσεις καυσαερίων σε καταλυτικά αυτοκίνητα. Από τις μετρήσεις αυτές προκύπτει ότι μόνο το 8,97% των καταλυτικών αυτοκινήτων, εκπέμπουν καυσαέρια εκτός των θεσμοθετημένων ορίων. Για τις εκτός ορίων εκπομπές υπεύθυνοι με βάση και τη διεθνή εμπειρία, μπορεί να είναι οι απενεργοποιημένοι καταλυτικοί μετατροπείς, αλλά και άλλοι παράγοντες όπως βλάβες αισθητήρων η άλλες ηλεκτρονικές βλάβες.
     Επομένως, η εικόνα των καταλυτικών αυτοκινήτων ως προς τις εκπομπές καυσαερίων (με βάση το δείγμα των 8.090 μετρήσεων) παρουσιάζεται σχετικά καλή.
     Για το θεσμό της ΚΕΚ επισπεύδον είναι το Υπουργείο Μεταφορών, το οποίο έχει οριστεί σαν ο φορέας γενικής εποπτείας εφαρμογής και καλής λειτουργίας του συστήματος της Κάρτας Ελέγχου Καυσαερίων, με βάση το άρθρο 3 του Νόμου 2052/92 «Μέτρα για την αντιμετώπιση του νέφους και πολεοδομικές ρυθμίσεις» (ΦΕΚ 94/Α/5-6-1992).
     Τα ζητήματα αλλαγής και διαχείρισης των απενεργοποιημένων καταλυτικών μετατροπέων, ρυθμίζονται πλήρως με βάση τις διατάξεις του Προεδρικού Διατάγματος 116 του 2004 (ΦΕΚ 81/Α/5-3-2004), όπου περιγράφονται αναλυτικά οι διαδικασίες για την ορθή ανακύκλωσή τους.
     Η επαναφορά ή όχι του μέτρου της απόσυρσης με την ίδια ή παραπλήσια μορφή που εφαρμόστηκε παλιότερα, συνεκτιμάται στο γενικότερο πλαίσιο της περιβαλλοντικής πολιτικής που ασκεί το ΥΠΕΧΩΔΕ, λαμβάνοντας υπόψη και άλλους παράγοντες, με τη σύμφωνη γνώμη των συναρμόδιων Υπουργείων και φορέων.
     Έλεγχους σε σταθερές εστίες καύσης (βιομηχανίες, αρτοποιεία, κεντρικές θερμάνσεις), διενεργούν σήμερα σε καθημερινή βάση 5 κλιμάκια ελέγχου του ΥΠΕΧΩΔΕ. Αρμοδιότητα ελέγχων σταθερών εστιών καύσης έχουν επίσης οι κατά τόπους Νομαρχιακές Αυτοδιοικήσεις. Κατά το έτος 2006 διενεργήθηκαν από το ΥΠΕΧΩΔΕ, συνολικά 3.367 αυτοψίες, σε διάφορες εγκαταστάσεις εστιών καύσης.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στην με αριθμό 695/15-10-07 ερώτηση των Βουλευτών κυρίων Γεωργίου Μαυρίκου, Νικολάου Καραθανασόπουλου και Νικολάου Μωραΐτη δόθηκε με το υπ’ αριθμ. 70/1-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
     1. Σύμφωνα με την με αρ.πρ. οικ/5285/31.8.07 ΚΥΑ οριοθετήθηκαν οι περιοχές για την αποκατάσταση των ζημιών σε κτίρια από τις πυρκαγιές του lουνίου, lουλίου και Αυγούστου 2007, των Νομών Ηλείας, Μεσσηνίας, Λακωνίας, Αρκαδίας, Κορινθίας, Ευβοίας, Αττικής και Αιτωλοακαρνανίας. Για το Νομό Αρκαδίας η οριοθέτηση αφορούσε στα Δημοτικά Διαμερίσματα: 
     Ασέας, Αραχαμιτών, Κεραστάρη, Αθηναίου, Παλιοχούνης, Πάπαρη, του Δήμου Βαλτετσίου 
     Μαραθούσης, Μαλλωτών, Μακρυσίου, Ραψομμάτη, Περιβολίων, Γέφυρας, Παραδεισίων, Τριποτάμου, Χράνων, Χιράδων, Σουλίου, Ίσαρη, Σούλου, lσώματος, Καρυών, Μεγαλοπόλεως, Ανθοχωρίου και Νεοχωρίου Λυκοσούρας του Δήμου Μεγαλοπόλεως
     Κακουραιίκων και Κοκκορά του Δήμου Ηραίας 
     Κuπαρρισίων, Κατσίμπαλη και Ζώνης του Δήμου Γόρτυνος Μανθυρέας, Μαuρικίοu και Κανδάλου του Δήμου Τεγέας και του Δήμου Φαλαισίας:
     2. Στις 10.10.2007 ο Υπουργός ΠΕΧΩΔΕ υπέγραψε την Κοινή Υπουργική Απόφαση για τη συμπληρωματική οριοθέτηση περιοχών για την αποκατάσταση των ζημιών σε κτίρια από τις πυρκαγιές του lουνίου, lουλίου και Αυγούστου 2007, σε περιοχές των Νομών Ηλείας, Αρκαδίας, Κορινθίας, Αργολίδας, Μεσσηνίας, Αχαΐας, Λάρισας, Άρτας, Ευβοίας, Βοιωτίας, Θεσπρωτίας, Κεφαλληνίας, Ζακύνθου, Φθιώτιδας και Αττικής. Στην απόφαση αυτή για το Ν. Αρκαδίας περιλαμβάνονται τα Δημοτικά Διαμερίσματα Καστανοχωρίου του Δήμου Μεγαλόπολης, Κωτιλίου, Κουρουνιού, Μαυριών και Σαρακινίου του Δήμου Γόρτυνος, Δάρα του Δήμου Λεβιδίου και Αγριακόνας του Δήμου Βαλτετσίου και έτσι καλύπτονται όλες οι πληγείσες περιοχές του Ν. Αρκαδίας.
     3. Επίσης στις 10.10.2007 υπεγράφη από τον Υπουργό ΠΕΧΩΔΕ η Κοινή Υπουργική Απόφαση των Υπουργών Οικονομίας και Οικονομικών και ΠΕΧΩΔΕ, για την παροχή πιστωτικών διευκολύνσεων στις προαναφερθείσες πληγείσες περιοχές.
     4. Αναλυτικότερα στην παραπάνω απόφαση καθορίζονται οι όροι και οι προϋποθέσεις για την δωρεάν ανακατασκευή ή επισκευή των κτιρίων που υπέστησαν ζημιές από τις πυρκαγιές του φετινού καλοκαιριού, χωρίς την ανάγκη λήψης άτοκου δανείου όπως ίσχυε παλαιότερα.
     Η δωρεάν ανακατασκευή και επισκευή όλων των κτιρίων που υπέστησαν ζημιές αποτελεί βασικό πυλώνα του προγράμματος ανασυγκρότησης των πυρόπληκτων περιοχών. Το πρόγραμμα αυτό είναι τεράστιο και περιλαμβάνει την πλήρη ανακατασκευή περίπου 2.100 κτιρίων εκ των οποίων περισσότερα από 1.000 είναι κατοικίες και την επισκευή άλλων 1.500 εκ των οποίων περισσότερα από 800 είναι κατοικίες.
     Για την περιοχή του Ν. Αρκαδίας, πάνω από 180 σπίτια έχουν καταστραφεί ολοσχερώς όπως και πάνω από 150 οικοδομήματα με άλλες χρήσεις, τα οποία τώρα θα ανακατασκευαστούν με τη χρήση δωρεάν κρατικής αρωγής.
     Το συνολικό κόστος του προγράμματος ανέρχεται σε περίπου 150 εκατ. ευρώ και θα χρηματοδοτηθεί από το Ειδικό Ταμείο Αντιμετώπισης Εκτάκτων Αναγκών.
     Η κατασκευή των κτιρίων δεν θα γίνει κεντρικά από το ΥΠΕΧΩΔΕ, αλλά από τους ίδιους τους ιδιοκτήτες και για αυτό θα δίνεται δωρεάν κρατική αρωγή σε χρήματα.
     Η παροχή της δωρεάν κρατικής αρωγής προβλέπεται για όλες τις πυρόπληκτες περιοχές των Νομών Ηλείας, Μεσσηνίας, Λακωνίας, Αρκαδίας, Κορινθίας, Ευβοίας, Αττικής, Αιτωλοακαρνανίας, Μαγνησίας, Αχαΐας, Αργολίδας, Λάρισας, Άρτας, Θεσπρωτίας, Ζακύνθου, Φθιώτιδας, Κεφαλληνίας και Βοιωτίας.
     Επίσης, δικαιούχοι της δωρεάν κρατικής αρωγής είναι όλοι οι ιδιοκτήτες ή ψιλοί κύριοι κάθε είδους κτιρίου (πρώτη και δευτερεύουσα κατοικία, επαγγελματικοί χώροι, ναοί κλπ) που βρίσκεται σε πυρόπληκτη περιοχή, με μόνη προϋπόθεση το κτίριο αυτό να μην ήταν εγκαταλελειμμένο.
     - Το ποσό της κρατικής αρωγής για κάθε είδος κτιρίου είναι τέτοιο που διασφαλίζει πραγματικά την δωρεάν ανακατασκευή ή επισκευή του. Αναφέρεται ενδεικτικά ότι για τις κατοικίες το ποσό της δωρεάν κρατικής αρωγής έχει οριστεί στα 750 ευρώ/τ.μ. και μάλιστα για εμβαδό ίσο με αυτό της κατοικίας που καταστράφηκε και μέχρι τα 120 τ.μ. Αξίζει να σημειωθεί ότι το ποσό αυτό αυξάνεται στα 950 ευρώ/τ.μ. για διατηρητέες κατοικίες και για όσες βρίσκονται εντός παραδοσιακών οικισμών.
     Εξαιρετικά ευνοϊκές είναι και οι ρυθμίσεις για την πραγματική βελτίωση των συνθηκών κατοικίας στις πυρόπληκτες περιοχές. Ειδικότερα:
     α) για διμελείς οικογένειες και για καταστραφείσα κατοικία μικρότερη των 65 τ.μ., η δωρεάν κρατική αρωγή υπολογίζεται για εμβαδόν 65 τ.μ.
     β) για τριμελείς οικογένειες και για καταστραφείσα κατοικία μικρότερη των 80 τ.μ., η δωρεάν κρατική αρωγή υπολογίζεται για εμβαδόν 80 τ.μ.
     γ) για τετραμελείς οικογένειες και άνω και για καταστραφείσα κατοικία μικρότερη των 95 τ.μ., η δωρεάν κρατική αρωγή υπολογίζεται για εμβαδόν 95 τ.μ.
     Θεσπίζονται γενικές αρχές που θα πρέπει να ακολουθούνται για την ανακατασκευή και επισκευή των κατοικιών, με στόχο την διατήρηση και βελτίωση της αρχιτεκτονικής φυσιογνωμίας των οικισμών που επλήγησαν και την οργανωμένη ανοικοδόμησή τους. Ενδεικτικά αναφέρονται τα παρακάτω:
     α) Όλες οι κατοικίες θα έχουν το πολύ δύο ορόφους και θα διαθέτουν υποχρεωτικά κεραμοσκεπή 
     β) Αυστηρή εφαρμογή κανονισμού θερμομόνωσης (διπλά τζάμια, διπλούς δρομικούς τοίχους με θερμομόνωση, κ.λπ.)
     γ) Απαγόρευση κατασκευής PILOTlS 
     δ) Ξύλινα κουφώματα ή από άλλο υλικό, ώστε να μοιάζουν με ξύλινα 
     ε) Οι ηλιακοί συλλέκτες να τοποθετούνται στον περιβάλλοντα χώρο
     στ) Διατήρηση της μορφολογίας της περιοχής (όγκοι κτιρίων, υψίκορμα ανοίγματα, σύμφωνα με τα παραδοσιακά πρότυπα).
     ζ) Σε όλους τους παραδοσιακούς οικισμούς θα εφαρμόζονται οι όροι των αντίστοιχων Π.Δ.
     Επίσης, οι μελέτες για την επισκευή και ανακατασκευή των βλαβέντων κτιρίων καθώς και η έκδοση των οικοδομικών αδειών απαλλάσσονται από κάθε φόρο, τέλος χαρτοσήμου, δικαίωμα κρατήσεως ή εισφοράς εν γένει του Δημοσίου ή Οργανισμού Τοπικής Αυτοδιοίκησης ή οποιουδήποτε τρίτου, ενώ η αμοιβή μηχανικού για μελέτη - επίβλεψη μειώνεται στο 50% της αμοιβής που καθορίζεται με τις ισχύουσες διατάξεις περί αμοιβών Μηχανικών.
     Για την διασφάλιση. της διαφάνειας της διαδικασίας, η κρατική αρωγή θα χορηγείται σε τρεις δόσεις, ανάλογα με την πορεία των εργασιών ανακατασκευής.
     5. Για την πληρέστερη ενημέρωσή σας σχετικά με τα αντιπλημμυρικά έργα προστασίας στις πυρόπληκτες περιοχές, επισυνάπτουμε το με αρ. πρωτ. 9920/22-10-2007 σχετικό έγγραφο της Νομαρχιακής Αυτοδιοίκησης Αρκαδίας.
     Ο Υφυπουργός
     Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 462/9-10-07 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 60/30-10-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αρ. πρωτ. 462/9-10-2007 ερώτηση, που κατατέθηκε στη Βουλή από το Βουλευτή κ. Αν. Σιδηρόπουλο, σχετικά με το ανωτέρω θέμα, σας πληροφορούμε τα εξής:
     Σύμφωνα με το με άρ.29 του Ν.1262/16-6-1982 που αφορά «Την παροχή κινήτρων ενίσχυσης της Οικονομικής και Περιφερειακής Ανάπτυξης της Χώρας και τροποποίηση συναφών διατάξεων» ορίζεται ότι:
     ΑΡΘΡΟ 1. «Για το σκοπό της καταπολέμησης της ανεργίας, με τη δημιουργία νέων θέσεων εργασίας είναι δυνατό να επιχορηγούνται από τον Οργανισμό Απασχολήσεως Εργατικού Δυναμικού (ΟΑΕΔ) επιχειρήσεις και γενικά εργοδότες, βάσει προγραμμάτων απασχόλησης, που καταρτίζονται με αποφάσεις του Υπουργού Εργασίας μετά από τη γνώμη του Δ.Σ. του Ο.Α.Ε.Δ.»
     ΑΡΘΡΟ 2.«Με τα προγράμματα της προηγουμένης παραγράφου καθορίζονται:
     Γ. Οι κατηγορίες των επιχειρήσεων ή εργοδοτών ,που θα αφορά κάθε πρόγραμμα, καθώς και η ηλικία ή κατηγορία των προσώπων που μετά την πρόσληψή τους θα υπάγονται σ' αυτό και κάθε αναγκαία λεπτομέρεια για τον έλεγχο της εφαρμογής των προγραμμάτων.» Επίσης ο Ν.2434/20-8-1996 σχετικά με «Μέτρα πολιτικής για την απασχόληση και την επαγγελματική εκπαίδευση και κατάρτιση και άλλες διατάξεις» ορίζει ότι:
     ΑΡΘΡΟ 6. «Προγράμματα προώθησης της απασχόλησης στις ιδιωτικές επιχειρήσεις.
     Οι παράγραφοι 1 και 2 του άρθρου 29 του Ν.1262/1982 αντικαθίστανται ως εξής:
     Παρ.1.Με στόχο την καταπολέμηση της ανεργίας, την προώθηση της απασχόλησης και τη δημιουργία Νέων Θέσεων Εργασίας (Ν.Θ.Ε.), είναι δυνατό να επιχορηγούνται από τον Ο.Α.Ε.Δ. επιχειρήσεις και γενικά εργοδότες, βάσει προγραμμάτων απασχόλησης και αυταπασχόλησης ανέργων, που καταρτίζονται με αποφάσεις του Υπουργού Εργασίας και Κοινωνικών Ασφαλίσεων, μετά από γνώμη του Δ.Σ. του Ο.Α.Ε.Δ.
     Παρ.2 Με τις προβλεπόμενες από την παράγραφο 1 του άρθρου αυτού υπουργικές αποφάσεις καθορίζονται:
     γ. Οι κατηγορίες των επιχειρήσεων ή εργοδοτών που θα αφορά κάθε πρόγραμμα, η ηλικία ή η κατηγορία των αυταπασχολουμένων των ατόμων που μετά την πρόσληψή τους θα υπάγονται σ’ αυτό και κάθε αναγκαία λεπτομέρεια για τον έλεγχο της εφαρμογής των προγραμμάτων.».
     Σύμφωνα με τα ανωτέρω γίνεται κατανοητό, ότι κάθε Υπουργική Απόφαση καθορίζει με τις δικές της διατάξεις τις προτεραιότητες, τους δικαιούχους, καθώς και τους όρους και προϋποθέσεις, που πρέπει να πληρούν οι επαγγελματίες, προκειμένου να εντάσσονται στο κάθε Πρόγραμμα Επιχορήγησης Νέων Ελευθέρων Επαγγελματιών. Εξάλλου, τα προγράμματα ΝΕΕ σχεδιάζονται σύμφωνα με την ισχύουσα εθνική και κοινοτική νομοθεσία, που αφορά στην υλοποίηση και διαχείριση προγραμμάτων.
     Με την υπ’ αριθμ.30474/26-06-06 Κ.Υ.Α. (ΦΕΚ 882/τ.Β΄/11-07-06) καταρτίσθηκε Πρόγραμμα επιχορήγησης εννέα χιλιάδων (9.000) νέων ελευθέρων επαγγελματιών (Ν.Ε.Ε.) ηλικίας 18-64 ετών ανέργων με διακριτικό τίτλο «Νέοι ελεύθεροι επαγγελματίες έτους 2006».Στην παρ.3 της ΚΥΑ ορίζονται τα εξής:
     «3. ΠΡΟΫΠΟΘΕΣΕIΣ ΚΑΙ ΔΙΑΔΙΚΑΣΙΑ ΥΠΑΓΩΓΗΣ ΣΤΟ ΠΡΟΓΡΑΜΜΑ»
     Η διαδικασία υπαγωγής στο πρόγραμμα, περιλαμβάνει δύο στάδια. Την προέγκριση, δηλαδή την αποδοχή από τις Υπηρεσίες του Ο.Α.Ε.Δ. της «αίτησης υπαγωγής στο πρόγραμμα - υπεύθυνης δήλωσης» από τον ενδιαφερόμενο και την επιλογή των επιχειρηματικών σχεδίων από την επιτροπή αξιολόγησης και την υπαγωγή, δηλαδή την έκδοση εγκριτικής απόφασης από την Υπηρεσία, ύστερα και από τη θετική εισήγηση του πρώτου επιτόπιου ελέγχου.
     Η επιλογή των επιχειρηματικών σχεδίων που θα χρηματοδοτηθούν θα γίνει από τριμελείς επιτροπές αξιολόγησης (ανά Περιφερειακή Διεύθυνση) που θα συσταθούν με απόφαση του Διοικητή του ΟΑΕΔ. Τα κριτήρια αξιολόγησης, περιλαμβάνουν:
     - Την οικονομοτεχνική επάρκεια του επιχειρηματικού σχεδίου
     - Την ύπαρξη επιπλέον χρηματοδοτικών πόρων Π.χ μέσω τραπεζικού δανεισμού
     - Την ύπαρξη καινοτομιών στα προϊόντα ή υπηρεσίες που θα παρέχει η επιχείρηση ή/και το βαθμό καινοτομίας στη διαδικασία παραγωγής και διάθεσης αυτών.
     - Τη συνάφεια και επάρκεια του ενδιαφερομένου με το αντικείμενο της επιχειρηματικής δραστηριότητας, η οποία θα τεκμηριώνεται με ύπαρξη τυπικών προσόντων, επαγγελματικής εμπειρίας κ.λπ..
     - Την ύπαρξη στοιχείων δικτύωσης, δηλαδή παραγωγικών ή άλλων διασυνδέσεων με υφιστάμενες επιχειρήσεις
     - Τις συμπράξεις μεταξύ δύο ή περισσοτέρων ανέργων για τη δημιουργία κοινής επιχείρησης.
     Οι Τριμελείς Επιτροπές Επιλογής θα συνεδριάζουν ανά τρίμηνο και θα κρίνουν τις αιτήσεις που έχουν υποβληθεί μέχρι τότε στα ΚΠΑ της αρμοδιότητάς τους και μέχρι τη συμπλήρωση του αριθμού των θέσεων.».
     «10. ΕΠΙΛΥΣΗ ΔΙΑΦΟΡΩΝ»
     10.1. Οποιαδήποτε διαφορά προκύψει μεταξύ των υποψηφίων ή ενταγμένων στο Πρόγραμμα νέων ελεύθερων επαγγελματιών (Ν.Ε.Ε.) και των Υπηρεσιών του Ο.Α.Ε.Δ., θα επιλύεται με απόφαση της Ειδικής Επιτροπής, ύστερα από ένσταση που θα υποβάλλει ο ενδιαφερόμενος.».
     Οι Τριμελείς Επιτροπές Επιλογής των Περ/κών Δ/νσεων Ο.Α.Ε.Δ., εξετάζουν τα επιχειρηματικά σχέδια των ενδιαφερομένων σύμφωνα με τα κριτήρια αξιολόγησης, όπως αναφέρονται στην οικεία ΚΥΑ.
     Στη συνέχεια, οι εν λόγω Τριμελείς Επιτροπές αποστέλλουν στις αρμόδιες υπηρεσίες του Ο.Α.Ε.Δ.: α) τις αιτήσεις των ΝΕΕ, που έχουν επιλεγεί, προκειμένου να προβούν σε έκδοση προέγκρισης και β) τις αιτήσεις των ΝΕΕ, που δεν επελέγησαν, προκειμένου να ενημερωθούν οι ενδιαφερόμενοι με ΑΠΑΝΤΗΤΙΚΟ ΕΓΓΡΑΦΟ της Υπηρεσίας.
     Οι ενδιαφερόμενοι μπορούν να υποβάλλουν ένσταση κατά του ΑΠΑΝΤΗΤΙΚΟΥ ΕΓΓΡΑΦΟΥ.
     Οι ενστάσεις εξετάζονται από την Ειδική Επιτροπή Ενστάσεων, η οποία λαμβάνει υπόψη τα κριτήρια αξιολόγησης, όπως αναφέρονται στην οικεία ΚΥΑ, καθώς και τον αριθμό των κενών θέσεων, που έχει προκύψει κατά την υλοποίηση του προγράμματος στην εκάστοτε Περ/κή Δ/νση.
     Οι αποφάσεις της Ειδικής Επιτροπής Ενστάσεων κοινοποιούνται στις αρμόδιες Υπηρεσίες του Ο.Α.Ε.Δ. για τη σχετική ενημέρωση των ενδιαφερομένων.
     Ο Υπουργός
     ΒΑΣΙΛΕΙΟΣ Ν. ΜΑΓΓΙΝΑΣ»
     5. Στην με αριθμό 747/16-10-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 96/1-11-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αρ. πρωτ. 747/16-10-2007 ερώτηση, που κατατέθηκε στη Βουλή από το Βουλευτή κ. Φ. Κουβέλη, σχετικά με το ανωτέρω θέμα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
     Το Ενεργειακό Έργο του Ηλιακού Χωριού, είχε, σύμφωνα με την Ελληνογερμανική Συμφωνία, σαφώς πιλοτικό, ερευνητικό και πειραματικό χαρακτήρα, γι' αυτό και στην τρίτη φάση του Έργου της μέτρησης και αξιολόγησης, ασχολήθηκαν συνεχώς επί τριετία (1989 - 1991) Ανώτατα Εκπαιδευτικά Ιδρύματα της Ελλάδας και της Γερμανίας, με σκοπό και στόχο αφ' ενός την όσο το δυνατόν μεγαλύτερη εξοικονόμηση ενέργειας από χρήση συμβατικών καυσίμων, εν προκειμένω πετρελαίου και ηλεκτρικού ρεύματος και αφ' ετέρου την συνεχή ενημέρωση των κατοίκων - χρηστών, δικαιούχων του Οργανισμού Εργατικής Κατοικίας (ΟΕΚ), προκειμένου να επιτευχθεί ευρεία αποδοχή της χρήσης των Ανανεώσιμων Πηγών Ενεργείας (ΑΠΕ). Ο πειραματικός ακριβώς χαρακτήρας του Έργου του Ηλιακού Χωριού, οδήγησε στην κατασκευή μιας πολύ μεγάλης ποικιλίας ενεργειακών συστημάτων και συνδυασμού τους (54 τον αριθμό), με προφανή συνέπεια την ανάγκη ανακαίνισης, αντικατάστασης, ή βελτιστοποίησης της αποδοτικότητας ορισμένων από αυτά, με απώτερο στόχο την απλοποίηση τους, την μεγιστοποίηση της εξοικονόμησης ενέργειας από χρήση συμβατικών καυσίμων, την συμπίεση του λειτουργικού κόστους και την ελάφρυνση του περιβάλλοντος από την εκπομπή αερίων ρύπων.
     Ο αρχικός σχεδιασμός προέβλεπε συμμετοχή της ηλιακής ενέργειας, στην μεν παραγωγή ζεστού νερού χρήσης από 60% έως 90% περίπου, στη δε θέρμανση των χώρων κατοικίας από 30% έως 40% περίπου, με παράλληλη κάλυψη του υπολοίπου τμήματος από συμβατικά καύσιμα (πετρέλαιο και ηλεκτρικό ρεύμα). Τόσο από τα πορίσματα της τριετούς φάσης μετρήσεων και αξιολόγησης των ενεργειακών συστημάτων (1989 - 1991), όσο και από την 18ετή συνεχή λειτουργία τους, αλλά και από την προσφάτως πραγματοποιηθείσα από το Κέντρο Ανανεώσιμων Πηγών Ενεργείας (ΚΑΠΕ) ενεργειακή Επιθεώρηση έχει αποδειχθεί, ότι ο παραπάνω στόχος έχει επιτευχθεί κατά το μεγαλύτερο μέρος του. Σε μερικά μάλιστα συστήματα η πράξη απέδειξε, ότι τα αποτελέσματα στην ενεργειακή απόδοση, ήταν καλύτερα από τα αναμενόμενα από τον θεωρητικό σχεδιασμό. Τα ενεργειακά συστήματα λόγω της φυσιολογικής γήρανσης των υλικών (20 έτη από την ημέρα τοποθέτησής τους), λόγω της ύπαρξης μερικών αποδεδειγμένα μη αποδοτικών συστημάτων (απόρροια του πειραματικού χαρακτήρα του Ηλιακού Χωριού), αλλά και λόγω των εγγενών αδυναμιών του ΟΕΚ να αντιμετωπίσει ένα τέτοιας υφής, έκτασης και σημασίας ενεργειακό Έργο, χωρίς να διαθέτει τεχνογνωσία, εξειδικευμένο προσωπικό και σχετική εμπειρία και παρά τις συνεχείς και φιλότιμες προσπάθειες που κατέβαλε και συνεχίζει να καταβάλλει για την κατά το δυνατόν απρόσκοπτη λειτουργία τους με κάλυψη όλων των δαπανών λειτουργίας και συντήρησης, έχουν χάσει ένα μέρος της ενεργειακής απόδοσής τους. Από συγκριτικές τεχνικοοικονομικές μελέτες για το κόστος της θερμικής κιλοβατώρας παραγωγής ζεστού νερού οικιακής χρήσης και θέρμανσης έχει προκύψει ότι, ακόμη και σήμερα, μια μέση οικογένεια που κατοικεί στο Ηλιακό Χωριό πληρώνει για τις ίδιες παρεχόμενες υπηρεσίες, κατά μέσο όρο το 50% έως 70% του ποσού, που πληρώνει μια παρόμοια οικογένεια ίδιας κατοικίας, σε ιδιωτικές πολυκατοικίες με συμβατικά ενεργειακά συστήματα.
     Το κόστος συντήρησης των ενεργειακών συστημάτων καθώς και αυτό της αποκατάστασης των βλαβών που συμβαίνουν τον τελευταίο καιρό με μεγάλη συχνότητα, και το οποίο βάσει της σχετικής Νομοθεσίας επωμίζεται ο ΟΕΚ, έχει φθάσει σε τέτοια υψηλά επίπεδα, ώστε η μόνη και πλέον συμφέρουσα λύση, να είναι η συνολική θεώρηση του θέματος «Ηλιακό Χωριό», με βασικό άξονα την υλοποίηση της απόφασης του ΟΕΚ για την «ανακαίνιση, εκσυγχρονισμό, αυτοματοποίηση και βελτιστοποίηση της αποδοτικότητάς των ενεργειακών συστημάτων» ώστε να επιτευχθούν και οι 4 στόχοι, που έχουν τεθεί, δηλ.
     - Δραστική απλοποίηση των ενεργειακών συστημάτων, έτσι ώστε να είναι εφικτή η παρακολούθηση και διαχείρισή τους από τους ίδιους τους κατοίκους, δικαιούχους του ΟΕΚ.
     - Μεγαλύτερη συμμετοχή ηλιακής ενέργειας με θερμικούς ηλιακούς συλλέκτες υψηλής απόδοσης, και υποκατάσταση του πετρελαίου πλήρως και εν μέρει της ηλεκτρικής ενέργειας με καύσιμο φυσικό αέριο.
     - Πλήρης αυτοματοποίηση όλων των ενεργειακών συστημάτων σε όλες τις βαθμίδες, δηλ. παραγωγή, διανομή, συντήρηση και μέτρηση - κατανομή δαπανών.
     - Διατήρηση του ηλιακού - οικολογικού χαρακτήρα του Ηλιακού Χωριού, με ό,τι αυτό σημαίνει, σε εθνικό και διεθνές επίπεδο.
     Η υλοποίηση από τον ΟΕΚ του παραπάνω Έργου στο Ηλιακό Χωριό, θα καταστήσει δυνατή και τη χορήγηση στους κατοίκους των οριστικών παραχωρητηρίων των κατοικιών τους, πράγμα που με την παρούσα κατάσταση είναι αδύνατον.
     Ο ΟΕΚ έχει ήδη λάβει την απόφαση εκτέλεσης του Έργου ανακαίνισης, εκσυγχρονισμού, αυτοματοποίησης και βελτιστοποίησης της αποδοτικότητάς των ενεργειακών συστημάτων και έχει δρομολογήσει τις σχετικές ενέργειες για την υλοποίησή του. Ο ΟΕΚ κατέβαλε και εξακολουθεί να καταβάλλεl μεγάλες προσπάθειες προς την κατεύθυνση αυτή, όχι χωρίς δυσκολίες.
     Ήδη από τον lούλιο 2007, το Δ.Σ. του ΟΕΚ ενέκρινε την ανάθεση της Προμελέτης του έργου «Εκσυγχρονισμός και βελτιστοποίηση της αποδοτικότητας των ενεργειακών συστημάτων Ηλιακού Χωριού Πεύκης Αττικής» σε ιδιώτη μελετητή, σύμφωνα με το άρθρο 10 παρ. 2 στ του Νόμου 3316/2005.
     Ο Οργανισμός ακολουθεί πιστά την ισχύουσα Νομοθεσία για την οικοδόμηση των οικισμών του, εναρμονίζεται όπου χρειαστεί με την Κοινοτική Νομοθεσία και επιδιώκει συνεργασίες με αρμόδιους φορείς, όπως το ΚΑΠΕ, προκειμένου να επεκτείνει την εμπειρία στη χρήση της ηλιακής ενέργειας, με κεντρικά συστήματα στους οικισμούς που κατασκευάζει.
     Ο Υπουργός
     ΒΑΣΙΛΕΙΟΣ Ν. ΜΑΓΓΙΝΑΣ»
     6. Στην με αριθμό 597/11.10.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 8446/31.10.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην υπ' αριθμ. 597/11-10-2007 ερώτηση που κατατέθηκε στη Βουλή των Ελλήνων από το Βουλευτή κ. Μανόλη Στρατάκη και κατά το μέρος που αφορά την Γενική Γραμματεία Πολιτικής Προστασίας του Υπουργείου Εσωτερικών σας γνωρίζουμε ότι:
      Η πολιτική προστασία της Χώρας αποβλέπει στην προστασία της ζωής, υγείας και περιουσίας των πολιτών από φυσικές, τεχνολογικές και λοιπές καταστροφές, που προκαλούν καταστάσεις εκτάκτου ανάγκης κατά τη διάρκεια ειρηνικής περιόδου. Αποστολή της Γενικής Γραμματείας Πολιτικής Προστασίας είναι η μελέτη, ο σχεδιασμός, η οργάνωση και ο συντονισμός των δράσεων για την πρόληψη, ετοιμότητα, ενημέρωση και αντιμετώπιση αυτών των καταστροφών ή καταστάσεων εκτάκτου ανάγκης.
      Για την εκπλήρωση του σκοπού αυτού η Γενική Γραμματεία Πολιτικής Προστασίας, ως αρμόδιο θεσμοθετημένο επιτελικό όργανο, έχοντας ως δεδομένο ότι η αντιμετώπιση προβλημάτων που μπορεί να προκύψουν από φυσικές καταστροφές προϋποθέτει την κατ' ανάγκη εμπλοκή και συντονισμένη δράση πολλών υπηρεσιών και φορέων και ότι η προληπτική οργάνωση είναι το σημαντικότερο στοιχείο της όλης προσπάθειας, για την προστασία των πολιτών, έχει επιλέξει για την αντιμετώπιση των φαινομένων αυτών στρατηγικές που βασίζονται στο διεπιστημονικό σχεδιασμό, την προληπτική οργάνωση και τον κρατικό συντονισμό.
      Έτσι, στο πλαίσιο των αρμοδιοτήτων της εκδίδει εγκυκλίους με συντονιστικές οδηγίες σχετικά με την εμπλοκή των φορέων σε κεντρικό, περιφερειακό και τοπικό επίπεδο σε έργα, δράσεις και μέτρα πρόληψης και ετοιμότητας καθώς και στην αντιμετώπιση εκτάκτων αναγκών που μπορεί να προκύψουν φυσικές καταστροφές αξιοποιώντας τα διαθέσιμα επιστημονικά στοιχεία και πληροφορίες. Ειδικότερα, στα πλαίσια των προσπαθειών για την αποτελεσματικότερη αντιμετώπιση των δασικών πυρκαγιών η ΓΓΠΠ εκδίδει καθ' όλη τη διάρκεια της αντιπυρικής περιόδου ημερήσιο δελτίο πρόβλεψης κινδύνου πυρκαγιάς ως μέτρο που συμβάλλει στην προληπτική οργάνωση και τον κρατικό συντονισμό.
      Επίσης, με σκοπό τη λήψη συντονισμένων μέτρων και δράσεων, η Γενική Γραμματεία Πολιτικής Προστασίας συγκαλεί συσκέψεις με τη συμμετοχή όλων των φορέων που εμπλέκονται επιχειρησιακά στην αντιμετώπιση κάθε καταστροφής.
      Για την επίτευξη των ανωτέρω και για την ευρύτερη και ορθότερη συλλογή δεδομένων και πληροφοριών, που συνδέονται με την ανάλυση κινδύνου και την πιθανότητα εκδήλωσης ενός καταστροφικού φαινομένου, συνεργάζεται με επιστημονικούς φορείς και υπηρεσίες. Ενδεικτικά αναφέρονται η Εθνική Μετεωρολογική Υπηρεσία, το Καποδιστριακό Πανεπιστήμιο Αθηνών, το Εθνικό Μετσόβειο Πολυτεχνείο, το Αριστοτέλειο Πανεπιστήμιο Θεσσαλονίκης, το Πανεπιστήμιο Αιγαίου, το Εθνικό Αστεροσκοπείο Αθηνών, ο Οργανισμός Αντισεισμικού Σχεδιασμού και Προστασίας, το Εθνικό Ίδρυμα Αγροτικής Έρευνας, το Κέντρο Μετεωρολογικών Εφαρμογών του Οργανισμού Ελληνικών Γεωργικών Ασφαλίσεων, Υπουργεία, Περιφερειακές και Νομαρχιακές Υπηρεσίες κ.α.
      Εξάλλου, για πρώτη φορά στη Χώρα μας έχει συσταθεί, με σκοπό την επιστημονική στήριξη της Πολιτείας, στη Γενική Γραμματεία Πολιτικής Προστασίας, διεπιστημoνική Υποστηρικτική Ομάδα (Ν. 3491/2006, ΦΕΚ 207 Α'), η οποία αποτελεί Επιτελικό Συμβουλευτικό Όργανο με επιχειρησιακή δράση, το οποίο υποστηρίζει σε επίπεδο τακτικό, επιχειρησιακό και πολιτικό τις αρμόδιες δυνάμεις και όργανα πολιτικής προστασίας με την παροχή εξειδικευμένης τεχνογνωσίας και επιστημονικών πληροφοριών και η οποία στελεχώνεται από επιστήμονες διαφόρων ειδικοτήτων (μετεωρολόγους, χημικούς μηχανικούς κ.α.) από δώδεκα (12) Υπουργεία και φορείς.
      Επίσης, στο πλαίσιο του Ε.Π. «Κοινωνία της Πληροφορίας» έχει ενταχθεί και βρίσκεται σε εξέλιξη το έργο: «ΟΛΟΚΛΗΡΩΜΕΝΟ ΠΛΗΡΟΦΟΡIΑΚΟ ΣΥΣΤΗΜΑ ΠΟΛΙΤΙΚΗΣ ΠΡΟΣΤΑΣΙΑΣ», προϋπολογισμού 4.379.700,00€, με φορέα λειτουργίας τη Γενική Γραμματεία Πολιτικής Προστασίας. Στόχος του έργου είναι η ενσωμάτωση των Τεχνολογιών Πληροφορικής και Επικοινωνιών στον στρατηγικό σχεδιασμό της διαχείρισης καταστροφών διαφόρων τύπων (φυσικές, τεχνολογικές κ.ο.κ.) και την τακτική αντιμετώπισή τους. Το έργο έχει σαν τελικό σκοπό την έγκαιρη και έγκυρη ενημέρωση των πολιτών και των εμπλεκόμενων φορέων και την παροχή χρηστικών πληροφοριών και οδηγιών για την πρόληψη και αποφυγή κινδύνων από μια σειρά αιτιών την απόκτηση, ενσωμάτωση, καταγραφή και κωδικοποίηση πληροφοριών από δορυφορικά, ψηφιακά και δημογραφικά δεδομένα και τη διαρκή και αμφίδρομη επικοινωνία μεταξύ των εμπλεκόμενων φορέων και της Γενικής Γραμματείας Πολιτικής Προστασίας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      7. Στην με αριθμό 441/9-10-07 ερώτηση του Βουλευτή κ. Εμμανουήλ Σκουλάκη δόθηκε με το υπ’ αριθμ. 128457/29.10.07 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 441/9-10-2007 ερώτηση που κατατέθηκε στη Βουλή από το Βουλευτή κ. Μ. Σκουλάκη με θέμα «Ενίσχυση εξοπλισμού ΕΚΑΒ», σας γνωρίζουμε τα ακόλουθα:
      Με την αρ. 5/2007 διακήρυξη του ΕΚΑΒ η οποία εγκρίθηκε με την αρ. 14/6-2007 απόφαση ΔΣ του 6ΚΑΒ προκηρύχθηκε ανοικτός διαγωνισμός για την προμήθεια(200) ασθενοφόρων αυτοκινήτων προνοσοκομειακής φροντίδας και (20) κινητών μονάδων επείγουσας προνοσοκομειακής φροντίδας, με κριτήριο κατακύρωσης τη συμφερότερη προσφορά, υπό τους ειδικότερους όρους και προϋποθέσεις που μνημονεύονται στο κείμενο της άνω διακήρυξης, όπως αυτό τροποποιήθηκε και ισχύει πλέον οριστικοποιημένο. Ο άνω διαγωνισμός, κατόπιν δύο αναβολών -η πρώτη κατόπιν υποβολής ενστάσεων και τροποποιήσεων ορισμένων όρων της διακήρυξης κατ' εφαρμογή της κείμενης νομοθεσίας και η δεύτερη λόγω της προκήρυξης των βουλευτικών εκλογών στις 16/9/2007 και των προβλημάτων που ενδεχομένως θα ανέκυπταν από τη διενέργεια του διαγωνισμού κατά την ορισθείσα ημερομηνία της 14/9/2007- τελικά διενεργήθηκε την 28-9-2007.
      Σημειωτέον ότι, όπως συμβαίνει σε όλους τους μεγάλους δημόσιους διαγωνισμούς, κάποιες εταιρίες προσέφυγαν δικαστικά ζητώντας την τροποποίηση ορισμένων όρων της διακήρυξης, με αποτέλεσμα να προκληθεί καθυστέρηση στην ολοκλήρωση της διενέργειας του διαγωνισμού. Σε κάθε περίπτωση όμως, η Επιτροπή Διενέργειας του Διαγωνισμού, η οποία ορίστηκε με απόφαση του Υπουργού Υγείας και Κοινωνικής Αλληλεγγύης, έχει ήδη αρχίσει την αξιολόγηση των υπoβληθεισών προσφορών, σύμφωνα με τους ειδικότερους όρους της Διακήρυξης και αναμένεται πολύ σύντομα να ολοκληρωθεί η διαδικασία της αξιολόγησης των προσφορών-δειγμάτων και αμέσως μετά να εκδοθεί κατακυρωτική απόφαση, προκειμένου να υπογραφεί η σχετική σύμβαση.
      Κατά συνέπεια η δέσμευση για αναβάθμιση και υλικοτεχνική ενίσχυση του ΕΚΑΒ υλοποιείται και πολύ σύντομα θα περαιωθεί η διαδικασία επιλογής προμηθευτή για την αγορά των-..νέων ασθενοφόρων και κινητών μονάδων υγείας, που θα συμβάλλουν σημαντικά στη βελτίωση του έργου του ΕΚΑΒ και στην καλύτερη εξυπηρέτηση των αναγκών όλων των πολιτών.
      Ο Υφυπουργός
      ΓΕΩΡΓΙΟΣ Ι.ΠΑΠΑΓΕΩΡΓΙΟΥ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 12 Νοεμβρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 139/5.11.2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Θεραπευτηρίου Χρονίων Παθήσεων Νομού Ευβοίας κ.λπ..
      2. Η με αριθμό 163/6.11.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Απασχόλησης και Κοινωνικής Προστασίας, σχετικά με το πρόσφατο ατύχημα και τον τραυματισμό δύο εργατών σε χυτήριο στο Ρέντη, τη λήψη μέτρων για την υγιεινή και ασφάλεια των εργαζομένων κ.λπ..
      3. Η με αριθμό 170/6.11.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχάλη Παπαγιαννάκη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την εξοικονόμηση ενέργειας στα κτήρια του δημοσίου κ.λπ.. 
      4. Η με αριθμό  161/6.11.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Δικαιοσύνης, σχετικά με την προαιρετική αναγραφή του θρησκεύματος στις ταυτότητες κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 157/6.11.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Πάγκαλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή εμπορικού κέντρου στην έκταση ΚΑΜΠΑ στην Κάντζα, τις περιβαλλοντικές επιπτώσεις κ.λπ..
      2. Η με αριθμό 164/6.11.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Οικονομίας και Οικονομικών και Ανάπτυξης, σχετικά με τη λειτουργία του εργοστασίου Φωσφορικών Λιπασμάτων Καβάλας κ.λπ..
      3. Η με αριθμό 171/6.11.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τους Υπουργούς Εσωτερικών και Οικονομίας και Οικονομικών, σχετικά με την επέκταση των ευεργετικών μέτρων στις πυρόπληκτες επιχειρήσεις της Αιγιαλείας κ.λπ.. 
      4.  Η με αριθμό  151/5.11.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εθνικής Παιδείας και Θρησκευμάτων, σχετικά με τη διδασκαλία της τουρκικής γλώσσας στα γυμνάσια κ.λπ..
      (Στο σημείο αυτό εισέρχεται στην Αίθουσα ο Πρόεδρος της Κυβέρνησης κ. Κωνσταντίνος Καραμανλής)
      (Όρθιοι οι Βουλευτές της Νέας Δημοκρατίας χειροκροτούν)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 137/11/5.11.2007 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό, σχετικά με τη σύσταση εξεταστικών επιτροπών για τις υποθέσεις α) των παράνομων τηλεφωνικών υποκλοπών και β) των δομημένων ομολόγων.
      Το περιεχόμενο της επίκαιρης ερώτησης του κυρίου συναδέλφου έχει ως ακολούθως: 
      «Οι εκλογές δεν είναι ασφαλώς η «κολυμβήθρα του Σιλωάμ». Η νέα Βουλή οφείλει να διερευνήσει δύο, τουλάχιστον, από τις υποθέσεις που αποτελούν εκκρεμότητες της προηγούμενης κοινοβουλευτικής περιόδου.
      Η υπόθεση των παράνομων τηλεφωνικών υποκλοπών αφορά πρωτίστως την εθνική ασφάλεια της χώρας, αν όντως μεταξύ των θυμάτων της εγκληματικής εκείνης επιχείρησης, τα τηλέφωνα των οποίων είχαν παγιδευτεί, περιλαμβάνονται ο Πρωθυπουργός, οι Υπουργοί Εθνικής Άμυνας και Εξωτερικών, οι Αρχηγοί της ΕΛ.ΑΣ. και της Ε.Υ.Π. και άλλοι διαχειριστές εθνικών απορρήτων. 
      Αφορά, επίσης, το συνταγματικώς κατοχυρωμένο απόρρητο της τηλεφωνικής επικοινωνίας των πολιτών, θυμάτων ξένων ή και ελληνικών μυστικών υπηρεσιών. Το γεγονός ότι η Κυβέρνηση αρκείται στην εισαγγελική πρόταση να τεθεί η συγκλονιστική αυτή υπόθεση στο αρχείο (!) προκαλεί εύλογη ανησυχία και ποικίλες σκέψεις σε κάθε κοινώς νοήμονα άνθρωπο.
      Η υπόθεση εξάλλου, των δομημένων ομόλογων και της λεηλασίας των αποθεματικών των ασφαλιστικών ταμείων, δεν μπορεί να «κλείσει» με την εν σιγή απομάκρυνση δύο κομματικών αξιωματούχων, δηλαδή του γενικού γραμματέα του Υπουργείου Οικονομικών και του προέδρου του Ταχυδρομικού Ταμιευτηρίου από τις θέσεις τους, τη μετακίνηση ενός Υφυπουργού και τη φημολογούμενη, αλλά μη διαψευδόμενη αρμοδίως, «απόλυση» από τη θέση του προέδρου της αρμόδιας, για τη διαλεύκανση του σκανδάλου, Αρχής, του πρώην εισαγγελέα του Αρείου Πάγου και του γενικού γραμματέα του Υπουργείου Εθνικής Αμύνης, κ. Γ. Ζορμπά, εκλεκτού της Κυβέρνησης μέχρι την υποβολή της περίφημης έκθεσής του, την οποία, σημειωτέον, συνεχίζει να αγνοεί η Εθνική Αντιπροσωπεία, αφού και η προσδιορισμένη για την 21η Αυγούστου ακρόασή του στην Επιτροπή Θεσμών και Διαφάνειας ματαιώθηκε με την αιφνίδια διάλυση της Βουλής και την προκήρυξη των εκλογών.
      Κατόπιν όλων αυτών, ερωτάσθε, κύριε Πρωθυπουργέ:
      Θα προτείνετε ή θα συμφωνήσετε να συσταθούν εξεταστικές επιτροπές της Βουλής, για την πλήρη διαλεύκανση των υποθέσεων αυτών και κυρίως ώστε, ενδεχόμενες ποινικές ευθύνες, πέραν των αναμφισβήτητων πολιτικών ευθυνών, μελών της Κυβέρνησής σας να μην παραγραφούν, ιδίως αν και προ της λήξεως της επόμενης Συνόδου, οδηγηθεί η χώρα σε εκλογές;».
      Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Πρόσεξα ότι ξεκινάτε την ερώτησή σας με τη λέξη «εκλογές» και κλείνετε μιλώντας και πάλι για «εκλογές». Αλλάζετε μάλιστα και την άποψη του Κόμματός σας, που έως πρόσφατα έβλεπε τις εκλογές ως «κολυμβήθρα του Σιλωάμ». 
      Για κάθε ζήτημα που αφορούσε τις κυβερνήσεις του παρελθόντος, το μόνο που λεγόταν από την πλευρά σας ήταν πως κρίθηκαν, καταδικάστηκαν και, ως εκ τούτου, δεν είχατε τίποτε άλλο να πείτε. Τότε τις θεωρούσατε «κολυμβήθρα», τώρα όχι! Είναι κι αυτό μια εξέλιξη.
      Οι εκλογές όμως είχαν, κυρίες και κύριοι συνάδελφοι, ξεκάθαρα μηνύματα. Είχαν ισχυρή εντολή με συγκεκριμένο περιεχόμενο· και το περιεχόμενο αυτό αφορά, πρωτίστως, τις αλλαγές και τις μεταρρυθμίσεις που έχει ανάγκη ο Τόπος· αφορά τις πολιτικές που απαιτούνται για να υπάρξουν λύσεις στα αιτήματα των πολιτών· αφορά την Ελλάδα που προχωρά μπροστά.
      Ολοκληρώνετε την ερώτησή σας, εκφράζοντας την υπόνοια για εκλογές πριν από τη λήξη της επόμενης Συνόδου. Καταλαβαίνω την ανησυχία σας! Η Κυβέρνηση, όμως, αυτή έχει ισχυρή λαϊκή εντολή. Έχει ως δύναμή της τη μεγάλη κοινωνική πλειοψηφία των αλλαγών και των μεταρρυθμίσεων. Είναι Κυβέρνηση αφοσιωμένη στο σχέδιο που συμφωνήσαμε με τους πολίτες για τη νέα τετραετία, αφοσιωμένη στο έργο που οφείλουμε στην Πατρίδα, στο έργο που οφείλουμε σε όλες τις Ελληνίδες και σε όλους τους Έλληνες. Και το έργο αυτό ούτε το διαπραγματευόμαστε ούτε το διακινδυνεύουμε.
      Έρχομαι τώρα στο ερώτημά σας για τις εξεταστικές επιτροπές. Πρώτον, και οι δύο υποθέσεις είναι στη Δικαιοσύνη. Και είναι στη Δικαιοσύνη με δική μας πρωτοβουλία. Αυτό είναι το ουσιαστικό.
(Χειροκροτήματα από την πτέρυγα της Νέας Δημοκρατίας)
      Και ερωτώ: Υπήρξε ποτέ στο παρελθόν τέτοιας αποφασιστικότητας αντίδραση; Έγινε ποτέ κάτι παρόμοιο στη διάρκεια των κυβερνήσεων του παρελθόντος; Είναι ή δεν είναι μια πολύ ουσιώδης διαφορά αυτή;
      Δεύτερον, η έρευνα της Δικαιοσύνης συνεχίζεται. Ελέγχονται τα πάντα. Ευθύνες, όμως, πολιτικών προσώπων δεν προέκυψαν σε καμία περίπτωση. Και όμως, επιμένετε σε υπαινιγμούς. Και ρωτώ ευθέως: Εμπιστεύεται -ναι ή όχι;- το ΠΑΣΟΚ τη Δικαιοσύνη; Εμπιστεύεται -ναι ή όχι;- τους δημοκρατικούς θεσμούς;
      Τρίτον, οι ακροάσεις στην Επιτροπή Θεσμών και Διαφάνειας, για το θέμα των ομολόγων, δεν σταμάτησαν. Μόλις προχθές έγινε η τελευταία συνεδρίαση. Την ώρα, μάλιστα, που κατατέθηκε για δεύτερη φορά η ερώτηση που συζητάμε, ήταν γνωστός ο σχετικός προγραμματισμός της Επιτροπής.
      Τέταρτον, νέα στοιχεία, που να υπαγορεύουν επανάληψη της συζήτησης για τη συγκρότηση εξεταστικής επιτροπής, δεν έχουν προκύψει σε καμία περίπτωση. Ό,τι είπαμε στις συζητήσεις που ήδη έγιναν, ισχύει και ισχύει στο ακέραιο. Εμπιστευόμαστε τη Δικαιοσύνη και θα σεβαστούμε απολύτως τις αποφάσεις της.
      Πέμπτον, σε ό,τι αφορά τις Ανεξάρτητες Αρχές, η βούληση της Κυβέρνησης είναι ξεκάθαρη και αποδεδειγμένη στην πράξη. Στα τριάμισι χρόνια που πέρασαν υπήρξε έμπρακτη αναβάθμισή τους. Και η αναβάθμιση αυτή συνεχίζεται. Αυτό έγινε και με πρόσφατο νόμο για τις συνταγματικά κατοχυρωμένες Ανεξάρτητες Αρχές. Αποδεικνύουμε στην πράξη ότι η Κυβέρνηση λειτουργεί στο πλαίσιο αδιαπραγμάτευτων αρχών και αξιών, λειτουργεί στο πλαίσιο που προτάσσει σταθερά και αδιαπραγμάτευτα την ασφάλεια και τα δικαιώματα των πολιτών, τη διαφάνεια και την υπευθυνότητα, την προστασία του δημόσιου, του συλλογικού, του εθνικού συμφέροντος.
      Αυτές είναι οι αρχές, οι αξίες, οι στόχοι μας. Και από αυτές τις αρχές, από αυτές τις αξίες, από αυτούς τους στόχους εμείς δεν μετακινούμαστε ούτε εκατοστό!
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Να μου επιτρέψει ο κύριος Πρωθυπουργός, ως αρχαιότερος σ’ αυτήν την Αίθουσα, να του πω να μη διακατέχεται από μανιχαϊστική θεώρηση, όταν απευθύνεται στη Βουλή. Εδώ, ο καθένας εκπροσωπεί τον ελληνικό λαό και οι γενικεύσεις δείχνουν μία αντίληψη, η οποία δεν είναι χρήσιμη ούτε στο Κοινοβούλιο ούτε σε εσάς προσωπικώς, κύριε Πρωθυπουργέ.
      Δεύτερον, αντιλαμβάνομαι ότι έχετε πολλές υποχρεώσεις, αλλά όταν εμφανίζεστε στη Βουλή, νομίζω ότι πρέπει να φροντίζετε, ό,τι αναφέρετε, να μην προέρχεται απλώς από ενημέρωση την οποία δεν έχετε διασταυρώσει.
      Είπατε κάποια πράγματα εδώ τα οποία απέχουν της αλήθειας. Ο χρόνος δεν μου επιτρέπει, δυστυχώς, να αναφερθώ αναλυτικότερα. Είμαι, όμως, βέβαιος, γιατί θέλω να είμαι καλής πίστεως απέναντί σας -και το είπα- ότι ο χρόνος που διαθέτετε προφανώς, οι υποχρεώσεις που έχετε δεν σας επιτρέπουν να έχετε πλήρη ενημέρωση και όταν ακόμα εμφανίζεστε, έστω και έπειτα από ένα μήνα που σας παρακαλώ να προσέλθετε, για να απαντήσετε στη Βουλή.
     Σας πληροφορώ επίσης, κύριε Πρωθυπουργέ, ότι ο Κανονισμός της Βουλής δεν αναφέρεται ούτε σε ποινικές ούτε σε πολιτικές ούτε σε οποιεσδήποτε άλλες ευθύνες Υπουργών. Λέει ρητώς ότι η Ολομέλεια της Βουλής μπορεί να συνιστά εξεταστικές επιτροπές από μέλη της για την εξέταση ειδικών ζητημάτων δημόσιου ενδιαφέροντος. 
     Αν θεωρείτε ότι η παρακολούθηση -όπως η Κυβέρνηση ισχυρίζεται- των τηλεφώνων του Πρωθυπουργού και μιας σειράς Υπουργών και κρατικών αξιωματούχων που δεν είναι ιδιοκτήτες, αλλά διαχειριστές των εθνικών απορρήτων, δεν αποτελεί θέμα μείζονος δημοσίου ενδιαφέροντος, τότε υπάρχει μεγάλη διαφορά στις απόψεις μας ως προς το τι αποτελεί δημόσιο συμφέρον. 
     Δεύτερον, κύριε Πρωθυπουργέ, επειδή -και αυτό θα σας το πω για άλλη μια φορά- καθένας εδώ μέσα έχει τη δική του παρουσία, αυτά τα οποία ζητώ για τη δική σας διακυβέρνηση, σας τα είχα ζητήσει επανειλημμένως και για τη διακυβέρνηση που προηγήθηκε. Στις 8 Νοεμβρίου 2005, στις 10 Νοεμβρίου 2005 τον Απρίλιο του 2006, απευθυνόμενος σε σας είπα: «παρακαλώ την κυβέρνηση, τον Πρωθυπουργό, την κοινοβουλευτική ομάδα –έχετε πλειοψηφία- να γίνουν εξεταστικές, ανακριτικές επιτροπές, να συζητηθούν και να αναζητηθούν ευθύνες, αν υπάρχουν και να επιβεβαιωθούν». 
     Όταν, κύριε Πρωθυπουργέ, σ’ αυτή την Αίθουσα κατατίθενται από σας προτάσεις για εξεταστικές επιτροπές, για ανακριτικές επιτροπές και γίνεστε στη συνέχεια πλειοψηφία και σταματάτε εκεί, όταν καταγγέλλετε προαγωγούς του δημόσιου βίου της χώρας και γίνεστε κυβέρνηση και σταματάτε εκεί, τι θέλετε να κάνουν οι κτηνοτρόφοι των ορέων του Ψηλορείτη; Αυτοί θα κατοχυρώσουν αρχές και αξίες μιας σύγχρονης δημοκρατικής πολιτείας; 
     Εσείς εδώ, ο υπεύθυνος Πρωθυπουργός της χώρας, μου λέτε ότι είναι στη δικαιοσύνη. Ποια δικαιοσύνη; Δεν σας έχουν πληροφορήσει καλά. Είναι στο αρχείο. Δεν σας πληροφόρησαν επίσης, για το τι είπε ο κ. Ζορμπάς χθες, απαντώντας στον κ. Κουβέλη. Επιβεβαίωσε εμμέσως ότι υπάρχει θέμα χρήματος που διακινήθηκε σε συγκεκριμένο κομματικό χώρο. Δεν σας ενδιαφέρει εσάς αυτό; Δεν νομίζετε ότι έχουμε όλοι εδώ το καθήκον να ξεκαθαριστεί αυτό το θέμα; 
     ΜΙΛΤΙΑΔΗΣ ΕΒΕΡΤ: Δεν είναι έτσι. 
     ΙΩΑΝΝΗΣ ΤΡΑΓΑΚΗΣ: Είπε τέτοιο πράγμα ο Ζορμπάς; Είμαστε μέλη, κύριε Πρόεδρε. Ακούμε και εμείς. 
     (Θόρυβος από την πτέρυγα της Νέας Δημοκρατίας) 
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ καμμία διακοπή. 
     Κύριε Πρωθυπουργέ, σε σας απευθύνομαι. Δεν θα είστε για πάντα Πρωθυπουργός, δεν θα είστε για πάντα Κυβέρνηση. Η πολιτεία αυτή πρέπει επιτέλους να προχωρήσει πάνω σε αρχές. Η υπόθεση των δομημένων ομολόγων είναι γνωστή, κύριε Πρωθυπουργέ. 
     ΠΡΟΕΔΡΟΣ (Δημήτριος Σιούφας): Κύριε Πρόεδρε, ολοκληρώστε. 
     ΑΠΟΣΤΟΛΟΣ ΚΑΚΛΑΜΑΝΗΣ: Ναι, κύριε Πρόεδρε, και θα σταματήσω πράγματι. 
     Θα πω τούτο και κλείνω. Αρκεί στον κύριο Πρωθυπουργό και νομίζετε ότι αρκεί και στον ελληνικό λαό ότι απομακρύνθηκαν από τις θέσεις τους τα πρόσωπα που εμπλέκονται σαφώς; 
     ΠΡΟΕΔΡΟΣ (Δημήτριος Σιούφας): Κύριε Πρόεδρε, παρακαλώ. 
     ΑΠΟΣΤΟΛΟΣ ΚΑΚΛΑΜΑΝΗΣ:  Λυπάμαι πάρα πολύ γι’ αυτήν την αντίληψη που έχετε και για τη νομιμότητα και κυρίως για τις ευθύνες σας ως Πρωθυπουργός. 
     ΠΡΟΕΔΡΟΣ (Δημήτριος Σιούφας): Κύριε Πρόεδρε, επειδή δεν μπορώ να απαντήσω, ως εκ της θέσεώς μου, επί των θεμάτων που μου θέσατε, νομίζω ότι ο Πρωθυπουργός είναι σε θέση να απαντήσει τώρα σε όλα τα θέματα τα οποία βάλατε. 
     Παρακαλώ το λόγο έχει ο κύριος Πρωθυπουργός. 
     ΑΠΟΣΤΟΛΟΣ ΚΑΚΛΑΜΑΝΗΣ:  Δεν είπα να τον πληροφορήσετε εσείς, κύριε Πρόεδρε. Εσείς έχετε άλλο ρόλο. 
     ΠΡΟΕΔΡΟΣ (Δημήτριος Σιούφας): Σε μένα απευθυνθήκατε, κύριε Πρόεδρε. 
     Ορίστε, κύριε Πρόεδρε της Κυβερνήσεως, έχετε το λόγο. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κύριε Πρόεδρε, κυρίες και κύριοι συνάδελφοι, ένα πολύ απλό σχόλιο. Εγώ έχω επαρκέστατο χρόνο να ενημερώνομαι πλήρως. Άλλοι δεν έχουν επαρκή ούτε μνήμη ούτε γνώση των πραγμάτων.
      (Χειροκροτήματα από την πτέρυγα της Νέας Δημοκρατίας)
     Στη διάρκεια των τελευταίων ετών, με Κυβέρνηση του ΠΑΣΟΚ, υποβλήθηκαν δεκατέσσερις και απορρίφθηκαν οι δεκατρείς αιτήσεις για εξεταστικές επιτροπές. Απορρίφθηκαν οι αιτήσεις για το έγκλημα του Χρηματιστηρίου, για τις παράνομες ελληνοποιήσεις, για τις διαπλοκές στις επιλογές, στις προμήθειες, στα έργα των τότε κυβερνήσεων. 
      Έγινε δεκτή μόνο μία πρόταση: η πρόταση που είχε υποβληθεί από τους τότε κυβερνητικούς βουλευτές και αφορούσε την παράδοση του Οτσαλάν. 
      Το συμπέρασμα είναι ξεκάθαρο: παριστάνετε ως Αντιπολίτευση τους καταγγέλλοντες για πρακτικές που σας κατέστησαν κατηγορούμενους –γιατί αυτή είναι η πραγματικότητα- ως Κυβέρνηση. Κάνατε και θα συνεχίσετε να κάνετε λάθος, όσο κρίνετε εξ ιδίων τα αλλότρια! Δεν πρόκειται σε καμία περίπτωση να κάνουμε τα ίδια. Γιατί δεν είμαστε ίδιοι. Και βέβαια, δεν δεχόμαστε κανενός είδους συμψηφισμούς. 
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε τα χειρότερα, κύριε Πρωθυπουργέ. Και τα συγκαλύπτετε κιόλας. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Υποστηρίζουμε ως Κυβέρνηση τα ίδια που λέγαμε ως Αντιπολίτευση. Ακολουθούμε ως Κυβέρνηση τις ίδιες αρχές που ακολουθούσαμε και ως Αντιπολίτευση. Είχαμε και έχουμε ανοικτό μέτωπο απέναντι στη διαφθορά, την αυθαιρεσία, την ανομία. Και αυτό το αποδεικνύουμε στην πράξη. Σεβόμαστε τους θεσμούς, σεβόμαστε τη Δικαιοσύνη. Όποια κι αν είναι η απόφασή της, θα έχει τη συνέχεια που πρέπει. 
      Κι αυτό δεν γινόταν στο παρελθόν. Και το σημειώνω αυτό. Θυμίζω, λοιπόν, τι γινόταν! Τότε η ίδια η Δικαιοσύνη, αφού ερευνούσε μια υπόθεση, αφού διαπίστωνε πολιτική εμπλοκή και αφού αναγκαζόταν, για το λόγο αυτό, να σταματήσει την έρευνα, διαβίβαζε το φάκελο στη Βουλή. Έστελνε εδώ το φάκελο και ζητούσε να υπάρξει συνέχιση της έρευνας, με τη σύσταση εξεταστικής επιτροπής.
      Και όμως! Η μόνιμη απάντηση της τότε κυβερνητικής πλειοψηφίας ήταν ένα αυθαίρετο «όχι». Και όχι μόνο αυτό! Σε κάθε περίπτωση οι εκφραστές της τότε κυβέρνησης λοιδορούσαν τη Δικαιοσύνη, εξαπολύοντας εναντίον της υβριστικές επιθέσεις. Αυτή είναι η αλήθεια. Μιλούσαν για «ποινικοποίηση της πολιτικής» και «πολιτικοποίηση της Δικαιοσύνης». 
      Αυτά είναι που γίνονταν τότε. Και αυτά που γίνονταν τότε, δεν γίνονται σήμερα. 
      (Χειροκροτήματα από την πτέρυγα της Νέας Δημοκρατίας) 
      Αυτά που γίνονταν στο παρελθόν, ανήκουν στο παρελθόν. 
      (Χειροκροτήματα από την πτέρυγα της Νέας Δημοκρατίας) 
	Σήμερα οτιδήποτε δημιουργεί σκιά παραπέμπεται στη Δικαιοσύνη. Σήμερα οι αποφάσεις της Δικαιοσύνης γίνονται σεβαστές. Έως σήμερα, ούτε υποβλήθηκε ούτε –πολύ περισσότερο- απορρίφθηκε οποιοδήποτε αίτημα της Δικαιοσύνης προς τη Βουλή. Και αυτό οφείλετε να το αναγνωρίσετε.
      (Χειροκροτήματα από την πτέρυγα της Νέας Δημοκρατίας) 
	Σήμερα τίποτε δεν συγκαλύπτεται. Σήμερα δεν χαριζόμαστε σε κανέναν, δεν συμβιβαζόμαστε με κανέναν, όποιος κι αν είναι, σ’ όποια θέση κι αν βρίσκεται, ό,τι κι αν ψηφίζει. 
      Η διαφάνεια και ο σεβασμός του δημόσιου χρήματος είναι βασική αρχή και προτεραιότητα της νέας διακυβέρνησης. Προωθήθηκαν στην κατεύθυνση αυτή και συνεχίζουν να προωθούνται σημαντικές αλλαγές και μεταρρυθμίσεις. 
      Σε κάποιες περιπτώσεις –το έχω αναγνωρίσει ήδη από την πρώτη στιγμή- μπορεί, πράγματι, να αργήσαμε να κινηθούμε. Οφείλετε, όμως, να αναγνωρίσετε και εσείς πως, όπου υπήρξε ζήτημα, όπου υπήρξε υπόνοια, υπήρξε άμεση παρέμβαση. 
      Οφείλετε να αναγνωρίσετε πως ξεκινήσαμε και συνεχίζουμε ουσιαστικές μεταρρυθμίσεις για την εμπέδωση της διαφάνειας σε όλη την έκταση και όλα τα επίπεδα του Δημοσίου. Το αποδείξαμε και συνεχίζουμε να το αποδεικνύουμε. 
      Δεν ανέχθηκα και δεν πρόκειται να ανεχθώ καμία σκιά, καμία πράξη, καμία συγκάλυψη, που αποβαίνει σε βάρος του δημόσιου συμφέροντος. Δεν ανέχθηκα και δεν πρόκειται να ανεχθώ, σε καμία περίπτωση, καταστάσεις ανομίας, αυθαιρεσίας και αδιαφάνειας.
	Και να προσθέσω και κάτι ακόμη: εστίες διαφθοράς, εστίες ανομίας, εστίες ανυπακοής στους νόμους δεν γίνονται ανεκτές·  είμαστε μετωπικά αντίθετοι. Είναι μια μεγάλη διαφορά ανάμεσα στο χτες και το σήμερα. Είμαστε αποφασισμένοι. Η βούλησή μας είναι ξεκάθαρη, είναι ισχυρή, είναι αδιαπραγμάτευτη. Αυταπάτες ας μην έχει κανένας. Τόσο στην περίπτωση των Ζωνιανών –μια και έγινε αναφορά-, όσο και σε οποιαδήποτε άλλη περίπτωση, η νομιμότητα θα είναι ισχυρή. 
(Χειροκροτήματα από την πτέρυγα της Νέας Δημοκρατίας)
      Και η νομιμότητα δεν ξεχωρίζει κανέναν.
(Χειροκροτήματα από την πτέρυγα της Νέας Δημοκρατίας)
      Οι νόμοι ισχύουν για όλους. Οι νόμοι θα εφαρμόζονται για όλους, όποιοι κι αν είναι, όπου κι αν βρίσκονται. 
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Θα συζητήσουμε την τρίτη με αριθμό 168/13/6-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Πρωθυπουργό, σχετικά με τις μαθητικές κινητοποιήσεις-καταλήψεις και τη λήψη μέτρων για την αντιμετώπιση των προβλημάτων του εκπαιδευτικού συστήματος της Χώρας.
	Η επίκαιρη ερώτηση του κυρίου συναδέλφου έχει ως εξής: 
	«Ολόκληρη η εκπαιδευτική κοινότητα και ειδικότερα η μαθητιώσα νεολαία της δευτεροβάθμιας εκπαίδευσης βρίσκεται σε κινητοποιήσεις έχοντας ως διεκδίκηση τη βελτίωση της λειτουργίας του δημοσίου σχολείου και την αναβάθμιση της εκπαίδευσης. Για το λόγο αυτό, μεταξύ άλλων ζητούν:
	Αύξηση των δαπανών για τη δημόσια παιδεία και επαρκή χρηματοδότηση από τον κρατικό προϋπολογισμό
	Κατασκευή νέων σχολικών μονάδων και βελτίωση των υφιστάμενων κτηριακών εγκαταστάσεων και της υλικοτεχνικής υποδομής των, καθώς και την παροχή του αναγκαίου εργαστηριακού εξοπλισμού που απαιτείται για τη λειτουργία κάθε σχολικής μονάδος.
	Δημόσια και δωρεάν παιδεία σε όλες τις βαθμίδες, με ένα ενιαίο σχολείο, υποχρεωτικό για όλους τους μαθητές, δωδεκαετούς διάρκειας που να μορφώνει πραγματικά τους μαθητές και δωρεάν επαγγελματικές σχολές για μετά το σχολείο.
   Να μην αναθεωρηθεί το άρθρο 16 του Συντάγματος.
   Δημόσια και δωρεάν πανεπιστήμια και κατάργηση των νόμων που ιδιωτικοποιούν τα Α.Ε.Ι.-Τ.Ε.Ι..
   Έγκαιροι διορισμοί των εκπαιδευτικών για την κάλυψη όλων των κενών σε όλες τις ειδικότητες.
   Άμεση παροχή των σχολικών βιβλίων και των αναλώσιμων υλικών που απαιτούνται για την εφαρμογή του αναλυτικού προγράμματος με την έναρξη της σχολικής περιόδου.
   Να ληφθούν μέτρα καλύτερης υγιεινής και καθαριότητας στη λειτουργία των σχολικών μονάδων.
      Επειδή με βάση τα προαναφερόμενα έχουν οδηγηθεί σε κινητοποιήσεις και βρίσκονται εκτός εκπαιδευτικής λειτουργίας εκατοντάδες σχολικές μονάδες, γεγονός που μαρτυρά τόσο το μέγεθος των προβλημάτων, όσο και την κατάσταση που επικρατεί στα σχολεία. 
      Ερωτάται, λοιπόν, ο κύριος Πρωθυπουργός: 
      Ποια μέτρα προτίθεται να λάβει η Κυβέρνηση για να δώσει λύσεις στα προβλήματα και στα αδιέξοδα που έχουν δημιουργηθεί στο χώρο της εκπαίδευσης».
      Το λόγο έχει ο Πρωθυπουργός κ. Κωνσταντίνος Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, όλοι γνωρίζουμε ότι η Εκπαίδευση στον τόπο μας αντιμετωπίζει προβλήματα, χρόνια προβλήματα. Η Κυβέρνηση δεν τα έκρυψε και δεν τα κρύβει. Τα αναγνωρίζει, τα αναδεικνύει, τα βάζει στο στόχαστρο της πολιτικής της. Σχεδιάζει και προωθεί στοχευμένες μεταρρυθμίσεις για ουσιαστική, ποιοτική αναβάθμιση της Δημόσιας Εκπαίδευσης. 
      Προχωρούμε με πλήρη συναίσθηση ευθύνης, με στόχο ν’ αλλάξουμε τα πράγματα που καθηλώνουν την εκπαίδευση σε περασμένες εποχές, ν’ αλλάξουμε τα πράγματα που αδικούν τις νέες και τους νέους μας. Και σ’ αυτό θέλουμε τη γόνιμη, τη δημιουργική συμμετοχή όλων. Θέλουμε να μετέχουν όλες οι πολιτικές δυνάμεις, ολόκληρη η εκπαιδευτική κοινότητα -οι δάσκαλοι, οι καθηγητές, οι γονείς, οι φοιτητές, οι μαθητές, να μετέχουν με προτάσεις, με ιδέες, με σκέψεις για το αύριο. Αυτός είναι ο δρόμος για το καλύτερο: η συμμετοχή, ο διάλογος, η σύνθεση. Αυτός είναι ο τρόπος για τη μετάβαση σε κοινούς στόχους. Οι λύσεις δεν βρίσκονται στην αδράνεια, κυρίες και κύριοι συνάδελφοι. Δεν βρίσκονται στη συντήρηση, δεν βρίσκονται στο συμβιβασμό με κατεστημένες νοοτροπίες. Οι λύσεις βρίσκονται στις αλλαγές, βρίσκονται στις μεταρρυθμίσεις. 
      Στην ερώτηση αναφέρονται ορισμένα ζητήματα. Δεν αρνούμαστε ζητήματα που υπάρχουν. Κανένας, όμως, δεν μπορεί να αρνηθεί την προσπάθεια που αναπτύσσεται. Από το 2004 μέχρι σήμερα, κατασκευάστηκαν 325 νέες σχολικές μονάδες. Αναβαθμίστηκαν πάνω από 160 παλαιότερα σχολεία και παραδόθηκαν περισσότερες από 4.100 αίθουσες, απορροφώντας περίπου 770 εκατομμύρια ευρώ. 
      Μειώθηκε η διπλοβάρδια στο Λεκανοπέδιο, από 8,2% το Μάρτιο του 2004, στο 3,2% σήμερα. Κατασκευάστηκαν 34 κλειστά γυμναστήρια και γύρω στις 290 βιβλιοθήκες. Δημιουργούνται, με τη Σύμπραξη Δημόσιου και Ιδιωτικού Τομέα, νέες σχολικές υποδομές. Δημιουργούνται νέες κτηριακές υποδομές για τα Πανεπιστήμια και τα ΤΕΙ σε 32 πόλεις. Διετέθησαν περισσότερα από 63 εκατομμύρια ευρώ για προμήθειες σχολικών υλικών. Απομακρύνθηκε ο αμίαντος από 400 σχολεία.
      Και ακόμη: Αυτή τη στιγμή κατασκευάζονται 43 ειδικά σχολεία για άτομα με ειδικές ανάγκες. Κατασκευάζονται 433 νηπιαγωγεία και προγραμματίζονται άλλα 600. Δημιουργούνται 126 νέες σχολικές μονάδες, που, μαζί με τα βελτιούμενα σχολεία, προσθέτουν περίπου 1.400 νέες σχολικές αίθουσες.
      Θέλω να καταθέσω στα Πρακτικά τον Απολογισμό του Οργανισμού Σχολικών Κτηρίων, για τα τελευταία τριάμισι χρόνια.
      (Στο σημείο αυτό ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά τον προαναφερθέντα Απολογισμό του Οργανισμού Σχολικών Κτηρίων, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και κάτι ακόμη: Στις νέες παρεμβάσεις ενσωματώνονται σύγχρονες τεχνολογίες βιοκλιματικών εφαρμογών. Αξιοποιούνται εναλλακτικές μορφές ενέργειας. Δημιουργούνται έξυπνα κτήρια με οικολογική ευαισθησία. 
      Θέλω να καταθέσω ένα χαρακτηριστικό παράδειγμα πρότυπης εφαρμοσμένης μελέτης, με γνώμονα τη συμβολή στην προστασία του περιβάλλοντος. 
      (Στο σημείο αυτό ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά το προαναφερθέν παράδειγμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσον αφορά το ανθρώπινο δυναμικό, δαπανήθηκαν εφέτος για προσλήψεις μόνιμων, αναπληρωτών και ωρομίσθιων εκπαιδευτικών 28.700 πιστώσεις. Πρόκειται για έναν από τους μεγαλύτερους αριθμούς πιστώσεων που έχουν δαπανηθεί ποτέ. 
      Επιπλέον, για τα κενά που εμφανίστηκαν εξαιτίας έκτακτων ή απρόβλεπτων λόγων, υπήρξε άμεση ανταπόκριση, με την έγκριση άλλων 900 πιστώσεων. Αυτή είναι η αλήθεια, και η αλήθεια αυτή δεν μπορεί και δεν πρέπει να αποσιωπάται.
      Υποστηρίζεται στην ερώτηση ότι εξαιτίας ενός κύκλου αιτημάτων γίνονται καταλήψεις.
     Ας είμαστε ειλικρινείς. Πιστεύει κανείς ότι οι καταλήψεις δίνουν διέξοδο στα προβλήματα; Πιστεύει κανείς ότι οι καταλήψεις συμβάλλουν στην αναβάθμιση της Δημόσιας Παιδείας; Οι γονείς, τα παιδιά που τα βλέπουν όλα αυτά προς ποια κατεύθυνση εξωθούνται; 
     Η αλήθεια, κυρίες και κύριοι συνάδελφοι, είναι απλή και ξεκάθαρη: οι καταλήψεις απαξιώνουν τη δημόσια δωρεάν Παιδεία, προσθέτουν στα προβλήματα πολύ περισσότερα, παραβιάζουν το δικαίωμα των παιδιών στη μάθηση. Οι καταλήψεις είναι πρόβλημα σε βάρος των πολλών, πρόβλημα σε βάρος της Δημόσιας Παιδείας. Αυτή είναι η αλήθεια. Και μπροστά στην αλήθεια οφείλουμε όλοι να πάρουμε ξεκάθαρη θέση, θέση υπέρ της Δημόσιας Παιδείας, θέση για το συμφέρον των παιδιών μας. 
     Θέλουμε -ναι ή όχι;- ανοικτά σχολεία; Θέλουμε ανοικτά ή κλειστά σχολεία;
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Φώτης Κουβέλης.
     ΦΩΤΗΣ ΚΟΥΒΕΛΗΣ: Κύριε Πρωθυπουργέ, θέλουμε ανοιχτά σχολεία, αλλά θέλουμε σχολεία που να λειτουργούν με την αναγκαία επάρκεια και να εξασφαλίζουν την αναγκαία ευρυθμία. 
     Δεν υποκινεί τις καταλήψεις κανένας. Οι καταλήψεις υποκινούνται από τα ίδια μεγάλα προβλήματα τα οποία υπάρχουν.
     Η αναφορά σε κάποια στοιχεία, τα οποία σήμερα μας δώσατε στη Βουλή, δεν δίνει απάντηση στο μεγάλο πρόβλημα. Είναι κατάσταση αυτή που υπάρχει στην εκπαίδευση; Δεν έχετε πληροφορηθεί τις τεράστιες ελλείψεις που υπάρχουν στην υλικοτεχνική υποδομή; 
     Ακούστε ενδεικτικά και όχι από το κέντρο της χώρας, από την Αθήνα, αλλά από μια άλλη περιοχή, από τη Λάρισα, τι λένε οι ίδιοι οι μαθητές:
     Γίνονται συγχωνεύσεις τμημάτων λόγω ελλείψεων υποδομών και διδακτικού προσωπικού. Δεν γίνονται οι απαραίτητοι διορισμοί καθηγητών όλων των ειδικοτήτων σε κάθε σχολική μονάδα. Η καθαριότητα στους χώρους είναι άθλια. Μόνο την τελευταία εβδομάδα στο 1ο ΕΠΑ.Λ., το 8ο Ε.Λ., το 3ο Ε.Λ. βρέθηκαν στις αίθουσες ποντίκια, κατσαρίδες και σκουλήκια. Στο 6ο γυμνάσιο αλλά και σε άλλες περιοχές, υπάρχουν προβλήματα με τα κατασκευασμένα από αμίαντο κτήρια. Και ο κατάλογος είναι μακρύς. 
     Και δεν φθάνει να εξαγγέλλουμε μέριμνα υπέρ της εκπαίδευσης όταν οι δείκτες αρνητικά όσο και καταλυτικά παρακολουθούν την πορεία της εκπαίδευσης και σήμερα και στο παρελθόν. 
     Για μας η εκπαίδευση είναι ζήτημα άμεσης προτεραιότητας: Η δωδεκαετής εκπαίδευση, κύριε Πρωθυπουργέ. Η ικανότητα ευκολότερης πρόσβασης στην ανώτατη εκπαίδευση εκ μέρους των μαθητών. Η κάλυψη των αναγκών των σχολικών κτηρίων. Τα βιβλία. 
     Είμαστε μπροστά στο απαράδεκτο φαινόμενο να ξεκινά το σχολικό έτος ένα μήνα και πλέον μετά την επίσημη έναρξή του διότι δεν έχουν πάει οι καθηγητές στις θέσεις, διότι δεν έχουν διανεμηθεί τα βιβλία, διότι δεν έχει εξασφαλιστεί η αναγκαία υλικοτεχνική υποδομή. Υπάρχουν καταρρέοντα κτήρια και είναι απαράδεκτο. Το 2007 υπάρχουν διπλοβάρδιες. Είναι απαράδεκτο να κάνουν παιδιά μαθήματα σε συγχωνευμένα τμήματα γιατί υπάρχει αυτή η αδράνεια εκ μέρους του κράτους, εκ μέρους της έκφρασης του κράτους από την Κυβέρνηση. 
     Εμείς γι’ αυτά τα ζητήματα μιλάμε. Μιλάμε για μια ουσιαστικά δωρεάν παιδεία και όχι με εξανεμισμό του οικογενειακού προϋπολογισμού προς την ιδιωτική εκπαίδευση. Τουλάχιστον 400 ευρώ φεύγουν από τον οικογενειακό προϋπολογισμό για να πάνε στα φροντιστήρια.
     Αυτά είναι τα ζητήματα της εκπαίδευσης και γι’ αυτά ελέγχεστε ότι δεν τα αντιμετωπίζετε.
     ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Σας παρουσίασα συνοπτικά ένα πολύ σημαντικό έργο που έχει γίνει. Βεβαίως, θα επαναλάβω ότι δεν είπα ποτέ και δεν είπαμε ποτέ ότι τα πράγματα στην Παιδεία έφτασαν στο σημείο που επιθυμούμε. Έχουμε πολλή δουλειά μπροστά μας, αναμφισβήτητα. Υπάρχουν χρόνιες παθογένειες. Υπάρχουν χρόνια προβλήματα. Υπάρχουν διαφορετικές απόψεις ως προς τη λύση τους.
      Είναι σεβαστό το δικαίωμα του καθενός να προβάλλει τη δική του άποψη. Είναι δικαίωμα των παιδιών να διεκδικούν διαρκώς ακόμη περισσότερα. Η νέα γενιά οφείλει, σε τελική ανάλυση, να διεκδικεί το καλύτερο. Είναι δικαίωμά της, είναι υποχρέωσή της. Δεν είναι, όμως, δικαίωμα κανενός να στερεί, και μάλιστα με αυθαίρετο τρόπο, τα δικαιώματα των άλλων. 
      (Χειροκροτήματα από την πτέρυγα της Νέας Δημοκρατίας)
       Δεν είναι δικαίωμα κανενός να στερεί από τη νέα γενιά το αγαθό της εκπαίδευσης επιβάλλοντας κλειστά σχολεία. Οι εικόνες με τις αλυσίδες και τα λουκέτα στις πόρτες των σχολείων δεν είναι ούτε προοδευτικές ούτε δημοκρατικές· 
      (Χειροκροτήματα από την πτέρυγα της Νέας Δημοκρατίας)
      είναι βαθύτατα συντηρητικές εικόνες, είναι εικόνες που αποκαλύπτουν πρακτικές ενάντια στη γνώση, ενάντια στην πρόοδο. Και οι πρακτικές αυτές, οι πρακτικές των λίγων σε βάρος των πολλών, δεν μπορεί να συνεχίζονται. Το δικαίωμα της γνώσης, κυρίες και κύριοι συνάδελφοι, δεν μπορεί να παρεμποδίζεται από κανέναν. Το δικαίωμα των μαθητών στη μάθηση, το δικαίωμα να παρακολουθούν τα μαθήματά τους είναι ιερό. Τα παιδιά δεν έχουν περιθώριο για χαμένες ώρες, για χαμένα μαθήματα, για χαμένο καιρό. Τα παιδιά είναι ανάγκη να γυρίσουν στα σχολεία τους. Όλοι έχουμε ευθύνες απέναντί τους: η Κυβέρνηση πρώτ’ απ’ όλους, αλλά και όλες οι πολιτικές δυνάμεις, όλοι οι εκπαιδευτικοί φορείς, ολόκληρη η εκπαιδευτική κοινότητα. 
      Σε ό,τι αφορά την Ανώτατη Εκπαίδευση: Βασικό όχημα της Χώρας προς το μέλλον είναι το ποιοτικό Δημόσιο Πανεπιστήμιο. Γι’ αυτό ακριβώς θέλουμε το Δημόσιο Πανεπιστήμιο να δυναμώσει, να εκσυγχρονιστεί, να αναγεννηθεί. Και αυτό δεν γίνεται με εμμονές σε ιδεοληψίες·δεν γίνεται με συμβιβασμούς με κατεστημένα συμφέροντα. Οφείλουμε να ελευθερώσουμε τις δυνάμεις της Παιδείας· να ελευθερώσουμε τις δυνάμεις της κοινωνίας· να εγκαταλείψουμε τις ιδεοληψίες του παρελθόντος· να επιτρέψουμε σε μη κερδοσκοπικά Ανώτατα Εκπαιδευτικά Ιδρύματα να συνυπάρξουν με αναβαθμισμένα Δημόσια· να αξιοποιηθούν όλες οι δυνάμεις, όλο το επιστημονικό δυναμικό του Τόπου, αλλά και του Οικουμενικού Ελληνισμού. 
      Η Αναθεωρητική Βουλή, κυρίες και κύριοι συνάδελφοι, δίνει την ευκαιρία σε όλες τις πολιτικές δυνάμεις να τοποθετηθούν με ευθύνη και ειλικρίνεια. Κανένας δεν μπορεί να ισχυρίζεται ότι ανταποκρίνεται στο χρέος του δραπετεύοντας από την απόφαση για την Παιδεία του μέλλοντος. Κανένας δεν κερδίζει τίποτε καλύτερο επιμένοντας στη συντήρηση αυτού που υπάρχει. Κανένας δεν μπορεί να παριστάνει την αυθεντία, αρνούμενος κάθε διάλογο. Η εκπαίδευση είναι χώρος συνεργασίας, χώρος συνεννόησης, χώρος συνάντησης όλων των πολιτικών, των πνευματικών, των επιστημονικών, των κοινωνικών δυνάμεων. Κάνουν λάθος, κάνουν ζημιά στη νέα γενιά όποιοι αντιμετωπίζουν την Παιδεία σαν πεδίο μικροκομματικής ή συντεχνιακής αντιπαράθεσης. Δεν προσφέρουν στον Τόπο. Αφαιρούν από το παρόν και το μέλλον. Εγκλωβίζουν τελικά τη νέα γενιά στην αδράνεια, υπονομεύουν το μέλλον της. Οι καιροί απαιτούν να μεταρρυθμίζουμε, να αλλάζουμε το τοπίο, να δημιουργούμε για όλους. Αυτή είναι η πρόκληση, και η πρόκληση αυτή είναι κοινή. Η Παιδεία είναι εθνική υπόθεση. 
      Η απάντηση, κυρίες και κύριοι συνάδελφοι, είναι απλή: θέλουμε ανοιχτά σχολεία, κύτταρα γνώσης· θέλουμε ανοιχτά σχολεία, κύτταρα δημοκρατίας· θέλουμε ανοιχτά σχολεία, κύτταρα που δημιουργούν το αύριο της πατρίδας μας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Στη συνέχεια θα συζητηθεί η πρώτη επίκαιρη ερώτηση δεύτερου κύκλου που απευθύνεται προς τον κύριο Πρωθυπουργό και είναι με αριθμό 156/12/06.11.2007 του Βουλευτή του Πανελλήνιου Σοσιαλιστικού Κινήματος κ. Χαράλαμπου Καστανίδη, σχετικά με τις προθέσεις της Κυβέρνησης για την αύξηση του Φόρου Προστιθέμενης Αξίας (Φ.Π.Α.) κατά δύο (2) μονάδες. 
      Το περιεχόμενο της επίκαιρης ερώτησης του κυρίου συναδέλφου έχει ως ακολούθως: 
      «Τριάντα μόλις ημέρες μετά τις εκλογές η κυβέρνηση έρχεται ξανά αντιμέτωπη με τα μεγάλα προβλήματα της οικονομίας. Ο αρμόδιος Κοινοτικός Επίτροπος Χοακίν Αλμούνια θεωρεί το προσχέδιο του προϋπολογισμού ασαφές σε σχέση με τα έσοδα τα οποία αναμένει το δημόσιο. Ακόμη και κυβερνητικά στελέχη παρασκηνιακά φαίνεται να υποστηρίζουν ότι μπορεί να υπάρχει πρόβλημα με την κατάρτιση του προϋπολογισμού, αφού η προετοιμασία του βασίζεται σε λάθος δεδομένα του Υπουργείου Οικονομίας, όπως η δήθεν αύξηση του Α.Ε.Π. κατά 25,6% που γελοιοποίησε διεθνώς τη χώρα. 
      Επιπλέον, το οικονομικό επιτελείο έσπευσε να εξαγγείλει την επιβολή του ετήσιου φόρου στα ακίνητα υπολογίζοντας ότι θα εισπράξει το 2008 1.000.000.000 ευρώ από τους ιδιοκτήτες αυτοκινήτων. Ωστόσο το σχέδιο για την εφαρμογή του μέτρου ούτε έτοιμο είναι ούτε έχει ξεκαθαρίσει ακόμη ποια ακίνητα θα υπαχθούν στο νέο φόρο, με ποιους συντελεστές θα γίνεται ο υπολογισμός, ποιοι ιδιοκτήτες θα εξαιρεθούν κ.ο.κ. Αποτέλεσμα όλων αυτών των ερασιτεχνισμών είναι η αγορά ακινήτων να έχει παγώσει. 
      Όλα αυτά καθιστούν προφανή την αδυναμία της κυβέρνησης να αντιμετωπίσει το σοβαρό πρόβλημα που δημιουργείται με το σκέλος των δημοσίων εσόδων. 
Η λήψη πρόσθετων φορολογικών μέτρων, καθώς και η αύξηση του Φ.Π.Α. κατά δύο μονάδες από 19% σε 21% φαίνεται να είναι πιο κοντά από ποτέ. Άλλωστε παρά την επίμονη φημολογία και τις δημοσιογραφικές ερωτήσεις προς τους αρμόδιους Υπουργούς, η Κυβέρνηση υπεκφεύγει και δεν απαντά ευθέως. 
	Είναι προφανές ότι για μια ακόμη φορά η Κυβέρνηση θα προσπαθήσει να καλύψει τα ελλείμματα βάζοντας έμμεσους φόρους, ένα μέτρο άδικο και αντιλαϊκό, που συνεπάγεται έκρηξη τιμών και νέο γύρο κερδοσκοπίας. Στο σημείο αυτό θα πρέπει να τονίσουμε την κατηγορηματική διάψευση του ίδιου του Πρωθυπουργού κατά τη διάρκεια της προεκλογικής περιόδου ότι πρόκειται να αυξηθεί ο Φ.Π.Α..
	Με αυτά τα δεδομένα αποδεικνύονται περίτρανα οι ισχυρισμοί του ΠΑ.ΣΟ.Κ. για την ύπαρξη κρυφής ατζέντας της Κυβέρνησης. 
	Ερωτάται ο κύριος Πρωθυπουργός αν η Κυβέρνηση προτίθεται όντως να αυξήσει κατά δύο μονάδες τον Φ.Π.Α.»
	Το λόγο έχει ο Πρωθυπουργός κ. Κώστας Καραμανλής. 
	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κατ’ αρχάς, η εκτίμηση της Ευρωπαϊκής Επιτροπής διαψεύδει, και μάλιστα με περίτρανο τρόπο, τις απόψεις που περιγράφονται στην ερώτηση. Το μείγμα της οικονομικής πολιτικής που εφαρμόζει η Κυβέρνηση, οι αλλαγές και οι μεταρρυθμίσεις που προωθήσαμε έχουν αποδώσει και αποδίδουν σημαντικούς καρπούς. 
      Παρά τη δυσμενή διεθνή συγκυρία, οι επιδόσεις και οι προοπτικές της πραγματικής Οικονομίας είναι θετικές: Η ανάπτυξη, τα τελευταία τριάμισι χρόνια, διαμορφώνεται κατά μέσον όρο στο 4% του ΑΕΠ. Το ποσοστό της ανεργίας μειώνεται. Το δημόσιο έλλειμμα μειώνεται. Η δημοσιονομική προσαρμογή που πετύχαμε δικαίωσε τις επιλογές μας και επιβραβεύτηκε από την Ευρωπαϊκή Ένωση· και η πολιτική αυτή συνεχίζεται με συνέπεια. 
	Αναφέρεται στην ερώτηση ότι η προετοιμασία του νέου Προϋπολογισμού βασίζεται, δήθεν, σε «λάθος δεδομένα, όπως αύξηση του ΑΕΠ κατά 25,6%». Πού το βρήκατε αυτό; Το προσχέδιο βασίστηκε στα παλιά στοιχεία του ΑΕΠ, και το τελικό σχέδιο θα βασίζεται στα νέα στοιχεία του ΑΕΠ, που είναι αυξημένο κατά 9,6%. Αυτό προέκυψε από τη συνεργασία με τη Eurostat· και αυτό θα ισχύσει. 
      Τα κενά, οι αμφισβητήσεις, τα ερωτηματικά του παρελθόντος παραμερίζονται υπεύθυνα και οριστικά. Η αποτύπωση της ακριβούς δημοσιονομικής κατάστασης της Xώρας γίνεται πλέον πραγματικότητα. Για πρώτη φορά αναγνωρίζονται -χωρίς υποσημειώσεις και αστερίσκους- τα ελληνικά δημοσιονομικά στοιχεία. Η Oικονομία στηρίζεται πια σε στέρεες βάσεις και έχει ανοδικές προσδοκίες. Χρειάζεται ωστόσο –και αυτό είναι απόφασή μας- να συνεχίσουμε και να ολοκληρώσουμε τη δημοσιονομική προσαρμογή. Η προσπάθεια αυτή γίνεται ακόμη πιο δύσκολη, εξαιτίας δύο κυρίως λόγων:  
	πρώτον, της έκρηξης στις διεθνείς τιμές πετρελαίου, που ήδη ξεπέρασαν τα ανώτατα επίπεδα όλων των εποχών· και, δεύτερον, του κόστους που συνεπάγεται το σχέδιο για τη στήριξη των συμπολιτών μας και την ανασυγκρότηση των περιοχών που έπληξαν οι φωτιές του περασμένου καλοκαιριού. 
	Παρ’ όλα αυτά, το σχέδιο δημοσιονομικής εξυγίανσης συνεχίζεται στους άξονες που έχουμε προκαθορίσει· συνεχίζεται στους άξονες που δεσμευτήκαμε· συνεχίζεται με πολιτική και κοινωνική υπευθυνότητα. 
      Άμεση προτεραιότητα είναι η αντιμετώπιση της φοροδιαφυγής και του λαθρεμπορίου στα καύσιμα· είναι η σύγκρουση με αντικοινωνικές και παράνομες συμπεριφορές, που συνεπάγονται και τεράστια απώλεια δημοσίων εσόδων, συμπεριφορές που αποβαίνουν σε βάρος της Οικονομίας, σε βάρος του κοινωνικού συνόλου. Για το σκοπό αυτό σχεδιάζεται περαιτέρω ενίσχυση των ελεγκτικών μηχανισμών και ακόμη μεγαλύτερη εντατικοποίηση των ελέγχων. Σχεδιάζεται αυστηρότερος έλεγχος των ελεγχόντων. Όμως, χρειάζεται –και θέλω να το τονίσω αυτό- και η σύμπραξη όλων των κοινωνικών εταίρων, όλων των πολιτών. 
	Ψηφίστηκε ήδη νέος νόμος που δημιουργεί ισχυρότερο πλαίσιο για την αντιμετώπιση της φοροδιαφυγής. Συνεχίζεται η αναβάθμιση του συστήματος ηλεκτρονικών διασταυρώσεων. Εντείνονται οι έλεγχοι σε κάθε κατεύθυνση. Ακόμη, προχωρούμε στην τρίτη φάση της φορολογικής μεταρρύθμισης, με την απλοποίηση της φορολογίας των ακινήτων. Με μια φράση: Η αύξηση των φορολογικών εσόδων που προβλέπεται στον Προϋπολογισμό επιτυγχάνεται με τον περαιτέρω περιορισμό της φοροδιαφυγής και την αναμόρφωση του συστήματος διακίνησης των καυσίμων. Και ακόμη, η φορολογική βάση διευρύνεται με την αντιμετώπιση της φοροαποφυγής και της φοροδιαφυγής στη φορολογία περιουσίας. 
	Δεύτερος στόχος στην πορεία για τη δημοσιονομική εξυγίανση είναι ο περαιτέρω περιορισμός της κρατικής σπατάλης, η ενίσχυση της διαφάνειας στη διαχείριση του Προϋπολογισμού, η αποτελεσματική αξιοποίηση της δημόσιας περιουσίας. Στο πλαίσιο αυτό εντάσσονται η ενσωμάτωση των Ειδικών Λογαριασμών στον Προϋπολογισμό, η συνέχιση των αποκρατικοποιήσεων, η εξυγίανση των ΔΕΚΟ, η εφαρμογή του νέου συστήματος προμηθειών στο ΕΣΥ, η μεταρρύθμιση στη διοικητική δομή της Χώρας και, βέβαια, η επέκταση των Συμπράξεων Δημόσιου και Ιδιωτικού Τομέα. 
      Όλα αυτά είναι σήμερα είτε σε φάση εφαρμογής είτε σε προχωρημένο στάδιο προετοιμασίας. Ό,τι είπαμε προεκλογικά, αυτό εφαρμόζεται μετεκλογικά.
      (Χειροκροτήματα από την πτέρυγα της Νέας  Δημοκρατίας) 
      ΠΡΟΕΔΡΟΣ (Δημήτριος  Σιούφας):  Το λόγο έχει ο κ. Χάρης Καστανίδης, Βουλευτής Θεσσαλονίκης και Κοινοβουλευτικός Εκπρόσωπος του ΠΑΣΟΚ.
      ΧΑΡΑΛΑΜΠΟΣ ΚΑΣΤΑΝΙΔΗΣ : Ευχαριστώ, κύριε Πρόεδρε.
      Κύριε Πρωθυπουργέ, όταν κατατέθηκε στις αρχές Οκτωβρίου το προσχέδιο του προϋπολογισμού, το δεδομένο το οποίο γνώριζε η Ευρωπαϊκή Επιτροπή ήταν η εκτίμηση της Ε.Σ.Χ.Ε. ότι το Ακαθάριστο Εγχώριο Προϊόν αυξάνεται κατά 25% και αμέσως μετά  υπήρξε διορθωτική παρέμβαση της Ευρωπαϊκής Επιτροπής που αποκατέστησε την τάξη στο 9, τόσο τοις εκατό.
      Το δεύτερο που θέλω να επισημάνω είναι ότι η συζήτηση για το Φόρο Προστιθέμενης Αξίας προέκυψε ως πρώτο θέμα αμέσως μετά τις εκλογές της 16ης Σεπτεμβρίου, εξαιτίας της παρέμβασης του αρμόδιου Κοινοτικού Επιτρόπου κ. Χοακίν Αλμούνια, ο οποίος με επίσημες δηλώσεις του αμφισβητούσε την πιθανότητα να εκτελεστεί το σχέδιο προϋπολογισμού ως προς το σκέλος των εσόδων. Με αφορμή, λοιπόν, αυτές τις παρατηρήσεις προέκυψε συζήτηση, η οποία πήρε μάλιστα μεγάλη δημοσιότητα. Ερωτήθηκε κατ’ επανάληψη ο αρμόδιος Υπουργός των Οικονομικών αν θα αυξήσει, ενόψει των προβλημάτων, το Φ.Π.Α. και ακολούθησε αιδήμων σιωπή, χωρίς να αποσαφηνίζεται το θέμα. 
      Διαπιστώνω, κύριε Πρόεδρε, για να γνωρίζει και ο ελληνικός λαός που μας παρακολουθεί, ότι και ο κύριος Πρωθυπουργός σήμερα δεν είπε καθαρά αν η Κυβέρνησή του θα αυξήσει το Φόρο Προστιθέμενης Αξίας, όχι μόνο για συγκεκριμένο χρονικό διάστημα, αλλά για το σύνολο της κυβερνητικής θητείας, όπως προβλέπεται από το Σύνταγμα ο χρόνος της. Τονίζω ότι ο κύριος Πρωθυπουργός δεν είπε απολύτως τίποτα, την ώρα που είναι βέβαιο ότι η Κυβέρνηση υποχρεούται, θα εξαναγκαστεί, να πάρει μέτρα για τους εξής λόγους:
      Πρώτον, η κρίση στη στεγαστική πολιτική στις Η.Π.Α., κύριε Πρωθυπουργέ, καθώς και η κρίση του τραπεζικού συστήματος, εξαιτίας του υπερδανεισμού των αμερικανικών νοικοκυριών, σύμφωνα με την εκτίμηση των πιο σοβαρών οικονομικών παραγόντων, οδηγεί άμεσα σε επιβράδυνση της οικονομικής ανάπτυξης των Η.Π.Α.. Η εμφάνιση οικονομικής ύφεσης στις Η.Π.Α. είναι βέβαιο ότι επιβραδύνει τους ρυθμούς ανάπτυξης και στην Ευρώπη, άρα θα υπάρξουν συνέπειες και στη χώρα μας.
      Δεύτερον, ήδη το πετρέλαιο «φλερτάρει» τα 100 δολάρια το βαρέλι. Οι επιπτώσεις στην εσωτερική αγορά θα είναι ιδιαίτερα δυσμενείς και υπολογίστε ότι ήδη έχουμε πολίτες, σύμφωνα με τα χθεσινά στοιχεία, που οι οικογένειές τους οφείλουν κατά μέσο 1000 ευρώ εξαιτίας του τραπεζικού δανεισμού.
      ΜΙΛΤΙΑΔΗΣ ΕΒΕΡΤ:  Και φταίει η Κυβέρνηση για όλα αυτά;
      ΧΑΡΑΛΑΜΠΟΣ  ΚΑΣΤΑΝΙΔΗΣ:  Άρα, η επιβράδυνση της διεθνούς οικονομίας, τα προβλήματα από την αύξηση των τιμών των πετρελαιοειδών οδηγούν, επαναλαμβάνω, σε πιέσεις την ελληνική οικονομία. Θεωρώ ότι είναι περίπου βέβαιο ότι η Κυβέρνηση άμεσα θα εξαναγκαστεί να πάρει μέτρα, κύριε Πρόεδρε,  που αν μεταξύ των μέτρων είναι η αύξηση κατά 2% του Φ.Π.Α. -δηλαδή σωρευτικά 3% με την προηγούμενη αύξηση- τότε έχουμε μία υπέρμετρη επιβάρυνση των ελληνικών νοικοκυριών, των φτωχών Ελλήνων, ακόμη και των μεσαίων εισοδημάτων. Διότι οι έμμεσοι φόροι, όπως είναι ο Φόρος Προστιθέμενης Αξίας, είναι άδικοι φόροι, σε βάρος των καταναλωτών και του ελληνικού λαού. 
      Υπολογίζω στην παρέμβασή του ο κύριος Πρωθυπουργός να λύσει τη σιωπή του και να πει, αν προτίθεται,  για το σύνολο της κυβερνητικής θητείας, όπως συνταγματικά προβλέπεται ο χρόνος, η Κυβέρνησή του να αυξήσει ή όχι το Φόρο Προστιθέμενης Αξίας. Ελπίζουμε ότι δεν θα αναλάβει τέτοιο άδικο εγχείρημα σε βάρος του ελληνικού λαού και δεν θα αυξήσει καθόλου το Φόρο Προστιθέμενης Αξίας.
      ΠΡΟΕΔΡΟΣ (Δημήτριος  Σιούφας):  Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ  ΚΑΡΑΜΑΝΛΗΣ (Πρόεδρος της Κυβέρνησης):  Αναρωτιέμαι ενίοτε πώς γίνεται στο ΠΑΣΟΚ να τα ξέρετε όλα, τι γίνεται στην Ευρώπη και στον κόσμο. Αλλά δεν μπορέσατε τίποτε από αυτά να τα κάνετε πράξη όταν κυβερνούσατε!
      (Χειροκροτήματα από την πτέρυγα της Νέας  Δημοκρατίας)
      Να θυμίσω απλώς ότι, όταν κάνετε διαπιστώσεις για την οικονομική και κυρίως τη δημοσιονομική πολιτική, παραδώσατε έλλειμμα που προσέγγιζε το 8% του ΑΕΠ. Δημοσιονομική εκτροπή πρώτου μεγέθους! 
      Η δημοσιονομική προσαρμογή, κυρίες και κύριοι συνάδελφοι –το είπα και το επαναλαμβάνω- βασίζεται  στους άξονες που καθορίσαμε. Αυτό σημαίνει ότι στον Προϋπολογισμό αύξηση του ΦΠΑ, και μάλιστα κατά δύο μονάδες -όπως λέτε-, δεν περιλαμβάνεται. Είναι σαφές αυτό, καθαρό.
      Η φορολογική πολιτική για την επόμενη περίοδο θα αποτυπωθεί μέσα από την τρίτη φάση της φορολογικής μεταρρύθμισης. Η νέα αυτή φάση βασίζεται: στην ολοκλήρωση της μείωσης των φορολογικών συντελεστών για τα φυσικά πρόσωπα· στη διεύρυνση της φορολογικής βάσης, έτσι ώστε όλοι οι πολίτες να συμβάλλουν ανάλογα με τις δυνατότητές τους·  στην απλοποίηση της φορολογίας των ακινήτων·  στην αναμόρφωση του φόρου γονικών παροχών και κληρονομιών στα ακίνητα και τη φορολογική απαλλαγή στην αγορά πρώτης κατοικίας·  και στην αποτελεσματικότερη αντιμετώπιση της φοροδιαφυγής και του λαθρεμπορίου καυσίμων. Το σχετικό νομοσχέδιο θα κατατεθεί το επόμενο διάστημα στη Βουλή, μετά την ολοκλήρωση της επεξεργασίας των σχετικών διατάξεων από τις αρμόδιες υπηρεσίες. 
      Οι «κρυφές ατζέντες», κυρίες και κύριοι συνάδελφοι, τα «κρυφά χρέη», τα «κρυφά βιβλία» ήταν πρακτικές άλλων εποχών και άλλων κυβερνήσεων. Ελπίζω να το θυμάστε!
      (Χειροκροτήματα από την πτέρυγα της Νέας Δημοκρατίας)
      Ήταν πρακτικές που μετέφεραν τα προβλήματα του χτες στο σήμερα, πρακτικές που ωραιοποιούσαν καταστάσεις αποκρύπτοντας υπαρκτά, μεγάλα και σοβαρά προβλήματα. Σε όλα αυτά μπαίνει οριστικά τέλος. Στόχος και δέσμευσή μας είναι η πλήρης δημοσιονομική εξυγίανση. Υπαγορεύεται άλλωστε όχι μόνο από το Σύμφωνο Σταθερότητας, αλλά και από τις πραγματικές ανάγκες της Οικονομίας μας. Στόχος και δέσμευσή μας είναι η διασφάλιση υψηλών ρυθμών ανάπτυξης σ’ ολόκληρη τη Χώρα και σ’ όλους τους τομείς. Στόχος και δέσμευσή μας είναι η εδραίωση πραγματικά κοινωνικού κράτους, η αύξηση του κοινωνικού μερίσματος και η δικαιότερη κατανομή του, η αύξηση της απασχόλησης και η περαιτέρω μείωση της ανεργίας, η στήριξη εκείνων που έχουν πραγματικά μεγαλύτερη ανάγκη. Στην κατεύθυνση αυτή, οι δεσμεύσεις που έχουμε αναλάβει γίνονται πραγματικότητα. 
      Επαναλαμβάνω όμως: για ένα πραγματικά κοινωνικό κράτος, χρειάζεται πραγματικά ισχυρή Οικονομία· χρειάζεται πλήρης δημοσιονομική εξυγίανση·  χρειάζονται αλλαγές και μεταρρυθμίσεις που παράγουν όφελος για όλους· χρειάζονται δύσκολες, επίμονες και υπεύθυνες προσπάθειες, ώσπου να μηδενίσουμε τα ελλείμματα και να μειώσουμε τα χρέη. Ο δρόμος μπροστά μας –το έχω πει και το επαναλαμβάνω- είναι ανηφορικός. Κι αυτό δεν το κρύψαμε ούτε προεκλογικά ούτε στις προγραμματικές δηλώσεις μας. Είναι ένα δύσκολο εγχείρημα, που απαιτεί υπεύθυνες πολιτικές· απαιτεί συνέχιση της μεταρρυθμιστικής στρατηγικής που ξεκινήσαμε. Αυτό είπαμε και αυτό κάνουμε με υπευθυνότητα και αποτελεσματικότητα, με βαθιά συναίσθηση πολιτικής και κοινωνικής ευθύνης. Αφήνουμε στους άλλους το λαϊκισμό και την ανευθυνότητα. Κρατάμε το χρέος της πολιτικής προς τους πολίτες, προς την πατρίδα μας, το χρέος στην κοινωνία, σε όλες τις Ελληνίδες, σε όλους τους Έλληνες. 
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      ΠΡΟΕΔΡΕΥΩΝ (Αναστάσιος Νεράντζης): Εισερχόμεθα στη δεύτερη επίκαιρη ερώτηση πρώτου κύκλου, την με αριθμό 166/6.11.2007 του Βουλευτή του Κομμουνιστικού Κόμματος κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με τις μαθητικές κινητοποιήσεις κλπ.
      Η επίκαιρη ερώτηση του κ. Πρωτούλη σε περίληψη έχει ως εξής:
      «Τα τεράστια προβλήματα της δημόσιας εκπαίδευσης, τα οποία αντιμετωπίζουν οι μαθητές τους «υποκινούν» σε κινητοποιήσεις και αγωνιστικές διεκδικήσεις για το δικαίωμά τους στη μόρφωση, σ’ ένα δωρεάν ενιαίο και δημόσιο σχολείο για αύξηση των δαπανών για την παιδεία.
      Όμως τις τελευταίες μέρες εκδηλώνεται ένας αυταρχικός παροξυσμός από τη μεριά της Κυβέρνησης, αξιοποιώντας κατά κύριο λόγο εισαγγελείς, προϊστάμενους εκπαίδευσης και διευθυντές σχολείων, σε βάρος του μαθητικού κινήματος, των αγωνιζόμενων μαθητών, με στόχο την κατατρομοκράτησή τους και την αποτροπή μαθητικών αγώνων.
      Διευθυντές καλούν την Αστυνομία στα σχολεία, εισαγγελείς οργανώνουν συσκέψεις για την αντιμετώπιση του «εσωτερικού εχθρού», οι απειλές και η τρομοκρατία αποτελούν μόνιμο φαινόμενο.
      Η προώθηση, την ίδια στιγμή, αυταρχικών εσωτερικών κανονισμών στα σχολεία και η ύπαρξη της κατάπτυστης Πράξης Νομοθετικού Περιεχομένου αποδεικνύουν ότι τα συγκεκριμένα φαινόμενα δεν είναι μεμονωμένα, αλλά υλοποιούνται με συγκεκριμένη κατεύθυνση και οδηγίες.
      Ερωτάται ο κύριος Υπουργός:
      1. Αν η Κυβέρνηση θα συνεχίσει τις προσπάθειες καταστολής των μαθητικών κινητοποιήσεων με την επιβολή ουσιαστικά στρατιωτικού νόμου στα σχολεία.
      2.  Αν προτίθεται να καταργήσει την απαράδεκτη Πράξη Νομοθετικού Περιεχομένου που ποινικοποιεί τους μαθητικούς αγώνες και διώκει όποιον αγωνίζεται».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Κύριε συνάδελφε, η υπόθεση της παιδείας είναι εθνικής σημασίας προτεραιότητα για την Κυβέρνηση. Δεν προσφέρεται ως πεδίο κομματικών επιδιώξεων και συνδικαλιστικών συγκρούσεων. Δεν προσφέρεται ως υπόθεση, την οποία μπορεί να προσεγγίζει κανείς με υπερβολές, με αβάσιμους χαρακτηρισμούς και προσβλητικές για την ποιότητα της δημοκρατίας μας τοποθετήσεις. 
      Η Κυβέρνηση γνωρίζει ότι δεν εκδηλώνονται προσπάθειες καταστολής των οποιωνδήποτε μαθητικών κινητοποιήσεων. Η Κυβέρνηση δεν επιδιώκει τέτοιες μεθοδεύσεις και το έχει άλλωστε αποδείξει. Συνεπώς, στην επίκαιρη ερώτησή σας μη χρησιμοποιείτε εκφράσεις, οι οποίες δεν ανταποκρίνονται στην πραγματικότητα και οι οποίες σας εκθέτουν πολιτικά. 
      Είναι γεγονός ότι τις τελευταίες μέρες η εκπαιδευτική κοινότητα –ευτυχώς σε περιορισμένη έκταση- δοκιμάζεται από ακραίες επιλογές. Οι καταλήψεις διαψεύδουν τις προθέσεις όσων ειλικρινά ενδιαφέρονται για τη δημόσια παιδεία και το δέχομαι ότι κι εσείς και όλες οι πτέρυγες της Βουλής, όλοι οι συνάδελφοι Βουλευτές ενδιαφερόμαστε στο ίδιο μέτρο για την καλή πορεία και την πρόοδο της δημόσιας παιδείας. Γιατί το λέω αυτό; Διότι οι καταλήψεις κάθε μέρα αποτελούν πλήγμα στο κύρος, στην αίγλη και στην αξιοπιστία των δημόσιων σχολείων.
      Πράγματι, σε μία συγκεκριμένη χρονική περίοδο είχαν νόημα οι καταλήψεις, όταν ο τόπος στερείτο των αγαθών της ελευθερίας, της δημοκρατίας, της αβίαστης άσκησης των ατομικών και συλλογικών δικαιωμάτων. Στην εποχή μας όχι μόνο δεν έχουν νόημα, διότι λειτουργούν οι δημοκρατικοί θεσμοί και οι θεσμικοί δίαυλοι επικοινωνίας, οι οποίοι οργανώνουν και πραγματώνουν το διάλογο και τη συνεργασία και οδηγούν στην πολιτική ομαλότητα και τη συλλογική πρόοδο, αλλά και λόγω των ημερών δεν εναρμονίζονται και πολύ περισσότερο δεν συγκρίνονται με το νόημα και την αξία της εξέγερσης της νεολαίας την περίοδο των καταλήψεων στη Νομική και το Πολυτεχνείο το 1973. 
      Κάθε μέρα οργανώνουμε, πραγματοποιούμε, υλοποιούμε έναν ανοιχτό και ελεύθερο διάλογο με όλους τους εταίρους της εκπαιδευτικής κοινότητας και επίσης κάθε μέρα η πολιτική ηγεσία βρίσκεται στα σχολεία, χωρίς δημοσιότητα, χωρίς τηλεοπτικές κάμερες και δημοσιογράφους, διότι δεν μας ενδιαφέρει η προβολή, δεν μας ενδιαφέρει η επικοινωνία. Μας ενδιαφέρει η ουσία, το αποτέλεσμα, να φανούμε χρήσιμοι απέναντι στα νέα παιδιά της πατρίδος. 
      Σήμερα, τριάντα τέσσερα χρόνια μετά από τις τότε καταλήψεις είναι πλέον βέβαιο ότι το μέλλον του τόπου δεν το κερδίζουμε με την άγονη αντιπαράθεση, δεν το κερδίζουμε με «τυφλές» αντιδράσεις. Αντίθετα, το μέλλον κερδίζεται στην ανοιχτή αίθουσα διδασκαλίας, στα πανεπιστημιακά αμφιθέατρα, στα επιστημονικά εργαστήρια, στις δράσεις για τον πολιτισμό, στις δράσεις για το περιβάλλον, στις δράσεις για την αναζήτηση μιας καλύτερης ποιότητας ζωής. 
      Εμείς καλούμε εσάς, κύριε συνάδελφε, και όλους τους συναδέλφους της Βουλής να βαδίσουμε μαζί τολμηρά βήματα εμπρός. Αν θελήσετε, μπορούμε να προχωρήσουμε μαζί. Δεν ζητάμε να εγκαταλείψετε την ιδεολογική και πολιτική σας ταυτότητα. Σας ζητάμε να αναγνωρίσετε την πραγματικότητα, τις απαιτήσεις των καιρών και αν το τολμήσετε, είναι βέβαιο ότι μαζί θα κάνουμε τις ίδιες επιλογές.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Το λόγο έχει ο ερωτών Βουλευτής κ. Ιωάννης Πρωτούλης.
      ΙΩΑΝΝΗΣ ΠΡΩΤΟΥΛΗΣ: Κύριε Υπουργέ, ακραίο δεν είναι νέοι άνθρωποι να αγωνίζονται. Ακραίο είναι, εν έτει 2007, παιδιά να κάνουν μάθημα σε λυόμενα, όπως κάνουν επτακόσιοι μαθητές στην Πετρούπολη. Ακραίο είναι, τρεις μήνες μετά την έναρξη της σχολικής χρονιάς σε σχολεία να μην υπάρχουν καθηγητές, σε Αθλητικά Λύκεια να μην υπάρχουν γυμναστές,  σε Μουσικά Λύκεια να μην υπάρχουν μουσικοί, να μην υπάρχουν βιβλία, να υπάρχουν διπλοβάρδιες. Αυτά είναι ακραία φαινόμενα.
      Θέλουμε να ρωτήσουμε το εξής: Με δική σας εντολή αυτή τη στιγμή ορισμένοι διευθυντές, οι ίδιοι πάντα, λειτουργούν αντί για παιδαγωγοί ως παιδονόμοι, καλούν εισαγγελείς να μαζέψουν δεκαπεντάχρονα και δεκαεξάχρονα παιδιά, συνεργάζονται με τους ίδιους πάντα  δήθεν αγανακτισμένους γονιούς; Με δική σας εντολή πηγαίνει η Αστυνομία και περιπολεί έξω από τα σχολεία, τρομοκρατώντας παιδιά που έχουν κάθε δικαίωμα να αντιστέκονται και να υπερασπίζονται το σχολείο τους; 
      Σας καλούμε να δηλώσετε με σαφήνεια εάν είστε υπέρ ή αν θα καταργήσετε την κατάπτυστη πράξη νομοθετικού περιεχομένου, που στο παρελθόν έστειλε δυόμισι χιλιάδες νέα παιδιά στα περιβόητα μαθητοδικεία, επειδή πάλευαν για το δημόσιο και δωρεάν σχολειό. Θα την καταργήσετε; Σας καλούμε να δηλώσετε με σαφήνεια εάν είστε διατεθειμένοι να αντιμετωπίσετε τα σοβαρά προβλήματα που υπάρχουν στο χώρο της παιδείας ή αν  θα ακολουθήσετε το δρόμο της καταστολής, σαν πρόβα τζενεράλε για τους αγώνες που έρχονται και σε άλλα ζητήματα.
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ πολύ για την τήρηση του χρόνου.
      Ο κύριος Υφυπουργός έχει το λόγο για να δευτερολογήσει.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κύριε συνάδελφε, ακραίο είναι ό,τι απαγορεύει στον οποιονδήποτε συμπολίτη μας να ασκεί  τα ατομικά και συλλογικά του δικαιώματα και η πρακτική των καταλήψεων στερεί το δικαίωμα της μόρφωσης σε χιλιάδες μαθητές. Και αποστερεί το δικαίωμα σε μια περίοδο, στην οποία, επαναλαμβάνω, ότι η υψηλή ποιότητα της δημοκρατίας, η αρτιότητα, η πληρότητα των δημοκρατικών μας θεσμών μας επιτρέπει το διάλογο και μας επιβάλει τη συνεργασία. Αυτό είναι που χαρακτηρίζω ακραίο. Ακραία φαινόμενα είναι οι αλυσίδες, τα λουκέτα, η παρεμπόδιση της μόρφωσης, η αυθαιρεσία.
      Αντιθέτως, από την Κυβέρνηση επιδεικνύουμε κατανόηση, ανοχή, διάλογο, συνεννόηση. Και  επιτρέψτε μου να διαψεύσω όλα αυτά τα οποία επικαλείστε. Τους βαρύτατους χαρακτηρισμούς, καλό είναι να τους αποφεύγετε. Δεν συνεισφέρουν στην καλή επικοινωνία και στη συνεργασία μεταξύ όλων μας. 
      Όσον αφορά τα λυόμενα, χτες επισκέφθηκα το πρώτο Ε.Π.Α.Λ. των Άνω Λιοσίων. Είμαι κάθε μέρα στα σχολεία. Έχουμε εικόνα. Εργαζόμαστε για να αντιμετωπίσουμε τα προβλήματα από κοντά. Σημασία έχει ότι δίνουμε τη μάχη για να αντιμετωπίσουμε τα προβλήματα, να βρούμε τις λύσεις, να κάνουμε καλύτερη την ποιότητα της παρεχόμενης εκπαίδευσης. 
      Για όλα τα υπόλοιπα δεν απαντώ, διότι δεν εντάσσονται στην συμπεριφορά μας, στις πρακτικές μας και κυρίως στις αντιλήψεις μας απέναντι στα νέα παιδιά της πατρίδας μας. Συνηθίζουμε –και ορθώς- να χαρακτηρίζουμε την υπόθεση της ελληνικής παιδείας ευαίσθητη, κρίσιμη, καθοριστικής σημασίας για το μέλλον του τόπου. Νομίζω ότι μια κρίση αποδίδει σήμερα πιστά τη βαρύτητα της εκπαίδευσης. Αποτελεί τη βάση για την ανάδειξη και ανάπτυξη του ανταγωνιστικού πλεονεκτήματος της χώρας και μ’ αυτό οφείλουμε να συγκατατεθούμε όλοι και να αγωνιστούμε για να το πετύχουμε, αλλιώς θα μας προσπερνάει η ιστορία, θα μας προσπερνούν οι εξελίξεις και εμείς θα παραμένουμε ακίνητοι στην ιστορία και απλοί θεατές.
      Στο κομβικό αυτό ζήτημα δεν νοούνται απόντες από την υποχρέωση της εκπλήρωσης του χρέους, από την εκπλήρωσης της ευθύνης. Εμείς σας καλούμε να ανταποκριθούμε όλοι μαζί στην πρόκληση των καιρών. Μας ενώνει το μέλλον της νέας γενιάς, ένα μέλλον για το οποίο μπορούμε να είμαστε όλοι αισιόδοξοι, εάν επιδείξουμε εμπιστοσύνη στη δύναμη της συνεργασίας. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Θα συζητηθεί η τέταρτη επίκαιρη ερώτηση με αριθμό 160/6-11-2007 του Βουλευτή του Λαϊκού Ορθόδοξου Συναγερμού κ. Σπυρίδωνος –Άδωνι Γεωργιάδη προς τον Υπουργό Εθνικής Άμυνας, σχετικά με τη διοργάνωση της αεροπορικής επίδειξης «ΑΡΧΑΓΓΕΛΟΣ» κ.λπ.. 
      Το κείμενο της επίκαιρης ερώτησης του κ. Γεωργιάδη έχει ως εξής: 
      «Το 2005 διοργανώθηκε με πρωτοφανή επιτυχία από την Πολεμική Αεροπορία το αεροπορικό σόου «ΑΡΧΑΓΓΕΛΟΣ» στην Τανάγρα. Σύμφωνα με εκτιμήσεις, περισσότερα από διακόσιες χιλιάδες άτομα επισκέφθηκαν την έκθεση, ενώ σε αυτήν συμμετείχαν δεκάδες αποστολές από ξένες χώρες, γεγονός που προέβαλε σημαντικά την Πολεμική Αεροπορία και τη χώρα μας στο εξωτερικό. 
      Λόγω της αθρόας συμμετοχής, αλλά και της μεγάλης προβολής που είχε από τα Μ.Μ.Ε. συνέβαλε ουσιαστικά, ώστε δεκάδες χιλιάδες Έλληνες να γνωρίσουν από κοντά την πολεμική ετοιμότητα και τη δύναμη της Πολεμικής Αεροπορίας. Αυτό συνέβαλε τα μέγιστα στην εμπέδωση ενός κλίματος ασφαλείας των πολιτών, αφού διεπίστωσαν ιδίοις όμμασι τις δυνατότητες της Αεροπορίας μας.
      Πρόσφατα ανακοινώθηκε στο site της Πολεμικής Αεροπορίας ότι δεν θα πραγματοποιηθεί φέτος, με την αιτιολογία των αυξημένων επιχειρησιακών αναγκών. Επίσης, ματαιώθηκε η στατική έκθεση και η πτητική επίδειξη, που είχε προγραμματισθεί για τις 10 και 11 Νοεμβρίου στην Τανάγρα, για λόγους υλικής και ηθικής συμπαράστασης στους πυροπαθείς.
      Συνεπώς, ερωτάται ο αρμόδιος Υπουργός:
      Γιατί δεν θα διοργανωθεί φέτος το αεροπορικό σόου «ΑΡΧΑΓΓΕΛΟΣ», λαμβάνοντας υπ’ όψιν την τεράστια επιτυχία που είχε σε όλους τους τομείς το 2005; Ποιες είναι οι αυξημένες επιχειρησιακές ανάγκες σε σχέση με το 2005 που απαγορεύουν τη διενέργειά της;
      Επίσης, γιατί επικαλείσθε λόγους ηθικής και υλικής συμπαράστασης για την ακύρωση προγραμματισμένης έκθεσης και πτητικής επίδειξης, η οποία συνεισφέρει στη διατήρηση της στενής επαφής του κοινού με την Πολεμική Αεροπορία; Τα χρήματα που θα εξοικονομήσετε, θα δοθούν δηλαδή στους πυροπαθείς και σε ποιους ακριβώς;».
      Στη συγκεκριμένη επίκαιρη ερώτηση θα απαντήσει ο Υφυπουργός Εθνικής Άμυνας κ. Κωνσταντίνος Τασούλας.
      Ορίστε, κύριε Υφυπουργέ, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε  Πρόεδρε, το ότι δεν έγινε φέτος η αεροπορική επίδειξη «ΑΡΧΑΓΓΕΛΟΣ» καθόλου δεν σημαίνει ότι πλήττεται η εικόνα της Πολεμικής Αεροπορίας προς τα έξω.
      Απεναντίας, οι λόγοι, για τους οποίους δεν έγινε η αεροπορική επίδειξη «ΑΡΧΑΓΓΕΛΟΣ», είναι λόγοι οι οποίοι έχουν να κάνουν ακριβώς με καθήκοντα, υποχρεώσεις της Πολεμικής Αεροπορίας και ένα χρέος που έχει έναντι χειμαζομένων συμπολιτών μας. 
      Κύριε συνάδελφε, η επίδειξη «ΑΡΧΑΓΓΕΛΟΣ», που έγινε, πράγματι, με εντυπωσιακή επιτυχία πριν από δύο χρόνια, κρίνεται ότι μπορεί να γίνεται στο Αεροδρόμιο της Τανάγρας, στην 114 Πτέρυγα Μάχης. 
      Αυτήν την εποχή, όμως, η Τανάγρα έχει σοβαρές εργασίες ανακατασκευής του αεροδιαδρόμου της και επίσης, αυτήν την εποχή στο ίδιο Αεροδρόμιο γίνονται οι παραλαβές των MIRAGE 2000 και 2005, με ό,τι αυτό συνεπάγεται για την απασχόληση του προσωπικού, όχι μόνο του στρατιωτικού προσωπικού, αλλά και του προσωπικού εδάφους, διότι πρέπει αυτά τα καινούργια οπλικά συστήματα να ενσωματωθούν με ταχείς και ασφαλείς ρυθμούς στο υπάρχον οπλοστάσιο της Πολεμικής Αεροπορίας.
      Εάν συνδυάσετε αυτούς τους δύο παράγοντες σημαντικής απασχολήσεως του χώρου και των προσώπων με το γεγονός ότι ο μόνος κατάλληλος χώρος ήταν της Τανάγρας –διότι πρέπει να σας πω ότι αναζητήθηκε η λύση της Ανδραβίδας, αλλά εκρίθη ότι οι χώροι είναι ανεπαρκείς προς τούτο- θα καταλάβετε ότι ο λόγος ματαιώσεως αυτής της αεροπορικής επιδείξεως έχει να κάνει με θέματα που άπτονται των αναγκών της Πολεμικής Αεροπορίας και όχι με μία αμέλεια περί του να φροντίσουμε, να διαφημίσουμε το πράγματι αξιόλογο έργο της Πολεμικής Αεροπορίας.
      Είναι, συνεπώς, λόγοι υπηρεσιακών αναγκών, λόγοι ευρύτατης αναμείξεως της Πολεμικής μας Αεροπορίας στην πρωτοφανή περιπέτεια των καταστροφικών πυρκαγιών που μόλις πέρασε πρόσφατα και καμμία άλλη αιτία, που έχει να κάνει με το ότι -ας πούμε- δεν μας ενδιαφέρει το κύρος ή το γόητρο της Πολεμικής Αεροπορίας, δεν συντρέχει προς αυτήν την κατεύθυνση.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει ο ερωτών Βουλευτής κ. Γεωργιάδης.
      ΑΔΩΝΙΣ-ΣΠΥΡΙΔΩΝ ΓΕΩΡΓΙΑΔΗΣ: Κύριε Πρόεδρε, κύριε Υπουργέ, ευχαριστώ πάρα πολύ για την απάντηση που μου δώσατε. Όμως, θα πρέπει να σας πω ότι αρχίζω να μην αντιλαμβάνομαι πώς λειτουργεί το σύστημα. Όταν κάνω μία ερώτηση, θέλω μία συγκεκριμένη απάντηση. Και το κυριότερο είναι ότι θέλω μία συγκεκριμένη απάντηση εντός της Αιθούσης. Γιατί την περασμένη φορά, που ήμασταν πάλι, εδώ μαζί, για ένα προς τρία στους αξιωματικούς, άλλα είπατε εδώ άλλα έγραψαν οι εφημερίδες. Και όταν πήγα να ρωτήσω «πού είδατε αυτήν την απάντηση που γράφετε του κ. Τασούλα;», μου είπαν «μα, μας τα είπε στο κυλικείο της Βουλής».
      Παρακαλώ πολύ, λοιπόν, στη δευτερολογία σας να μου απαντήσετε: Δεν έγινε φέτος, σχεδιάζεται να γίνει του χρόνου, του παραχρόνου, έχετε κάποια πρόβλεψη ή την καταργείτε; 
      Πρέπει δε να σας πω ότι έχει πολύ μεγάλη σημασία η αεροπορική επίδειξη «ΑΡΧΑΓΓΕΛΟΣ» και για την προβολή της Πολεμικής μας Αεροπορίας και κυρίως για την εμπέδωση ενός συστήματος ασφαλείας των Ελλήνων πολιτών, οι οποίοι γνωρίζουν ότι η Πολεμική μας Αεροπορία σήμερα είναι η αιχμή του δόρατος που δίνει κάθε μέρα μάχη στο Αιγαίο.
       Από την ενημέρωση που μου έρχεται για τις παραβιάσεις, διάβασα στην εφημερίδα «ΤΟ ΒΗΜΑ της Κυριακής», ότι διατάξατε λέει έρευνα, γιατί είπα μέσα στη Βουλή ότι λαμβάνω τις αναχαιτίσεις. Θα ήθελα μια απάντηση και σε αυτό. Σας διαβεβαιώνω, λοιπόν, ότι τις λαμβάνω. Προχθές είχαμε δεκαπέντε σχηματισμούς τουρκικούς. Σαράντα τρία τουρκικά αεροσκάφη παραβίαζαν τον εθνικό εναέριο χώρο. Είκοσι παραβάσεις, δώδεκα παραβιάσεις, δώδεκα οπλισμένα τουρκικά αεροσκάφη στο Αιγαίο. Άρα, οι αεροπόροι μας δίνουν μάχη. Άρα, ο λαός μας πρέπει να ξέρει, είναι η αεροπορική εταιρεία σε θέση να ανταπεξέλθει σ’ αυτήν τη μάχη; Γι’ αυτό συμβάλλει ο «ΑΡΧΑΓΓΕΛΟΣ».
       Διαβάζω εδώ από τις ανακοινώσεις του τότε Υπουργού, του κ. Σπηλιωτόπουλου –δικός σας Υπουργός  ήταν, για την Κυβέρνηση Καραμανλή μιλούσε- τα εξής: «τα οφέλη από τη διοργάνωση της επίδειξης «ΑΡΧΑΓΓΕΛΟΣ 2005». Έλεγε, λοιπόν, τότε ο δικός σας Υπουργός, θέλοντας να πει πόσο σπουδαία δουλειά κάνει η Κυβέρνηση Καραμανλή, ότι είναι αδύνατον να αποτιμηθούν μόνο σε οικονομικά μεγέθη. Τέτοιες εκδηλώσεις διαφημίζουν ποικιλοτρόπως τη χώρα μας κ.λπ..  Όταν λοιπόν έρχεται ο δικός σας Υπουργός  και λέει για τη δική σας Κυβέρνηση ότι αυτό το οποίο κάνετε είναι τόσο πολύ σπουδαίο, έρχεσθε εσείς τώρα και το καταργείτε;
      Σας παρακαλώ πολύ θέλω μια συγκεκριμένη απάντηση. Θα κάνετε ξανά αυτή την άσκηση και αν ναι, πότε; Και παρακαλώ πολύ να δω στα Πρακτικά της Βουλής τα χρήματα που θα εξοικονομήσετε, όπως λέτε στο site, από την ακύρωση της Αττικής Εκθέσεως, της Πτητικής, σε ποιους πυροπαθείς θα δοθούν; Θέλω να πάρω τα Πρακτικά της Βουλής για να ελέγξω ότι όντως τα χρήματα που εξοικονομείτε, πάνε στους πυροπαθείς. Γιατί αν δεν πάνε στους πυροπαθείς, κύριε  Υπουργέ, πάει να πει ότι χρησιμοποιείτε την ευαισθησία του ελληνικού λαού για τους πυροπαθείς, για να πάρετε τα χρήματα για άλλους λόγους. Εφόσον, λοιπόν, είπατε ότι δεν θα κάνετε την άσκηση για να δώσετε τα χρήματα στους πυροπαθείς, θέλω στα Πρακτικά της Βουλής τον κατάλογο των πυροπαθών, να δούμε σε ποιους πυροπαθείς, για να πάμε να τους βρούμε και να ελέγξουμε, αν αυτό που λέτε είναι αλήθεια ή όχι.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης): Ο Υφυπουργός, κ. Τασούλας, έχει το λόγο για να δευτερολογήσει.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε  Πρόεδρε, το σύστημα που διερωτάσθε πώς δουλεύει, είναι κάτι το οποίο ο καθένας το ανακαλύπτει, διότι είναι και πώς τα βλέπετε τα πράγματα. Ας πούμε, παρατηρώ ότι έχετε μία μεγάλη ευπιστία προς αυτά τα δημοσιεύματα των εφημερίδων. Εγώ, επειδή μου έχετε πει ότι είσθε και φιλόλογος, θα σας πω ότι καλό θα είναι, να ακολουθούμε αυτήν την αρχαία προτροπή «νάφε και μέμνησ’ απιστάν», να είσθε νηφάλιος και να θυμάστε να είσθε δύσπιστος!
      ΑΔΩΝΙΣ-ΣΠΥΡΙΔΩΝ ΓΕΩΡΓΙΑΔΗΣ: Άρα το διαψεύδετε.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Και όχι να λέτε εδώ, επειδή το έγραψε μια εφημερίδα, ότι σώνει και καλά ισχύει.
      Εάν, λοιπόν, ξεπεράσουμε αυτή τη σύσταση που βοηθάει στο να καταλάβει κάποιος και πώς δουλεύει και το σύστημα, θα σας πω ότι η Πολεμική Αεροπορία, επειδή, ακριβώς, έχει τις αναχαιτίσεις τις περισσότερες τον τελευταίο καιρό που κάνει, είναι και αυτός ένας λόγος που επιτείνει την καταπόνηση του προσωπικού εις την οποία προσθέτουμε και την προετοιμασία στα νέα MIRAGE, εις την οποία προσθέτουμε και την ανακατασκευή του αεροδιαδρόμου της Τανάγρας, για να οδηγηθούμε στο γιατί δεν κάναμε φέτος, όχι την άσκηση «ΑΡΧΑΓΓΕΛΟΣ», αλλά το show, όπως λέτε και εσείς στην ερώτησή σας, την επίδειξη ελληνιστί «ΑΡΧΑΓΓΕΛΟΣ», η οποία είναι χρήσιμη, αλλά είναι χρησιμότερες οι παραλαβές των νέων MIRAGE, είναι χρησιμότερη η ανακατασκευή του αεροδιαδρόμου, είναι χρησιμότερες οι επτάμισι χιλιάδες ώρες πτήσεων που έχει η Αεροπορία μας από την έναρξη της αντιπυρικής περιόδου -1η Μαΐου ίσαμε τώρα- είναι χρησιμότερες οι χίλιες πεντακόσιες ώρες πτήσεων που είχαμε την επίμαχη περίοδο της καταστροφικής φωτιάς από τα τέλη Αυγούστου, έως αρχάς Σεπτεμβρίου. Αυτοί οι λόγοι οδήγησαν στο να μη γίνει φέτος αυτή η αεροπορική επίδειξη και αντ’ αυτής έχουμε μία επίταση δραστηριότητος, η οποία είναι πιο ωφέλιμη και πιο χρήσιμη για την Πολεμική Αεροπορία από αυτήν την επίδειξη, η οποία δεν καταργείται. Δεν έγινε φέτος λόγω των ειδικών συνθηκών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Επειδή είμαι βέβαιος ότι όλα αυτά έχουν να κάνουν με το ότι κήδεσθε των Ενόπλων Δυνάμεων και επειδή είναι ευχάριστο να απαντά κάποιος σε κηδόμενους των Ενόπλων Δυνάμεων, θέλω να σας πω ότι γι’ αυτό ακριβώς το λόγο η Κυβέρνηση, η οποία αντιμετώπιζε την απίστευτη δημοσιονομική στενότητα …
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ πολύ, επειδή υπάρχει κίνδυνος να κηδεύσουμε το χρόνο τώρα, κύριε Υφυπουργέ, να τελειώνετε. 
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): …που περιέγραψε ο κύριος Πρωθυπουργός, δίνει στις Ένοπλες Δυνάμεις την εισοδηματική και την εφ’ άπαξ αύξηση στο μισθό βάσεως του Ανθυπολοχαγού. Έτσι φθάνει να έχουν αύξηση 11,5%, από 1 Ιανουαρίου 2008, τα στελέχη των Ενόπλων Δυνάμεων, η οποία σε ετήσια βάση είναι δημοσιονομικό κόστος, αλλά ευπρόσδεκτο κόστος, 350.000.000 ευρώ, ώστε να βελτιωθούν οι αποδοχές τους, να βελτιωθεί η απόδοσή τους και αυτό είναι ένα δείγμα του ενδιαφέροντος της Κυβέρνησης γι’ αυτά τα στελέχη που και σεις και όλοι μας νοιαζόμαστε εδώ σ’ αυτήν την Αίθουσα. 
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ, κύριε Υφυπουργέ. 
      Επίκαιρες ερωτήσεις δεύτερου κύκλου:
      Η δεύτερη με αριθμό 165/6.11.07 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου, προς τους Υπουργούς Δικαιοσύνης και Αγροτικής Ανάπτυξης και Τροφίμων, σχετικά με τις καταδίκες αγροτών στην Αιγιαλεία κ.λπ., διαγράφεται. 
      Τρίτη είναι η με αριθμό 169/6.11.07 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την αντιμετώπιση του προβλήματος της λειψυδρίας στην Ιεράπετρα κ.λπ.. 
      Η επίκαιρη ερώτηση του κ. Δραγασάκη έχει ως εξής:
      «Τα τελευταία χρόνια ο Νομός Λασιθίου και ιδιαίτερα η περιοχή της Ιεράπετρας στην Κρήτη δοκιμάζεται από λειψυδρία και απειλείται σοβαρά από ερημοποίηση, με δραματικές επιπτώσεις στις αγροτικές καλλιέργειες οπωροκηπευτικών και στις εξαγωγές αγροτικών προϊόντων εκτός εποχής. 
      Από την ημέρα κατασκευής του φράγματος Μπραμιανών δεν έχουν ολοκληρωθεί τα συμπληρωματικά έργα που απαιτούνταν και αναφέρονταν στην αρχική μελέτη για την ενίσχυση της ομαλής παροχής άρδευσης της περιοχής, με αποτέλεσμα το 70% των βρόχινων υδάτων να καταλήγει στη θάλασσα. Η πραγματοποίηση των έργων αυτών, μαζί με την κατασκευή φράγματος στο τοπικό διαμέρισμα του Αγίου Ιωάννη, με ήδη ολοκληρωμένη τη μελέτη του, θα μπορούσαν να αποτελέσουν μια μερική λύση του προβλήματος, της έλλειψης νερού στην Ιεράπετρα. 
      Η Ομοσπονδία Αγροτικών Συλλόγων Λασιθίου, πέραν των ανωτέρω, θεωρεί ότι και η υιοθέτηση τεχνικών αφαλάτωσης θαλασσινού νερού, ακολουθώντας το παράδειγμα άλλων χωρών της Μεσογείου, όπως η Μάλτα και η Κύπρος, θα οδηγούσε στην οριστική λύση του προβλήματος και προτείνει τη δημιουργία εργοστασίου που θα ενταχθεί σε αναπτυξιακό πρόγραμμα για να λάβει τις απαιτούμενες χρηματοδοτήσεις. 
      Ερωτούνται οι κ.κ. Υπουργοί:
      Θα προχωρούσαν στην άμεση χρηματοδότηση των τεσσάρων γεωτρήσεων ώστε να αντιμετωπιστεί ο κίνδυνος να μείνουν οι καλλιέργειες χωρίς νερό το αμέσως επόμενο διάστημα; Θα παρέμβουν για να υλοποιηθούν επιτέλους και με ποιο χρονοδιάγραμμα τα συμπληρωματικά έργα που απαιτούνται για την αποτελεσματικότερη απόδοση του φράγματος Μπραμιανών; Θα προχωρήσουν στη δημιουργία φράγματος στον Άγιο Ιωάννη; 
      Έχουν πραγματοποιηθεί μελέτες για δημιουργία εργοστασίου αφαλάτωσης θαλάσσιου νερού, φυσικά με τήρηση όλων των περιβαλλοντικών όρων και ποια είναι τα συμπεράσματά τους; Θα προχωρήσουν άμεσα στο σχεδιασμό για τη διαχείριση των νερών σε τοπικό επίπεδο αλλά και σε ολόκληρη την Κρήτη; Το υπάρχον νομοθετικό πλαίσιο καλύπτει την περίπτωση χρήσης αφαλατωμένου νερού για άρδευση;».
      Στην επίκαιρη ερώτηση του κυρίου συναδέλφου, θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ο αγαπητός συνάδελφος φέρνει στην επικαιρότητα ένα θέμα, που κατ’ εξοχήν απασχολεί τη διεθνή κοινότητα, με τα φαινόμενα της απερημοποίησης και της έλλειψης γενικά υδάτινων πόρων, αλλά πάνω απ’ όλα αναδεικνύει το πρόβλημα μιας ευαίσθητης γεωγραφικά περιοχής, όπως είναι η Κρήτη, για την οποία οφείλει να ομολογήσει κάποιος ότι τα είκοσι προηγούμενα χρόνια δεν έτυχε καμμίας απολύτου φροντίδας και στην κυριολεξία –χωρίς να είναι μηδενιστική αυτή η άποψη, είναι απλώς μια ιστορική καταγραφή, διαχρονική- δεν έγινε ούτε ένα έργο υδρονομικής αντιλήψεως ή οποιασδήποτε άλλης μορφής διαχείρισης υδάτινων πόρων, που να έχει τουλάχιστον κάποια αξία και για τους αγρότες, αλλά και γενικότερα για την ευρύτερη περιοχή. 
    Για το φράγμα Μπραμιανών είναι δεδομένη η οριστική μελέτη των υφισταμένων υδροληψιών Μύρτου και Καλαμαθιανού. Δημοπρατήθηκε από την Περιφέρεια της Κρήτης, κόστους 1.000.000 ευρώ, με τον τίτλο «Κατασκευή φράγματος Μπραμιανού-συναφή έργα ενίσχυσης». Ο αγαπητός συνάδελφος εκφράζει την ανησυχία του για το συγκεκριμένο ταμιευτήρα. Θέλω δε να του γνωρίσω ότι και στο Δήμο Ιεράπετρας, στην ευρύτερη περιοχή, γίνονται μελέτες εγγειοβελτιωτικών έργων και έχουν ολοκληρωθεί αυτήν τη στιγμή και οι τοπογραφικές μελέτες και οι γεωτεχνικές και οι γεωλογικές, αλλά και η περιβαλλοντική προκαταρκτική εκτίμηση και αξιολόγηση. Υπάρχει δε αυτήν τη στιγμή έτοιμη η προμελέτη για το φράγμα Μύρτου και αυτή η διαδικασία έχει να κάνει με την ενίσχυση των υδροληψιών του φράγματος των Μπραμιανών. 
    Στο Νομό Λασιθίου, από έργα αγροτικής αντίληψης ιδίως, κύριε συνάδελφε, θα έλεγε κάποιος ότι γίνεται κάτι το οποίο, όχι απλώς δεν  ξανάγινε, αλλά σίγουρα επικροτείται. Θα έλεγε κάποιος ότι είναι μια ευτυχής συγκυρία, τουλάχιστον η διαδικασία και ο δρόμος που ακολουθείται για τον τελικό στόχο υλοποίησης πολλών, μα πάρα πολλών έργων, όπως η λιμνοδεξαμενή της περιοχής Σητείας, κόστους 3.000.000 ευρώ, διακοσίων εβδομήντα πέντε χιλιάδων κυβικών μέτρων και το φράγμα Λιθίνων. Αυτήν τη στιγμή γίνεται στο τμήμα σχεδιασμού και μελετών της Νομαρχιακής Αυτοδιοικήσεως του Νομού Λασιθίου μελέτη, με κόστος 12.000.000 ευρώ, για δώδεκα χιλιάδες στρέμματα άρδευση. 
    Όσον αφορά τώρα τις γεωτρήσεις, πρέπει κάποιος να καταθέσει εδώ, στην Αντιπροσωπεία, το γενικότερο προβληματισμό που υφίσταται γύρω από το θέμα της αξιοποίησης των γεωτρήσεων. Ήδη μπορώ να γνωστοποιήσω στο Σώμα και στον κύριο συνάδελφο ότι μια γεώτρηση έχει εμπλουτιστεί, έχει διορθωθεί για να λειτουργήσει και βρίσκεται στην τελική φάση, μάλλον, στην αποφασιστική διαδικασία, κατά την εκτίμηση του Γενικού Γραμματέα της Περιφέρειας Κρήτης, η υλοποίηση πέντε νέων γεωτρήσεων στην περιοχή, αλλά με όλη αυτή, αν το θέλετε, τη σκεπτικιστική διαδικασία, που πρέπει κάποιος να την καταθέσει. 
    Στο τελευταίο δε ερώτημα για το σχεδιασμό ή την ύπαρξη διαδικασιών για την αφαλάτωση, τη χρήση της μεθόδου της αφαλάτωσης, βεβαίως και υπάρχει αυτή η διαδικασία εν κινήσει στην ευρύτερη περιοχή της Κρήτης. Στη συγκεκριμένη περιοχή, δεν μπορεί κάποιος να μιλήσει για κάποιο συγκεκριμένο έργο. Ήδη έχει ξεκινήσει, όμως, ένα έργο να λειτουργεί στο Ηράκλειο, αλλά με όλη εκείνη τη φροντίδα –ξέρετε- και την ένσταση που μπορεί να υπάρχει για την προστασία των περιβαλλοντικών όρων που πρέπει να τηρηθούν. 
    Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Βουλευτής κ. Δραγασάκης.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ευχαριστώ τον Υπουργό για την αναγνώριση του προβλήματος, διότι πράγματι και εγώ προσωπικά έχω κάνει ερωτήσεις εδώ και δεκαετίες γύρω απ’ αυτό το πρόβλημα. 
    Κύριε Υπουργέ, επειδή είστε καινούργιος στη συγκεκριμένη θέση, εγώ θα ήθελα να σας κάνω μια πρακτική πρόταση, αν μπορείτε να δεσμευθείτε. Σας προτείνω να πάτε στην Ιεράπετρα, να οργανώσετε με την πρώτη ευκαιρία ένα ταξίδι, συνολικά βεβαίως στην περιοχή. Μιλάω τώρα για την Ιεράπετρα, επειδή αυτό είναι το θέμα. Και αυτό για τον εξής λόγο: Το φράγμα για το οποίο μιλάμε, δεν είναι μια συμπληρωματική πηγή άρδευσης. Είναι η μόνη πηγή άρδευσης, σ’ ένα βαθμό και ύδρευσης. Άρα, αν στερέψει αυτό το φράγμα, καταστρέφεται η περιοχή. 
    Σας επισημαίνω –και εσείς το είπατε- ότι όλη η ανατολική Κρήτη είναι πολύ ξερή. Άρα, το πρόβλημα είναι «στην εντατική», να το πω έτσι. Γι’ αυτό λέω ότι η επιτόπια παρουσία σας και η συνεργασία με τους τοπικούς φορείς, που έχουν συνεργασία ανεξάρτητα από κόμμα και παράταξη, θα βοηθήσει να αποκτήσετε άμεση αντίληψη, διότι δεν το είπατε, αλλά θα το πω εγώ, υπάρχει εδώ και μια διελκυστίνδα αρμοδιοτήτων ανάμεσα στο Υπουργείο Αγροτικής Ανάπτυξης και το Υ.ΠΕ.ΧΩ.Δ.Ε.. Σε πολλά θέματα το πρόβλημα μένει μετέωρο ανάμεσα στα δύο Υπουργεία. Εμείς θα θέλαμε το Υπουργείο Αγροτικής Ανάπτυξης, επειδή είναι αγροτική η περιοχή, να έχει κάποιου είδους συνολικότερη ευθύνη. Αυτό, όμως, αφορά εσάς. 
      Άρα, συνοψίζω, εάν θέλετε να τα κάνουμε πιο συγκεκριμένα τα θέματα. Οι γεωτρήσεις κ.λπ. είναι τα άμεσα, είναι οι ασπιρίνες. Τα βασικά είναι τα συμπληρωματικά έργα για το φράγμα, που είναι τα προφράγματα και οι νέοι προσαγωγοί από τους Μύθους και την Καλαμαύκα, όπως σας είπαν και οι υπηρεσίες. Το δεύτερο είναι να μπει μπροστά το άλλο μικρό φράγμα στο χωριό Άγιος Ιωάννης και το πιο μακροχρόνιο έργο είναι η μελέτη της αφαλάτωσης. Εκεί υπάρχουν νερά υφάλμυρα και ενδεχομένως η αφαλάτωση, εάν στηριχθεί και σε αιολική ενέργεια, να προκύψει και ως οικονομικά βιώσιμο έργο, βεβαίως με τις αναγκαίες επιδοτήσεις.
      Τώρα αυτό που θέλω εγώ να μου πείτε, είναι αν θα ενταχθούν οι αναγκαίες πιστώσεις στον προϋπολογισμό του 2008, διότι τώρα καταρτίζεται ο προϋπολογισμός. Εν πάση περιπτώσει, πείτε μας πού βρίσκονται τα θέματα αυτά, δηλαδή η ένταξη των πιστώσεων για τα έργα για τα οποία και εσείς, απ’ ό,τι είδα, συμφωνείτε ως προς την αναγκαιότητά τους.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε Δραγασάκη.
      Το λόγο έχει ο Υφυπουργός κ. Κιλτίδης, για να δευτερολογήσει.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ειλικρινά δεν μπορεί κάποιος να διαφωνήσει για ένα θέμα, το οποίο έχει αναδειχθεί ιστορικά. Είναι χειροπιαστό πρόβλημα για τη συγκεκριμένη περιοχή και την ευρύτερη περιοχή της Κρήτης.
      Εγώ εκείνο το οποίο ζητώ, αγαπητέ συνάδελφε, είναι να αναγνωριστεί, γιατί η πολιτική είναι ένα συγκριτικό μέγεθος, η μεγάλη μέριμνα, η έντονη, αν το θέλετε, ανησυχία, η οποία έχει εκφραστεί εδώ και τρία χρόνια τουλάχιστον, για τη συγκεκριμένη περιοχή και για την ευρύτερη περιοχή της Κρήτης. Είναι πολύ μεγάλα έργα, τουλάχιστον, δώδεκα μεγάλα έργα, ύψους 200.000.000 ευρώ έναντι δύο, σε όλη τη μακρόχρονη προηγούμενη διαδρομή που είχαν αξιολογηθεί να γίνουν. Σαράντα εννέα μεγάλα ή μικρά και μεσαία έργα διαχείρισης υδάτινων πόρων, κόστους 13.000.000 ευρώ γίνονται αυτήν τη στιγμή σε όλους τους δήμους από το πρόγραμμα Αγροτική Ανάπτυξη και Ανασυγκρότηση της Υπαίθρου 2000-2006.
      Εκείνο για το οποίο μπορώ να σας διαβεβαιώσω και προφανώς δέχομαι αυτήν την προτροπή σας -ήδη και ως νέος Υφυπουργός έχω επισκεφθεί την περιοχή των Χανίων, ο Υπουργός δε πρόσφατα ήταν στην περιοχή του Ηρακλείου και θα ακολουθήσει και δική μου επίσκεψη εκεί- είναι ότι μέσα στις προθέσεις μας στο εγγύς μέλλον, μετά την ολοκλήρωση αυτής της καταγραφής των τραγικών συνεπειών από τις πυρκαγιές, προπάντων στις δασικές περιοχές, είναι το να ακολουθήσει μία τέτοια επίσκεψη -και δική μου- στην ευρύτερη περιοχή του Λασιθίου. 
      Εκείνο το  οποίο θέλω να σας διαβεβαιώσω, είναι ότι το φράγμα του Αγίου Ιωάννου είναι εντεταγμένο στην τέταρτη προγραμματική περίοδο. Είναι ξεκάθαρο, είναι από τις προτεραιότητες του Υπουργείου. Είναι ένα πολύ μεγάλο έργο, που αφορά δώδεκα χιλιάδες περίπου στρέμματα κόστους 12.000.000 ευρώ. Νομίζω ότι για την περιοχή είναι κάτι το οποίο ξεπερνά τις προσδοκίες, τις χρονικές και αυτές οι οποίες κατά το παρελθόν υπήρχαν στην περιοχή. 
      Εκείνο το οποίο έγινε σε μένα αντιληπτό, κύριε συνάδελφε και οφείλω να το καταθέσω -γιατί πρέπει να είμαστε στην κυριολεξία ειλικρινείς- από την  ενημέρωση η οποία υπήρχε από όλες τις υπηρεσίες -και από το Υ.ΠΕ.ΧΩ.Δ.Ε. και από τη Γραμματεία της Περιφέρειας- είναι ότι στην κυριολεξία αυτή η ανησυχία, την οποία εκφράζετε εσείς, απασχολεί  αυτήν τη στιγμή όλους, τα δύο Υπουργεία, το Υ.ΠΕ.ΧΩ.Δ.Ε. και το Υπουργείο Αγροτικής Ανάπτυξης και Τροφίμων, αλλά προπάντων το Γενικό Γραμματέα και την Περιφέρεια της Κρήτης. Από τα ενημερωτικά σημειώματα που έλαβα, για να τα καταθέσω στην Εθνική Αντιπροσωπεία σήμερα, βλέπω ότι υπάρχει στην κυριολεξία όχι ένας εφησυχασμός, αλλά μία ανησυχία όλων και νομίζω ότι θα δοθεί η λύση που πρέπει να δοθεί για τους ανθρώπους αυτής της περιοχής. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ πολύ, κύριε Υφυπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις με θέματα: α. «Οι Έλληνες στη Διασπορά 15ος-21ος αι.» και β. «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα ένας μαθητές και μαθήτριες και δύο συνοδοί-καθηγητές από το Ιδιωτικό Γενικό Λύκειο Ζηρίδη.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τελευταία είναι η τέταρτη, η με αριθμό 162/6.11.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εθνικής Παιδείας και Θρησκευμάτων, σχετικά με τις μετεγγραφές φοιτητών προερχομένων από τρίτεκνες και πολύτεκνες οικογένειες κ.λπ..
      Η επίκαιρη ερώτηση του κ. Ροντούλη έχει ως εξής: 
      «Το οξύτατο δημογραφικό πρόβλημα που αντιμετωπίζει η Ελλάδα είναι πανθομολογούμενο. Με ρυθμό γεννήσεων 0.9, η χώρα μας σταθερά μετατρέπεται σ’ ένα θύλακα γερόντων, αφού οι κούνιες, όπως χαρακτηριστικά λέγεται, είναι λιγότερες από τα φέρετρα. 
      Εμφανώς, το δημογραφικό είναι ένα ζήτημα πολλαπλών διαστάσεων, καθώς επηρεάζει τις αντοχές του ασφαλιστικού συστήματος, την αμυντική επάρκεια, τις δυνατότητες εκσυγχρονισμού του κράτους και της οικονομίας γενικότερα. 
      Παρ’ όλα αυτά, όμως, η πολιτεία συνεχίζει να κωφεύει στις εκκλήσεις που απευθύνουν αξιόπιστοι δημογράφοι για την επείγουσα λήψη αποτελεσματικών μέτρων και κινήτρων αντιμετώπισης του πληθυσμιακού κατήφορου της χώρας. 
      Έτσι, αντί να δώσει στους Έλληνες διευρυμένες δυνατότητες τεκνοποίησης, το ελληνικό κράτος φτάνει στο σημείο να «τιμωρεί» τους πολίτες που κυριολεκτικά αιμοδοτούν το πληθυσμιακό δυναμικό, δηλαδή τους πολύτεκνους και τρίτεκνους.
      Χαρακτηριστικό παράδειγμα είναι η αντιμετώπιση που επιφυλάσσει στους πολύτεκνους-τρίτεκνους γονείς και τα τέκνα αυτών που ως απόφοιτοι των ΕΠΑ.Λ. (Τ.Ε.Ε.) και των εσπερινών λυκείων εισάγονται στην τριτοβάθμια εκπαίδευση με ειδικές διατάξεις. 
      Σύμφωνα με τις απαράδεκτες κείμενες διατάξεις, λοιπόν, οι προαναφερόμενοι γονείς και τα τέκνα τους δεν δικαιούνται μετεγγραφής σε ιδρύματα τριτοβάθμιας εκπαίδευσης που είναι πλησιέστερα στον τόπο κατοικίας τους, υφιστάμενοι πλείστα όσα προβλήματα από την κατάσταση αυτή. 
      Επειδή οι μετεγγραφές αρχίζουν από την 1/11 και τελειώνουν στις 15 του ιδίου μηνός, ερωτάται ο αξιότιμος κύριος Υπουργός:
1. Πού οφείλεται η αρνητική αυτή συμπεριφορά της πολιτείας έναντι των προαναφερόμενων τριτέκνων-πολυτέκνων;
2. Πώς προτίθεται το Υπουργείο να επιλύσει το πρόβλημα αυτό που ταλαιπωρεί εκατοντάδες οικογένειες άνευ ουσιαστικού λόγου και αιτίας;»
      Στη συγκεκριμένη επίκαιρη ερώτηση θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος. 
      Ορίστε, κύριε Υφυπουργέ, έχετε το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Κύριε συνάδελφε, κατ’ αρχήν σας επαινώ για την άψογη διατύπωση της επίκαιρης ερωτήσεως. Θέλω να απαντήσω, όμως, αρχίζοντας από την εφαρμογή του ν. 3282/2004, ο οποίος στο άρθρο 1, παράγραφος 1 εξαιρεί από τη γενική απαγόρευση των μετεγγραφών, τις οικογένειες με τρία παιδιά. Αυτό ακριβώς αποδεικνύει το ενδιαφέρον της Κυβέρνησης, τις επιλογές της Κυβέρνησης να στηρίξουμε γενικότερα το θεσμό της ελληνικής οικογένειας, την κοινωνική συνοχή και βεβαίως, το ενδιαφέρον μας για τις τρίτεκνες οικογένειες και για λόγους εθνικούς τους οποίους υπαινίσσεσθε. Θέλω, επίσης, να σημειώσω ότι, αν σήμερα συζητάμε για τις τρίτεκνες οικογένειες, αυτό οφείλεται στη Νέα Δημοκρατία, στον Καραμανλή, στις δεσμεύσεις τις οποίες ανέλαβε απέναντι στις τρίτεκνες οικογένειες. 
      Και θέλω επίσης να σημειώσω ότι σε λίγες εβδομάδες με την 1η του έτους γίνεται πράξη η κορυφαία επιλογή, η οποία επιβαρύνει τον προϋπολογισμό, δηλαδή, η καταβολή του επιδόματος στις τρίτεκνες οικογένειες, μάλιστα σε μία περίοδο, όπως προηγουμένως είχαμε την ευκαιρία να ακούσουμε από τον ίδιο τον Πρωθυπουργό, που η δημοσιονομική διαχείριση γίνεται κάτω από εξαιρετικά δυσμενείς συνθήκες, αν λάβει κανείς υπόψη ότι 34.000.000.000 ευρώ για δάνεια και τόκους από διαχείριση των προηγούμενων κυβερνήσεων, παρελθόντων ετών, καταβάλλονται κατ’ έτος από την Κυβέρνηση, από τους Έλληνες φορολογούμενους και δυσχεραίνουν τη δυνατότητα των επιλογών μας και τη δυνατότητά μας να φανούμε περισσότερο γενναιόδωροι. Τέλος, και αυτό, αν το συγκρίνετε, βεβαίως, με το γεγονός ότι για επτά χρόνια από την Ευρωπαϊκή Ένωση θα εισπράξει η χώρα μας 22.000.000.000 ευρώ, γίνεται εύκολα αντιληπτό ότι μιάμιση φορά επάνω, 150% του συνολικού ποσού της Ευρωπαϊκής Ένωσης, το καταβάλλουν μέσα σ’ ένα χρόνο οι Έλληνες φορολογούμενοι για δάνεια και τόκους. 
      Κατά τα άλλα, η Κυβέρνηση εφαρμόζει τους νόμους. Αυτό πρέπει να κάνει και αυτό κάνει και η διοίκηση. Ο ένας νόμος είναι αυτός στον οποίο αναφέρθηκα και επίσης ο ν. 3404, ο οποίος εξειδικεύει, γνωστοποιεί και υποχρεώνει οι φοιτητές που εισάγονται στην τριτοβάθμια εκπαίδευση από τις ειδικές κατηγορίες να μην εμπίπτουν στις διατάξεις αυτές. 
      Άλλωστε έχουμε και τη γνωμοδότηση του Νομικού Συμβουλίου του κράτους, το Μάιο του 2007, την οποία η Κυβέρνηση και η προκάτοχος Υπουργός, η κ. Γιαννάκου έχει κάνει αποδεκτή. 
      Καταλήγοντας, θέλω να πω ότι εμείς και ευαισθησία έχουμε και πιστεύουμε στην προοπτική της ελληνικής κοινωνίας, του ελληνικού λαού με τη στήριξη των πολύτεκνων και τρίτεκνων οικογενειών και νομίζω ότι σε πνεύμα καλής θελήσεως θα αναγνωρίσετε και εσείς το ενδιαφέρον αυτό, αλλά και τα πολλά μέτρα που έχουν παρθεί για τη στήριξη της τρίτεκνης οικογένειας. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. 
      Το λόγο έχει ο ερωτών Βουλευτής κ. Ροντούλης, στο οποίο εναπόκειται να δικαιώσει την παρατήρηση του κ. Υφυπουργού, ότι δηλαδή ο λόγος του θα είναι συνέχεια της γραφίδας του. 
      ΑΣΤΕΡΙΟΣ ΡΟΝΤΟΥΛΗΣ: Σας ευχαριστώ, κύριε Πρόεδρε. 
      Κύριε Υφυπουργέ, θα πρέπει και εγώ με τη σειρά μου να σας επαινέσω και για τα καλά σας λόγια αλλά και γιατί ο λόγος σας εξέπεμψε μια ευαισθησία και για το δημογραφικό πρόβλημα της χώρας και ειδικότερα για τις τρίτεκνες και πολύτεκνες οικογένειες.
      Θα πρέπει δε να επισημάνω, κύριε Πρόεδρε,  ότι τη στιγμή που κατατίθεται μία επίκαιρη ερώτηση τέτοιου εύρους, τέτοιας σημασίας, στην Αίθουσα είναι οι εκπρόσωποι της Κυβερνήσεως -και μάλιστα και ο κ. Κιλτίδης, τον οποίο θα πρέπει να μνημονεύσω γιατί έχει μεγάλη ευαισθησία στο θέμα και προσωπική- υπάρχει η Κοινοβουλευτική Ομάδα του Λαϊκού Ορθόδοξου Συναγερμού, αλλά από τη Μείζονα Αντιπολίτευση, από το Κομμουνιστικό Κόμμα Ελλάδας ή από τον Συνασπισμό δεν υπάρχει κανένας. Αυτό ας ληφθεί υπόψη. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Δεύτερον, κύριε Υφυπουργέ, στις 27 Σεπτεμβρίου η Ανώτατη Συνομοσπονδία Πολυτέκνων Ελλάδος έστειλε στο Υπουργείο ένα έγγραφο, το οποίο λέει: «Παρακαλούμε πάρα πολύ να μεριμνήσετε για τις μετεγγραφές, διότι 1η με 15 Νοεμβρίου –το αναφέρω και στην επίκαιρη ερώτησή μου- θα πρέπει να προχωρήσει η διαδικασία μετεγγραφών».
      Δυστυχώς, από την πλευρά του Υπουργείου επεδείχθη μία αδράνεια, η οποία κατά την ταπεινή μου άποψη δεν θα έπρεπε να υπάρξει, για τον απλούστατο λόγο –και πρέπει να το πούμε εδώ, κύριε Υφυπουργέ, να το γνωρίζει ο κόσμος- πως αυτό που ζητάνε οι τρίτεκνοι και οι πολύτεκνοι είναι κάτι που δεν επισύρει κόστος για τον κρατικό προϋπολογισμό. Να έλεγα ότι επισύρει κόστος, πράγματι θα είχατε μία εύλογη δικαιολογία να πείτε «τόσο μπορούμε, τόσο οι δημοσιονομικές ανάγκες της χώρας επιτάσσουν, αυτό κάνουμε». Θα ήταν μία εύλογη απάντηση, αλλά δεν επισύρει κόστος, αγαπητέ κύριε Υφυπουργέ. 
      Θα σας παρακαλούσα πάρα πολύ –σαν πατέρας το λέω- να λάβετε υπόψη σας το εξής: ότι οι άνθρωποι που πηγαίνουν στα εσπερινά λύκεια ή στα Τ.Ε.Ε., ας μείνουμε στην πρώτη κατηγορία ειδικότερα των εσπερινών, είναι εργαζόμενοι και όχι μόνο εργαζόμενοι, είναι και εργαζόμενοι γονείς. 
      Σας παρακαλώ πάρα πολύ να μου πείτε τι θα κάνει ένας εργαζόμενος πατέρας που με κόπο και θυσίες μετά από τη δουλειά του πηγαίνει στο σχολείο για να βελτιώσει το επίπεδο ζωής του, περνάει στην τριτοβάθμια εκπαίδευση και θα πρέπει να πάει από τον Έβρο στην Κρήτη για να φοιτήσει. 
      Πώς θα πάει, αγαπητέ κύριε Υφυπουργέ; Τι θα γίνει με τα παιδιά; Τι θα γίνει με την οικογένεια; Αντί να επαινέσουμε τον άνθρωπο αυτό, αντί να τον επιβραβεύσουμε, ερχόμαστε και τον τιμωρούμε για κάτι που –και πάλι το τονίζω- δεν επισύρει κόστος στον προϋπολογισμό. Θα έπρεπε να το δείτε πολύ σοβαρά αυτό, διότι το μέτρο θα λειτουργήσει ευνοϊκότατα για την εικόνα της Κυβέρνησης στην κοινή γνώμη. 
      Τέλος, θα πρέπει να πούμε το εξής: Το ευφυολόγημά σας, αγαπητέ κύριε Πρόεδρε, περί «κηδείας» του χρόνου, θα πρέπει να σας πω ότι καθίσταται άκρως επίκαιρο και εύλογο όσον αφορά την «κηδεία» που γίνεται κάθε χρόνο εις βάρος πλέον του Ελληνισμού. Διότι ο Ελληνισμός χάνει αίμα, ο Ελληνισμός βιολογικά φθίνει και πεθαίνει. Άρα, λοιπόν, το ευφυολόγημά σας είναι σωστό όσον αφορά την πραγματική πληθυσμιακή κατάσταση του ελληνικού λαού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και αντί, κύριε Υφυπουργέ, να επιβραβεύσουμε τους αιμοδότες του Ελληνισμού, τους πολυτέκνους και τριτέκνους, εφαρμόζουμε κάποια γραφειοκρατικά προβλήματα, τα οποία αμέσως μπορούν να αρθούν. Θα σας παρακαλέσω πάρα πολύ να το δείτε προσωπικά το θέμα, διότι γνωρίζω και την ευαισθησία σας. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε.
      ΑΣΤΕΡΙΟΣ ΡΟΝΤΟΥΛΗΣ: Είκοσι δεύτερα, αγαπητέ κύριε Πρόεδρε. 
      Αγαπητέ κύριε Υφυπουργέ, δεν είμαστε μηδενιστές. Να δεχτούμε ότι βεβαίως έγιναν βήματα προόδου στο θέμα των τριτέκνων. Εκκρεμεί όμως -και το γνωρίζετε καλύτερα- μια μεγάλη δέσμευση του Πρωθυπουργού. 
      Ο αξιότιμος Πρωθυπουργός δεν μίλησε για μια δέσμη μέτρων και παροχών προς τους τριτέκνους. Δεσμεύτηκε ξεκάθαρα…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. Έχετε υπερβεί κατά πολύ το χρόνο. 
      ΑΣΤΕΡΙΟΣ ΡΟΝΤΟΥΛΗΣ: …και το 2004 και το 2007 για την απόδοση της πολυτεκνικής ιδιότητας στους τριτέκνους. Κάντε το και να ξέρετε ότι ο ελληνικός λαός θα σας χρωστάει ευγνωμοσύνη, γιατί εδώ μιλάμε για τη βιολογική επιβίωση του ελληνικού λαού, αξιότιμε κύριε Υφυπουργέ. 
      Ευχαριστώ πολύ για την ανοχή σας, κύριε Πρόεδρε. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ.
      Ο Υφυπουργός κ. Λυκουρέντζος έχει το λόγο για να δευτερολογήσει.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κύριε συνάδελφε, μας ενώνουν κοινές αξίες. Μας ενώνει η πίστη μας στο μέλλον του Ελληνισμού. Εργαζόμαστε για την ελληνική παιδεία, η οποία εκπαιδεύει Έλληνες πολίτες που θα μπορούν στο ευρωπαϊκό και στο διεθνές περιβάλλον να είναι εκφραστές των παραδοσιακών αξιών του ελληνικού λαού, της συνταύτισης Ελληνισμού και Ορθοδοξίας, εκφραστές του ελληνικού πολιτισμού, υπερασπιστές της ακεραιότητος της ιστορίας, των ηθών και των παραδόσεων της πατρίδος. Και τιμούμε πολύ περισσότερο εκείνους οι οποίοι μετέχουν της ελληνικής παιδείας ως εργαζόμενοι, ως βιοπαλαιστές, ως άνθρωποι οι οποίοι κάνουν θυσίες για να κατακτήσουν τη γνώση, τα νέα τεχνολογικά επιτεύγματα και να γίνουν πολύ καλοί επαγγελματίες, άριστοι εργαζόμενοι στη νέα αγορά εργασίας. 
      Παρ’ όλα αυτά και παρά τις καλές προθέσεις όλων μας, το εκπαιδευτικό σύστημα έχει τη δική του ορθολογική λειτουργία, η οποία υπαγορεύεται από κανόνες, οι οποίοι βεβαίως απορρέουν από την ελληνική νομοθεσία. Αυτούς τους κανόνες υπερασπιζόμαστε, διότι εναρμονίζουν τις σχέσεις ακαδημαϊκών ιδρυμάτων, φοιτητών, οικογενειών. Δεν είμαστε σε θέση να υπερβούμε  διαδικασίες οι οποίες, επαναλαμβάνω, παρά τη θέλησή μας ενδεχομένως θα δημιουργούσαν δυσχέρειες σ’ αυτήν καθεαυτή τη λειτουργία των ιδρυμάτων. Δεν νομοθετεί η Κυβέρνηση με δική της μόνο πρωτοβουλία. Νομοθετούμε κατόπιν συνεργασίας με τους εταίρους της εκπαιδευτικής κοινότητας, συνομιλούμε με τα ιδρύματα, συνομιλούμε με τους εκπροσώπους των τριτέκνων και πολυτέκνων οικογενειών και φιλοδοξούμε σε βάθος χρόνου πολύ περισσότερα απ’ όσα έχουμε κάνει μέχρι τώρα να έχουν υλοποιηθεί.
      Πάντως πιστέψτε ότι εργαζόμαστε για ένα χρονοστοχοδιάγραμμα όπου στο νέο ακαδημαϊκό έτος να έχουν αντιμετωπιστεί και τα προβλήματα των κενών στο εκπαιδευτικό προσωπικό και στα βιβλία και στις μεταθέσεις και στις αναπληρώσεις των καθηγητών της πρωτοβάθμιας και δευτεροβάθμιας εκπαίδευσης και ό,τι άλλο αφορά την τριτοβάθμια εκπαίδευση. 
      Πάντως σας δηλώνω στη Βουλή –γιατί θέλω να είμαι συνεπής- ότι υπάρχει πολύ μεγάλη δυσκολία για οποιαδήποτε αναθεώρηση του νόμου περί μετεγγραφών, διότι ο νόμος αυτός επέβαλε μια τάξη, ξεκαθαρίστηκαν καταστάσεις, επέβαλε τη διαφάνεια και απαλλάξαμε την ελληνική κοινωνία και τα εκπαιδευτικά ιδρύματα από σκιές, οι οποίες στο παρελθόν μάς ταλαιπώρησαν όλους. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υφυπουργέ.
      Κυρία και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 12.12΄ λύεται η συνεδρίαση για την προσεχή Δευτέρα 12 Νοεμβρίου 2007 και ώρα 18.00΄ με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων. 
      Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 9-11-2007	ΣΕΛ.-1-

Τελευταία Αποθήκευση:	19/11/2007 12:59:00 μμ	Από:	A.zoudiari
Εκτυπώθηκε:	16/11/2007 10:11:00 πμ

