ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΕΔΡΙΑΣΗ Γ’
ΣΥΝΕΔΡΙΑΣΗ ΜΔ’
 
Πέμπτη 14 Δεκεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 3ο Γυμνάσιο Αιγάλεω, το Γυμνάσιο Λιβανάτων Φθιώτιδας και το Πειραματικό Γυμνάσιο Σπάρτης, σελ.
3. Ανακοινώνεται ότι ο Υπουργός Δικαιοσύνης διεβίβασε στη Βουλή περί «ποινικής ευθύνης των Υπουργών»:
α) μηνυτήρια αναφορά κατά του Υπουργού Εσωτερικών, Δημόσιας Διοίκησης και Αποκέντρωσης κ. Προκόπη Παυλόπουλου, σελ.
β) μηνυτήρια αναφορά κατά του Υπουργού Εμπορικής Ναυτιλίας κ. Εμμανουήλ Κεφαλογιάννη, σελ.
γ) μηνυτήρια αναφορά κατά του Υφυπουργού Οικονομίας και Οικονομικών κ. Αντωνίου Μπέζα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 15 Δεκεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών, σχετικά με τις εθνικές υποδομές τηλεπικοινωνιών και την πώληση του Ο.Τ.Ε. κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων:
i. σχετικά με την επίλυση αιτημάτων των ρακοσυλλεκτών Αθήνας και Πειραιά κ.λπ., σελ.
ii. σχετικά με την επίλυση του προβλήματος της διάθεσης των απορριμμάτων της Αττικής κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το πρόβλημα της διάθεσης των απορριμμάτων του Λεκανοπεδίου κ.λπ., σελ.
δ) Προς τον Υπουργό Οικονομίας και Οικονομικών, σχετικά με το κλείσιμο του Αγροτικού Συνεταιρισμού Καινούργιου Αιτωλοακαρνανίας από τον πλειστηριασμό περιουσιακών στοιχείων λόγω δανείων από την Α.Τ.Ε. κ.λπ., σελ.
ε) Προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση της ασφάλισης και της υγειονομικής φροντίδας των ρακοσυλλεκτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής των άρθρων και του συνόλου του σχεδίου νόμου του Υπουργείου Πολιτισμού:
i. «Κύρωση της σύμβασης για την προστασία και την προώθηση της πολυμορφίας των πολιτιστικών εκφράσεων», σελ.
ii. «Κύρωση της σύμβασης για την προστασία της άυλης πολιτιστικής κληρονομιάς», σελ.
2. Ονομαστική ψηφοφορία επί της αρχής του σχεδίου νόμου του Υπουργείου Οικονομίας και Οικονομικών: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις», σελ.
3. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών, σελ.
4. Αποχώρηση των Βουλευτών του ΠΑΣΟΚ κατά τη συζήτηση του σχεδίου νόμου του Υπουργείου Οικονομίας και Οικονομικών, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΔΟΥΚΑΣ Π., σελ.
ΚΑΛΟΓΙΑΝΝΗΣ Σ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΛΟΒΕΡΔΟΣ Α., σελ.
ΝΑΚΟΣ Α., σελ.
ΝΙΚΟΛΑΪΔΗΣ Β., σελ.
ΡΟΒΛΙΑΣ Κ., σελ.
ΣΚΟΠΕΛΙΤΗΣ Σ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΒΕΡΓΙΝΗΣ Ξ., σελ.
ΒΟΥΛΤΕΨΗ Σ., σελ.
ΓΕΩΡΓΙΑΔΗΣ Ν., σελ.
ΚΑΛΟΓΗΡΟΥ Χ., σελ.
ΚΩΣΤΟΠΟΥΛΟΣ Α., σελ.
ΜΗΤΣΟΤΑΚΗΣ Κ., σελ.
ΜΠΕΖΑΣ Α., σελ.
ΠΑΠΑΝΔΡΕΟΥ Γ., σελ.
ΣΙΟΥΦΑΣ Δ., σελ.
ΣΚΡΕΚΑΣ Θ., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ.., σελ.
ΤΖΑΜΤΖΗΣ Ι., σελ.
ΤΖΙΜΑΣ Μ., σελ.
ΤΣΙΠΛΑΚΟΣ Κ., σελ.
ΧΑΪΤΙΔΗΣ Ε., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΜΔ΄
      Πέμπτη 14 Δεκεμβρίου 2006
      Αθήνα, σήμερα στις 14 Δεκεμβρίου 2006, ημέρα Πέμπτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής  κ. ΙΩΑΝΝΗ ΤΡΑΓΑΚΗ. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ημαθίας κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία η Πανελλήνια Ένωση Καθηγητών Γερμανικής Γλώσσας Πανεπιστημιακής Εκπαίδευσης ζητεί την άμεση έναρξη των μαθημάτων δεύτερης ξένης γλώσσας στην Πρωτοβάθμια Εκπαίδευση.
      2) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Ραδιοφωνικός Σταθμός «ΡΑΔΙΟ ΕΡΜΙΟΝΗ» ζητεί την επίλυση προβλημάτων των Περιφερειακών Ραδιοφωνικών Σταθμών.
      3) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων και Επισιτιστικών Καταστημάτων Ερμιονίδας ζητεί την επίλυση εργασιακών προβλημάτων των εργαζομένων στις Ξενοδοχειακές Μονάδες της Ερμιονίδας.
      4) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στο κλείσιμο του υποπρακτορείου της ΔΕΗ στη Βόνιτσα Αιτωλ/νίας.
      5) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών ζητεί την ανάκληση των αποφάσεων του ΟΕΕΚ που αφορούν στην ίδρυση υποειδικότητας, στον τομέα της Φυσικοθεραπείας.
      6) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία οι Ομοσπονδίες Αγροτικών Συλλόγων Νομού Σερρών ζητούν την άμεση καταβολή αποζημιώσεων στους αγρότες του  Νομού Σερρών που οι καλλιέργειές τους επλήγησαν από τις πρόσφατες θεομηνίες.
      7) Οι Βουλευτές Β΄ Αθηνών κύριοι ΟΡΕΣΤΗΣ ΚΟΛΟΖΩΦ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Πανελλήνια Ομοσπονδία Αντιστασιακών Οργανώσεων ζητεί την καταβολή επιδόματος στους συνταξιούχους αντιστασιακούς κ.λπ.
      8) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί την ικανοποίηση οικονομικών αιτημάτων των Μηχανικών του Δημοσίου στο Νομό Κυκλάδων.
      9) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο κ. Ιωάννης Χρηστίδης ζητεί την εργασιακή αποκατάσταση της συζύγου του Σοφίας Χρήστου – Χρηστίδη.
      10) Οι Βουλευτής Β΄ Αθηνών και Β΄ Πειραιώς κύριοι ΣΤΑΥΡΟΣ ΜΠΕΝΟΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία ο Δήμαρχος Πετρούπολης Αττικής, επισημαίνει τον κίνδυνο να κλείσει η χωματερή των Άνω Λιοσίων, λόγω υπερφόρτωσής της.
      11) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το WWF Ελλάς ζητεί να κηρυχθούν όλες οι ελληνικές περιοχές Natura, σε προστατευόμενες περιοχές.
      12) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Εμποροεπαγγελματικός Σύλλογος Νεάπολης Κοζάνης ζητεί τη συνέχιση της λειτουργίας του Υποκαταστήματος της Εμπορικής Τράπεζας στη Νεάπολη Κοζάνης.
      13) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Σύλλογος Παράκτιων Επαγγελματιών Ψαράδων Κατάκολου Περιφέρειας Πύργου «ΤΟ ΔΙΧΤΥ» ζητεί την επίλυση ασφαλιστικών προβλημάτων των μελών του.
      14) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Σύλλογος Διβριωτών Αθήνας διαμαρτύρεται για την ελλιπή αστυνόμευση του Δήμου Λαμπείας Νομού Ηλείας.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Ψύλλος ζητεί την επίλυση συνταξιοδοτικού του προβλήματος.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου καταδικάζει ενέργειες πολιτών κατά του προσωπικού του νοσοκομείου Λασιθίου.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο ΟΑΣ Λασιθίου, ο ΑΣ εκτός εποχής και ο ΑΣ ΗΣΙΟΔΟΣ ζητούν να τους επιτραπεί η επιλογή του φορέα ασφάλισης των στεγασμένων χώρων τους.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Συνταξιούχων Εμπόρων ΤΑΕ Δυτικής Κρήτης ζητεί την ενεργοποίηση του ΟΑΕΕ.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Στυλιανός Καραλάκης, κάτοικος Σελεκάνου Λασιθίου, ζητεί την ηλεκτροδότηση της οικίας του στο Σελεκάνο Λασιθίου.
      20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρία Βαγκιάνη, ιδιοκτήτρια και εκδότρια εφημερίδας ζητεί να συμπεριληφθούν και οι μικρές εφημερίδες στις καταχωρήσεις των δημοσιευμάτων των φορέων του Δημοσίου.
      21) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Νομάρχης, οι Δήμαρχοι και ο Αγροτικός Συνεταιρισμός Εσπεριδοειδών Λακωνίας ζητούν την καταβολή αποζημίωσης από τον ΕΛΓΑ στους παραγωγούς της περιοχής τους λόγω μειωμένης παραγωγής εξαιτίας των κακών καιρικών συνθηκών.
      22) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία Ομάδα Βαμβακοπαραγωγών Αλιστράτης Σερρών ζητεί να συμπεριληφθεί η περιοχή του ποταμού Αγγίτη στο πρόγραμμα μείωσης της νιτρορύπανσης αγροτικής προέλευσης.
      23) Οι Βουλευτές Αιτωλοακαρνανίας κύριοι ΧΡΙΣΤΟΣ ΒΕΡΕΛΗΣ, ΑΝΔΡΕΑΣ ΜΑΚΡΥΠΙΔΗΣ και ΑΘΑΝΑΣΙΟΣ ΜΩΡΑΪΤΗΣ κατέθεσαν αναφορά με την οποία ο Τοπικός Οργανισμός Εγγείων Βελτιώσεων Παλαιομάνινας, προτείνει τρόπους είσπραξης των οφειλών προς τους ΤΟΕΒ.
      24) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί την υποχρεωτική ναυτολόγηση γιατρών στα ακτοπλοϊκά πλοία.
      25) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία το Σωματείο Συμβασιούχων Χειριστών Ανυψωτικών Μηχανημάτων Ολυμπιακής Αεροπορίας ζητεί την ανανέωση των συμβάσεων εργασίας των μελών του.
      26) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Μουσικού Σχολείου Σερρών ζητεί την κάλυψη των κενών θέσεων των καθηγητών του Μουσικού Σχολείου.
      27) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία τα Νομαρχιακά Τμήματα και Πρωτοβάθμια Σωματεία των Νομών Κιλκίς – Σερρών – Πέλλας – Δράμας ζητούν να ενταχθούν στις παραμεθόριες περιοχές.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 754/1-11-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 11033848/7385/Α0010/22-11-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της (α) σχετικής που κατατέθηκε στη Βουλή των Ελλήνων από τον Βουλευτή Γιάννη Δραγασάκη, με θέμα «Παραχώρηση Δημόσιας έκτασης στον Ιππόδρομο (Δέλτα Φαλήρου) για κατασκευή Εθνικής Λυρικής Σκηνής, Εθνικής Βιβλιοθήκης και Πολιτιστικού-Εκπαιδευτικού Πάρκου», σας γνωρίζουμε, όπως μας ανέφερε με το (β) σχετικό η Κτηματική Εταιρία του Δημοσίου η οποία σύμφωνα με τις διατάξεις των νόμων 973/77 και 2730/99 έχει τη διαχειριστική αρμοδιότητα του Δημόσιου Ακινήτου με ΑΒΚ 26 (πρώην Ιππόδρομο Αθηνών), στο Δήμο Καλλιθέας, τα εξής:
      * Η Κ.Ε.Δ., με την υπ' αριθ. 4/05-02-Ο4/Δ21 Απόφαση ΔΣ/ΚΕΔ, προέβη στην κατ' αρχήν παραχώρηση του ακινήτου στο Δήμο Καλλιθέας, προκειμένου από κοινού με την Δημοτική Αρχή, να διαμορφωθεί ένα μοντέλο ανάπτυξης του ακινήτου που θα ανταποκρίνεται στις σύγχρονες ανάγκες της τοπικής κοινωνίας και της ευρύτερης περιοχής των Αθηνών.
      * Όρος και σαφής προϋπόθεση για να τεθεί η παραχώρηση σε ισχύ, είναι η υπογραφή Προγραμματικής Συμφωνίας μεταξύ Δήμου Καλλιθέας, Υπουργείου Οικονομίας και Οικονομικών δια της ΚΕΔ και ΥΠΕΧΩΔΕ δια του ΟΡΣΑ, με αντικείμενο την αξιοποίηση του δημοσίου ακινήτου. Μέχρι σήμερα δεν έχουν ολοκληρωθεί οι σχετικές διεργασίες με το Δήμο με αποτέλεσμα να μην έχει υπογραφεί η Προγραμματική Συμφωνία. Η ΚΕΔ, μελετά την αξιοποίηση του ακινήτου με βάση τις σημερινές συνθήκες, αξιολογώντας διαφορετικά σενάρια ανάπτυξης, χωρίς αυτό να σημαίνει άμεση πρόθεση για ακύρωση της 4/05-0204/Δ21 Απόφασης ΔΣ/ΚΕΔ.
      * Οι πολεοδομικοί όροι για το ακίνητο του παλαιού Ιπποδρόμου, όσον αφορά στο Συντελεστή Δόμησης και την Κάλυψη, έχουν ως εξής:
      - Με τους ισχύοντες προ-ολυμπιακά (Απόφ. Νομάρχη Πειραιά, φεκ 71 Δ΄/15-02-90), με χαρακτηρισμό ως χώρο αθλητικών και πολιτιστικών εγκαταστάσεων ο ΣΔ=0,10.
      - Με τους Ν.2730/1999 (ΦΕΚ 130 Α') και Ν.2819/2000 (ΦΕΚ 84 Α΄), περί «Σχεδιασμού, ολοκληρωμένης ανάπτυξης και εκτέλεσης Ολυμπιακών Έργων» χαρακτηρίσθηκε ως κέντρο πολλαπλών αθλητικών χρήσεων, που μετά τους Ολυμπιακούς θα λειτουργούσε ως υπερτοπικός πόλος τουρισμού και αναψυχής, με μέσο ΣΔ=0,40 και μέγιστο ποσοστό κάλυψης 30%.
      - Το ακίνητο τελικά δεν είχε ολυμπιακή χρήση και πλέον με το Ν.3342/2005 (ΦΕΚ 131 Α΄, άρθρο 22, παρ.ε) χωροθετούνται σ΄ αυτό ελεύθεροι χώροι-αστικό πράσινο, με ΣΔ=0,30 και κάλυψη 25%.
      * Η ΚΕΔ, δεν έχει έλθει σε επαφή με το ίδρυμα Σ. Νιάρχου και επομένως, δεν γνωρίζει επίσημα σχετικά με τις προθέσεις του Ιδρύματος που αναφέρονται στα δημοσιεύματα, σε κάθε δε περίπτωση, οποιαδήποτε πρόταση για τη δημιουργία πυρήνων πολιτισμού θα αξιολογηθούν στην προοπτική εξυπηρέτησης του κοινωνικού συνόλου. Η ΚΕΔ, δεν έχει ενημερωθεί για οποιεσδήποτε πολεοδομικές μελέτες που ενδεχομένως έχουν συνταχθεί γισ την κατασκευή των κτιριακών εγκαταστάσεων που αναφέρονται από το ίδρυμα.
      Ο Υφυπουργός
      ΠΕΤΡΟΣ ΔΟΥΚΑΣ»
      2. Στην με αριθμό 329/17-10-06 ερώτηση του Βουλευτή κ. Νάσου Αλευρά δόθηκε με το υπ’ αριθμ. 146712/0092/21-11-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Νάσος Αλευράς και η οποία μας διαβιβάσθηκε από το Υπουργείο Εσωτερικών Δημόσιας Διοίκησης & Αποκέντρωσης (σχετ. εγγρ. αριθμ. πρωτ. ΤΚΕ/Φ2/24336/30-10-2006), σας γνωρίζουμε τα εξής:
      Το αίτημα των Προϊσταμένων Γραμματειών των ΑΕΙ, για υπολογισμό της σύνταξής τους με βάση το βασικό μισθό του Γενικού Διευθυντή, τελεί υπόψη του Υπουργείου Οικονομίας και Οικονομικών και θα εξετασθεί κατά την αναμόρφωση του ασφαλιστικού μας συστήματος μαζί με παρεμφερή αιτήματα και άλλων κατηγοριών υπαλλήλων-λειτουργών του Δημοσίου που θήτευσαν ή θητεύουν σε θέσεις με αυξημένες αποδοχές.
      Ο Υφυπουργός
      ΠΕΤΡΟΣ ΔΟΥΚΑΣ»
      3. Στην με αριθμό 600/30-10-06 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. 631/20-11-06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 600/30-10-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Π. Ρήγα που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Από το ΥΕΝ εκδόθηκε η αριθ. 3327.1/01/06/24-08-2006 «Προκήρυξη Μειοδοτικών Διαγωνισμών για την Εξυπηρέτηση Δρομολογιακών Γραμμών με σύναψη Σύμβασης ή Συμβάσεων Δημόσιας Υπηρεσίας Διάρκειας μέχρι δώδεκα (12) ετών». Νέα στοιχεία της προκήρυξης αυτής είναι ότι:
      α) επιδιώκεται η αρτιότερη, αποτελεσματικότερη και ποιοτικά αναβαθμισμένη ακτοπλοϊκή συγκοινωνιακή εξυπηρέτηση του νησιωτικού τμήματος της χώρας μας,
      β) για πρώτη φορά θεσπίζονται ποιοτικά κριτήρια (ηλικίας και ταχύτητας) των πλοίων, που μαζί με τα λοιπά χαρακτηριστικά τους τα κατατάσσουν σε τρεις κατηγορίες και οι υποβληθείσες προσφορές αξιολογούνται με την αντίστοιχη σειρά προτεραιότητας, δίνοντας την δυνατότητα στην Πολιτεία σύναψης πολυετών συμβάσεων σε νέα και γρήγορα πλοία, και
      γ) επ’ ωφελεία των μικρών νησιών που έχουν κάτω από 1.000 μόνιμους κατοίκους καθώς και των απομονωμένων νησιών, ο ανάδοχος (πλοιοκτήτης) αναλαμβάνει την υποχρέωση για δωρεάν μεταφορά των μόνιμων κατοίκων και των εγγεγραμμένων στους εκλογικούς καταλόγους των νησιών και των προστατευόμενων μελών τους.
      2. Στην ως άνω προκήρυξη συμπεριλήφθηκε μεταξύ άλλων και η δρομολογιακή γραμμή «Πειραιάς - Kύθνoς - Σέριφος - Σίφνος - Κίμωλος - Μήλος», με μισθούμενο τμήμα «Κίμωλος - Μήλος» και επιστροφή με την εκτέλεση τριών (03) δρομολογίων την εβδομάδα καθ' όλη τη διάρκεια της δρομολογιακής περιόδου τις ημέρες Παρασκευή, Σάββατο και Κυριακή από Πειραιά καθώς και δύο επιπλέον δρομολογίων την εβδομάδα κατά την χρονική περίοδο από 11/06/2007 έως 09/09/2007, με την υποχρέωση της δωρεάν μετακίνησης από τον ανάδοχο των κατοίκων της νήσου Κιμώλου από και προς Μήλο.
      3. Ο διαγωνισμός για την συγκεκριμένη δρομολογιακή γραμμή που πραγματοποιήθηκε στο ΥΕΝ την 16η Οκτωβρίου 2006 απέβη άκαρπος και επαναπροκηρύχθηκε.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      4. Στην με αριθμό 753/1-11-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 126/17-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 21750/13-11-2006 έγγραφο του Προέδρου του Οργανισμού Ελληνικών Γεωργικών Aσφαλίσεων (EΛΓA) καθώς και το από 15/11/2006 Δελτίο Τύπου του εν λόγω Οργανισμού, σε απάντηση της ανωτέρω ερώτησης του Βουλευτή κ. Ν. Ρόβλια.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 856/3-11-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 146/17-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 21752/13-11-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) καθώς και το από 15/11/2006 Δελτίο Τύπου του εν λόγω οργανισμού, σε απάντηση της ανωτέρω ερώτησης του Βουλευτή κ. Δ. Πιπεργιά.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 442/24-10-06 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 88/17-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 21749/13-11-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓ Α) καθώς και το από 15/11/2006 Δελτίο Τύπου του εν λόγω οργανισμoύ σε απάντηση της ανωτέρω ερώτησης των Βουλευτών κυρίων Ν. Γκατζή, και Τ. Τσιόγκα.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στις με αριθμό 14559/29-9-06,ι 9/2-10-06 ερωτήσεις και την με αριθμό 3/3-10-2006 αναφορά των Βουλευτών κ.κ. Γεώργιου Παπαγεωργίου, Δημητρίου Πιπεργιά και Αικατερίνης Περλεπέ-Σηφουνάκη δόθηκε με το υπ’ αριθμ. 128921/17-11-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 14559/29-9-2006, 9/2-10-2006 ερωτήσεις και την με αριθμό 3/3-10-2006 αναφορά που κατατέθηκαν στη Βουλή από τους Βουλευτές κκ. Γ. Παπαγεωργίου, Δ. Πιπεργιά και Α. Περλεπέ-Σηφουνάκη σχετικά με χορήγηση αυτοκινήτου για εξυπηρέτηση προγράμματος «Βοήθεια στο Σπίτι» στο Δήμο Ελυμνίων Ν. Eυβoίας, σας γνωρίζουμε τα εξής:
      Μέχρι σήμερα σε όλη τη χώρα έχουν δημιουργηθεί 1153 Μονάδες «Βοήθεια στο Σπίτι». Το Υπουργείο Υγείας και Κοινωνικής Αλληλεγγύης για την υλοποίηση προγραμμάτων Κοινωνικής Αλληλεγγύης παραχώρησε 612 οχήματα ειδικών χρήσεων σε Δήμους με Κοινές Αποφάσεις των Υπουργών Υγείας και Κοινωνικής Αλληλεγγύης, Εσωτερικών Δημόσιας Διοίκησης και Αποκέντρωσης και Οικονομίας και Οικονομικών, καθώς και 48 οχήματα τα οποία προέρχονται από τα Ολυμπιακά Ακίνητα για την κάλυψη των αναγκών του προγράμματος «Βοήθεια στο Σπίτι».
      Στο Πρόγραμμα Δημοσίων Επενδύσεων εντάχθηκε πίστωση για την προμήθεια οχημάτων για την υλοποίηση προγραμμάτων Κοινωνικής Αλληλεγγύης. Το Υπουργείο Υγείας και Κοινωνικής Αλληλεγγύης θα πρoωθεί στις ανάλογες ενέργειες για την προμήθεια οχημάτων, μέρος των οποίων θα παραχωρηθούν στους Δήμους για την παροχή υπηρεσιών στα προγράμματα «Βοήθεια στο Σπίτι».
      Ο Υφυπουργός
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ»
      8. Στην με αριθμό 205/6.10.06 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ. 35/13.11.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Μωραΐτης σας πληροφορούμε τα εξής:
      Η ελληνική αντιπροσωπεία κατά τη διαδικασία έγκρισης του σχετικού Κανονισμού με το βαμβάκι δεν είχε ψηφίσει θετικά.
      Το Ευρωπαϊκό Δικαστήριο, με την από 7/9/2006 απόφασή του επί της υπόθεσης C-310/2004, η οποία αφορά προσφυγή της Ισπανίας κατά του συστήματος ενίσχυσης στο βαμβάκι, έκανε δεκτή την προσφυγή και ακύρωσε το νέο σύστημα ενίσχυσης του βαμβακιού, αποδεχόμενο ορισμένα επιχειρήματα της Ισπανίας και κάλεσε την Ε. Επιτροπή να προτείνει σύντομα νέο σύστημα ενίσχυσης.
      Το Υπουργείο Αγροτικής Ανάπτυξης και Τροφίμων είναι σε συνεχή επαφή με τους παραγωγούς βάμβακος και συνεκτιμά όλες τις παραμέτρους του προβλήματος. Συνεκτιμά δηλαδή την απόφαση του Ευρωπαϊκού Δικαστηρίου, την εκφρασμένη επιθυμία των παραγωγών για αποδεσμευμένες ενισχύσεις σε όλα τα προϊόντα, το επίπεδο του 35% της συνδεδεμένης ενίσχυσης του βαμβακιού και πολλά άλλα θέματα . Σημειώνεται ότι, κατά την καλλιεργητική περίοδο 2006, το 35% δεν φάνηκε να δημιουργεί προβλήματα στους έλληνες βαμβακοπαραγωγούς, δεδομένου ότι δεν εμφανίστηκε σημαντική μείωση των καλλιεργούμενων εκτάσεων. Επίσης δεν έχουν φθάσει στο Υπουργείο Αγροτικής Ανάπτυξης και Τροφίμων αιτήματα των παραγωγών σχετικά με τροποποίηση του ύψους της συνδεδεμένης ενίσχυσης.
      Όλα αυτά συνεκτιμώνται, ενώ συγχρόνως λαμβάνεται υπόψη και η επιθυμία των Ισπανών με τους οποίους συνεργαζόμαστε σε πολλούς τομείς. Η τελική μας θέση θα αποτελεί συνισταμένη των παραπάνω και κατά κύριο λόγο θα αντιπροσωπεύει, κατά τον καλύτερο δυνατό τρόπο, τα συμφέροντα των ελλήνων βαμβακοπαραγωγών.
      Το Υπουργείο Αγροτικής Ανάπτυξης και Τροφίμων και στο μέτρο των αρμοδιοτήτων του, έχει προωθήσει ΚΥΑ σχετικά με τον καθορισμό των υποχρεώσεων των εκκοκκιστικών επιχειρήσεων, όσον αφορά τις διαδικασίες παραλαβής και εκκόκκισης του συσπόρου βαμβακιού, με την οποία, μεταξύ άλλων, διασφαλίζεται η πληρωμή και καλή εξόφληση των παραγωγών από τα εκκοκκιστήρια, με την κατάθεση εκ μέρους των τελευταίων σχετικής εγγυητικής επιστολής.
      Επιπλέον με τη δημιουργία της Διακλαδικής Οργάνωσης Βάμβακος (ΔΟΒ), στην οποία συμμετέχουν το σύνολο των παραγωγών και εκκοκκιστών, διευρύνονται οι δυνατότητες για βελτίωση της ποιότητας, σύμφωνα και με τις απαιτήσεις της αγοράς όπως αυτές θα προσδιορίζονται από τους ίδιους τους άμεσα ενδιαφερόμενους. Επιπλέον μέσω της ΔΟΒ μπορεί να επιτευχθεί και η καλύτερη προώθηση του προϊόντος στην αγορά.
      Η μέχρι στιγμής εικόνα για την καλλιέργεια για τη φετινή περίοδο 2006, πρώτη χρονιά εφαρμογής της νέας ΚΑΠ, είναι ότι οι εκτάσεις διατηρήθηκαν ή και ξεπέρασαν ελαφρά τα περυσινά επίπεδα φθάνοντας τα 3.800.000 στρέμματα, πράγμα που σημαίνει ότι η βαμβακοκαλλιέργεια διατήρησε την ανταγωνιστικότητά της έναντι των άλλων καλλιεργειών. Οι τιμές του συσπόρου βαμβακιού διαμορφώνονται στα 0,30 ευρώ/κιλό περίπου ( 100 δρχ/κιλό περίπου), δηλαδή σε επίπεδα υψηλότερα από τη διεθνή εμπορική τιμή και γενικά μπορούν να θεωρηθούν ικανοποιητικές για τους παραγωγούς της χώρας μας.
      Συμπληρωματικά των ανωτέρω διαβιβάζεται συνημμένα το με αριθμ. πρωτ. 94919/31-10-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ).
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 289/11.10.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1097036/788/0015/2.11.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμό 289/11.10.2006 ερώτηση του βουλευτή κ. Μ. Στρατάκη σχετικά με το θέμα, η οποία κατατέθηκε σε σας και την οποία μας διαβιβάσατε με το από 11.10.2006 διαβιβαστικό έγγραφό σας, σας γνωρίζουμε τα ακόλουθα:
      1. Με τις διατάξεις της παραγράφου 1 του άρθρου 36 του Κ.Β.Σ. (π.δ. 186/1992) ορίζεται ότι ο προϊστάμενος της Δ.Ο.Υ. και ο υπάλληλος που ορίζεται από αυτόν δικαιούται οποιαδήποτε εργάσιμη για τον υπόχρεο ώρα να λαμβάνει γνώση, να ελέγχει και να θεωρεί όλα τα βιβλία και στοιχεία που ορίζονται από τον Κώδικα αυτό ή άλλους νόμους, καθώς και αυτά που τηρούνται προαιρετικά από τον υπόχρεο και να λαμβάνει γνώση οποιουδήποτε άλλου βιβλίου, εγγράφου ή στοιχείου και κάθε περιουσιακού στοιχείου που βρίσκεται στην επαγγελματική εγκατάσταση του επιτηδευματία ή στο κατάστημα κάθε άλλου υπόχρεου. ο έλεγχος των βιβλίων και στοιχείων που ορίζονται από τον Κώδικα αυτό γίνεται στην επαγγελματική εγκατάσταση του επιτηδευματία ή στα γραφεία της Δ.Ο.Υ., προκειμένου για βιβλία πρώτης και δεύτερης κατηγορίας, μετά από έγγραφη πρόσκληση του προϊσταμένου αυτής.
      2. Περαιτέρω με τις διατάξεις της παραγράφου 1 του άρθρου 5 του ν. 2523/1997 ορίζεται μεταξύ άλλων ότι όποιος παραβαίνει τις διατάξεις του Κ.Β.Σ. τιμωρείται με πρόστιμο που προσδιορίζεται κατ' αντικειμενικό τρόπο.
      3. Από το συνδυασμό των προαναφερόμενων διατάξεων προκύπτει ότι ο προϊστάμενος της αρμόδιας Δ.Ο.Υ., ή ο υπάλληλος που ορίζεται από αυτόν δικαιούται, εκτός των άλλων, οποιαδήποτε εργάσιμη για τον επιτηδευματία ώρα να ελέγχει στην επαγγελματική εγκατάσταση αυτού τα βιβλία του Κ.Β.Σ. που τηρεί, στην περίπτωση δε που κατά το γενόμενο έλεγχο ο επιτηδευματίας δεν επιδείξει στο αρμόδιο φορολογικό όργανο τα εν λόγω βιβλία, τότε παραβαίνει τις συγκεκριμένες διατάξεις του Κ.Β.Σ. και νομίμως επιβάλλεται πρόστιμο σε βάρος του, αδιάφορα αν μεταγενέστερα τα προσκομίσει στη Δ.Ο.Υ..
      Συνεπώς ο έλεγχος των τηρούμενων φορολογικών βιβλίων και στοιχείων καθώς και η επιβολή προστίμων σε επιτηδευματίες που δεν τήρησαν τις διατάξεις του Κ.Β.Σ. όπως είναι και η υποχρέωση επίδειξης αυτών στα ελεγκτικά όργανα, δεν οφείλεται στον υπερβάλλοντα ζήλο των φορολογικών αρχών για την είσπραξη φόρων κ.λπ. αλλά εντάσσεται στα πλαίσια των ελεγκτικών επαληθεύσεων για την ορθή και νόμιμη εφαρμογή από μέρους τους των κείμενων διατάξεων.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      10. Στην με αριθμό 381/20-10-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 127656/20-11-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 381/20-10-2006 ερώτηση που κατατέθηκε στη Βουλή από το Βουλευτή κ. Φ. Koυβέλη σχετικά με τη λειτουργία περισσότερων Ιατρείων Πόνου στα Νοσοκομεία της χώρας, σας γνωρίζουμε τα εξής:
      Μέχρι σήμερα υφίστανται και λειτουργούν στα Νοσοκομεία του ΕΣΥ Ιατρεία Πόνου, η λειτουργία του οποίων αποφασίζεται από το Διοικητικό Συμβoύλιo των οικείων Νοσοκομείων.
      Προκειμένου να υπάρξει ενιαίο πλαίσιο για την οργάνωση και λειτουργία των εν λόγω ιατρείων, η αρμόδια υπηρεσία του Υπουργείου Υγείας και Κοινωνικής Αλληλεγγύης έχει υποβάλλει ερώτημα στο Κεντρικό Συμβούλιο Υγείας, ώστε να έχουμε τη γνώμη του σε ότι αφορά τις απαιτούμενες προϋποθέσεις λειτουργίας των προαναφερόμενων ιατρείων, καθώς και τα προσόντα των υπεύθυνων ιατρών που τα λειτουργούν και αναμένεται η σχετική εισήγηση.
      Ο Υφυπουργός
      Α. ΓΙΑΝΝΟΠΟΥΛΟΣ»
      11. Στην με αριθμό 462/25-10-06 ερώτηση του Βουλευτή  κ. Δημητρίου Πιπεργιά δόθηκε με το υπ’ αριθμ. 138616/4-12-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 462/25-10-2006 ερώτηση που κατατέθηκε στη Βουλή από το Βουλευτή κ. Δ. Πιπεργιά με θέμα «Χορήγηση επιδόματος πολυτέκνου σε Έλληνα πολίτη νυμφευμένου με αλλοδαπή γυναίκα», σας γνωρίζουμε τα ακόλουθα:
      Σύμφωνα με τις διατάξεις του πρόσφατα ψηφισθέντος Ν. 3454/2006 (ΦΕΚ 75 τΑ) «Ενίσχυση της οικογένειας και λοιπές διατάξεις», πολύτεκνοι θεωρούνται οι γονείς οι έχοντες τη γονική μέριμνα και επιμέλεια τεσσάρων τουλάχιστον τέκνων από έναν ή περισσότερους γάμους ή νομιμοποιηθέντων ή νομίμως αναγνωρισθέντων ή υιοθετημένων, τα οποία είναι άγαμα και δεν έχουν συμπληρώσει το 23ο έτος της ηλικίας τους ή σπουδάζουν σε αναγνωρισμένες τριτοβάθμιες σχολές πανεπιστημιακής ή τεχνολογικής εκπαίδευσης και αναγνωρισμένα εκπαιδευτικά ιδρύματα της ημεδαπής ή αλλοδαπής ή εκπληρώνουν τις στρατιωτικές τους υποχρεώσεις και δεν έχουν συμπληρώσει το 25ο έτος της ηλικίας τους. Στα τέκνα αυτά συνυπολογίζονται και τα τέκνα με οποιαδήποτε αναπηρία σε ποσοστό 67% και άνω, ισοβίως, ανεξαρτήτως ηλικίας και οικογενειακής κατάστασης.
      Ειδικότερα, με τις διατάξεις του άρθρου 5 του παρόντος νόμου, επεκτείνεται το δικαίωμα αναγνώρισης της πολυτεκνικής ιδιότητας για την απονομή πολυτεκνικών ευεργετημάτων πέραν των Ελλήνων πολιτών, των Κοινοτικών υπηκόων, πολιτών του Ε.Ο.Χ. που ζουν και εργάζονται στη χώρα μας και σε πολίτες άλλων κρατών που διαμένουν νόμιμα και μόνιμα στην Ελλάδα και είναι γονείς τέκνων Ελληνικής υπηκοότητας.
      Ο Υφυπουργός
      Α. ΓΙΑΝΝΟΠΟΥΛΟΣ»
      12. Στην με αριθμό 1001/8-11-06 ερώτηση του Βουλευτή  κ. Μάξιμου Χαρακόπουλου δόθηκε με το υπ’ αριθμ. 137169/4-12-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1001/8-11-2006 ερώτηση που κατατέθηκε στη Βουλή από το Βουλευτή κ. Μ. Χαρακόπουλο με θέμα «Η σπουδαιότητα του μητρικού θηλασμού και η προώθησή του από το Υπουργείο Υγείας», σας γνωρίζουμε τα ακόλουθα:
      Ο μητρικός θηλασμός είναι αναφαίρετο δικαίωμα του βρέφους. Η προαγωγή του μητρικού θηλασμού είναι εθνικό θέμα. Αφορά την πρόληψη για τη διασφάλιση της σωματικής και ψυχικής υγείας, την κουλτούρα, την εθνική οικονομία. Είναι στάση ζωής.
      Η Εθνική Επιτροπή Μητρικού Θηλασμού, προκειμένου να συμβάλλει στην προώθηση και προστασία του μητρικού θηλασμού στη χώρα μας, θέτει ως άμεσες προτεραιότητες για δράση:
      1. Την εφαρμογή και με νομοθετική στήριξη του Διεθνούς Κώδικα Εμπορίας Υποκατάστατων Μητρικού Γάλακτος. Ο Διεθνής Κώδικας Εμπορίας Υποκατάστατων Μητρικού Γάλακτος, παρ' ότι έχει υιοθετηθεί από το Ελληνικό κράτος, καταστρατηγείται συστηματικά, με αποτέλεσμα παραβίαση του δικαιώματος του βρέφους να θηλάσει τη μητέρα του.
      2. Μέχρι το τέλος του 2007 όλα τα Νοσοκομεία της χώρας να αποκτήσουν τις απαραίτητες προϋποθέσεις, προκειμένου να λάβουν το χαρακτηρισμό Φιλικά για το Βρέφος Νοσοκομεία (Baby Friendly Hospitals) από τον ΠΟΥ.
      3. Να γίνει υποχρεωτική εκπαίδευση μαιευτήρων, παιδιάτρων, μαιών και όσων άλλων ασχολούνται με τα βρέφη στο μητρικό θηλασμό.
      	4. Να γίνει σε πανελλήνιο επίπεδο η καταγραφή των ποσοστών μητρικού θηλασμού, ώστε 	οι στόχοι της εκστρατείας για την προώθηση του μητρικού θηλασμού να τεθούν σε σωστή βάση.
      Ο Υφυπουργός
      Α. ΓΙΑΝΝΟΠΟΥΛΟΣ»
      13. Στην με αριθμό 1051/9-11-06 ερώτηση του Βουλευτή  κ. Μιλτιάδη Βαρβιτσιώτη δόθηκε με το υπ’ αριθμ. 7017/4/6597/30-11-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Βαρβιτσιώτης, σε ό,τι μας αφορά, σας γνωρίζουμε ότι το δικαίωμα στο απόρρητο της επικοινωνίας οριοθετείται από το Σύνταγμα και το κοινό δίκαιο και συνεπώς αποτελεί θεμελιώδες ατομικό ανθρώπινο δικαίωμα, η προστασία του οποίου αποτελεί υποχρέωση της Πολιτείας, με υψηλό βαθμό προτεραιότητας για τις κρατικές Υπηρεσίες και όργανα.
      Στο πλαίσιο αυτό οι αρμόδιες Υπηρεσίες μας, για την διασφάλιση του απορρήτου των τηλεφωνικών συνδιαλέξεων και γενικότερα την προστασία της καθ' οιονδήποτε τρόπο ελεύθερης επικοινωνίας των πολιτών, εφαρμόζουν την ισχύουσα νομοθεσία, η οποία αποτελεί την κατευθυντήρια γραμμή και τον γνώμονα των ενεργειών τους και στα πλαίσια αυτά ενεργούν για την πρόληψη και καταστολή των σχετικών παραβάσεων.
      Επίσης, δεδομένων, αφενός μεν της ιδιαιτερότητας του θέματος αφετέρου δε της απελευθέρωσης των τηλεπικοινωνιών και της πληθώρας των ιδιωτικών τηλεπικοινωνιακών εταιρειών που δραστηριοποιούνται στη χώρα μας, οι αρμόδιες Υπηρεσίες μας παρακολουθούν τις εξελίξεις που αφορούν το όλο θέμα, προσαρμόζονται και εκσυγχρονίζονται στην αντιμετώπιση των διαρκώς εξελισσομένων τεχνικών υποκλοπών, συνεργαζόμενες, για το σκοπό αυτό, με την Αρχή Διασφάλισης του Απορρήτου των Επικοινωνιών και με τις αρμόδιες Υπηρεσίες του συνερωτώμενου Υπουργείου Μεταφορών και Επικοινωνιών.
      Τέλος, σας πληροφορούμε ότι στις αρμόδιες αστυνομικές Υπηρεσίες, μέχρι σήμερα, δεν έχει γίνει κάποια καταγγελία, για παραβίαση του απορρήτου τηλεφωνικών συνδιαλέξεων πολιτών από κινητά τηλέφωνα. Ωστόσο, στις Υπηρεσίες μας δόθηκαν εντολές και οδηγίες για παρακολούθηση του θέματος αυτού με αμείωτο ενδιαφέρον.
      Ο Υπουργός
      ΒΥΡΩΝ  Γ. ΠΟΛΥΔΩΡΑΣ»
      14. Στην με αριθμό 968/8-11-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/6590/30-11-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι η επίλυση του στεγαστικού προβλήματος του Αστυνομικού Τμήματος Νέας Χαλκηδόνας μας απασχολεί σοβαρά και για το λόγο αυτό έχουν δοθεί στις αρμόδιες Υπηρεσίες μας εντολές και οδηγίες για την ανεύρεση κατάλληλου κτιρίου όπου θα μεταστεγασθεί η εν λόγω Υπηρεσία, σε συνεργασία με την Κτηματική Εταιρεία του Δημοσίου (Κ.Ε.Δ.) και τον οικείο Ο.Τ.Α.. Στο πλαίσιο αυτό από μηχανικούς της αρμόδιας Διεύθυνσης του Αρχηγείου Ελληνικής Αστυνομίας, στην περιοχή αρμοδιότητας του Αστυνομικού Τμήματος Νέας Χαλκηδόνας, πραγματοποιήθηκαν αυτοψίες σε κτίρια τα οποία προσφέρονταν για μίσθωση, πλην όμως διαπιστώθηκε ότι αυτά δεν πληρούσαν τις προϋποθέσεις για τη στέγαση αστυνομικής Υπηρεσίας (πολεοδομικές παραβάσεις, ακαταλληλότητα οικήματος, ανεπαρκή τετραγωνικά μέτρα κ.λπ.).
      Πρόσφατα όμως, από το Δήμο Νέας Χαλκηδόνας προτάθηκε και επίκειται σχετική έγκριση από το Δημοτικό Συμβούλιο η δωρεάν παραχώρηση, προς χρήση για ένα έτος, οικήματος, προκειμένου να μετεγκατασταθεί σε αυτό το οικείο Αστυνομικό Τμήμα. Από την αρμόδια Υπηρεσία του Αρχηγείου Ελληνικής Αστυνομίας πραγματοποιήθηκε αυτοψία στο εν λόγω οίκημα και διαπιστώθηκε ότι από πολεοδομικής απόψεως είναι κατάλληλο για τη στέγαση της Υπηρεσίας, παρότι το εμβαδόν του δεν επαρκεί.
      Κατόπιν των ανωτέρω, για την προσωρινή αντιμετώπιση του προβλήματος αυτού και μέχρι την οριστική επίλυσή του, αποφασίσθηκε η μεταστέγαση του Αστυνομικού Τμήματος Νέας Χαλκηδόνας στο προαναφερόμενο οίκημα, ενώ με την ολοκλήρωση των διαδικασιών για την παραχώρησή του οι αρμόδιες Υπηρεσίες μας θα προβούν άμεσα στη διαμόρφωση των χώρων, καθώς και στις αναγκαίες τροποποιήσεις (γραφειακοί χώροι, κρατητήρια κ.ο.κ.) που είναι απαραίτητες για την εύρυθμη λειτουργία της Υπηρεσίας αυτής.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 15 Δεκεμβρίου 2006.
      ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 167/12-12-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με την αύξηση του ποσοστού επιστροφής του Φ.Π.Α. στους αγρότες κ.λπ..
      2. Η με αριθμό 169/12-12-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Ανάπτυξης, σχετικά με την καταβολή των δεδουλευμένων στους εργαζόμενους της «Τεχνικής Μακεδονικής Ο.Ε.» που απασχολούνται στη Δ.Ε.Η. στον ΑΗΣ Πτολεμαΐδας. 
      3. Η με αριθμό 171/12-12-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Οικονομίας και Οικονομικών και Ανάπτυξης, σχετικά με την καταβολή χαμηλών επιτοκίων στους μικροκαταθέτες από τις τράπεζες κ.λπ..
      ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 168/12-12-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Βαρβαρίγου προς τους Υπουργούς Περιβάλλοντος, Χωροταξίας και Δημοσίων Έργων, σχετικά με τη διάθεση των απαραίτητων κονδυλίων για την ολοκλήρωση του έργου κατασκευής κτηριακών εγκαταστάσεων στο αεροδρόμιο Ζακύνθου κ.λπ..
      2. Η με αριθμό 170/12-12-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Ανάπτυξης, σχετικά με την καύση σκουπιδιών στη χωματερή του Δήμου Οινοφύτων Βοιωτίας, τις επιπτώσεις κ.λπ..
      3. Η με αριθμό 172/12-12-2066 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τα προβλήματα στην καπνοβιομηχανία ΚΕΡΑΝΗΣ κ.λπ..
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 155/11-12-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τις εθνικές υποδομές τηλεπικοινωνιών και την πώληση του Ο.Τ.Ε. κ.λπ..
      Το περιεχόμενο της επίκαιρης ερώτησης του κ. Ρόβλια έχει ως εξής:
      «Όπως προκύπτει από το έγγραφο του Επιτρόπου Mc Creevy και σχετικές δηλώσεις του Υπουργού Οικονομίας και Οικονομικών, η Κυβέρνηση προχωράει με προχειρότητα στην πώληση του Ο.Τ.Ε., χωρίς να έχει διασφαλίσει για την επόμενη ημέρα σύστημα εθνικών υποδομών τηλεπικοινωνιών και αντίστοιχης εθνικής ασφάλειας. 
      Δεδομένου ότι, σύμφωνα με τον κ. Mc Creevy, ο δημόσιος έλεγχος των ιδιωτικών επιχειρήσεων τηλεπικοινωνιών, μέσω συμφωνιών μετοχών, δεν είναι επιτρεπτός κατά το Κοινοτικό Δίκαιο. 
      Ερωτάται ο κύριος Υπουργός: 
      1. Γιατί δεν υπάρχει εκ μέρους σας ο παραμικρός σχεδιασμός για τη διασφάλιση εθνικών υποδομών και ασφάλειας τηλεπικοινωνιών σε περίπτωση πώλησης του Ο.Τ.Ε.;
      2. Υπάρχει πολιτική της Κυβέρνησης για το θέμα αυτό ή προχωράτε στα τυφλά με μόνο στόχο τον εισπρακτικό, χωρίς να σας απασχολεί η επόμενη ημέρα;».
      Στην επίκαιρη ερώτηση θ΄ απαντήσει ο Υπουργός Οικονομίας και Οικονομικών κ. Αλογοσκούφης. 
      Κύριε Υπουργέ, έχετε το λόγο για τρία λεπτά. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, είχαμε την ευκαιρία όλες αυτές τις ημέρες να αναλύσουμε πλήρως την κυβερνητική θέση και για τις τηλεπικοινωνίες και για την αποκρατικοποίηση του Ο.Τ.Ε.. Άλλωστε, χθες στα πλαίσια της κοινής συνεδρίασης των δύο επιτροπών, της Επιτροπής Οικονομικών Υποθέσεων και της Επιτροπής Παραγωγής και Εμπορίου ή Κοινωνικών Υποθέσεων, είχε την ευκαιρία και ο  συνάδελφος κ. Λιάπης ν΄ αναφερθεί εκτενώς στην πολιτική για τις τηλεπικοινωνίες και εγώ στην πολιτική μας για την αποκρατικοποίηση του Ο.Τ.Ε.. 
      Αυτό που είναι σαφές, είναι ότι η γενική αρχή που διέπει την πολιτική αποκρατικοποιήσεων της Κυβέρνησης, είναι η εγκατάλειψη της ταμειακής λογικής και η υιοθέτηση μεθόδων, που είναι σε θέση να μεγιστοποιήσουν τα οφέλη και για την κοινωνία και για την οικονομία. 
      Ειδικότερα ως προς την αποκρατικοποίηση του Ο.Τ.Ε. έχει επιλεγεί η διερεύνηση της δυνατότητας στρατηγικής συνεργασίας με διεθνή τηλεπικοινωνιακό οργανισμό, γεγονός που επιβεβαιώνει την αρχή αυτή. Δεν πρόκειται για μια απλή μετοχοποίηση, όπως έγιναν διαδοχικές μετοχοποιήσεις επί κυβερνήσεων ΠΑ.ΣΟ.Κ., αλλά πρόκειται για μία διερεύνηση της δυνατότητας στρατηγικής συνεργασίας προκειμένου να αναδειχτεί η δυνατότητα της ελληνικής αγοράς τηλεπικοινωνιών και μέσω του Ο.Τ.Ε. 
      Ήδη, τα τελευταία δύο χρόνια έχει προηγηθεί μία σειρά προσπαθειών για την ανάδειξη της αξίας της εταιρείας και τη σωστή προετοιμασία της αποκρατικοποίησης. Η διοίκηση του Ο.Τ.Ε. με τη στήριξη της Κυβέρνησης έχει προχωρήσει στην ταχεία αναδιοργάνωση του Οργανισμού. Έχει θέσει τα θεμέλια για την αντιστροφή της πτωτικής πορείας στην οποία είχε εισέλθει ο Οργανισμός τα τελευταία χρόνια με κινήσεις, όπως είναι η εθελουσία έξοδος η οποία έγινε με συμφωνία με τους εργαζομένους, η αλλαγή στο Γενικό Κανονισμό Προσωπικού και η αναδιάρθρωση των διεθνών επενδύσεων. 
      Με την αναζήτηση στρατηγικού εταίρου προχωρούμε σε βήματα τα οποία θα επιτρέψουν στον Ο.Τ.Ε. και τεχνολογικά να προχωρήσει καλύτερα στο μέλλον. Διότι ένας από τους λόγους που η Ελλάδα βρίσκεται στις τελευταίες θέσεις όσον αφορά τη διείσδυση της ευρυζωνικότητας ήταν σε μεγάλο βαθμό οι καθυστερήσεις που σημειώθηκαν στον Ο.Τ.Ε.. Αλλά εκτός από τα τεχνολογικά ζητήματα, υπάρχουν και άλλα ζητήματα, όπως ζητήματα εξάπλωσης σε άλλες αγορές, ζητήματα καλύτερης διαχείρισης στο εσωτερικό, ζητήματα καλύτερων προοπτικών για το προσωπικό του Ο.Τ.Ε. και παροχή υψηλής ποιότητας προϊόντων και υπηρεσιών. 
      Αυτοί είναι οι στόχοι της πολιτικής της Κυβέρνησης, αυτούς τους στόχους επιδιώκουμε αταλάντευτα και σε αυτούς τους στόχους θα επιτύχουμε, εκεί που απέτυχε η προηγούμενη κυβέρνηση. Διότι, όπως είναι γνωστό και όπως ανέδειξα χθες, και η προηγούμενη κυβέρνηση, η οποία σήμερα υποκριτικά καταγγέλλει την προσπάθεια ανεύρεσης στρατηγικού συμμάχου για τον Ο.Τ.Ε., με απόφαση της Διϋπουργικής Επιτροπής Αποκρατικοποιήσεων από το 2000 είχε επιχειρήσει –ανεπιτυχώς βεβαίως- να βρει στρατηγικό σύμμαχο για τον Ο.Τ.Ε. Απέτυχε βεβαίως διότι προφανώς δεν είχε συγκροτημένη στρατηγική. Αυτό που έλειπε τότε υπάρχει τώρα. Και γι’ αυτό η σημερινή πολιτική έχει πολύ καλύτερες πιθανότητες επιτυχίας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ορίστε, κύριε Ρόβλια, έχετε το λόγο για δύο λεπτά.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, η επίκαιρη ερώτηση απευθύνεται στον Υπουργό Μεταφορών και Επικοινωνιών. Δεν ξέρω αν η απουσία του και η δική σας παρουσία εδώ σημαίνει κάτι σε επίπεδο διαφωνίας μεταξύ σας ή αν προτιμήσατε να απαντήσετε εσείς για θέμα εθνικής υποδομής τηλεπικοινωνιών που δεν είναι θέμα βέβαια της αρμοδιότητάς σας. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε συνάδελφε, διακόπτω το χρόνο σας … 
      ΚΩΝΣΤΑΝΤΙΝΟΣ ΡΟΒΛΙΑΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): … γιατί η παρατήρηση δεν απευθύνεται στον κύριο Υπουργό. Η παρατήρηση απευθύνεται κατά βάση στο Προεδρείο γιατί το Προεδρείο ειδοποιεί …
      ΚΩΝΣΤΑΝΤΙΝΟΣ ΡΟΒΛΙΑΣ: Όχι, καθόλου. Δεν απευθύνεται σ΄ εσάς.
      ΠΡΟΕΔΡΕΥΩΝ (Ιωάννης Τραγάκης): Θα ήθελα, λοιπόν, να σας θυμίσω ότι το άρθρο 132 του Κανονισμού επιτρέπει σε μια ερώτηση ν΄ απαντήσει οποιοσδήποτε εξουσιοδοτημένος Υπουργός. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, μου στερείτε το δικαίωμα να κάνω την επισήμανση ότι άλλος Υπουργός ήλθε αντί άλλου; 
      ΠΡΟΕΔΡΕΥΩΝ (Ιωάννης Τραγάκης): Την επισήμανση μπορείτε να την κάνετε …
      ΚΩΝΣΤΑΝΤΙΝΟΣ ΡΟΒΛΙΑΣ: Την κάνω.
      ΠΡΟΕΔΡΕΥΩΝ (Ιωάννης Τραγάκης): … αλλά η επισήμανση αντίκειται προς τον Κανονισμό, ο οποίος επιτρέπει να έλθει άλλος Υπουργός.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν αντίκειται η επισήμανση, κύριε Πρόεδρε, με συγχωρείτε. Αν σας ενόχλησε αυτή η επισήμανση …
      ΠΡΟΕΔΡΕΥΩΝ (Ιωάννης Τραγάκης): Δεν μ΄ ενόχλησε καθόλου. 
      ΚΩΝΣΤΑΝΤΙΝΟΣ ΡΟΒΛΙΑΣ: Εγώ απορώ γιατί ενοχληθήκατε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Κάνατε μία επισήμανση…
      ΚΩΝΣΤΑΝΤΙΝΟΣ ΡΟΒΛΙΑΣ: Η επίκαιρη ερώτηση αφορά εθνικές υποδομές τηλεπικοινωνιών. Ο κ. Αλογοσκούφης δεν είναι αρμόδιος γι’ αυτό το θέμα. Ο κ. Λιάπης προφανώς δεν ήθελε να έλθει. 
      ΠΡΟΕΔΡΕΥΩΝ (Ιωάννης Τραγάκης): Μη χάνουμε χρόνο. Το άρθρο 132 του Κανονισμού σας διαβάζω επί λέξει λέει: «Στη συνέχεια απαντά ο Πρωθυπουργός ή ο αρμόδιος  ή εξουσιοδοτημένος από την Κυβέρνηση …».
      ΚΩΝΣΤΑΝΤΙΝΟΣ ΡΟΒΛΙΑΣ: Δεν διαφωνώ μαζί σας, κύριε Πρόεδρε. Αλλά επισημαίνω ότι για ένα θέμα υποδομών τηλεπικοινωνιών εμφανίζεται ο Υπουργός Οικονομίας και Οικονομικών.
      ΠΡΟΕΔΡΕΥΩΝ (Ιωάννης Τραγάκης): Κάνατε την επισήμανσή σας και έληξε το θέμα.
      Συνεχίστε, παρακαλώ.  
      ΚΩΝΣΤΑΝΤΙΝΟΣ ΡΟΒΛΙΑΣ: Ήθελα, λοιπόν, παίρνοντας αφορμή και από αυτό να επαναλάβω ότι η πολιτική της Κυβέρνησης Καραμανλή στο θέμα του Ο.Τ.Ε. χαρακτηρίζεται από έλλειψη διαφάνειας, έλλειψη σοβαρότητας και έλλειψη σχεδιασμού εθνικής ασφάλειας τηλεπικοινωνιών. 
      Η απάντηση που μόλις ακούσαμε δεν είναι ικανή να διασκεδάσει την κατακραυγή της κοινωνίας για την εκποίηση του Ο.Τ.Ε. Ανησυχώ και ανησυχεί ο ελληνικός λαός για τα θέματα ασφάλειας που σχετίζονται με τον Ο.Τ.Ε. 
      Επαναλαμβάνω ότι ο Στρατός, η Αστυνομία, η Πυροσβεστική, η πολιτική επιστράτευση, οι νομαρχίες τα πορτοκαλί τηλέφωνα του Πρωθυπουργού και των Υπουργών λειτουργούν όλα με κυκλώματα του Ο.Τ.Ε. και συντηρούνται από τον Ο.Τ.Ε.
      Εμπιστεύεστε τον έλεγχο αυτόν να τον έχουν οι ξένοι; Είστε βέβαιος ότι οι ξένοι, στους οποίους θα παραδώσετε τον Ο.Τ.Ε., θα υποστηρίξουν τα εθνικά μας συμφέροντα μέσω του ιδιωτικού, δικού τους πια Ο.Τ.Ε., σε μια φάση κρίσης ή μήπως θα είναι, στην καλύτερη περίπτωση, παγερά αδιάφοροι; Και αν είστε τόσο βέβαιοι σαν Κυβέρνηση γι’ αυτά τα θέματα ασφάλειας, τότε απαντήστε μου σε μια ερώτηση που σας την επαναλαμβάνουμε. Εάν, παραδείγματος χάριν, τουρκικά οικονομικά συμφέροντα προσφέρουν το μεγαλύτερο τίμημα για τον Ο.Τ.Ε. θα τους τον πουλήσετε;
      Επίσης, κύριε Υπουργέ, σταματήστε να παραπλανάτε τον ελληνικό λαό ότι δήθεν όλοι οι αντίστοιχοι φορείς της Ευρώπης των «είκοσι πέντε» έχουν εκχωρηθεί σε ιδιώτες. Η Γαλλία, η Γερμανία, η Αυστρία, το Βέλγιο, η Σουηδία, η Φινλανδία, το Λουξεμβούργο και η Σλοβενία ελέγχουν τον εθνικό τους φορέα τηλεπικοινωνιών μέσω του ποσοστού των μετοχών που κατέχουν. Επίσης η Δανία, η Ουγγαρία, η Ιταλία και η Πορτογαλία, μέσω της λεγόμενης «χρυσής μετοχής». Εσείς επιλέγετε την εκποίηση του Ο.Τ.Ε. και την παράδοση της διοίκησης σε ξένους. 
      Τέλος, το ΠΑ.ΣΟ.Κ. επαναλαμβάνει ότι δεν δεσμεύεται από αυτές τις αποφάσεις της Κυβέρνησης για τον Ο.Τ.Ε.. Σε λίγους μήνες η χώρα θα έχει μια καινούργια Βουλή και μια καινούργια Κυβέρνηση. Οι υποψήφιοι επενδυτές θα πρέπει να λάβουν πολύ σοβαρά υπ΄ όψιν αυτή τη δήλωση του ΠΑ.ΣΟ.Κ. πριν αποφασίσουν οτιδήποτε σε σχέση με τον Ο.Τ.Ε..
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κύριε Υπουργέ, έχετε το λόγο για δύο λεπτά. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, κατ΄ αρχάς θα ήθελα να καθησυχάσω τον κύριο συνάδελφο. Έρχομαι εδώ μετά από συνεννόηση με το συνάδελφο κ. Λιάπη, διότι το μεγαλύτερο μέρος της ερώτησης αφορούσε εμένα προσωπικά και την πολιτική της αποκρατικοποίησης και μάλιστα έγιναν και κάποιες αναφορές σε μια απάντηση του αρμόδιου κοινοτικού Επιτρόπου.
      Θα ήθελα όμως, πριν απ’ όλα, να διαβάσω κάτι: «Ο πρώτος κανόνας της πολιτικής δράσης είναι η αξιοπιστία, ειδικά για κόμματα σαν το ΠΑ.ΣΟ.Κ., που φιλοδοξούν να κυβερνήσουν τον τόπο. Δυστυχώς το κόμμα της Αξιωματικής Αντιπολίτευσης δίνει ρεσιτάλ αναξιοπιστίας και για το θέμα του Ο.Τ.Ε.. Έτσι, ενώ το ΠΑ.ΣΟ.Κ πούλησε το 62% του Οργανισμού, κραυγάζει γιατί αυτή η Κυβέρνηση θέλει να πουλήσει το 20% με 28%. Ενώ το κόμμα της Αξιωματικής Αντιπολίτευσης, σύμφωνα με τα επίσημα έγγραφα, έψαχνε για στρατηγικό σύμμαχο, φωνασκεί γιατί η νυν Κυβέρνηση ψάχνει στρατηγικό εταίρο. Ενώ το ΠΑ.ΣΟ.Κ. έφτιαξε έναν ευέλικτο Γενικό Κανονισμό Εργασίας για την «COSMOTE», γκρινιάζει γιατί η Κυβέρνηση θέλει τον ίδιο Κανονισμό και για τον Ο.Τ.Ε.. Τότε το ΠΑ.ΣΟ.Κ ως κυβέρνηση ορθώς έπραττε, σήμερα ως Αντιπολίτευση κακώς κραυγάζει. Δεν βοηθά ούτε τον τόπο, ούτε και το ίδιο». Δεν είναι δικό μου σχόλιο. Είναι σχόλιο έγκυρης πρωινής εφημερίδας σήμερα, το οποίο αποδεικνύει ακριβώς τη διπροσωπία και την αναξιοπιστία της Αξιωματικής Αντιπολίτευσης. Κραυγάζουν απλώς και μόνον για αντιπολιτευτικούς λόγους όταν ως Κυβέρνηση, αναγνωρίζοντας τα προβλήματα που υπήρχαν στον  Ο.Τ.Ε. προσπαθούσαν να τα λύσουν με τρόπους που μοιάζουν σε πολλά -όχι σε όλα- με τους τρόπους που επιδιώκει η σημερινή Κυβέρνηση: με στρατηγικές συμμαχίες, με στρατηγικούς εταίρους, με αναδιάρθρωση του Οργανισμού. Διότι ο Ο.Τ.Ε. είναι ένας πραγματικά ισχυρός Οργανισμός για τη χώρα, αλλά εάν δεν γίνουν οι αλλαγές που χρειάζονται προκειμένου ν΄ ανταποκριθεί στα νέα δεδομένα της τεχνολογίας, της παγκοσμιοποίησης, του νέου διεθνούς ρόλου της χώρας μας δεν θα μπορέσει να εξακολουθήσει, μέσα στο ανταγωνιστικό περιβάλλον στο οποίο λειτουργεί, να παίξει το ρόλο του. 
      Τώρα, αναφορικά με δύο άλλα θέματα περί δήθεν κυβερνητικών διαφωνιών. Όλες αυτές τις μέρες ακούμε για κυβερνητική διαφωνία του κ. Σουφλιά και ο κ. Σουφλιάς βρίσκεται στα χείλη όλων των στελεχών της Αντιπολίτευσης. Χθες μόλις έκανε δήλωση σαφή και κατηγορηματική, με την οποία συντάσσεται πλήρως με την κυβερνητική πολιτική. Και το ίδιο και ο κ. Λιάπης, για τον οποίο προσπαθούσατε χθες να πείτε ότι έχουμε διαφωνίες. Υπογράφει τη ρύθμιση, την οποία συζητούμε σήμερα στη Βουλή.
      Δεύτερον, μιλάτε για το τι συμβαίνει στις άλλες χώρες και μοιράσατε ένα έγγραφο. Εγώ βλέπω απ’ αυτό το έγγραφο ότι στη Μεγάλη Βρετανία η «BRITISH TELECOM» έχει μηδέν (0) ποσοστό κρατικής ιδιοκτησίας. 
      Στην Ισπανία η «TELEFONICA» έχει μηδέν (0) ποσοστό κρατικής ιδιοκτησίας. Τα διαβάζω από το δικό σας έγγραφο. Στην Τσεχία, 0%. Στην Δανία 0%. Στην Ουγγαρία 0%. Στην Ιρλανδία 0%. Στην Ιταλία 0%. Στη Μάλτα 0%. Στην Πολωνία 4%. Στην Πορτογαλία 1,8% έχει το κράτος. Αυτή είναι η πραγματικότητα στην Ευρώπη. Οι διάφορες ευρωπαϊκές χώρες προσπαθούν, με βάση τα δικά τους δεδομένα, με βάση τις δικές τους προτεραιότητες, να αποκρατικοποιήσουν τον κλάδο των τηλεπικοινωνιών, διότι ο κλάδος των τηλεπικοινωνιών λειτουργεί ανταγωνιστικά.
      Αυτό θα κάνει και η χώρα μας με σεβασμό και στα εθνικά συμφέροντα και στα θέματα της εθνικής ασφάλειας. Κανείς δεν μιλάει για πλήρη εκχώρηση του ποσοστού του δημοσίου. Θα προχωρήσουμε σε στρατηγική συμμαχία με το στρατηγικό εταίρο, τον οποίο θα βρούμε, εάν τον βρούμε, γιατί και αυτή η διαδικασία είναι δύσκολη, δεν είναι μια εύκολη διαδικασία και ασφαλώς θα διασφαλίσουμε μέσω συμφωνίας μετόχων και όλα τα συμφέροντα του δημοσίου. Μην έχετε καμία αμφιβολία. Αυτά που δεν μπορούσατε να κάνετε εσείς θα τα κάνουμε και θα τα κάνουμε με επιτυχία, γιατί εμείς κινούμε τα πράγματα προς τα εμπρός. Εσείς επιμένετε να βλέπετε πίσω.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Θα συζητηθεί η τρίτη με αριθμό 160/11-12-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση αιτημάτων των ρακοσυλλεκτών Αθήνας και Πειραιά κ.λπ.
      Το περιεχόμενο της επίκαιρης ερώτησης του κ. Αλαβάνου έχει ως εξής:
      «Το σωματείο των Ρακοσυλλεκτών Αθηνών-Πειραιώς, που στη μεγάλη του πλειοψηφία αποτελείται από Έλληνες μουσουλμάνους με καταγωγή τη Θράκη, εκφράζει εδώ και χρόνια αγωνιώδη αιτήματα προς την πολιτεία. Τα αιτήματα αυτά έχουν σχέση τόσο με την ασφάλιση και παροχή υπηρεσιών υγείας των ίδιων και των οικογενειών τους όσο και με ορισμένες διευκολύνσεις που ζητούν, προκειμένου να ασκούν αποτελεσματικότερα το επάγγελμά τους.
      Σημειώνουμε ότι το επάγγελμα του ρακοσυλλέκτη προσφέρει πολλά στο κοινωνικό σύνολο, αφού η εργασία τους συμβάλλει στην αξιοποίηση μεγάλου όγκου «αποβλήτων» των νοικοκυριών των αστικών κέντρων, είτε καθιστώντας τα ξανά χρήσιμα (συσκευές, παλιά έπιπλα, βιβλία κ.α.) είτε συμβάλλοντας στην ανακύκλωση διαφόρων αντικειμένων (μετάλλων, χαρτιού κ.λπ.).
      Με δεδομένο ότι οι ρακοσυλλέκτες συμβάλλουν πολλαπλά στην ανακύκλωση:
      Ερωτάται ο κύριος Υπουργός:
      1. Με ποιο τρόπο οι ρακοσυλλέκτες θα ενταχθούν στα προγράμματα ανακύκλωσης, προκειμένου να πολλαπλασιαστεί το παραγόμενο έργο; Σ’ αυτό το πλαίσιο, με ποιο τρόπο θα επιδοτηθεί η αντικατάσταση των τρίκυκλων που διαθέτουν οι ρακοσυλλέκτες και τα οποία χρειάζονται αλλαγή λόγω παλαιότητας;
      2. Υπάρχει πρόθεση επεξεργασίας προγράμματος ενημέρωσης των πολιτών για τον τρόπο απόθεσης όσων αντικειμένων, απορριμμάτων θα μπορούσαν να είναι χρήσιμα στους ρακοσυλλέκτες, ώστε να είναι αναγνωρίσιμα;»
      Θ΄ απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης.
      Ορίστε, κύριε Υφυπουργέ, έχετε το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με το θέμα της ερώτησης, θα ήθελα να ενημερώσω τον κύριο Πρόεδρο και το Σώμα για τα εξής: Για την ανακύκλωση των αποβλήτων έχει εκδοθεί ο ν. 2939/2001 περί εναλλακτικής διαχείρισης απορριμμάτων και άλλων προϊόντων, ο οποίος ενσωματώνει ουσιαστικά στο εθνικό μας δίκαιο την οδηγία 94/62 για τις συσκευασίες. Ο νόμος αυτός περιέχει τις βασικές αρχές για την εναλλακτική διαχείριση άλλων προϊόντων και υπό την έννοια «άλλα προϊόντα» εννοούμε οχήματα, τα οποία βρίσκονται στο τέλος του κύκλου ζωής τους, χρησιμοποιημένα ελαστικά, απόβλητα ηλεκτρικού και ηλεκτρονικού εξοπλισμού, χρησιμοποιημένα λιπαντικά έλαια, ηλεκτρικές στήλες κ.λπ. Βασικό στοιχείο του νόμου είναι η συμμετοχή των τελικών χρηστών, των καταναλωτών ουσιαστικά, στην αλυσίδα διαχείρισης των αποβλήτων. Αυτό είναι ιδιαίτερα σημαντικό, γιατί γνωρίζουμε όλοι ότι τόσο η ανακύκλωση όσο και η ανάκτηση υλικών συνεπάγεται διαχωρισμό των αποβλήτων στην πηγή και βεβαίως προϋποθέτει την κατάλληλη πληροφόρηση. 
      Σύμφωνα με τη νομοθεσία, όλοι οι διαχειριστές αποβλήτων, και οι παραγωγοί δηλαδή και οι εισαγωγείς, είναι υποχρεωμένοι είτε να οργανώσουν οι ίδιοι είτε να συμμετέχουν σε συλλογικά συστήματα εναλλακτικής διαχείρισης, τα οποία αξιολογούνται και εγκρίνονται από τον Εθνικό Οργανισμό Εναλλακτικής Διαχείρισης Συσκευασιών και άλλων προϊόντων και στη μεταβατική περίοδο μέχρις ότου αρχίσει η λειτουργία του Εθνικού Οργανισμού εγκρίνονται με αποφάσεις του Υπουργού ΠΕ.ΧΩ.Δ.Ε.. Τα συστήματα αυτά αποβλέπουν στην αξιοποίηση, μέσω της ανακύκλωσης, των συλλεγομένων αποβλήτων. Κατ’ εφαρμογή της κείμενης νομοθεσίας για την εναλλακτική διαχείριση, έχουν εγκριθεί και λειτουργούν σήμερα δέκα τέτοια συστήματα. Συγκεκριμένα, για τις συσκευασίες λειτουργούν τρία συστήματα, για τα οχήματα τέλους κύκλου ζωής ένα σύστημα, για τα μεταχειρισμένα ελαστικά οχημάτων ένα σύστημα, για τα απόβλητα λιπαντικών ελαίων ένα σύστημα, για τα απόβλητα ηλεκτρονικού και ηλεκτρικού εξοπλισμού ένα σύστημα και για τις χρησιμοποιημένες μπαταρίες τρία συστήματα. 
      Σε ό,τι αφορά τώρα την κοινωνική ομάδα των ρακοσυλλεκτών, στο ν. 2939/2001 υπάρχει πρόβλεψη, συγκεκριμένα στο άρθρο 8, κύριε Πρόεδρε, η οποία αναφέρει ότι δεν αποκλείεται η δραστηριότητα των ατόμων που ευκαιριακά ασχολούνται με τη συλλογή ανακυκλώσιμων χρησιμοποιημένων υλικών καθώς και των σχολείων, προσκόπων, οικολογικών οργανώσεων μη κερδοσκοπικού χαρακτήρα, με την προϋπόθεση ότι δεν παρακωλύεται το έργο των εγκεκριμένων συστημάτων εναλλακτικής διαχείρισης. Η εν λόγω παράγραφος καλύπτει ουσιαστικά πλήρως τους ρακοσυλλέκτες. Επίσης, οφείλω να πω ότι για συγκεκριμένες κατηγορίες υλικών, όπως είναι για παράδειγμα τα απόβλητα ηλεκτρικού και ηλεκτρονικού εξοπλισμού, μετά από ενέργειες του Υ.ΠΕ.ΧΩ.Δ.Ε. δίνεται η δυνατότητα συλλογής τους από ρακοσυλλέκτες και η μεταφορά τους σε συγκεκριμένα σημεία συλλογής.
      Για την παροχή αυτών των υπηρεσιών οι ρακοσυλλέκτες αμείβονται επιπλέον.
      Σε ό,τι αφορά την ενημέρωση για την ευαισθητοποίηση των πολιτών, την οποία επίσης αναφέρετε στο κείμενο της ερώτησής σας θ΄ απαντήσω στη δευτερολογία. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Το λόγο έχει ο κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, γνωρίζετε και εσείς ότι ακολουθώ την πρακτική, όταν καταθέτω ως αρχηγός κόμματος μία επίκαιρη ερώτηση, να ζητώ να εφαρμοσθεί ο Κανονισμός και να υπάρχει η παρουσία του Υπουργού. Φοβάμαι ότι αυτήν τη φορά η υπεροψία του Υπουργού δεν στρέφεται τόσο στον καταθέτοντα την ερώτηση όσο στη μικρή κοινωνική ομάδα στην οποία αναφέρεται η ερώτηση. Και για χάρη αυτής δεν θα εφαρμόσω την πρακτική. Επίσης, για χάρη μιας προσπάθειας που νομίζω ότι γίνεται από τον Υφυπουργό να βρεθούν κάποιες λύσεις στο ζήτημα αυτό.
      Θα πω ότι θα μπορούσε να ερωτηθεί κάποιος γιατί ο Συνασπισμός Ριζοσπαστικής Αριστεράς μέσα σε τόσα φλέγοντα θέματα που έχουμε -Ο.Τ.Ε, Ελληνοτουρκικά, απεργίες, κ.λ.π.- καταθέτει μια τέτοια επίκαιρη ερώτηση για τους ρακοσυλλέκτες, δηλαδή για μια ομάδα συμπολιτών μας, τριακοσίων-τετρακοσίων ατόμων στην Αθήνα και ίσως και σε άλλες πόλεις. Προσπαθούμε, εάν θέλετε εν΄ όψει και των ημερών των Χριστουγέννων, ν’ αναδείξουμε ορισμένες κοινωνικές κατηγορίες -ανάμεσά τους είναι και αυτή- που ζουν σε συνθήκες Χριστουγεννιάτικης ιστορίας του Καρόλου Ντίκενς. Δηλαδή, ζουν σε άθλιες συνθήκες δουλειάς, σε συνθήκες παραμέλησης εντελώς από την πολιτεία, δουλεύουν δίπλα στα σκουπίδια χωρίς ασφάλιση, χωρίς δυνατότητα υγειονομικής περίθαλψης, χωρίς δυνατότητα να κάνουν τα παιδιά τους εμβόλια και νομίζω ότι θα μπορούσε ένα τέτοιο θέμα όχι μόνο να αντιμετωπισθεί συναινετικά από την Κυβέρνηση –και την Αριστερά, εγώ θα έλεγα- αλλά να υπάρξουν και κάποιες λύσεις. 
      Ο κύριος Υπουργός, μ΄ έναν τεκμηριωμένο τρόπο, μου ανέφερε το νόμο που υπάρχει και τις προβλέψεις του. Το ερώτημα, κύριε Υπουργέ, που θέτω εγώ δεν είναι αν είναι παράνομοι. Δεν είναι ότι τους κυνηγάει η Αστυνομία. Δεν είναι να πάρουν μια νόμιμη άδεια. Οι άνθρωποι αυτοί δουλεύουν. Το ερώτημα που σας θέτω είναι -και που πιστεύω ότι χρειάζεται μια ειδική παρέμβαση- είναι ότι, όταν υπάρχουν πάρα πολλές ενισχύσεις που δίνονται κυρίως προερχόμενες από Ευρωπαϊκή Ένωση σε διαδικασίες ανακύκλωσης, πολλές από τις οποίες ήταν εντελώς αναποτελεσματικές, ατελέσφορες και ήταν απώλεια χρημάτων και κονδυλίων, γιατί δεν μπορούμε μ’ αυτήν την ομάδα, η οποία έχει άμεση ανάγκη κοινωνικής φροντίδας και κοινωνικής στήριξης, να τους εντάξουμε σε κάποια προγράμματα, να ενισχύσουμε αυτό που κάνουν, να ενημερώσουμε το κοινό για τη δυνατότητα να αφήνουν, όπως γίνεται σε πολλές ευρωπαϊκές πόλεις, σε ξεχωριστή σακούλα κάποια απορρίμματα τα οποία είναι χρήσιμα ή για ανακύκλωση ή για επαναχρήση και την ίδια στιγμή να τους δώσουμε και τη δυνατότητα να ανανεώσουμε τον στόλο των παλαιών μηχανών που έχουν προκειμένου να αντεπεξέρχονται με καλύτερες συνθήκες;
      Εγώ περιμένω τη δευτερολογία του κυρίου Υπουργού. Του εντοπίζω τα σημεία που θέλω να απαντήσει και θα ήθελα να του ζητήσω να εκφράσει –και πιστεύω ότι θα το κάνει- τη διαθεσιμότητά του να δει το Σωματείο των Ρακοσυλλεκτών της Αθήνας πριν τις γιορτές, προκειμένου να μπουν στον καινούργιο χρόνο και με νέες δυνατότητες και με καλύτερες ελπίδες. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Πρόεδρε.
      Κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Θα αρχίσω από το τελευταίο που προτείνει ο κύριος Πρόεδρος του Συνασπισμού. Είμαι απολύτως διαθέσιμος και αύριο το πρωί ακόμη, εάν θέλουν, να συναντηθούμε και να συζητήσουμε περαιτέρω τρόπους συνεργασίας. Επίσης, είμαστε απολύτως πρόθυμοι να εξετάσουμε, εφόσον κατατεθούν στο Υπουργείο, συγκεκριμένες προτάσεις για ακόμη μεγαλύτερη βοήθειά τους.
      Όπως ανέφερα στην πρωτομιλία μου, έχουμε ήδη -κατόπιν ενεργειών του Υπουργείου- δώσει πρόσθετες αμοιβές για συγκεκριμένες κατηγορίες υλικών, οι οποίες συλλέγονται από τη συγκεκριμένη κοινωνική ομάδα, τους ρακοσυλλέκτες. Οφείλω, επίσης, να πω ότι τα εγκεκριμένα συστήματα εναλλακτικής διαχείρισης απορριμμάτων τα οποία προανέφερα, μεταξύ των άλλων υποχρεώσεών τους, έχουν την υποχρέωση –και εφαρμόζουν αυτήν την υποχρέωσή τους- να ενημερώνουν τόσο το ευρύ κοινό, τους πολίτες όσο και συγκεκριμένες ομάδες, παραδείγματος χάριν τις ομάδες παραγωγών, οι οποίες επίσης οφείλουν να ενημερωθούν αναλυτικά για την εναλλακτική διαχείριση των συσκευασιών και άλλων προϊόντων.
      Ακολουθούν συνεπώς συγκεκριμένα προγράμματα ενημέρωσης, τα βλέπουμε πολύ τακτικά και στον τύπο και στην τηλεόραση και όχι μόνο τα εγκεκριμένα συστήματα. Και το Υ.ΠΕ.ΧΩ.Δ.Ε. με ημερίδες, τις οποίες προγραμματίζει, δίνει μεγάλη σημασία στην ενημέρωση των συμπολιτών μας σε ό,τι αφορά τα θέματα εναλλακτικής διαχείρισης των απορριμμάτων. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Θα συζητηθεί η δεύτερη με αριθμό 159/11.12.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση του προβλήματος της διάθεσης των απορριμμάτων της Αττικής κ.λπ.. 
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Παραπέρα επιδείνωση εμφανίζει το πρόβλημα της διάθεσης των απορριμμάτων της Αττικής και των υγειονομικών και περιβαλλοντικών επιπτώσεών τους σε όλο το Λεκανοπέδιο της Αθήνας, καθώς και στην ευρύτερη περιοχή του Χ.Υ.Τ.Α. Άνω Λιοσίων, εξαιτίας του υπερκορεσμού του «προσωρινού» ή «ενδιάμεσου ονομαζόμενου «κυττάρου». Η επιδείνωση αυτή εκδηλώνεται με τις πολύωρες, σε καθημερινή βάση, καθυστερήσεις των αποριμματοφόρων στο Χ.Υ.Τ.Α., (ακόμη και με το προσωρινό κλείσιμό του), με τα ακάλυπτα πρανή απορριμμάτων και με τις απότομες κλήσεις του που εγκυμονούν σοβαρούς κινδύνους κατολισθήσεων και αποτελούν άμεση απειλή για τους εργαζομένους και τους χρήστες του Χ.Υ.Τ.Α., πλήττει επίσης εκατοντάδες, χιλιάδες κατοίκους πολλών γειτονικών δήμων της Δυτικής Αττικής και της Δυτικής Αθήνας (Άνω Λιοσίων, Ασπροπύργου, Ελευσίνας, Φυλής, Πετρούπολης, Ιλίου, Καραματερού, Ζεφυρίου). Σημαντικά προβλήματα συσσώρευσης απορριμμάτων αρχίζουν να εμφανίζονται και στους δρόμους των Δήμων του Λεκανοπεδίου, με τάση παραπέρα επιδείνωσης. 
      Το πρόβλημα αναμένεται να οξυνθεί ακόμη περισσότερο, καθώς, μετά τον πλήρη, μέσα στο επόμενο δεκαπενθήμερο, υπερκοκορεσμό του «ενδιάμεσου» κυττάρου, καμία προοπτική αντιμετώπισής του υπάρχει, ούτε καν προσωρινής. Έτσι η κατάσταση οδηγείται με μαθηματική πλέον ακρίβεια σε τραγικό αδιέξοδο, με ευθύνη των προηγούμενων και της σημερινής Κυβέρνησης και με τη συνενοχή των εμπλεκομένων οργάνων της Τοπικής Αυτοδιοίκησης (Ε.Σ.Δ.Κ.Ν.Α., Τ.Ε.Δ.Κ.Ν.Α., τοπικές, δημοτικές και νομαρχιακές αρχές). Απόπειρα για επαναφορά των σκουπιδιών στον κλειστό πλέον λόγω υπερκορεσμού Χ.Υ.Τ.Α. των Άνω Λιοσίων μόνο σαν περιβαλλοντικό, υγειονομικό και εργασιακό έγκλημα μπορεί να χαρακτηριστεί.
      Ερωτάται, ο κύριος Υπουργός, τι μέτρα έχει λάβει ή προτίθεται να λάβει για:
      Να δοθεί άμεση λύση στο πρόβλημα πριν πάρει εκρηκτικές πλέον διαστάσεις και μάλιστα μέσα στις γιορτές, να παύσει άμεσα η λειτουργία του υπερκορεσμού «ενδιάμεσου κυττάρου», να αποτραπεί κάθε απόπειρα «επιστροφής» των απορριμμάτων στον παλαιό Χ.Υ.Τ.Α. Άνω Λιοσίων, να αποκατασταθεί όλος ο Χ.Υ.Τ.Α. και να απορρυπανθεί η ευρύτερη περιοχή.
      Να εντοπιστούν κατάλληλοι χώροι και να οργανωθούν σύγχρονες εγκαταστάσεις διάθεσης και επεξεργασίας απορριμμάτων, που έχει ανάγκη το πολεοδομικό συγκρότημα της Αττικής, με αποκλεισμό της ιδιαίτερα βεβαρυμμένης περιοχής του Θριάσιου Πεδίου, αλλά και με αναζήτηση υποψήφιων χώρων και εκτός Αττικής».
      Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Με την κοινή υπουργική απόφαση 100598/2006 ανανεώθηκε και τροποποιήθηκε η απόφαση έγκρισης των περιβαλλοντικών όρων για τον εκσυγχρονισμό και την επέκταση του χώρου διάθεσης των απορριμμάτων Άνω Λιοσίων Αττικής. 
      Σύμφωνα με την απόφαση αυτή η έναρξη λειτουργίας του Χ.Υ.Τ.Α. στη θέση Σκαλιστήρι της Φυλής σημαίνει την άμεση παύση διάθεσης απορριμμάτων στο Χ.Υ.Τ.Α. Άνω Λιοσίων. Ο κύριος του έργου οφείλει να προχωρήσει στα έργα αποκατάστασης του Χ.Υ.Τ.Α. και στη διαμόρφωσή του σε χώρο πρασίνου. Ήδη ένα κομμάτι του Χ.Υ.Τ.Α. έχει αποκατασταθεί. Κύριος του έργου είναι ο Ε.Σ.Δ.Κ.Ν.Α.. Είναι ο αποκλειστικά υπεύθυνος για τον συνεχή έλεγχο της ευστάθειας των πρανών στο χώρο και τη λήψη των κατάλληλων μέτρων, τόσο  κατά τη διάρκεια λειτουργίας του Χ.Υ.Τ.Α., όσο και κατά τη διάρκεια των έργων αποκατάστασης.
      Σε ό,τι αφορά το Υ.ΠΕ.ΧΩ.Δ.Ε., θα αναφέρω ότι όπως προκύπτει από τον περιφερειακό σχεδιασμό διαχείρισης των απορριμμάτων της Αττικής, ο οποίος ουσιαστικά είχε ολοκληρωθεί με το ν. 3164/2003, έχουν εκδοθεί οι κοινές υπουργικές αποφάσεις έγκρισης περιβαλλοντικών όρων τεσσάρων έργων: Ολοκληρωμένη εγκατάσταση διαχείρισης αποβλήτων στο Μαύρο Βουνό Γραμματικού, ολοκληρωμένη εγκατάσταση αποβλήτων στο Βραγόνι Κερατέας, κατασκευή λειτουργίας αποκατάστασης δεύτερου Χ.Υ.Τ.Α. δυτικής Αττικής στη θέση Σκαλιστήρι και εξειδίκευση έργων δεύτερης φάσης δεύτερου Χ.Υ.Τ.Α. δυτικής Αττικής επίσης στη θέση Σκαλιστήρι. 
      Πού βρίσκονται σήμερα τα έργα αυτά; Σύμφωνα με επίσημα στοιχεία της περιφέρειας Αττικής για το Χ.Υ.Τ.Α. Γραμματικού έχει αναδειχθεί προσωρινός μειοδότης του έργου, εκκρεμεί το πόρισμα του προσυμβατικού ελέγχου από το Ελεγκτικό Συνέδριο και θ΄ ακολουθήσει υπογραφή της σύμβασης για την έναρξη κατασκευής του έργου.
      Για τον Χ.Υ.Τ.Α. Κερατέας η επιτροπή διαγωνισμού δημοπράτησης του έργου έχει ολοκληρώσει την αξιολόγηση των τεχνικών προσφορών, εκκρεμούν προσφυγές στο Συμβούλιο της Επικρατείας, αναμένεται, πάντοτε σύμφωνα με την περιφέρεια Αττικής το άνοιγμα των οικονομικών προσφορών και η ανάδειξη του προσωρινού αναδόχου το Μάρτιο του 2007.
      Για το Χ.Υ.Τ.Α. Φυλής, η Επιτροπή Διαγωνισμού Δημοπράτησης του έργου έχει ολοκληρώσει την αξιολόγηση των τεχνικών προσφορών. Έχουμε και εδώ προσφυγές στο Συμβούλιο της Επικρατείας, οι οποίες εκκρεμούν. Αναμένεται το άνοιγμα των οικονομικών προσφορών και η ανάδειξη του προσωρινού μειοδότη εντός διμήνου περίπου από σήμερα. 
      Επαναλαμβάνω ότι η ευθύνη υλοποίησης των έργων διαχείρισης των αποβλήτων Αττικής ανήκει στην περιφέρεια της Αττικής και όχι στο Υ.ΠΕ.ΧΩ.Δ.Ε.
      Οφείλω, επίσης, να αναφέρω ότι ο Σταθμός Μεταφόρτωσης Απορριμμάτων της Αθήνας και των όμορων Δήμων στον Ελαιώνα έχει ενταχθεί και συγχρηματοδοτείται από το Ταμείο Συνοχής, όπως επίσης και ο Χ.Υ.Τ.Α. Κερατέας και ο Σταθμός Μεταφόρτωσης Απορριμμάτων στην Τροιζήνα που αφορά τη δεύτερη διαχειριστική ενότητα. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ορίστε, κυρία Νικολαΐδου, έχετε το λόγο για δυο λεπτά.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, η κατάσταση είναι χειρότερη απ’ ό,τι περιγράφεται στην ερώτηση και ειδικά σήμερα πάρα πολύ επίκαιρη. Θα παρακολουθήσατε ειδήσεις και θα είδατε ότι έχουν σταματήσει τα πάντα, έχουν μπλοκάρει τα πάντα και ζητούν και τη βοήθεια της αστυνομίας, για να ρίξουν κάποια απορρίμματα.
      Ευτυχώς που δίπλα σας είναι και ο Υφυπουργός Εσωτερικών, γιατί τον Ιούνιο που ρωτούσαμε το Υπουργείο Εσωτερικών, τότε ούτε λίγο ούτε πολύ τα ίδια παρουσιάστηκαν και η ευθύνη έπεφτε στο Υ.ΠΕ.ΧΩ.Δ.Ε. 
      Κοιτάξτε, εάν συμβεί κάτι, όπως η κατολίσθηση που συνέβη μια Καθαρά Δευτέρα πριν από δυο χρόνια, τότε την ευθύνη την έχει η Κυβέρνηση σήμερα, όπως μέχρι χθες την είχε η προηγούμενη, την έχει και ο Ε.Σ.Δ.Κ.Ν.Α., τα όργανα της αυτοδιοίκησης και όσοι συναινούν σ’ αυτήν την κατάσταση.
      Ειλικρινά, επειδή παρακολουθώ το θέμα όλα αυτά τα χρόνια μέσα από την αυτοδιοίκηση, πιο τραγικό και πιο μεγάλο αδιέξοδο από το σημερινό δεν υπάρχει. Προχωρήστε σε μια χωροθέτηση. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
      Κάνατε μια αναφορά στις περιοχές του Γραμματικού και της Κερατέας. Σας είναι γνωστό ότι το Γραμματικό και η Κερατέα, ακόμα και αν λειτουργήσουν μετά από τις ενστάσεις, τους διαγωνισμούς κ.λπ., θα εξυπηρετήσουν μόνο το 15% των απορριμμάτων της δυτικής Αττικής.
      Για τη Φυλή, εάν ξεμπερδέψουμε με το Συμβούλιο Επικρατείας, το Φλεβάρη εκδικάζονται οι ενστάσεις.
      Η κατάσταση είναι δραματική. Δεν είναι θέμα αδυναμιών ή θέμα χρόνου. Εμείς πιστεύουμε ότι και η προηγούμενη κυβέρνηση, αλλά και εσείς, το αφήνετε το πρόβλημα να υπάρχει, διότι έτσι αρχίζει και ωριμάζει καλύτερα η σκέψη της καύσης. Δεν ξέρω πού θα τρέχετε, εάν συμβεί κάτι.
      Πραγματικά, λοιπόν, πρέπει να βρεθεί μια λύση και να κοιτάξετε και τις περιοχές έξω από την Αττική. Τελειώσαμε με τις δημοτικές εκλογές. Μόλις φθάνουμε πάλι στις παραμονές των δημοτικών εκλογών, αρχίζουμε και σκεφτόμαστε ποιος θα έχει τη μεγαλύτερη επιβάρυνση. 
      Τώρα πρέπει να δοθεί αυτή η λύση και να εξαιρεθεί η πολύ βεβαρημένη περιοχή των Άνω Λιοσίων, γιατί –απ’ ό,τι φαίνεται- προς τα εκεί πάει πάλι η ιστορία, να ανοίξει ξανά ο Χ.Υ.Τ.Α. που έχει κλείσει. Εμείς πιστεύουμε  ότι γίνεται αυτό προσωρινά, γιατί κάποια στιγμή η επέκταση δεν μπορεί να γίνει. Προς τον ουρανό στο τέλος θα γίνει η επέκταση; 
      Εάν κάνετε, λοιπόν, και αυτό με τον παλιό Χ.Υ.Τ.Α., δεν θα υπάρχει μεγαλύτερο περιβαλλοντικό έγκλημα και επικίνδυνο για όλη την περιοχή και τους γύρω δήμους. 
      Προχωρήστε θαρραλέα σε μια λύση πολιτική. Δεν υπάρχει αυτήν τη στιγμή άλλη διέξοδος στο αδιέξοδο. Πέρα από τους κινδύνους που έχουν οι εργαζόμενοι –και τα ξέρετε πολύ καλά αυτά- μέχρι και η κατασκευαστική εταιρεία έχει απευθυνθεί στον Ε.Σ.Δ.Κ.Ν.Α., χτυπώντας το καμπανάκι ότι κινδυνεύουν οι πάντες. 
      Τα αυτοκίνητα που σε καθημερινή βάση χρειαζόντουσαν έξι ώρες για να ρίξουν τα απορρίμματα, σήμερα έχουν σταματήσει. Και ξέρετε το καινούργιο θέμα αυτών που ψάχνουν μέσα στα σκουπίδια για να τα προσφέρουν στην αγορά! 
      Δεν είναι θέμα, λοιπόν, κάποιων ημερομηνιών ή κάποιων εγγράφων που σας στέλνει η περιφέρεια. Χρειάζεται μια πολιτική απόφαση.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δυο λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Προφανώς, ο Ε.Σ.Δ.Κ.Ν.Α. γνωρίζει πολύ καλά και σε βάθος τα προβλήματα τα οποία υπάρχουν. Γνωρίζει επίσης και το χρονοδιάγραμμα των έργων, τα οποία υλοποιεί σε συνεργασία με την περιφέρεια Αττικής. Γι’ αυτό, είπα και προηγουμένως ότι ως κύριος φορέας για τη λειτουργία του Χ.Υ.Τ.Α. στη Δυτική Αττική και μέχρις ότου μπουν μπροστά τα έργα τα οποία έχουν προβλήματα αυτήν τη στιγμή κυρίως στο Συμβούλιο της Επικρατείας, κατασκεύασε και λειτουργεί το πρώτο κύτταρο μέσα στο χώρο της δεύτερης φάσης του Χ.Υ.Τ.Α. Φυλής.
      Ο Ε.Σ.Δ.Κ.Ν.Α. προωθεί επίσης την κατασκευή ενός ακόμα κυττάρου σε επαφή με το πρώτο για να δώσει λύση σ’ αυτό το πρόβλημα μέσα στον ίδιο χώρο στη δεύτερη φάση του Χ.Υ.Τ.Α. Φυλής. 
      Στο διάστημα κατασκευής του –εκτιμάται ότι θα απαιτηθεί περίπου ένας μήνας- ο Ε.Σ.Δ.Κ.Ν.Α. καταβάλλει, όπως μας έχει διαβεβαιώσει, κάθε προσπάθεια για να εξυπηρετήσει τις ανάγκες των συμπολιτών μας.
      Σε ό,τι αφορά το θέμα του Χ.Υ.Τ.Α. Άνω Λιοσίων, όπως είπα και στην πρωτομιλία μου, αγαπητή κυρία συνάδελφε, δεν τίθεται το θέμα που αναφέρετε και είπαμε ότι εκεί θα πάμε σε οριστικό κλείσιμο του Χ.Υ.Τ.Α. με τις προϋποθέσεις τις οποίες ανέφερα. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Εισερχόμαστε στις επίκαιρες ερωτήσεις δεύτερου κύκλου. 
      Θα συζητηθεί η πρώτη με αριθμό 166/11-12-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ανδρέα Λοβέρδου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το πρόβλημα της διάθεσης των απορριμμάτων του Λεκανοπεδίου κ.λπ.. 
      Το ειδικότερο περιεχόμενο της επίκαιρης ερώτησης του κ. Λοβέρδου έχει ως εξής: 
      «Τις τελευταίες ημέρες, αντί δυστυχώς να δίνετε λύσεις στα προβλήματα  των απορριμμάτων, παρατηρείται επιδείνωσή τους. Μάλιστα, ενημερωθήκαμε ότι μόλις την περασμένη Παρασκευή το Υπουργείο Εσωτερικών αναζήτησε το σχετικό φάκελο, προκειμένου να ενημερωθεί. 
      Ως γνωστόν, ο Δήμαρχος Πετρούπολης κ. Στέφανος-Γαβριήλ Βλάχος δι’ επιστολής του ενημέρωσε σχετικώς με τη χωματερή των Άνω Λιοσίων ως προς το εξής: 
      α. Το ενδιάμεσο κύτταρο το οποίο λειτουργεί περίπου ένα χρόνο έχει φτάσει στα όρια του και το ανάγλυφο του ύψους του έχει υπερβεί τα επιτρεπόμενα όρια, με αποτέλεσμα να υπάρχει «μέγιστη δυσκολία» στην εξυπηρέτηση των απορριμματοφόρων. 
      β. Η χωματερή έχει, επίσης, φθάσει στα όριά της και δεν διαθέτει πλέον τη δυνατότητα να δεχθεί «ούτε ένα κιλό απορρίμματα», με κίνδυνο τις ημέρες των εορτών ολόκληρος ο δήμος να «πολιορκηθεί» από τόνους σκουπιδιών. Είναι γνωστό ότι σε τέτοιες ή παρόμοιες καταστάσεις το πρόβλημα «εξάγεται» προς τους δήμους όλου του Λεκανοπεδίου. 
      Κατόπιν των ανωτέρω, ερωτάσθε, κύριε Υπουργέ, τα εξής: 
      α) Τι προτίθεσθε να πράξετε για το πολύ σοβαρό αυτό θέμα, όταν μάλιστα η επέκταση της χωματερής στο Δήμο Φυλής έχει σταματήσει και οι δύο Χ.Υ.Τ.Α., Κερατέας και Γραμματικού, έχουν μείνει ουσιαστικά στα χαρτιά. 
      β) Έχετε κάποιο άμεσο σχέδιο για τη λήψη μέτρων, ούτως ώστε να αποφευχθεί η παρόξυνση των προβλημάτων και η ένταση τις ημέρες των εορτών;». 
      Ορίστε, κύριε Υφυπουργέ, έχετε το λόγο για τρία λεπτά.  
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, λόγω της κατάστασης, η οποία είχε διαμορφωθεί όταν αναλάβαμε την ευθύνη της διακυβέρνησης σ’ αυτό το χαοτικό καθεστώς των σκουπιδιών, είναι προφανές ότι δεν μπορεί να λυθεί από τη μία μέρα στην άλλη. 
      Ο συνάδελφος κ. Καλογιάννης εξήγησε ακριβώς πού βρίσκονται οι εργολαβίες για τους τρεις προβλεπόμενους Χ.Υ.Τ.Α., στο Γραμματικό, στην Κερατέα και στο Σκαλιστήρι της Φυλής. 
      Όσον αφορά στο Γραμματικό, η υπόθεση βρίσκεται στο Ελεγκτικό Συνέδριο για έγκριση της σύμβασης και  έχει αναδειχθεί ο μειοδότης. 
      Όσον αφορά στην Κερατέα και τη Φυλή, εκκρεμούν αποφάσεις του Συμβουλίου της Επικρατείας επί προσφυγών που έκαναν ενδιαφερόμενοι εργολάβοι κατά της διαδικασίας σε κάποιο στάδιο της διακήρυξης. 
      Εκείνο που θέλω να υπενθυμίσω στον κ. Λοβέρδο είναι ότι αυτή η υπόθεση είχε αφεθεί στην τύχη της από την κυβέρνηση του ΠΑ.ΣΟ.Κ. και δεν είχε εξασφαλιστεί καν η χρηματοδότηση αυτών των τριών Χ.Υ.Τ.Α.. Η κυβέρνηση του ΠΑ.ΣΟ.Κ. είχε αρκεστεί στη χωροθέτηση με νόμο και από εκεί και πέρα, δεν γινόταν απολύτως τίποτα. 
      Εμείς καταφέραμε…
      ΘΕΟΔΩΡΟΣ ΠΑΓΚΑΛΟΣ: Έγιναν εκλογές το 2003! Η κυβέρνηση του ΠΑ.ΣΟ.Κ. έληξε το 2004! 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι το 2004 που έληξε η κυβέρνηση του ΠΑ.ΣΟ.Κ., κύριε συνάδελφε, δεν είχε εξασφαλιστεί η χρηματοδότηση αυτών που πριν από δύο χρόνια είχαν καθοριστεί με νόμο και αναγκάστηκε να γίνει νέα διαπραγμάτευση με το Ταμείο Συνοχής και να εξασφαλίσουμε από το Ταμείο Συνοχής χρηματοδότηση 152.000.000 ευρώ. Η έγκριση δόθηκε τον Ιανουάριο του 2005. Το Σεπτέμβριο του 2005, έγιναν οι δημοπρασίες, οι διαγωνισμοί. Σε ποιο σημείο είμαστε σήμερα, το ανέφερε ο κ. Καλογιάννης. Είναι μπλοκαρισμένα τα δύο έργα στο Συμβούλιο της Επικρατείας, ενώ του Γραμματικού είναι στο Ελεγκτικό Συνέδριο και θα υπογραφεί η σύμβαση για να προχωρήσει ο εργολάβος στην κατασκευή του έργου. 
      Και ερωτόμαστε εμείς τι κάναμε μπροστά στο αδιέξοδο, λες και το ΠΑ.ΣΟ.Κ. –μια που το ανέφερε ο κ. Πάγκαλος- δεν ήξερε ότι είναι κορεσμένος ο Χ.Υ.Τ.Α. των Άνω Λιοσίων. Τι έκανε, δηλαδή, το ΠΑ.ΣΟ.Κ.; Απλά σφύριξε αδιάφορα! 
      ΘΕΟΔΩΡΟΣ ΠΑΓΚΑΛΟΣ: Ο Δήμος Αθηναίων τι έχει κάνει; 
      ΠΡΟΕΔΡΕΥΩΝ (Ιωάννης Τραγάκης): Ωραίος ο διάλογος, κύριοι συνάδελφοι, αλλά ο χρόνος είναι αμείλικτος. Συνεχίστε, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δώσαμε προσωρινή λύση. Συμφωνήσαμε και κατασκευάστηκε το ενδιάμεσο κύτταρο. Ουδείς μπορούσε να προβλέψει τις καθυστερήσεις από τα δικαστήρια. Το ενδιάμεσο κύτταρο, όπως αποκαλείται και το ανέφερε ο κ. Καλογιάννης, είναι στη δεύτερη φάση της Φυλής, ενώ η πρώτη φάση είναι αυτή η οποία δημοπρατήθηκε, και το οποίο αντέχει σκουπίδια μέχρι τον Απρίλιο, σύμφωνα με τη διαβεβαίωση του Ενιαίου Συνδέσμου που διαχειρίζεται τα σκουπίδια. 
      Υπάρχει υπό εκπόνηση μελέτη από τον Ενιαίο Σύνδεσμο για μεγάλωμα της περιμέτρου του ενδιαμέσου κυττάρου, ούτως ώστε να προχωρήσει η κατασκευή αυτής της προσωρινής λύσης, ελπίζοντας ότι οι δικαστικές διαμάχες θα έχουν τελειώσει νωρίτερα από το χρονικό διάστημα που απαιτηθεί ή που αντέχει το ενδιάμεσο κύτταρο. Είναι πάρα πολύ απλά τα πράγματα.
      ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, έχετε το λόγο για δύο λεπτά.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, η Κυβέρνηση εδώ και τρία χρόνια παρατηρεί το πρόβλημα των απορριμμάτων ως αδιάφορος τρίτος. Ενώ η Νέα Δημοκρατία είχε υποσχεθεί άμεση επίλυση και παρά το γεγονός ότι το ΠΑ.ΣΟ.Κ. είχε σχεδιάσει τους τρεις συγκεκριμένους Χ.Υ.Τ.Α., παρά τις αντιδράσεις που υπήρχαν σε τοπικό επίπεδο, που σιγοντάριζε και ευνοούσε η Νέα Δημοκρατία και ενώ όλες αυτές οι διαδικασίες ήταν σε τελικό στάδιο, τελικά η Κυβέρνηση της Νέας Δημοκρατίας επί τρία χρόνια δεν έχει κάνει το παραμικρό βήμα μπροστά. Τώρα έχουμε Δεκέμβριο του 2006 και αναδόχους δεν έχουμε. Τα έργα, κύριε Πρόεδρε, αν θα ξεκινήσουν το 2007, έχουν ελάχιστο χρονοδιάγραμμα διεκπεραίωσης τα δύο χρόνια. Μιλάμε για το 2009, τουλάχιστον, και θα είμαστε σε αυτές τις ενδιάμεσες και απαράδεκτες καταστάσεις.
      Φαίνεται και από τους δύο Υπουργούς που πήραν το λόγο ότι η Κυβέρνηση πλέει σε πελάγη ψυχραιμίας. Όμως το ενδιάμεσο κύτταρο, όπως λέει ο πολιτικός διάλογος με επίσημους όρους, στην πράξη είναι μία γούβα, μία γούβα-ενδιάμεση λύση, την οποία έδωσε το Υπουργείο Εσωτερικών το περασμένο καλοκαίρι. Όμως, κύριε Υπουργέ, ξέρετε καλύτερα από εμένα ότι ο χρονικός ορίζοντας αυτής της ενδιάμεσης λύσης είναι το επτάμηνο που λήγει αυτές τις ημέρες, που έληξε. Στη χθεσινή συνάντηση των δήμων της περιοχής σάς εστάλη μήνυμα πως από την περασμένη Πέμπτη έγιναν κάποιες τεχνικές επιδιορθώσεις, με πρόσθεση χωμάτων, με διευθέτηση απορριμμάτων, προκειμένου να αντέξει για λίγες ημέρες ακόμη αυτή η γούβα, το επιστημονικώς λεγόμενο ενδιάμεσο κύτταρο, του οποίου το ύψος έχει φθάσει στα εκατόν πενήντα πέντε μέτρα απορριμμάτων. 
      Οι κίνδυνοι είναι οι εξής: Πρώτον, να πουν κάποια στιγμή εκεί οι εργαζόμενοι, οι διαπληκτιζόμενοι εργαζόμενοι και η διεύθυνση ότι δεν παίρνει άλλα σκουπίδια μέσα στις γιορτές. 
      Ο σοβαρότερος κίνδυνος, που επεσήμανε και η κ. Νικολαΐδου, είναι να έχουμε κατολίσθηση σε περίπτωση βροχής. Οπότε αν είναι εργάσιμη ημέρα και όχι Καθαρά Δευτέρα, όπως πριν από δύο χρόνια, έχουμε κινδύνους δεκάδων νεκρών.
      Η Κυβέρνηση, αντί να λέει τα πράγματα με τους επιστημονικούς και τεχνικούς όρους που καθιστούν τα προβλήματα αόρατα για την κοινή γνώμη, ας τα πει όπως έχουν, ας αντιληφθεί ποια είναι η δυσκολία των περιστάσεων, ας αντιληφθεί ότι κυβερνά τρία χρόνια και ότι δεν έχουν νόημα οι κριτικές στο παρελθόν και ας μας πει πώς σκοπεύει να αντιμετωπίσει καταστάσεις εκτάκτου ανάγκης, όπως αυτές των απορριμμάτων. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το δυστύχημα είναι ότι παρουσιάζονται τα πράγματα από τον κ. Λοβέρδο τελείως στρεβλά. Ξέρετε τι παραλάβαμε, κύριε συνάδελφε, τον Απρίλιο του 2004; Μία χωροθέτηση, καμία μελέτη, καμία χρηματοδότηση. Αυτή ήταν η κατάσταση. Δεν το ξέρετε αυτό;
      Θέλετε να μάθετε τι κάναμε; Γιατί λέτε ότι σφυρίζουμε αδιάφορα. Μας παρατήσατε μία καυτή πατάτα, χωρίς να ενδιαφέρεσθε για το τι θα γίνει την άλλη μέρα. Και τι κάναμε; Κάναμε τις μελέτες σε ένα εξάμηνο. Εξασφαλίσαμε χρηματοδότηση από το Ταμείο Συνοχής 152.000.000 ευρώ, κάναμε το εργοστάσιο μηχανικής ανακύκλωσης να δουλέψει επιτέλους, με το οποίο ασχοληθήκατε επί σειρά ετών και για το οποίο κατασπαταλήθηκε τριπλάσιο ποσό χρημάτων από τον προϋπολογισμό.
      Σήμερα το εργοστάσιο επεξεργάζεται χίλιους διακόσιους τόνους την ημέρα. Κάναμε το ενδιάμεσο κύτταρο. Το χρηματοδοτήσαμε. Από το Σεπτέμβριο του 2005 έγιναν οι διαγωνισμοί για την κατασκευή των τριών χώρων υγειονομικής ταφής και υπάρχει εμπλοκή στο Συμβούλιο Επικρατείας. Εσείς ως συνταγματολόγος έχετε καμία πρόταση για το πώς το Συμβούλιο Επικρατείας θα παίρνει γρήγορα αποφάσεις;
      Η λύση είναι μεγάλωμα του ενδιάμεσου κυττάρου, προκειμένου να ολοκληρωθεί η διαδικασία και να γίνουν οι κανονικοί Χ.Υ.Τ.Α.. Στο μεταξύ –γιατί δεν τα ξέρετε όλα- χρηματοδοτήσαμε τον Ε.Σ.Δ.Κ.Ν.Α. με 450.000 ευρώ για να κάνει μελέτη για τους τρόπους σύγχρονης διαχείρισης.
      ΑΝΔΡΕΑΣ ΛΟΒΕΡΔΟΣ: Μιλάμε για το σήμερα.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για τώρα σας είπα τι θα γίνει, κύριε Λοβέρδε. Το ενδιάμεσο κύτταρο αντέχει μέχρι τον Απρίλιο.
      ΑΝΔΡΕΑΣ ΛΟΒΕΡΔΟΣ: Υπάρχει μια διαφορά αντιλήψεων.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θέλετε να με ακούσετε; Εάν υπάρχει γνώμη άλλου, γιατί δεν τον ρωτάτε και ρωτάτε εμένα;
      ΑΝΔΡΕΑΣ ΛΟΒΕΡΔΟΣ: Ρωτήσαμε. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εάν ρωτάτε εμένα, θα απαντάω εγώ.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ολοκληρώστε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το ενδιάμεσο κύτταρο αντέχει μέχρι τον Απρίλιο. Η δυσκολία που υπάρχει είναι ότι επειδή είναι μικρό το κύτταρο δεν έχει τη δυνατότητα πρόσβασης από πολλές πλευρές. Έτσι υπάρχει μποτιλιάρισμα των αυτοκινήτων σε συνδυασμό με την απεργία, διότι συγκεντρώθηκαν περισσότερα απορρίμματα. Είναι απλά τα πράγματα. Η λύση είναι μεγάλωμα του ενδιάμεσου κυττάρου μέχρι να ξεμπλέξει η υπόθεση από τα δικαστήρια εκτός αν προτείνετε κάποιον άλλον τρόπο να παρακαμφθεί το Συμβούλιο Επικρατείας και το δικαστήριο.
      ΠΡΟΕΔΡΕΥΩΝ (Ιωάννης Τραγάκης): Δεύτερη είναι η με αριθμό 165/11-12-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τους Υπουργούς Οικονομίας και Οικονομικών και Ανάπτυξης, σχετικά με το κλείσιμο του Αγροτικού Συνεταιρισμού Καινούργιου Αιτωλοακαρνανίας από τον πλειστηριασμό περιουσιακών στοιχείων λόγω δανείων από την Α.Τ.Ε. κ.λπ..
      Η επίκαιρη ερώτηση του κ. Σκοπελίτη έχει ως εξής:
      «Η τοκογλυφική πολιτική που εφαρμόζει η Α.Τ.Ε. με τις πλάτες της Κυβέρνησης οδηγεί στη χρεοκοπία και στο κλείσιμο πολλούς συνεταιρισμούς, διαψεύδοντας τους ισχυρισμούς της Κυβέρνησης για φιλοαγροτική ρύθμιση των χρεών που τάχα προώθησε με το άρθρο 39 του ν. 3259/04.
      Χαρακτηριστικό παράδειγμα αποτελούν τα δάνεια από την Α.Τ.Ε. του Αγροτικού Συνεταιρισμού Καινούργιου Αιτωλοακαρνανίας. Στο πρώτο δάνειο ο συνεταιρισμός πήρε συνολικά από την Α.Τ.Ε. μέχρι τον Ιούλιο του 1997, 27.879,68 ευρώ και πλήρωσε μέχρι το 2004, 43.760,85 ευρώ και χρωστάει μετά τη ρύθμιση του προαναφερόμενου νόμου άλλα 40.435,94 ευρώ. Στο δεύτερο δάνειο ο συνεταιρισμός πήρε συνολικά από την Α.Τ.Ε. στη διετία 1998-2000 61.100,51 ευρώ, πλήρωσε μέχρι το 2004 82.083,95 ευρώ και οφείλει μετά τη ρύθμιση άλλα 101.217,59 ευρώ. Δηλαδή, και στα δύο δάνεια οι συνολικές οφειλές που καλείται να πληρώσει ο συνεταιρισμός συμπεριλαμβανομένης και της ρύθμισης είναι τριπλάσιες των αρχικών δανείων.
      Επειδή τα παραπάνω στοιχεία επιβεβαιώνονται από έγγραφα του υποκαταστήματος Αγρινίου της Α.Τ.Ε. (αριθμ. πρωτ. 2331/13-5-04) ερωτώνται οι κύριοι Υπουργοί:
      Τι ενέργειες θα κάνουν για να σταματήσει η τοκογλυφική πολιτική σε βάρος των συνεταιρισμών και των αγροτών;
      Τι μέτρα θα πάρουν για να αποτρέψουν τον πλειστηριασμό των περιουσιακών στοιχείων και το κλείσιμο του Αγροτικού Συνεταιρισμού Καινούργιου Αιτωλοακαρνανίας;»
      Ο Υφυπουργός Οικονομίας και Οικονομικών κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, με πόση ευκολία υιοθετείτε ισχυρισμούς για τάχα τοκογλυφική πολιτική της Αγροτικής Τράπεζας! Η σημερινή διοίκηση της Αγροτικής έχει ιδιαίτερα ανεπτυγμένη αγροτική συνείδηση. Έχει ρυθμίσει και έχει μειώσει απαιτήσεις από τους αγρότες της τάξης του 1,4 δισεκατομμύρια ευρώ. Πάνω από εξήντα χιλιάδες αγρότες της χώρας μας είναι ωφελημένοι από αυτές τις ρυθμίσεις. Έχει μειώσει το επιτόκιο από 10,5% στο 5% και έχει δώσει δυνατότητα αποπληρωμής δέκα ετών με δύο χρόνια περίοδο χάριτος. 
      Τη δε δεκαετία 1994-2003 γνωρίζετε ότι η Αγροτική μπήκε μέσα με ποσά της τάξης των 3.000.000.000 ευρώ και αναγκαστήκαμε να δώσουμε κεφαλαιακή ενίσχυση στην Αγροτική πάνω από ένα 1.000.000.000 ευρώ. 
      Και όταν λέω «εμείς», δεν εννοώ εμείς η Κυβέρνηση. Ποιος τα πληρώνει αυτά, αγαπητέ συνάδελφε; Ο Έλληνας φορολογούμενος τα πληρώνει, ο επαγγελματίας, ο βιοτέχνης, ο επιχειρηματίας. Ένα δισεκατομμύριο έδωσαν αυτοί για την ενίσχυση του μετοχικού κεφαλαίου της Αγροτικής. 
      Όσον αφορά τον αγροτικό συνεταιρισμό που αναφέρατε, ο ίδιος ο συνεταιρισμός –γιατί εσείς υπερθεματίζετε- έχει αποδεχθεί, όπως διαβάζω από το κείμενο της Αγροτικής, τον υπολογισμό των οφειλών του και έχει υπογράψει την υπ’ αριθμόν 278/10.3.2005 σύμβαση σχετικής ρύθμισης. 
      Γιατί, λοιπόν, εμφανιζόμαστε εμείς εδώ στη Βουλή σαν να έχουμε ευνοούμενους οργανισμούς και συνεταιρισμούς, όταν ξέρουμε ότι κάθε τέτοια ρύθμιση την πληρώνει κάποιος άλλος, αυτός ο οποίος εργάζεται και είναι συνεπής προς όλες τις φορολογικές και τις άλλες ταμειακές και δανειακές του υποχρεώσεις, αγαπητέ συνάδελφε; 
      Σε κάθε περίπτωση –επαναλαμβάνω- ο συνεταιρισμός αυτός έχει αποδεχθεί τα ποσά τα οποία συζητά με την Αγροτική Τράπεζα και η Αγροτική Τράπεζα δεν έχει προβεί σε κάποια ενέργεια, όσον αφορά τις κατασχέσεις και τους πλειστηριασμούς που αναφέρατε. Δεν έχουμε λόγο να υπερθεματίζουμε εδώ σε πράγματα που διευθετούνται από μόνα τους μεταξύ συνεταιρισμού και Αγροτικής. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Κύριοι συνάδελφοι, είναι γνωστό ότι έχουμε να συζητήσουμε ακόμη μια επίκαιρη ερώτηση και ότι απευθείας θα διεξαχθεί η ονομαστική ψηφοφορία. Γι’ αυτό παρακαλώ να μην απομακρύνεστε. 
      Ορίστε, κύριε Σκοπελίτη, έχετε το λόγο. 
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
      Θα περίμενα από τον κύριο Υπουργό, ιδιαίτερα σε μια περίοδο που αντιμετωπίζει σοβαρά προβλήματα ο μικρομεσαίος παραγωγός και ανεξάρτητα από τα προβλήματα που έχει στη λειτουργία του ο συνεταιρισμός –με όλα τα προβλήματα αποτελεί και σήμερα αποκούμπι του- να δείξει περισσότερη ευαισθησία στο συγκεκριμένο θέμα. 
      Ως προς το άλλο που είπε για την πολιτική και την τακτική της Αγροτικής Τράπεζας, ας ρωτήσει όποιον αγρότη συναντήσει στο δρόμο, για να δει πώς συμπεριφέρεται η Αγροτική Τράπεζα και αν είναι η τράπεζα των αγροτών ή αν πλέον κατ’ ευφημισμόν λέγεται έτσι. 
      Εμείς, κύριε Υπουργέ, δεν λέμε ότι δεν πρέπει να πληρώσουμε. Να πληρώσουμε τα χρέη. Όμως, αυτό που ζητεί η τράπεζα δεν είναι πληρωμή. Είναι γδάρσιμο του συνεταιρισμού! 
      Αναφέρω συγκεκριμένα μέσα στην ερώτηση τι έγινε, κύριε Πρόεδρε. Δεν θα επαναλάβω τίποτα. Πήρε ένα πρώτο δάνειο 27.000 ευρώ, πλήρωσε 40.000 ευρώ και χρωστάει άλλα τόσα. Δηλαδή 80.000 ευρώ. Ζητεί δηλαδή τριπλάσια χρήματα. Το ίδιο και με το δεύτερο δάνειο. Πήρε δηλαδή συνολικά δύο δάνεια 89.000 δραχμών και ζητεί να πληρώσει 260.000 ευρώ! Αυτό δεν είναι βοήθεια προς το συνεταιρισμό, για να αντιμετωπίσει τα προβλήματα από μια τράπεζα που θέλει να λέγεται «Αγροτική». Είναι κυριολεκτικά γδάρσιμο του συνεταιρισμού από πλευράς της τράπεζας! 
      Αυτό επισημαίνουμε στην ερώτησή μας. Θέλουμε να παρέμβετε, γιατί έτσι μπορεί να μην κινδυνεύει, όπως λέτε εσείς, αλλά πάλι οδηγείται σε κλείσιμο. Κάποια στιγμή η τράπεζα θα απαιτεί τα χρέη, θα βγει σε αναγκαστικό πλειστηριασμό η περιουσία που έχει σήμερα ο συνεταιρισμός και καταλαβαίνετε ότι αυτό το πράγμα θα οδηγήσει στο κλείσιμό του. 
      Επαναλαμβάνω ότι το κλείσιμο ενός συνεταιρισμού, με όλα τα προβλήματα που έχει σήμερα στη λειτουργία του…
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ! Λίγη ησυχία! 
      ΣΤΑΥΡΟΣ ΣΚΟΠΕΛΙΤΗΣ: ...με τους ιδιώτες που παρεμβαίνουν στο χώρο τον αγροτικό, την ενδυνάμωση και τη δημιουργία των καρτέλ κ.λπ.. Όλα αυτά τα είπαμε. 
      Συζητάμε και επισημαίνουμε την ευθύνη, αν πραγματικά δεν ικανοποιηθεί το αίτημα που υπάρχει σήμερα για τη ρύθμιση, ώστε τουλάχιστον να πληρώσουν τα διπλάσια σε σχέση με το αρχικό τους δάνειο. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, νομίζω ότι ήμουν σαφής. Αυτά τα οποία μπορεί να κάνει η Αγροτική Τράπεζα, στα πλαίσια των δυνατοτήτων και των κεφαλαίων που έχει στη διάθεσή της, τα κάνει. Και πρέπει και εμείς εδώ να είμαστε ιδιαίτερα προσεκτικοί, όταν εμφανιζόμαστε να ευνοούμε κάποιους, ώστε να τυγχάνουν ειδικής μεταχείρισης σε σχέση με όλους τους άλλους Έλληνες πολίτες, τους νοικοκύρηδες, τους μεροκαματιάρηδες, αυτούς που μοχθούν, για να είναι ταμειακώς εντάξει σε όλες τις υποχρεώσεις τους. 
      Όσον αφορά το συγκεκριμένο θέμα που αναφέρατε, ξαναζήτησα από την Αγροτική Τράπεζα να το εξετάσει όσο πιο ευνοϊκά μπορεί. Ό,τι μπορέσει να κάνει, θα το κάνει. Σας λέω, όμως, ότι ο ίδιος ο Συνεταιρισμός έχει αποδεχθεί ποιες είναι οι υποχρεώσεις του προς την Αγροτική. Δεν είναι ανάγκη εμείς εδώ να υπερθεματίζουμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στους χώρους του Μεγάρου της Βουλής των Ελλήνων, πενήντα μαθητές και  μαθήτριες και τρεις συνοδοί-καθηγητές από το 3ο Γυμνάσιο Αιγάλεω.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εισερχόμεθα τώρα στην τρίτη και τελευταία με αριθμό 161/11-12-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση της ασφάλισης και της υγειονομικής φροντίδας των ρακοσυλλεκτών κ.λπ..
      Νομίζω ότι η επίκαιρη ερώτηση μοιάζει με αυτήν του Προέδρου.
      ΑΘΑΝΑΣΙΟΣ ΛΕΒΕΝΤΗΣ: Δεν είναι ίδια.
      ΠΡΟΕΔΡΕΥΩΝ (Ιωάννης Τραγάκης): Για να δούμε τη διαφορά.
      Η επίκαιρη ερώτηση του κ. Λεβέντη έχει ως εξής:
      «Οι ρακοσυλλέκτες είναι φτωχοί βιοπαλαιστές που εξασκούν ένα εξαιρετικά ανθυγιεινό επάγγελμα και προσφέρουν πολύτιμες υπηρεσίες στο κοινωνικό σύνολο, επιτυγχάνοντας σε σημαντικό βαθμό αυτό που δεν έχει κατορθώσει η πολιτεία: τη διαλογή δηλαδή στην πηγή των απορριμμάτων, εξασφαλίζοντας έτσι το βιοπορισμό τους, αλλά και πολύτιμα υλικά, τα οποία αλλιώς απορρίπτονται στις χωματερές, αυξάνοντας εκτός των άλλων και το συνολικό όγκο των σκουπιδιών. Με επανειλημμένα υπομνήματά τους αναδεικνύουν τα προβλήματά τους και ζητούν την επίλυσή τους. Τα αιτήματα αυτά έχουν σχέση με την ανυπαρξία ασφάλισης και την απουσία υγειονομικής φροντίδας για τους ίδιους και τις οικογένειές τους. 
      Σημειώνουμε ότι το επάγγελμα του ρακοσυλλέκτη, ακριβώς επειδή ασχολείται με τη συλλογή ειδών που βρίσκονται σε απορρίμματα, δημιουργεί σοβαρούς κινδύνους και για τη δική του υγεία και των οικείων του. Μάλιστα υπάρχουν πολλές πιθανότητες να μολυνθεί από λοιμώδη νοσήματα.  Τέτοιες πιθανότητες υπάρχουν για το πλήθος των ανθρώπων που καθημερινά ψάχνουν σε κάθε είδους απορρίμματα είτε για τη διατροφή τους είτε για είδη προς μεταπώληση για την επιβίωσή τους. 
      Με δεδομένο ότι η συντριπτική πλειοψηφία των μελών του Σωματείου Ρακοσυλλεκτών, όπως και των οικογενειών τους, είναι ανασφάλιστοι, ερωτάται, ο κύριος Υπουργός, τι μέτρα προτίθεται να λάβει, ώστε: 
      Να διερευνηθεί ο προσφορότερος τρόπος ασφάλισης και υγειονομικής τους κάλυψης; 
      Να διενεργηθεί από τη Διεύθυνση Υγιεινής της νομαρχίας εργαστηριακός έλεγχος για ηπατίτιδα Α, Β, C, ακτινογραφικός έλεγχος θώρακος, εξέταση Μantoux και αντιτετανικός εμβολιασμός; Να υπάρξει μόνιμη παρακολούθηση τόσο της υγείας των ιδίων όσο και των οικογενειών τους;»
      Κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Κυρίες και κύριοι συνάδελφοι, είναι η τέταρτη ερώτηση σήμερα για ρακοσυλλέκτες και απορρίμματα. Είναι εξαιρετικά σημαντικό το θέμα όχι μόνο λόγω των ημερών. 
      Η ερώτησή σας έχει δύο σκέλη. 
      Στο πρώτο σκέλος, για την ασφαλιστική κάλυψη των ρακοσυλλεκτών: Θα ήταν δυνατή, εφόσον η ίδια η απασχόλησή τους είχε χαρακτηριστεί ως επάγγελμα. Δυστυχώς δεν έχει χαρακτηριστεί ως επάγγελμα, η άσκηση του οποίου απαιτεί να συντρέχουν οι προϋποθέσεις που ισχύουν για κάθε άλλο επάγγελμα. Δηλαδή, η δραστηριότητα, η άδεια αρμόδιας αρχής, η φορολογική ενημερότητα κ.λπ.. Αυτό μπορεί να συζητηθεί, απευθύνεται πάντως σε άλλο Υπουργείο. Αρμόδιο για να απαντήσει σ’ αυτό είναι το Υπουργείο Απασχόλησης και Κοινωνικής Προστασίας. 
      Στο δεύτερο ερώτημα, το οποίο είναι και το πιο σημαντικό πιστεύω, που αφορά την υγειονομική κάλυψη και την ιατροφαρμακευτική περίθαλψη των ρακοσυλλεκτών, θέλω να σας πω ότι είναι πολύ σημαντική η κοινή υπουργική απόφαση που δημοσιεύθηκε σε Φ.Ε.Κ.	στις 30 Νοεμβρίου 2006, πρόσφατα δηλαδή, όπου όλοι οι ανασφάλιστοι με εισόδημα κάτω από 6.000 ευρώ δικαιούνται υγειονομικής και ιατροφαρμακευτικής περίθαλψης. Εδώ περιλαμβάνονται και άλλες πολύ σημαντικές κατηγορίες συμπολιτών μας, όπως πλανόδιοι μουσικοσυνθέτες, πλανόδιοι μουσικοί, λογοτέχνες, μέλη του Επιμελητηρίου Εικαστικών Τεχνών, αγωνιστές της Εθνικής Αντίστασης, παιδιά τα οποία μένουν σε ιδρύματα, μοναχοί των πατριαρχείων και διαφόρων μονών, οι οποίοι είναι ανασφάλιστοι. Περιλαμβάνονται λοιπόν κατηγορίες πολλών ανασφαλίστων, οι οποίοι με τα κατάλληλα δικαιολογητικά μπορούν να έχουν την κατάλληλη ιατροφαρμακευτική περίθαλψη. Νομίζω πως είναι πολύ σημαντικό να το γνωρίζετε αυτό, ότι δηλαδή από τις 30 Νοεμβρίου του 2006 όλοι οι ανασφάλιστοι με οικογενειακό εισόδημα κάτω από 6.000 ευρώ, καθώς και ομογενείς από τη Βόρειο Ήπειρο, δικαιούνται υγειονομικής και ιατροφαρμακευτικής περίθαλψης. 
      Στο τελευταίο ερώτημά σας, που αφορά τον εμβολιασμό και τον ιατρικό έλεγχο των ρακοσυλλεκτών, να σας πω ότι είμαστε από τις μοναδικές χώρες στον κόσμο που δεν ζητάμε από τους ανασφάλιστους κανένα δικαιολογητικό. 
      Και στις διευθύνσεις υγιεινής μπορούν να έχουν όλα τα εμβόλια δωρεάν, φυσικά και για ηπατίτιδες και ενάντια της φυματίωσης και εμβόλια Μantoux, γενικά όλο το εθνικό πρόγραμμα εμβολιασμών. Επίσης, δωρεάν είναι και οι αναγκαίες εξετάσεις που γίνονται, οι ακτινογραφίες θώρακος για την πρόληψη κυρίως της φυματίωσης αλλά και άλλων λοιμωδών νοσημάτων. 
      Άρα δεν ευσταθεί ότι δεν τους προσέχουμε. Εδώ το κοινωνικό κράτος είναι κοντά τους. Το σύστημα υγείας μας και με τα κέντρα υγείας και με τα νοσοκομεία μας και με τις διευθύνσεις υγείας είναι απλόχερα κοντά τους τριακόσιες εξήντα πέντε μέρες το χρόνο και όχι μόνο τα Χριστούγεννα, ώστε να τύχουν και των εμβολιασμών και της κατάλληλης ιατροφαρμακευτικής περίθαλψης.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ο κ. Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, φοβάμαι ότι εξωραΐσατε πολύ την εικόνα. Οι άνθρωποι αυτοί λέτε ότι είναι ανασφάλιστοι και χρειάζονται μια σειρά από προϋποθέσεις για να ασφαλιστούν. Μένουν έτσι ακάλυπτοι. Πώς θα έρθουν να κάνουν τις εξετάσεις, εφόσον δεν έχουν καμία ασφαλιστική κάλυψη; Πώς θα γίνουν τα εμβόλια, αφού εδώ ψηφίσαμε προχθές ότι τα εμβόλια πρέπει και να πληρώνονται;
      Καταλαβαίνετε ότι το πρόβλημα δεν λύνεται έτσι απλά. Έχουμε μια ομάδα η οποία έχει οδηγηθεί στο περιθώριο και η οποία προσφέρει πολύτιμες υπηρεσίες. Κάνουν κατ’ εξοχήν οικολογική εργασία, διαλογή των απορριμμάτων στην πηγή, κάτι που δεν το κάνει η πολιτεία, όπως θα όφειλε και που η αυτοδιοίκηση είναι πάρα πολύ πίσω ακόμη. Επομένως απ’ αυτήν την άποψη πρέπει να αναγνωρίσουμε ότι αυτή η πολύτιμη υπηρεσία είναι γεγονός.
      Από την άλλη πρέπει να τους εξασφαλίσουμε την υγειονομική τους κάλυψη και την υγεία τους. Να είναι ενημερωμένοι, αν θέλετε. Μέσα σ’ αυτά που σκαλίζουν υπάρχουν εκτός από τα μολυσματικά και άλλα αντικείμενα που έχουν ρυπαντές οι οποίοι μπορεί να είναι επικίνδυνοι. Να σας αναφέρω το κλοφέν; Να σας αναφέρω το κάδμιο, τη βολφράμιο, βαρέα μέταλλα, υδράργυρο, όλα αυτά τα οποία είναι ανακατεμένα μέσα στα σκουπίδια που σκαλίζουν; 
      Επομένως χρειάζεται αυτήν τη μικρή ομάδα να τη βοηθήσουμε, να δώσουμε όλες τις δυνατότητες. Πρέπει οπωσδήποτε να εξασφαλίσουμε υγειονομική κάλυψη και σ’ αυτούς και στις οικογένειές τους.
      Ποιες θα είναι οι διαδικασίες; Αυτό είναι κάτι που μπορεί να βρεθεί. Νομίζω ότι θα ήταν σκόπιμο να τους καλέσετε, να έρθουν να σας δουν στο γραφείο σας, να συζητηθεί στο Υπουργείο το πρόβλημα και να δούμε τις διαστάσεις τους όλες. Πρέπει να αντιμετωπίσουμε με κατανόηση και με συμπάθεια μια ομάδα η οποία πράγματι υποφέρει, πράγματι κινδυνεύει. Κι αν συμβεί κάτι θα κινδυνέψουν αυτοί, θα κινδυνέψουν οι οικογένειές τους, ενδεχομένως και άλλοι. 
      Είμαστε υποχρεωμένοι να το αντιμετωπίσουμε, κύριε Υπουργέ. Και φοβάμαι ότι δεν κάνουμε αυτό που πρέπει ακόμη. Η πρόταση που σας έκανα για να τους δεχθείτε στο Υπουργείο νομίζω ότι είναι κάτι που δεν στοιχίζει και τίποτα στο τέλος-τέλος.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Λεβέντη, μπορούν να έλθουν όποτε θέλουν και αύριο κιόλας στο Υπουργείο να συζητήσουμε τα επί μέρους προβλήματα που έχουν. Αλλά σας επαναλαμβάνω ότι στις 30 Νοεμβρίου 2006, πρόσφατα δηλαδή, με την υπ’ αριθμόν 139/391 κοινή υπουργική απόφαση των Υπουργών Οικονομίας και Οικονομικών και Υγείας και Κοινωνικής Αλληλεγγύης πολλές ομάδες ανασφάλιστων συμπολιτών μας καλύπτονται πλέον. Σας ανέφερα ορισμένες ομάδες. Πλανόδιοι, μουσικοί, λογοτέχνες που δεν είχαν ασφάλιση, καλύπτονται πλέον και ιδιαίτερα και αυτοί οι ανασφάλιστοι που έχουν οικογενειακό εισόδημα κάτω από 6.000 ευρώ. Χαρακτηριστικά αναφέρει η απόφαση ότι οι Έλληνες πολίτες ή οι ελληνικής καταγωγής ομογενείς κάτοχοι ειδικού δελτίου ταυτότητας ομογενούς -ακόμα και οι ομογενείς μας βορειοηπειρώτες- ή οι ανιθαγενείς ή οι υπήκοοι και άλλων κρατών-μελών της Ευρωπαϊκής Ένωσης που είναι ανασφάλιστοι και το ετήσιο εισόδημά τους δεν ξεπερνά το ποσό των 6.000 ευρώ τυγχάνουν πλήρους ιατροφαρμακευτικής και υγειονομικής περίθαλψης. Και εδώ μέσα μπαίνουν φυσικά και ένα σωρό άλλες κατηγορίες, όπως σας είπα, μέλη επιμελητηρίου εικαστικών τεχνών, ανασφάλιστοι και όλοι. 
      Πολύ ευχαρίστως να δούμε και τους ρακοσυλλέκτες εάν μου λέτε ότι δεν είναι αυτοί μέσα. Επιπλέον, για κάποιους οι οποίοι θέλουν να έχουν ασφαλιστική κάλυψη από το ασφαλιστικό ταμείο όπως είναι το Τ.Ε.Β.Ε., μπορούν να καταθέσουν τα δικαιολογητικά τους ότι είναι επιτηδευματίες και φυσικά θα τύχουν της ανάλογης ασφάλισης από το ασφαλιστικό ταμείο. 
      Το επάγγελμά τους δεν έχει χαρακτηριστεί επίσημα. Μπορεί να χαρακτηριστεί όμως εφόσον καταθέσουν τα αντίστοιχα δικαιολογητικά. Επίσης, μπορούν να πετύχουν και το βιβλιάριο προνοίας από τον Ο.Γ.Α. με τα κατάλληλα δικαιολογητικά εφόσον είναι πάνω από εξήντα πέντε ετών. Για τους εμβολιασμούς και τα υπόλοιπα επαναλαμβάνω ότι είμαστε από τις λίγες χώρες στον κόσμο που παρέχουμε  μέσω των διευθύνσεων υγείας και πρόνοιας των Νομαρχιακών Αυτοδιοικήσεων πλήρη και δωρεάν εμβολιασμό και δωρεάν ιατρική κάλυψη με ακτινογραφίες και Mantoux, για να προλαμβάνουμε τους κινδύνους δημόσιας υγείας τους οποίους αναγνωρίζω. Έχετε απόλυτο δίκιο. Μέσα στο τοπίο στο οποίο κινούνται, εργάζονται, επιτηδεύονται χρειάζονται προστασία και αυτοί και οι οικογένειές τους και πάνω απ’ όλα η δημόσια υγεία. Γι’ αυτό και η ομπρέλα του κοινωνικού κράτους είναι πάνω τους και σ’ αυτήν την ευπαθή ομάδα των ρακοσυλλεκτών, που μπορεί να είναι λίγοι, όπως είπε ο κ. Αλαβάνος, αλλά πραγματικά το κράτος κοινωνικής ασφάλειας, το κράτος κοινωνικής προστασίας και κοινωνικής αλληλεγγύης είναι δίπλα τους, άσχετα αν είναι λίγοι. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συμπληρωματική ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων, που είναι γραμμένα στη συμπληρωματική ημερήσια διάταξη. 
      Υπουργείου Πολιτισμού. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης για την προστασία και την προώθηση της πολυμορφίας των πολιτιστικών εκφράσεων». 
      Όπως είναι γνωστό η σύμβαση αυτή ψηφίστηκε στη Διαρκή Επιτροπή ομόφωνα. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Πολιτισμού: «Κύρωση της Σύμβασης για την προστασία και την προώθηση της πολυμορφίας των πολιτιστικών εκφράσεων» έγινε δεκτό ομοφώνως, σε μόνη συζήτηση, κατ’ αρχήν, κατ’ άρθρο και στο σύνολο και έχει ως εξής:
      (Να μπει το κείμενο 60  α΄)
      ΠΡΟΕΔΡΕΥΩΝ (Ιωάννης Τραγάκης): 
      Του ιδίου Υπουργείου.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση της Σύμβασης για την προστασία της άυλης πολιτιστικής κληρονομιάς». 
      Η Σύμβαση αυτή ψηφίστηκε στη Διαρκή Επιτροπή ομόφωνα.  
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Πολιτισμού: «Κύρωση της Σύμβασης για την προστασία της άυλης πολιτιστικής κληρονομιάς» έγινε δεκτό ομοφώνως, σε μόνη συζήτηση, κατ’ αρχήν, κατ’ άρθρο και στο σύνολο και έχει ως εξής:
      (Να μπει το κείμενο νομοσχέδιο)
      ΠΡΟΕΔΡΕΥΩΝ (Ιωάννης Τραγάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση. 
      Διακόπτουμε την συνεδρίαση για δέκα (10΄) λεπτά και στις 12:00 ακριβώς θα αρχίσει η ονομαστική ψηφοφορία. 
      (ΔΙΑΚΟΠΗ)
      	(ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (΄Αννα Μπενάκη-Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις».
      Θα διεξαχθεί ονομαστική ψηφοφορία επί της αρχής του παραπάνω σχεδίου νόμου.
      Καλούνται επί του καταλόγου οι Βουλευτές κύριοι Σταύρος Καλαφάτης από τη Νέα Δημοκρατία και Έκτορας Νασιώκας από το ΠΑ.ΣΟ.Κ..
      Οι αποδεχόμενοι την αρχή του σχεδίου νόμου λέγουν «ΝΑΙ».
      Οι μη αποδεχόμενοι την αρχή του σχεδίου νόμου λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Σας ενημερώνω ότι έχουν έλθει στο Προεδρείο τηλεομοιοτυπίες (FAX) συναδέλφων σύμφωνα με το άρθρο 70 Α΄ του Κανονισμού της Βουλής οι οποίοι γνωστοποιούν την ψήφο τους επί της αρχής του νομοσχεδίου. Οι ψήφοι αυτές θα ανακοινωθούν και θα συνυπολογιστούν στην καταμέτρηση η οποία θα ακολουθήσει.
      Στην ανάγνωση του καταλόγου θα προηγηθούν τα μέλη της Διάσκεψης των Προέδρων προκειμένου να απέλθουν και να συμμετάσχουν στη Διάσκεψη.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (Κατά τη διάρκεια της ψηφοφορίας την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
       (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Ιωάννης Τραγάκης): Υπάρχει συνάδελφος, ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      (Από το αριστερό θεωρείο ακούγονται φωνές «Κάτω τα χέρια από τον Ο.Τ.Ε.» και αναρτάται πανό)
      (Θόρυβος στην Αίθουσα)
       ΠΡΟΕΔΡΕΥΩΝ (Ιωάννης Τραγάκης): Παρακαλώ να εκκενωθεί το αριστερό θεωρείο και να συλληφθούν.
      (Θόρυβος στην Αίθουσα)
       (Συνεχίζουν από το αριστερό θεωρείο να ακούγονται φωνές «Κάτω τα χέρια από τον Ο.Τ.Ε.»)
      (Θόρυβος στην Αίθουσα - κωδωνοκρουσίες)
      ΙΩΑΝΝΗΣ ΚΕΦΑΛΟΓΙΑΝΝΗΣ: Ντροπή σας! Δεν σέβεστε το χώρο. 
      ΠΡΟΕΔΡΕΥΩΝ (Ιωάννης Τραγάκης): Είναι απαράδεκτο αυτό. Παρακαλώ τη φρουρά να εκκενωθεί το αριστερό θεωρείο. 
      (Θόρυβος στην Αίθουσα - κωδωνοκρουσίες)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΕΥΩΝ (Ιωάννης Τραγάκης): Έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.
      Εψήφισαν συνολικά 273 Βουλευτές 
      Υπέρ της αρχής του σχεδίου νόμου, δηλαδή «ΝΑΙ» εψήφισαν 156 Βουλευτές 
      Κατά της αρχής του σχεδίου νόμου, δηλαδή «ΟΧΙ» εψήφισαν 117 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: 
      «ΟΝΟΜΑΣΤΙΚΗ ΨΗΦΟΦΟΡΙΑ επί της αρχής του νομοσχεδίου του Υπουργείου Οικονομίας και Οικονομικών
      							        NAI                OXI
      ΕΠΙΚΡΑΤΕΙΑΣ                  Έβερτ Μιλτιάδης      +            Σουφλιάς Γεώργιος                  Μπερνιδάκη- Άλντους Ελευθερία      +            Ρουσόπουλος Θεόδωρος      +            Βαληνάκης Ιωάννης      +            Καρύδη Χρυσή      +            Διαμαντοπούλου Άννα            +      Δαμανάκη Μαρία            +      Μάνος Στέφανος                  Ανδρουλάκης Δημήτρης (Μίμης)            +      Ανδριανόπουλος Ανδρέας                  Κοσμίδης Σωκράτης            +                        Α΄ ΑΘΗΝΩΝ                   Αβραμόπουλος Δημήτριος      +            Κακλαμάνης Νικήτας      +            Βουλγαράκης Γεώργιος      +            Αλογοσκούφης Γεώργιος      +            Παυλόπουλος Προκόπιος      +            Γιαννάκου Mαριέττα      +            Μπενάκη-Ψαρούδα Άννα      +            Κωνσταντάρας Δημήτριος      +            Κουντουρά Έλενα      +            Παπουτσής Χρήστος            +      Αλευράς Αθανάσιος (Νάσος)            +      Τσούρας Αθανάσιος            +      Ράπτη Αναστασία-Συλβάνα            +      Παπαντωνίου Ιωάννης (Γιάννος)            +      Αρσένης Γεράσιμος                  Κανέλλη Γαρυφαλλιά (Λιάνα)                  Κωνσταντόπουλος Νικόλαος                                    Β΄ ΑΘΗΝΩΝ                  Τζαννετάκης Τζαννής      +            Μητσοτάκης Κυριάκος      +            Σπηλιωτόπουλος Αριστόβουλος (Άρης)      +            Καμμένος Παναγιώτης (Πάνος)      +            Μεϊμαράκης Ευάγγελος - Βασίλειος      +            Παναγιωτόπουλος Παναγιώτης (Πάνος)      +            Παπακώστα-Σιδηροπούλου Κατερίνα      +            Πολύδωρας Βύρων      +            Βαρβιτσιώτης Μιλτιάδης      +            Γιακουμάτος Γεράσιμος      +            Λιάπης Μιχάλης - Γιώργος      +            Βούλτεψη Σοφία      +            Πετραλιά-Πάλλη Φάνη      +            Ζαγορίτης Ελευθέριος (Λευτέρης)      +            Σταθάκης Αριστοτέλης (Άρης)      +            Παπαθανασίου Γιάννης      +            Κασσίμης Θεόδωρος      +            Ανδρεουλάκος Απόστολος      +            Καρράς Κώστας      +            Αποστολάκη Ελένη-Μαρία(Μιλένα)            +      Λοβέρδος Ανδρέας            +      Δημαράς Ιωάννης             +      Παπανδρέου Βασιλική (Βάσω)            +      Κακλαμάνης Απόστολος            +      Ευθυμίου Πέτρος            +      Παπαδόπουλος Αλέξανδρος (Αλέκος)            +      Χυτήρης Τηλέμαχος            +      Κουλούρης Κίμων            +      Γείτονας Κωνσταντίνος            +      Κούρκουλα Ελένη                  Πρωτόπαπας Χρήστος            +      Ανωμερίτης Γεώργιος            +      Μπένος Σταύρος-Ιωάννης            +      Κατσέλη Ελεονώρα (Νόρα)            +      Παπαϊωάννου Μιλτιάδης            +      Τζουμάκας Στέφανος                  Παπαρήγα Αλεξάνδρα                  Κολοζώφ Ορέστης                  Σκυλλάκος Αντώνιος            +      Αλαβάνος Αλέξανδρος            +      Κουβέλης Φώτιος-Φανούριος            +      Δραγασάκης Ιωάννης            +                        ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Σαλμάς Μάριος                  Καραγκούνης Ανδρέας      +            Αγγελόπουλος Νικόλαος      +            Μαγγίνας Βασίλειος      +            Κωστόπουλος Απόστολος      +            Βερελής Χρίστος            +      Μωραΐτης Αθανάσιος(Θάνος)            +      Μακρυπίδης Ανδρέας            +                        ΝΟΜΟΣ ΑΡΓΟΛΙΔΟΣ                   Μανώλης Ιωάννης      +            Παπαδημητρίου Ελισάβετ (Έλσα)      +            Μανιάτης Ιωάννης            +                        ΝΟΜΟΣ ΑΡΚΑΔΙΑΣ                  Τατούλης Πέτρος      +            Λυκουρέντζος Ανδρέας      +            Ρέππας Δημήτριος            +                        ΝΟΜΟΣ ΑΡΤΗΣ                  Καραμπίνας Κωνσταντίνος      +            Παπαγεωργίου Γεώργιος      +            Κολιοπάνος Θεόδωρος            +                        ΝΟΜΟΣ ΑΤΤΙΚΗΣ                  Βλάχος Γεώργιος      +            Μπούρας Αθανάσιος      +            Δούκας Πέτρος      +            Κατσιγιάννης Αθανάσιος      +            Κατσίκης Θεόδωρος      +            Σταύρου Απόστολος      +            Πάγκαλος Θεόδωρος            +      Βρεττός Κωνσταντίνος (Ντίνος)            +      Χριστοφιλοπούλου Παρασκευή (Εύη)            +      Οικονόμου Βασίλειος            +      Παπαηλίας Ηλίας            +      Λεβέντης Αθανάσιος            +                        ΝΟΜΟΣ ΑΧΑΪΑΣ                  Σπηλιωτόπουλος Σπήλιος      +            Νικολόπουλος Νικόλαος                  Βασιλείου Θεόφιλος      +            Μπεκίρης Μιχαήλ      +            Φούρας Ανδρέας                  Βέρρας Μιλτιάδης            +      Σπηλιόπουλος Κωνσταντίνος            +      Κατσιφάρας Απόστολος            +      Κοσιώνης Παναγιώτης                                    ΝΟΜΟΣ ΒΟΙΩΤΙΑΣ                  Μπασιάκος Ευάγγελος      +            Γιαννάκης Μιχαήλ      +            Ακριβάκης Αλέξανδρος            +      Τόγιας Βασίλειος            +                        ΝΟΜΟΣ ΓΡΕΒΕΝΩΝ                   Φώλιας Χρήστος      +                              ΝΟΜΟΣ ΔΡΑΜΑΣ                  Δαϊλάκης Σταύρος      +            Τζίμας Μαργαρίτης      +            Αηδόνης Χρήστος            +                        ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης                  Καραμάριος Αναστάσιος      +            Χρύσης Βασίλειος      +            Καΐσερλης Κωνσταντίνος            +      Παρασκευάς Ιωάννης            +                        ΝΟΜΟΣ ΕΒΡΟΥ                  Δερμεντζόπουλος Αλέξανδρος      +            Κελέτσης Σταύρος      +            Φωτιάδης Απόστολος            +      Ντόλιος Γεώργιος            +                        ΝΟΜΟΣ ΕΥΒΟΙΑΣ                   Λιάσκος Αναστάσιος      +            Κεδίκογλου Συμεών (Σίμος)      +            Μαρκόπουλος Κωνσταντίνος      +            Περλεπέ-Σηφουνάκη Αικατερίνη            +      Παπαγεωργίου Γεώργιος            +      Πιπεργιάς Δημήτριος            +                        ΝΟΜΟΣ ΕΥΡΥΤΑΝΙΑΣ                  Τσιαμάκης Δημοσθένης      +                              ΝΟΜΟΣ ΖΑΚΥΝΘΟΥ                  Βαρβαρίγος Δημήτριος            +                        ΝΟΜΟΣ ΗΛΕΙΑΣ                  Αδρακτάς Παναγιώτης      +            Κοντογιάννης Γεώργιος      +            Κανελλοπούλου Κρινιώ      +            Κουτσούκος Γιάννης            +      Αντωνακόπουλος Παναγιώτης            +      Γεωργακόπουλος Δημήτριος            +                        ΝΟΜΟΣ ΗΜΑΘΙΑΣ                  Χαλκίδης Μιχαήλ      +            Φωτιάδης Ηλίας      +            Χρυσοχοΐδης Μιχαήλ            +      Σιδηρόπουλος Αναστάσιος            +                        ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ      +            Δεικτάκης Γεώργιος      +            Μπαντουβάς Κωνσταντίνος                  Στρατάκης Εμμανουήλ            +      Σχοιναράκη-Ηλιάκη Ευαγγελία                  Φραγκιαδουλάκης Μάνος            +      Ματζαπετάκης Στυλιανός            +      Κεγκέρογλου Βασίλειος            +                        ΝΟΜΟΣ ΘΕΣΠΡΩΤΙΑΣ                  Μπέζας Αντώνιος      +                              Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος      +            Γκιουλέκας Κωνσταντίνος                  Ιωαννίδης Ιωάννης      +            Ορφανός Γεώργιος      +            Παπαθεμελής Στυλιανός- Άγγελος                  Ράπτη Ελένη      +            Καλαφάτης Σταύρος      +            Σπηλιόπουλος Αναστάσιος      +            Παπανδρέου Γεώργιος            +      Καστανίδης Χαράλαμπος            +      Βενιζέλος Ευάγγελος            +      Αράπογλου Χρυσή            +      Τσοχατζόπουλος Απόστολος-Αθανάσιος            +      Μαγκριώτης Ιωάννης            +      Χουρμουζιάδης Γεώργιος            +      Ξηροτύρη-Αικατερινάρη Ασημίνα            +                        Β΄ ΘΕΣΣΑΛΟΝΙΚΗΣ                   Ρεγκούζας Αδάμ      +            Σαλαγκούδης Γεώργιος      +            Καράογλου Θεόδωρος      +            Γαλαμάτης Δημήτριος      +            Γερανίδης Βασίλειος            +      Τσιόκας Θεοχάρης            +      Τζέκης Άγγελος                                    ΝΟΜΟΣ ΙΩΑΝΝΙΝΩΝ                  Καλογιάννης Σταύρος      +            Τασούλας Κωνσταντίνος      +            Φούσας Αντώνιος      +            Αργύρης Ευάγγελος            +      Παντούλας Μιχαήλ            +                        ΝΟΜΟΣ ΚΑΒΑΛΑΣ                  Καλαντζής Γεώργιος                  Χριστοφιλογιάννης Δημήτρης       +            Τσακλίδης Ιωάννης            +      Εμινίδης Σάββας            +                        ΝΟΜΟΣ ΚΑΡΔΙΤΣΗΣ                   Σιούφας Δημήτριος      +            Ταλιαδούρος Σπυρίδων      +            Τσιάρας Κωνσταντίνος      +            Ρόβλιας Κωνσταντίνος            +      Σαλαγιάννης Νικόλαος            +                        ΝΟΜΟΣ ΚΑΣΤΟΡΙΑΣ                  Αγγελής Ανέστης      +            Πετσάλνικος Φίλιππος            +                        ΝΟΜΟΣ ΚΕΡΚΥΡΑΣ                  Γεωργιάδης Νικόλαος      +            Δένδιας Νικόλαος-Γεώργιος      +            Γκερέκου Αγγελική (Άντζελα)            +                        ΝΟΜΟΣ ΚΕΦΑΛΛΗΝΙΑΣ                   Αλιβιζάτος Πέτρος -Παύλος      +                              ΝΟΜΟΣ ΚΙΛΚΙΣ                  Κιλτίδης Κωνσταντίνος      +            Τσιτουρίδης Σάββας       +            Φλωρίδης Γεώργιος            +                        ΝΟΜΟΣ ΚΟΖΑΝΗΣ                  Τσιαρτσιώνης Νικόλαος      +            Παπαδόπουλος Μιχάλης      +            Κασαπίδης Γεώργιος      +            Λωτίδης Λάζαρος            +      Βλατής Ιωάννης            +                        ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος      +            Κόρκα-Κώνστα Αθηνά      +            Μανωλάκης Άγγελος            +      Χωρέμης Αναστάσιος            +                        ΝΟΜΟΣ ΚΥΚΛΑΔΩΝ                  Χωματάς Ιωάννης      +            Μανούσου-Μπινοπούλου Αριάδνη      +            Ρήγας Παναγιώτης            +                        ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης      +            Δαβάκης Αθανάσιος      +            Γρηγοράκος Λεωνίδας            +                        ΝΟΜΟΣ ΛΑΡΙΣΗΣ                  Ζώης Χρήστος      +            Χαρακόπουλος Μάξιμος      +            Γαρουφαλιάς Γεώργιος      +            Αγοραστός Κωνσταντίνος      +            Έξαρχος Βασίλειος            +      Νασιώκας Έκτορας            +      Χατζημιχάλης Νικόλαος- Φώτιος            +      Τσιόγκας Δημήτριος                                    ΝΟΜΟΣ ΛΑΣΙΘΙΟΥ                  Πλακιωτάκης Ιωάννης      +            Καρχιμάκης Μιχαήλ            +                        ΝΟΜΟΣ ΛΕΣΒΟΥ                  Γιαννέλης - Θεοδοσιάδης Ιωάννης      +            Καλογήρου Χριστιάνα      +            Σκοπελίτης Σταύρος             +                        ΝΟΜΟΣ ΛΕΥΚΑΔΑΣ                  Βεργίνης Ξενοφών      +                              ΝΟΜΟΣ ΜΑΓΝΗΣΙΑΣ                  Νάκος Αθανάσιος      +            Μακρή Ζωή (Ζέττα)      +            Σούρλας Γεώργιος      +            Ζήση Ροδούλα             +      Γκατζής Νικόλαος                                    ΝΟΜΟΣ ΜΕΣΣΗΝΙΑΣ                  Σαμπαζιώτης Δημήτριος      +            Καλαντζάκου Σοφία      +            Λαμπρόπουλος Ιωάννης      +            Κουσελάς Δημήτριος            +      Κατσιλιέρης Πέτρος            +                        ΝΟΜΟΣ ΞΑΝΘΗΣ                  Κοντός Αλέξανδρος      +            Τσαλίδης Φίλιππος      +            Σγουρίδης Παναγιώτης            +                        Α΄ ΠΕΙΡΑΙΩΣ                  Μαντούβαλος Πέτρος      +            Μιχαλολιάκος Βασίλειος                  Καλός Γεώργιος       +            Μελάς Παναγιώτης      +            Σημίτης Κωνσταντίνος                  Παντελάκη Ελπίδα            +                        Β΄ ΠΕΙΡΑΙΩΣ                  Νεράντζης Αναστάσιος      +            Τραγάκης Ιωάννης      +            Βασιλείου Γεώργιος      +            Κουράκος Ιωάννης      +            Νιώτης Γρηγόριος             +      Λιντζέρης Δημήτριος            +      Διαμαντίδης Ιωάννης            +      Νικολαΐδου Βαρβάρα (Βέρα)            +                        ΝΟΜΟΣ ΠΕΛΛΗΣ                  Καρασμάνης Γεώργιος      +            Τζαμτζής Ιορδάνης (Δάνης)       +            Φουντουκίδιου-Θεοδωρίδου Παρθένα      +            Τζάκρη Θεοδώρα            +                        ΝΟΜΟΣ ΠΙΕΡΙΑΣ                  Κωνσταντόπουλος Γεώργιος      +            Πολύζος Ευάγγελος      +            Καρπούζας Αντώνιος      +            Παπαγεωργίου Αθανάσιος            +                        ΝΟΜΟΣ ΠΡΕΒΕΖΗΣ                  Τσαντούλας Δημήτριος      +            Παπαχρήστος Ευάγγελος                                    ΝΟΜΟΣ ΡΕΘΥΜΝΗΣ                  Κεφαλογιάννης Ιωάννης      +            Όθωνας Εμμανουήλ            +                        ΝΟΜΟΣ ΡΟΔΟΠΗΣ                  Στυλιανίδης Ευριπίδης      +            Αχμέτ Ιλχάν      +            Μανωλιά Χρυσάνθη            +                        ΝΟΜΟΣ ΣΑΜΟΥ                  Θαλασσινός Θαλασσινός      +                              ΝΟΜΟΣ ΣΕΡΡΩΝ                  Χαϊτίδης Ευγένιος      +            Λεονταρίδης Θεόφιλος      +            Κόλλια - Τσαρουχά Μαρία      +            Τσιπλάκης Κωνσταντίνος      +            Καριπίδης Αναστάσιος      +            Μουσιώνης Αριστείδης            +      Μπόλαρης Μάρκος            +                        ΝΟΜΟΣ ΤΡΙΚΑΛΩΝ                  Λέγκας Νικόλαος      +            Σκρέκας Θεόδωρος      +            Χατζηγάκης Σωτήριος      +            Χάϊδος Χρήστος            +      Μερεντίτη Αθανασία            +                        ΝΟΜΟΣ ΦΘΙΩΤΙΔΑΣ                   Γιαννόπουλος Αθανάσιος      +            Καλλιώρας Ηλίας      +            Σταυρογιάννης Νικόλαος      +            Αντωνίου Αντωνία (Τόνια)            +      Παπαδήμας Λάμπρος            +                        ΝΟΜΟΣ ΦΛΩΡΙΝΗΣ                  Κορτσάρης Νικόλαος      +            Λιάνης Γεώργιος            +                        ΝΟΜΟΣ ΦΩΚΙΔΟΣ                  Μπούγας Ιωάννης      +                              ΝΟΜΟΣ ΧΑΛΚΙΔΙΚΗΣ                   Βαγιωνάς Γεώργιος                  Πάππας Βασίλειος      +            Δριβελέγκας Ιωάννης            +                        ΝΟΜΟΣ ΧΑΝΙΩΝ                  Μαρκογιαννάκης Χρήστος      +            Νικηφοράκης Στυλιανός      +            Χριστοδουλάκης Νικόλαος            +      Σκουλάκης Εμμανουήλ            +                        ΝΟΜΟΣ ΧΙΟΥ                  Πίττας Ιωάννης      +            Τσουρή Ελπίδα            +      
      ΓΕΝΙΚΟ ΣΥΝΟΛΟ: «ΝΑΙ» 		156
           “              “          «ΟΧΙ»		117
      ΣΥΝΟΛΟ ΨΗΦΙΣΑΝΤΩΝ		273
      
      Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
      ΠΡΟΕΔΡΕΥΩΝ (Ιωάννης Τραγάκης): Συνεπώς το σχέδιο νόμου του Υπουργείου Οικονομίας και Οικονομικών «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις» έγινε δεκτό επί της αρχής κατά πλειοψηφία.
      (Χειροκροτήματα από την πτέρυγα της Νέας Δημοκρατίας)
       Εισερχόμαστε στη συζήτηση των άρθρων. Θα συζητηθούν σήμερα τα άρθρα 1 έως και 35 καθώς και οι τρεις υπουργικές τροπολογίες ως μια ενότητα. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κύριε πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, η Κυβέρνηση προχωρά στην εκποίηση του Ο.Τ.Ε. με μια τροπολογία της νύχτας, ένα ακόμη από τα κοινοβουλευτικά πραξικοπήματα.
      (Θόρυβος στην Αίθουσα)
       Θα με ακούσετε!
      (Χειροκροτήματα από την πτέρυγα του ΠΑ.ΣΟ.Κ.)
       Δεν θέλετε να ακούσετε την Αντιπολίτευση, δεν θέλετε τη Βουλή, δεν θέλετε το διάλογο.
      (Χειροκροτήματα από την πτέρυγα του ΠΑ.ΣΟ.Κ.)
       Θέλετε να φιμώσετε τη Βουλή. Δεν θα μας φιμώσετε, δεν θα μας σταματήσετε, δεν θα μπορέσετε να υποβαθμίσετε τη Βουλή. Δεν θα σας αφήσουμε. 
      (Χειροκροτήματα από την πτέρυγα του ΠΑ.ΣΟ.Κ.)
       Κύριοι συνάδελφοι, αυτή είναι η αυταρχική σας αντίληψη. 
      (Χειροκροτήματα από την πτέρυγα του ΠΑ.ΣΟ.Κ.)
       Είναι ένα ακόμα από τα κοινοβουλευτικά πραξικοπήματα της Νέας Δημοκρατίας, μια ακόμη απόδειξη της κρυφή σας ατζέντας.
      Η Κυβέρνηση Καραμανλή βιάζεται να παραδώσει τον Ο.Τ.Ε., βιάζεται να πουλήσει εθνικό μας πλούτο, έναν πλούτο στρατηγικής σημασίας που δεν της ανήκει. Δεν σας ανήκει.
      Ποιους εξυπηρετεί η πώληση; Γιατί τέτοια βιασύνη; Γιατί εν κρυπτώ και πραξικοπηματικά οι κινήσεις σας;
      Ποιανού το σχέδιο υπηρετείτε; Σίγουρα δεν υπηρετείτε το δημόσιο συμφέρον. 
      Η πολιτική σας υπονομεύει την προσπάθεια της χώρας μας για την ανάπτυξη εθνικών υποδομών επικοινωνιών. Υποδομές για επικοινωνίες μεγάλης ταχύτητας για όλους τους πολίτες, για την επιχειρηματική δραστηριότητα, για την αποτελεσματική μας ένταξη στην εποχή της κοινωνίας της γνώσης. Για τη νέα γενιά της χώρας μας που ζητά αξιόπιστη και φθηνή σύνδεση με το διαδίκτυο.
      Το ΠΑ.ΣΟ.Κ., με τις διαρθρωτικές αλλαγές της περιόδου 1994-2004, οδήγησε τον Ο.Τ.Ε. στην ανάπτυξη ενός σύγχρονου δικτύου υποδομών και υπηρεσιών για τους Έλληνες πολίτες. Εμείς κάναμε μεταρρύθμιση στον Ο.Τ.Ε. Ανοίξαμε δρόμους στα Βαλκάνια και στη Νοτιοανατολική Ευρώπη ευρύτερα, με ισχυρή, οικονομική και τηλεπικοινωνιακή παρουσία της χώρας μας στα Βαλκάνια. Αυτό ήταν μέρος ενός ευρύτερου εθνικού σχεδιασμού. Στόχος μας οι κοινές υποδομές που δημιουργούν θετικές αλληλοεξαρτήσεις στις χώρες και υποχρεώνουν λαούς και έθνη σε ειρηνική συνύπαρξη. 
      Ανοίξαμε τον Ο.Τ.Ε. στον ανταγωνισμό. Απελευθερώσαμε τις τηλεπικοινωνίες της σταθερής τηλεφωνίας. Με την «COSMOTE» στην κινητή τηλεφωνία δημιουργήσαμε καλύτερες συνθήκες ανταγωνισμού, με οφέλη για τον Έλληνα καταναλωτή. Αμέσως έπεσαν οι τιμές στα κινητά τηλέφωνα. Παράλληλα, ωφελήθηκε ο Ο.Τ.Ε., οι εργαζόμενοι, το δημόσιο ταμείο. Ωφελήθηκε η χώρα συνολικά και ο κάθε Έλληνας ξεχωριστά, με καλύτερες και σύγχρονες τηλεπικοινωνιακές υπηρεσίες. 
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Αυτόν τον Ο.Τ.Ε. ήθελε η παράταξή σας, η Νέα Δημοκρατία, τότε με τον κ. Μητσοτάκη, να εκποιήσει με την εξευτελιστική τιμή των 500.000.000 δολαρίων. Εμείς αποδείξαμε ότι υπάρχει άλλος δρόμος και έγινε κερδοφόρος, και το ελληνικό δημόσιο εισέπραξε από τον Ο.Τ.Ε. την περίοδο 1994-2004, 7,5 δισεκατομμύρια ευρώ. Εσείς θέλατε να πουλήσετε τον Ο.Τ.Ε. 500.000.000 και το δημόσιο εισέπραξε 7,5 δισεκατομμύρια ευρώ, επί δικής μας εποχής. Κάντε τους μαθηματικούς σας υπολογισμούς για να δείτε ποιος κοιτάει το δημόσιο συμφέρον. Αυτή είναι η σύγκριση των πολιτικών μας.
      (Ζωηρά χειροκροτήματα από την πτέρυγα του ΠΑ.ΣΟ.Κ.)
       Δεν αντέχετε την κριτική. Δεν την αντέχετε. Γι’ αυτό περνάτε άρον άρον αυτό το νομοσχέδιο.
      Εμείς νομοθετήσαμε το 33%, για να υπάρχει ουσιαστικός έλεγχος της πολιτείας. Η πολιτική μας είναι καθαρή. Πρώτα απ’ όλα θέλουμε τον Ο.Τ.Ε., γιατί είναι στρατηγικής σημασίας, να έχει έλεγχο η πολιτεία για την ανάπτυξη της χώρας μας. Η παρουσία του στα Βαλκάνια είναι και εγγύηση και για άλλες ελληνικές εταιρείες του ιδιωτικού τομέα που έχουν επενδύσει στις χώρες αυτές. 
      Δεύτερον, ο δημόσιος χαρακτήρας του Ο.Τ.Ε. διασφαλίζει την καθολική υπηρεσία, δηλαδή ο κάθε Έλληνας πολίτης απολαμβάνει τις υπηρεσίες του. Τρίτον, γιατί ο Ο.Τ.Ε. ελέγχει τον ελληνικό δορυφόρο τον «HELLAS SAT». Κάναμε αγώνα για να αποκτήσουμε ελληνικό δορυφόρο, που σήμερα και στο μέλλον θα είναι εθνικής σημασίας.
      Σήμερα η Κυβέρνηση θέλει να δώσει την κυρίαρχη θέση στην ελληνική τηλεπικοινωνιακή αγορά σε έναν ξένο ιδιώτη. Ούτε για το ποιος ούτε για το πώς μας μιλά. Δεν μας λέει το ποσοστό που θα πουλήσει, το πώς και με ποιους όρους. Και βέβαια καμία λέξη για τη διασφάλιση του Έλληνα πολίτη. Θα μετατρέψει τον Ο.Τ.Ε. από περιφερειακό ισχυρό παίκτη σε μικρή θυγατρική εταιρεία ενός ξένου οργανισμού.
      (Χειροκροτήματα από την πτέρυγα του ΠΑ.ΣΟ.Κ.)
      Είναι σαφές ότι η Νέα Δημοκρατία απλά θέλει να πουλήσει και να πουλήσει γρήγορα. Δεν εξυπηρετεί το δημόσιο συμφέρον. Η Νέα Δημοκρατία δεν προωθεί τον υγιή ανταγωνισμό. Δεν βελτιώνει τις υπηρεσίες για τον πολίτη. Δεν διαμορφώνει συνθήκες για την ανάπτυξη υποδομών προηγμένων ηλεκτρονικών τηλεπικοινωνιών. Δεν εξυπηρετεί την αναπτυξιακή πορεία της χώρας μας. Ζημιώνει τον ‘Ελληνα πολίτη. Αποκαλύπτεται για άλλη μια φορά στον ελληνικό λαό η κρυφή ατζέντα της Νέας Δημοκρατίας. ‘Αλλα έλεγε προεκλογικά, άλλα λέει σήμερα, άλλα πράττει, όπως κάνει σε όλους τους τομείς της πολιτικής της.
      (Χειροκροτήματα από την πτέρυγα του ΠΑ.ΣΟ.Κ.)
      Εμείς πιστεύουμε στον Ο.Τ.Ε., που παίζει ρόλο στις νέες υποδομές του διαδικτύου, τα ευρυζωνικά δίκτυα, τα νέα δημόσια αγαθά. Και το δηλώνουμε καθαρά, η πώληση αυτή δεν πρέπει να γίνει. Θα αποκρούσουμε αυτές τις απαράδεκτες μεθοδεύσεις. Θα διερευνήσουμε κάθε πτυχή τους. Ας το έχουν υπ’ όψιν τους όλοι όσοι εμπλέκονται σ’ αυτήν τη διαδικασία. Αυτή η πορεία θα αντιστραφεί. Το δημόσιο πρέπει να έχει καθοριστικό ρόλο στον Ο.Τ.Ε..
      (Χειροκροτήματα από την πτέρυγα του ΠΑ.ΣΟ.Κ.)
      Και βέβαια, τα ίδια πράγματα έχετε στο μυαλό σας και για τη Δ.Ε.Η.. Όπως και δεν είναι μικρότερης σημασίας η αποδυνάμωση του ασφαλιστικού μας συστήματος, όπου με αυθαίρετο τρόπο μεταφέρετε το ασφαλιστικό ταμείο των εργαζομένων της Αγροτικής Τράπεζας στο Ι.Κ.Α.-Τ.Ε.Α.Μ., μετακυλίοντας το κόστος στον πολίτη στον ασφαλισμένο στο συνταξιούχο. 
      Μια ακόμη απόδειξη της προχειρότητας κυρίες και κύριοι συνάδελφοι, και των σκοπιμοτήτων της Κυβέρνησης είναι η κατάθεση της τροπολογίας για τον αναπτυξιακό νόμο. Έλλειψη διαφάνειας κρυφή ατζέντα. Ένας ολόκληρος νόμος σε μια τροπολογία της τελευταίας στιγμής. 
      Εμείς, είχαμε προειδοποιήσει για το νόμο σας το 2004. Ελάχιστες από τις επενδύσεις έχουν ξεκινήσει ενώ τα ποσά που έχουν εκταμιευτεί από τον επενδυτικό νόμο είναι μηδαμινά. Οι επενδύσεις προς το παρόν είναι μόνο στα χαρτιά. Με τη νέα τροπολογία, η Νέα Δημοκρατία αποδεικνύει ότι όλες οι προεκλογικές της υποσχέσεις ήταν απλά ψέματα. Η ανάπτυξη και η σύγκλιση της περιφέρειας εγκαταλείπεται. 
      ‘Οσο για το φορολογικό νομοσχέδιο, το οποίο υποτίθεται ότι συζητάμε η Κυβέρνηση παραπλανεί τον ελληνικό λαό. Μας λέει ότι μειώνει το φορολογικό βάρος για τους πολίτες. Το αντίθετο κάνει. Οι χαμηλόμισθοι και οι χαμηλοσυνταξιούχοι με ετήσιο εισόδημα κάτω των 12.000 ευρώ, δεν βοηθιούνται καν. Πάνω από τρία εκατομμύρια Έλληνες και Ελληνίδες δεν έχουν να κερδίσουν τίποτα από το νομοσχέδιο. Όμως, αντίθετα, αυτοί πληρώνουν όλο και περισσότερο τους έμμεσους φόρους, τους φόρους στο Φ.Π.Α., τους φόρους στα καύσιμα, τα τσιγάρα και τα κινητά. Και η ακρίβεια εκτινάσσεται και δανείζονται οι ελληνικές οικογένειες για να καλύψουν καθημερινές βιοτικές ανάγκες. Αν έχεις εισόδημα μεταξύ 12.000 ευρώ και 25.000 ευρώ, τότε επιβαρύνεσαι. Ένας μισθωτός με λίγο πάνω από 1.000 ευρώ το μήνα, θα πληρώσει τουλάχιστον 200 ευρώ περισσότερο φόρο το 2007. Είναι τα κατ’ εξοχήν μεσαία και χαμηλά εισοδήματα στη χώρα μας, που πλήττονται από τις ρυθμίσεις της δικής σας πολιτικής. 
      Ποιοι ελαφρύνονται τότε; Όσοι έχουν υψηλά εισοδήματα. Και όσο μεγαλύτερο είναι το εισόδημα τόσο μεγαλύτερη είναι η ελάφρυνση. Αυτή είναι η πραγματική οικονομική πολιτική της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
      Προστασία και προνόμια στους λίγους, ισχυρούς και «ημέτερους». Εγκατάλειψη και ανασφάλεια για τους πολλούς. 
      (Χειροκροτήματα από την πτέρυγα του ΠΑ.ΣΟ.Κ.)
      Αντίστροφη αναδιανομή υπέρ των λίγων και ισχυρών. Δεν φέρνει ανάπτυξη η πολιτική σας. Φέρνει δυστυχία, φέρνει αδικία, φέρνει ανασφάλεια.
      Κυρίες και κύριοι συνάδελφοι, η Κυβέρνηση της Νέας Δημοκρατίας και ο κ. Καραμανλής βιάζεται. Φοβάται τις εκλογές. Σπεύδει να εκπληρώσει τις δεσμεύσεις που ανέλαβε. Όχι εκείνες που διακήρυξε δημοσίως και για τις οποίες δεσμεύτηκε απέναντι στον ελληνικό λαό, αλλά για να ξοφλήσει γραμμάτια προς συγκεκριμένα συμφέροντα. 
      (Χειροκροτήματα από την πτέρυγα του ΠΑ.ΣΟ.Κ.)
      Εμείς δεν θα νομιμοποιήσουμε την εκποίηση του εθνικού κεφαλαίου, δεν θα νομιμοποιήσουμε επιλογές, που υπονομεύουν το δημόσιο συμφέρον, δεν θα νομιμοποιήσουμε πολιτικές που θίγουν στρατηγικά συμφέροντα του ελληνικού λαού. Καταγγέλλουμε τις θεσμικές εκτροπές της Κυβέρνησης, αντιστεκόμαστε στην προσπάθεια υποβάθμισης των κοινοβουλευτικών και δημοκρατικών μας θεσμών και δικαιωμάτων. Ο νέος αναπτυξιακός νόμος, η μείωση του ποσοστού της συμμετοχής του κράτους στον Ο.Τ.Ε., η εκποίηση του Ο.Τ.Ε., η αλλαγή των εργασιακών σχέσεων, αντί να είναι τα βασικά θέματα συζήτησης, γίνονται δευτερεύουσες τροπολογίες σ’ ένα φορολογικό νομοσχέδιο. 
      Το κρούσμα με το νομοσχέδιο αυτό είναι η κορυφή του παγόβουνου στις θεσμικές εκτροπές, που κλιμακώνει η Κυβέρνηση της Δεξιάς. Η αυθαιρεσία σας δεν έχει όρια. Πρόσφατο είναι το διάταγμα για την Κ.Ε.Δ.Κ.Ε.. Η αλαζονεία σας δείχνει και τον πανικό σας, οι πράξεις σας δείχνουν ότι θεωρείτε το ελληνικό κράτος δικό σας κράτος, οι αντιλήψεις σας αναδεικνύουν ένα νέο δεξιό αυταρχισμό, που θέλει να χειραγωγήσει την ελληνική κοινωνία. 
      Κυρία Πρόεδρε της Βουλής, κυρία Μπενάκη, φέρετε και εσείς προσωπική ευθύνη. Δεν αντιστέκεστε, όπως και οφείλετε, στην προσπάθεια της Κυβέρνησης να υποβαθμίσει το Κοινοβούλιο. 
      (Χειροκροτήματα από την πτέρυγα του ΠΑ.ΣΟ.Κ.)
       Η Κυβέρνηση θέλει τη Βουλή των Ελλήνων απλή, τυπική σφραγίδα των αυθαίρετων αποφάσεών της, ένα απλό γραφείο πρωτοκόλλου. Φοβάται το διάλογο, κρύβεται από την κριτική, απεχθάνεται τη διαφάνεια. Την πραγματική ευθύνη έχει αυτός που συνεχώς κρύβεται και που είναι ο Πρωθυπουργός της χώρας, ο κ. Καραμανλής. 
      (Χειροκροτήματα από την πτέρυγα του ΠΑ.ΣΟ.Κ.)
       Αυτές τις τρεις μέρες πήραμε μέρος στη συζήτηση, παρουσιάσαμε τις θέσεις μας, επισημάναμε τη σοβαρότητα των θεμάτων και την απαράδεκτη διαδικασία που ακολουθήθηκε. Σας καλέσαμε, κυρίες και κύριοι της Νέας Δημοκρατίας, να πάρετε θέση με ονομαστική ψηφοφορία, αυτήν που προηγήθηκε. Επιλέξατε να γίνετε όλοι ή σχεδόν όλοι, συνυπεύθυνοι. Συνεχίζεται η υποβάθμιση του Κοινοβουλίου. Ως ελάχιστη προστασία των δημοκρατικών διαδικασιών στη χώρα μας, εμείς προχωρούμε στην αποχώρηση από τη συνέχεια της συζήτησης. 
      (Χειροκροτήματα από την πτέρυγα του ΠΑ.ΣΟ.Κ.)
       Η αποχώρησή μας είναι στάση ευθύνης, είναι προστασία των δημοκρατικών θεσμών, είναι υπεράσπιση του δημοσίου συμφέροντος. Αρνούμαστε να νομιμοποιήσουμε τις πράξεις της Κυβέρνησης, που ευτελίζουν τους κοινοβουλευτικούς θεσμούς. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΙΩΑΝΝΗΣ ΚΕΦΑΛΟΓΙΑΝΝΗΣ: Άντε στο καλό! 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, θέλετε να απαντήσετε; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Βεβαίως, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Οικονομίας και Οικονομικών κ. Αλογοσκούφης. 
      (Χειροκροτήματα από την πτέρυγα της Νέας Δημοκρατίας)
      ΙΩΑΝΝΗΣ ΚΕΦΑΛΟΓΙΑΝΝΗΣ: Οι δειλοί αποχωρούν. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ο πρώτος κανόνας της πολιτικής δράσης είναι η αξιοπιστία, ειδικά για κόμματα όπως το κόμμα της Αξιωματικής Αντιπολίτευσης που φιλοδοξεί να κυβερνήσει τον τόπο. Δυστυχώς, για μία ακόμα φορά το κόμμα της Αξιωματικής Αντιπολίτευσης και ο Αρχηγός του δίνουν ρεσιτάλ αναξιοπιστίας. 
      (Χειροκροτήματα από την πτέρυγα της Νέας Δημοκρατίας)
       Αφού κατήγγειλαν την Κυβέρνηση για υποβάθμιση του Κοινοβουλίου, προχωρούν στη μεγαλύτερη πράξη υποβάθμισης του Κοινοβουλίου, που είναι η αποχώρηση από τη Βουλή. 
      (Χειροκροτήματα από την πτέρυγα της Νέας Δημοκρατίας)
       Πού θέλουν τελικά να γίνει ο διάλογος; Στο πεζοδρόμιο θέλουν να γίνει ο διάλογος ή στη Βουλή; Εάν θέλουν να γίνει ο διάλογος στη Βουλή, γιατί δεν κάθονται να ακούσουν επιχειρήματα και αντεπιχειρήματα;
      Ακούστηκαν οι θέσεις όλων των κομμάτων αυτές τις δύο ημέρες στη Βουλή. Και την Τρίτη και την Τετάρτη. Σήμερα προ των αδιεξόδων του, το κόμμα της Αξιωματικής Αντιπολίτευσης αποφάσισε να αποχωρήσει. Και γιατί αποφάσισε να αποχωρήσει; Διότι αποκαλύφθηκε ότι αυτό που σήμερα καταγγέλλει, ήταν η πολιτική που προσπάθησε να ακολουθήσει, όταν το ίδιο ήταν κυβέρνηση. Άλλα έκανε όταν ήταν κυβέρνηση, άλλα λέει σήμερα που έγινε Αντιπολίτευση.
      (Χειροκροτήματα από την πτέρυγα της Νέας Δημοκρατίας)
      Όταν ήταν κυβέρνηση το 2000, επεχείρησε με απόφαση της τότε διυπουργικής επιτροπής αποκρατικοποίησης, να βρει στη διεθνή αγορά στρατηγικό σύμμαχο για τον Ο.Τ.Ε.. Απέτυχε, παρ’ ότι ακριβοπλήρωσε τους συμβούλους, τους οποίους είχε προσλάβει. Σήμερα καταγγέλλει την ίδια διαδικασία, ως ξεπούλημα. Ας συμβιβαστεί επιτέλους το ΠΑ.ΣΟ.Κ. με τον εαυτόν του. Τι έκανε; Ήταν ξεπούλημα αυτό που έκανε η κυβέρνηση του Σημίτη, κύριε Παπανδρέου; Ήταν ξεπούλημα αυτό που προσπάθησε να κάνει η κυβέρνηση του Σημίτη; Και αν ήταν ξεπούλημα, γιατί προσπάθησε να το κάνει; Δεν ήταν ασφαλώς ξεπούλημα, ήταν μία προσπάθεια να στηρίξει ένα μεγάλο εθνικό οργανισμό σ’ ένα καινούργιο πλαίσιο παγκοσμιοποίησης, σ’ ένα πλαίσιο τεχνολογικών εξελίξεων, για να μπορέσει να αντεπεξέλθει στις προκλήσεις του μέλλοντος και αυτή είναι η διαφορά μας, κυρίες και κύριοι συνάδελφοι. Εμείς κοιτάμε μπροστά. Σπρώχνουμε τα πράγματα προς τα εμπρός. Το ΠΑ.ΣΟ.Κ. μένει πίσω και η αναξιοπιστία του και η αναξιοπιστία όλων όσων προκλητικά προσπάθησε να υποστηρίξει σήμερα εδώ σ’ αυτήν την Αίθουσα ο Αρχηγός της Αξιωματικής Αντιπολίτευσης, φαίνεται και από το παρελθόν του. Διότι όλοι θυμόμαστε ότι στο παρελθόν το ΠΑ.ΣΟ.Κ. υποστήριζε, ως αντιπολίτευση για τον Ο.Τ.Ε., μία μετοχή. Αυτό υποστήριζε. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Και ήταν μία μετοχή.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και μ’ αυτό το σύνθημα εξελέγη στις εκλογές του 1993. Τι έγινε έκτοτε; Το 1997 πούλησε ποσοστό του Ο.Τ.Ε., ύψους 900.000.000 ευρώ. Το 1998, 1.272.000.000 ευρώ. Το 1999, 1.000.000.000. Το 2000, 458.000.000 ευρώ.  Κάθε χρόνο πούλαγε κομμάτι-κομμάτι τον Ο.Τ.Ε. Κομμάτια τον έκανε.  Το 2001, 980.000.000 ευρώ και το 2002, 653.000.000 ευρώ. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Σύνολο ξεπουλήματος;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Και τώρα κόπτεται, γιατί η Κυβέρνηση προσπαθεί να διασφαλίσει το μέλλον του οργανισμού. Ενός οργανισμού που έμεινε πίσω,  που δεν μπόρεσε να βάλει την Ελλάδα στην εποχή της ευρυζωνικότητας και την έχει αφήσει ουραγό στα θέματα της ευρυζωνικότητας, γιατί ακριβώς δεν μπόρεσε να παρακολουθήσει τις εξελίξεις.
      Κυρίες και κύριοι συνάδελφοι, έχουμε συγκεκριμένη πολιτική για τον Ο.Τ.Ε. και το σημαντικό είναι ότι αυτήν την πολιτική τη μοιραστήκαμε με τον ελληνικό λαό με το προεκλογικό μας πρόγραμμα.
      (Χειροκροτήματα από την πτέρυγα της Νέας Δημοκρατίας)
      Δεν αιφνιδιάζουμε κανένα. Είναι σαφές ότι στο κυβερνητικό μας πρόγραμμα για την οικονομία, στη σελίδα 67, υπάρχει σαφής αναφορά, για το τι θα κάνουμε με τον Ο.Τ.Ε. και αναφέρεται: Ποσοστό της συμμετοχής του κράτους στον Ο.Τ.Ε. μεταβιβάζεται σε κατάλληλο χρόνο -και τώρα είναι ο κατάλληλος χρόνος- ώστε η εταιρεία να λειτουργήσει στη νέα απελευθερωμένη αγορά με στρατηγική συμμαχία, αυτό ακριβώς που κάνουμε, αλλά και το κατάλληλο μάνατζμεντ, το οποίο θα την οδηγήσει σε μεγαλύτερη ανάπτυξη των δραστηριοτήτων της. Αυτό υποσχεθήκαμε στον ελληνικό λαό και αυτό κάνουμε.
      (Χειροκροτήματα από την πτέρυγα της Νέας Δημοκρατίας)
      Όχι σαν το ΠΑ.ΣΟ.Κ., αλλά λέμε προεκλογικά και άλλα κάνουμε μετεκλογικά. Γιατί και ποιος μπορεί τώρα να πιστέψει τις κούφιες απειλές του κ. Παπανδρέου, ότι θα αντιστρέψει τη διαδικασία της αποκρατικοποίησης ή ότι θα ακυρώσει οποιαδήποτε συμφωνία με κάποιο στρατηγικό σύμμαχο. Τους έχουμε δει και στο παρελθόν. Μία μετοχή έλεγαν και  πούλησαν μετοχές, ύψους 5.000.000.000 ευρώ. Αυτή είναι, λοιπόν, η πραγματικότητα. Ουδεμία αξιοπιστία. Διότι το ΠΑ.ΣΟ.Κ. που πούλησε το 62% του οργανισμού, σήμερα κραυγάζει γιατί η Κυβέρνηση επιχειρεί να βρει στρατηγικό σύμμαχο, προκειμένου να εξασφαλίσει το μέλλον του οργανισμού. Ενώ έψαχνε για στρατηγικό σύμμαχο, σύμφωνα με επίσημα έγγραφα που έχω καταθέσει στη Βουλή, από το 2000 ήδη, σήμερα κατηγορεί την Κυβέρνηση, επειδή ψάχνει και αυτή για στρατηγικό σύμμαχο.
      Αυτή είναι η πραγματικότητα και αυτή είναι η διπροσωπία, αλλά και η αναξιοπιστία της Αξιωματικής Αντιπολίτευσης. Γι’ αυτό άλλωστε και στη συνείδηση του ελληνικού λαού είναι καταδικασμένη και θα συνεχίσει να είναι καταδικασμένη όσο ακολουθεί τη μηδενιστική τυφλή πολιτική, αυτήν την πολιτική υποβάθμισης των κοινοβουλευτικών θεσμών και όλων των θεσμών της χώρας.
      (Χειροκροτήματα από την πτέρυγα της Νέας Δημοκρατίας)
       Μας κατήγγειλε για τροπολογίες της νύχτας. Μα, στις 15.00΄ που κατατέθηκε αυτή η συγκεκριμένη διάταξη και την κρατήσαμε ακριβώς για να δώσουμε περιθώριο διαλόγου στους εργαζομένους του Ο.Τ.Ε. με τη διοίκηση, κοιμούνται οι Βουλευτές του ΠΑ.ΣΟ.Κ.; Είναι νύχτα 15.00΄ το μεσημέρι; Είναι λογικό να λέγονται τέτοια πράγματα, να γίνεται τέτοια διαστρέβλωση της πραγματικότητας; Για να μη θυμηθούμε και τις εκατοντάδες τροπολογίες, που χρόνια τώρα εμείς που είμαστε στη Βουλή έχουμε δει να έρχονται πραγματικά νύχτα από τις κυβερνήσεις του ΠΑ.ΣΟ.Κ. για να ρυθμίσουν θέματα σκοτεινά και θέματα που δεν περιλαμβάνονταν στο προεκλογικό πρόγραμμα της Αξιωματικής Αντιπολίτευσης.
      Κυρίες και κύριοι συνάδελφοι, η κυβερνητική πολιτική για την εφαρμογή ενός αποτελεσματικού προγράμματος αποκρατικοποιήσεων στοχεύει στη μείωση της συμμετοχής του κράτους, στην οικονομική δραστηριότητα, διότι πιστεύουμε ότι το κράτος δεν μπορεί να είναι επιχειρηματίας. Το κράτος ρυθμίζει τα πράγματα με διάφορους τρόπους, αλλά δεν μπορεί να είναι επιχειρηματίας. Και αυτό που κάνουμε είναι να υλοποιούμε το κυβερνητικό μας πρόγραμμα. Η γενική αρχή, που διέπει την πολιτική των αποκρατικοποιήσεων της Κυβέρνησης, είναι η εγκατάλειψη της ταμειακής λογικής, που ακολούθησε το ΠΑ.ΣΟ.Κ., η υιοθέτηση μεθόδων που μεγιστοποιούν τα οφέλη για την οικονομία και για τους πολίτες.
      Ειδικότερα ως προς την αποκρατικοποίηση του Ο.Τ.Ε. ήδη από τις 6 Σεπτεμβρίου η αρμόδια διυπουργική επιτροπή με την ομόφωνη γνώμη όλων των στελεχών της, του συναδέλφου του Υπουργού Ανάπτυξης κ. Σιούφα, του συναδέλφου Υπουργού Απασχόλησης και Κοινωνικής Προστασίας κ. Τσιτουρίδη και του συναδέλφου Υπουργού Μεταφορών και Επικοινωνιών κ. Λιάπη, αποφασίσαμε την υλοποίηση της πολιτικής με την οποία έχουμε δεσμευθεί απέναντι στον ελληνικό λαό.
      Την περίοδο που προηγήθηκε της απόφασης της αποκρατικοποίησης για να ξεκινήσουμε, έχει δοθεί ιδιαίτερη βαρύτητα στην ανάδειξη της αξίας της εταιρείας και στη σωστή προετοιμασία της αποκρατικοποίησης. Έτσι, η διοίκηση του Ο.Τ.Ε. με τη στήριξη της Κυβέρνησης έχει προχωρήσει στην ταχεία αναδιοργάνωση του οργανισμού και έχει βάλει τα θεμέλια για την αντιστροφή της πτωτικής του πορείας. Και στο πλαίσιο αυτό έχουν ενταχθεί οι κινήσεις, όπως ήταν η εθελουσία έξοδος, που συμφωνήθηκε μεταξύ διοίκησης και εργαζομένων, η αλλαγή του γενικού κανονισμού προσωπικού, που καλούμαστε να υλοποιήσουμε με τη σημερινή διάταξη, που βρίσκεται ενώπιόν σας, η αναδιάρθρωση των διεθνών επενδύσεων του οργανισμού.
      Σε ένα τεχνολογικό περιβάλλον σύγκλισης των τεχνολογιών, εντεινόμενου ανταγωνισμού, πίεσης από τις ρυθμιστικές αρχές, συγκέντρωσης και στρατηγικών συμμαχιών μεταξύ των εταιρειών του κλάδου, η λύση της στρατηγικής συμμαχίας προσφέρει στον Ο.Τ.Ε. τη δυνατότητα να βελτιώσει την ανταγωνιστικότητά του και να αντιμετωπίσει αποτελεσματικά όλες τις προκλήσεις, θεμελιώνοντας συγχρόνως την εσωστρέφειά του. 
      Η αναζήτηση στρατηγικού εταίρου και συμμάχου θα βοηθήσει τον Ο.Τ.Ε. σε μια σειρά από ζητήματα. Θα τον βοηθήσει πρώτα απ’ όλα στο να μετεξελιχθεί σε έναν ανταγωνιστικό και τεχνολογικά προηγμένο τηλεπικοινωνιακό οργανισμό, που θα είναι σε θέση να αντιμετωπίσει τον οξύ ανταγωνισμό στον κλάδο.
      Η Ελλάδα σύμφωνα με όλες τις διεθνείς εκθέσεις και με την έκθεση του Ο.Α.Σ.Α. για τις τηλεπικοινωνίες, βρίσκεται στις υψηλότερες θέσεις ως προς τις χρεώσεις των καταναλωτών για υπηρεσίες σταθερής τηλεφωνίας στην Ευρώπη και ως προς την ποιότητα των υπηρεσιών βρίσκεται στις τελευταίες θέσεις της σχετικής κατάταξης. Αυτό είναι κάτι που πρέπει να αλλάξει και θα αλλάξει.
      Επίσης θα βοηθήσει τον Ο.Τ.Ε. στο να παρέχει υψηλής ποιότητας προϊόντα και υπηρεσίες και να επεκταθεί σε νέα προϊόντα. Θα επωφεληθεί από τη μεταφορά τεχνογνωσίας, που μπορεί να γίνει μέσα από αυτήν τη στρατηγική συμμαχίας. Θα βοηθηθεί στην εμπορική του πολιτική και στην ανταγωνιστική τιμολόγηση των προϊόντων και των υπηρεσιών. Θα ισχυροποιήσει και θα επεκτείνει τη θέση του και στην εγχώρια αγορά, αλλά και στις διεθνείς αγορές. Θα μπορέσει μέσα από μία στρατηγική συμμαχία ο Ο.Τ.Ε. πραγματικά να εξελιχθεί σε έναν ισχυρό ευρωπαϊκό παράγοντα των τηλεπικοινωνιών. Θα βοηθηθεί όσον αφορά το διοικητικό και οργανωτικό του εκσυγχρονισμό.
      Θα αξιοποιήσει τους ανθρώπινους πόρους, το ανθρώπινο δυναμικό του και θα διασφαλίσει –γιατί αυτός είναι ο στόχος μας και με αυτήν την πυξίδα πορευόμαστε- τα συμφέροντα του κοινωνικού συνόλου. Η ισχυροποίηση του Ο.Τ.Ε., σε ένα συνεχώς μεταβαλλόμενο περιβάλλον παγκοσμιοποίησης, αποτελεί μία μεγάλη πρόκληση και αυτήν την πρόκληση δεν μπορεί η χώρα να την αφήσει αναπάντητη. Δεν μπορεί να αφεθεί ο Ο.Τ.Ε. να εξελιχθεί σε προβληματική επιχείρηση όπως εξελίχθηκαν άλλες πρώην δημοσίου ενδιαφέροντος επιχειρήσεις, όταν άργησε να γίνει ο εκσυγχρονισμός τους και σήμερα καλούμαστε εκ των υστέρων να αντιμετωπίσουμε προβλήματα, που θα έπρεπε να έχουν αντιμετωπιστεί δεκαετίες πριν. 
      Η Κυβέρνηση κοιτάζει μπροστά και αφήνει στην Αντιπολίτευση τα θέματα του παρελθόντος. Υπάρχουν πολλά θέματα για τα οποία πρέπει να απολογηθεί η Αντιπολίτευση στον ελληνικό λαό. Μιλάει για ξεπούλημα η παράταξη που υπερχρέωσε τον ελληνικό λαό, που έφθασε το δημόσιο χρέος στα 230.000.000.000 ευρώ!
      (Χειροκροτήματα από την πτέρυγα της Νέας Δημοκρατίας)
       Αυτό είναι το μεγαλύτερο ξεπούλημα που έχει γίνει στη χώρα, τα 230.000.000.000 ευρώ δημοσίου χρέους, που συσσωρεύτηκαν τα χρόνια που κυβέρνησε το ΠΑ.ΣΟ.Κ.. Και αντί να απολογούνται γι’ αυτά, έχουν σήμερα το θράσος να κατηγορούν άλλους. 
      Αυτή είναι, λοιπόν, η πραγματικότητα και είναι μια πραγματικότητα που συνάδει με το τι γίνεται και στις υπόλοιπες χώρες της Ευρωπαϊκής Ένωσης. Είναι δυνατόν να πιστεύει κάποιος ότι στη Μεγάλη Βρετανία που το  κράτος δεν έχει καμία συμμετοχή στην «British Telecom», υπάρχει κίνδυνος για την κοινωνία ή για την εθνική της ασφάλεια; Είναι δυνατόν να πιστεύει κάποιος ότι στην Ισπανία, που το κράτος δεν έχει καμία συμμετοχή στο μετοχικό κεφάλαιο της «TELEFONICA», υπάρχει κίνδυνος για το κοινωνικό σύνολο ή για την εθνική της ασφάλεια; Στην Τσεχία, στη Δανία, πάλι υπάρχει μηδενική συμμετοχή του κράτους. 
      Εμείς δεν θα πάμε σε μηδενική συμμετοχή. Το κράτος θα διατηρήσει μία ισχυρή μετοχική παρουσία και μέσα από συμφωνία μετόχων με το στρατηγικό σύμμαχο θα διασφαλίσει και τα ευαίσθητα εθνικά μας συμφέροντα και όλα τα άλλα συμφέροντα που πρέπει να διασφαλιστούν. Κανείς δεν μιλά για πλήρη αποχώρηση του κράτους από τον Ο.Τ.Ε.. Σε καμία περίπτωση. 
      (Χειροκροτήματα από την πτέρυγα της Νέας Δημοκρατίας)
       Αυτή, είναι λοιπόν, η πραγματικότητα την οποία έχει επιλέξει να μη δει η Αξιωματική Αντιπολίτευση. 
      Τώρα, υπάρχει και ένας άλλος λόγος για τον οποίο αποχώρησε σήμερα από τη Βουλή η Αξιωματική Αντιπολίτευση. Σε περίπτωση που καταψήφιζε τη ρύθμιση για τον Ο.Τ.Ε. θα καταψήφιζε συγχρόνως και τις πολύ μεγάλες αυξήσεις των αγροτικών συντάξεων, που περιλαμβάνονται στη ρύθμιση αυτή και υλοποιούν και αυτές τη δέσμευση της Νέας Δημοκρατίας απέναντι στον ελληνικό λαό. Διότι εμείς όλα όσα λέμε, τα κάνουμε. Αυτή είναι η μεγάλη μας διαφορά από την Αξιωματική Αντιπολίτευση. 
      (Χειροκροτήματα από την πτέρυγα της Νέας Δημοκρατίας)
       Δεσμευόμαστε και τηρούμε τις δεσμεύσεις σας, διότι η πολιτική μας αποδίδει. Η οικονομία αναπτύσσεται, δημιουργεί πλούτο, δημιουργεί πόρους, δημιουργεί φορολογικά έσοδα που μας επιτρέπουν όχι με δανεικά, όπως γινόταν στο παρελθόν, αλλά από υγιείς πόρους της οικονομίας να τηρούμε τις δεσμεύσεις του κράτους απέναντι στις ασθενείς τάξεις.  
      Και σήμερα είμαστε στην ευχάριστη θέση να υλοποιήσουμε τη μεγάλη αύξηση στις αγροτικές συντάξεις. Από 1ης Ιανουαρίου 2007 οι συντάξεις του Ο.Γ.Α. αυξάνονται κατά 50 ευρώ το μήνα, φθάνουν στα 272 ευρώ περίπου το μήνα και από 1ης Ιανουαρίου 2008, πάλι όπως είχαμε δεσμευτεί -και νωρίτερα από ό,τι είχαμε δεσμευτεί- οι συντάξεις του Ο.Γ.Α. φθάνουν τα 330 ευρώ το μήνα. 
      (Χειροκροτήματα από την πτέρυγα της Νέας Δημοκρατίας)
       Αυτή είναι η πραγματικότητα και αυτήν την πραγματικότητα δεν την ανέφερε καν ο Αρχηγός της Αξιωματικής Αντιπολίτευσης, διότι προφανώς δεν θέλουν να αυξηθούν οι συντάξεις των αγροτών για λόγους μικροκομματικής σκοπιμότητας, διότι έτσι λειτουργεί, δυστυχώς, η Αξιωματική Αντιπολίτευση. Αυτό που είναι εθνικά επωφελές και εθνικά συμφέρον δεν το θέλει, μη τυχόν και επωφεληθεί η Κυβέρνηση. Αλλά για να κάνει ζημιά στην Κυβέρνηση προτιμά να κάνει ζημιά στον ελληνικό λαό, προτιμά να κάνει ζημιά στους Έλληνες αγρότες, προτιμά να κάνει ζημιά στους συνταξιούχους, προτιμά να κάνει ζημιά στους Έλληνες φορολογούμενους, οι οποίοι ωφελούνται από το συγκεκριμένο νομοσχέδιο. Αυτή είναι η πραγματικότητα. 
      (Χειροκροτήματα από την πτέρυγα της Νέας Δημοκρατίας)
      Άκουσα και κάτι ακόμη. Έρχεται και αντιδρά η Αξιωματική Αντιπολίτευση στο νέο επενδυτικό νόμο. Δεν θέλει να υπάρχει επενδυτικός νόμος στη χώρα από την 1η Ιανουαρίου. Προκειμένου να γίνει ζημιά στη χώρα, προτιμά να αποχωρήσει, αντί να στηρίξει τον επενδυτικό νόμο, αντί να πει ότι κακώς η Αξιωματική Αντιπολίτευση δεν είχε έναν αντίστοιχα γενναιόδωρο και αποτελεσματικό επενδυτικό νόμο. Και τι θέλει; Να μείνει χωρίς επενδυτικό νόμο η χώρα, όπως την άφησε για τόσους μήνες μετά τις εκλογές, όταν είχε ψηφίσει έναν αντικοινοτικό επενδυτικό νόμο, ο οποίος απορρίφθηκε από τις κοινοτικές υπηρεσίες και δεν μπορούσαμε να τον εφαρμόσουμε; 
      Τώρα αυτό που κάνουμε είναι ότι εφαρμόζουμε από την 1η Ιανουαρίου τα νέα κίνητρα, που επιτρέπει η Ευρωπαϊκή Ένωση, το νέο χάρτη περιφερειακών ενισχύσεων, που έχουμε εγκρίνει έγκαιρα με τις διαδικασίες της Ευρωπαϊκής Ένωσης και που επιτρέπει την επιχορήγηση όλων των επιχειρήσεων στην περιφέρεια μέχρι ποσοστού 60%, δηλαδή 40% για τις μεγάλες επιχειρήσεις, 50% για τις μεσαίες επιχειρήσεις, 60% για τις μικρές επιχειρήσεις. 
      Κλείνω, κυρία Πρόεδρε, με το εξής. Είχαμε μια τεράστια επιτυχία με τον επενδυτικό νόμο, που εφαρμόσαμε τα τελευταία δυόμισι χρόνια. Αναφέρθηκα επανειλημμένως στην επιτυχία αυτή. Έχουμε επενδύσεις που έχουν ξεπεράσει τα 3.300.000.000 ευρώ μέσα σε λίγους μήνες εφαρμογής. Τώρα επεκτείνουμε τον νέο Χάρτη Περιφερειακών Ενισχύσεων χρησιμοποιώντας τον ίδιο επενδυτικό νόμο, διότι δεν αλλάζει ο επενδυτικός νόμος. Δεν έχει καταλάβει ο Αρχηγός της Αξιωματικής Αντιπολίτευσης τι γίνεται. Μέσα στη σπουδή του να αντιπολιτευτεί την Κυβέρνηση δεν έχει καταλάβει τι ακριβώς γίνεται. Η Κυβέρνηση δεν αλλάζει το πλαίσιο του επενδυτικού νόμου, το οποίο ψήφισε στο τέλος του 2004, διότι είναι ένα αποτελεσματικό πλαίσιο. Το μόνο που αλλάζει είναι ο νέος Χάρτης Περιφερειακών Ενισχύσεων που είναι πολύ πιο γενναιόδωρος τώρα μετά από τις διαπραγματεύσεις, που κάναμε με την Ευρωπαϊκή Ένωση. 
      Αυτή είναι η πραγματικότητα και είναι μια πραγματικότητα που θα οδηγήσει την ελληνική περιφέρεια σε μια νέα περίοδο ανάπτυξης, θα οδηγήσει στη μείωση των περιφερειακών ανισοτήτων και θα βοηθήσει τη χώρα να αντιμετωπίσει τις προκλήσεις του μέλλοντος. Αυτά, όμως, δεν τα θέλει η Αξιωματική Αντιπολίτευση. Προτιμά να απειλεί επενδυτές, προτιμά να εκτοξεύει κούφιες απειλές. Οι απειλές είναι κούφιες, διότι ο ελληνικός λαός έχει γνωρίσει πολλά χρόνια το ΠΑ.ΣΟ.Κ. στην Κυβέρνηση και ξέρει και για την αναξιοπιστία του και για την αναποτελεσματικότητά του. Και όσο συνεχίζει να λειτουργεί στη Βουλή με τον τρόπο που είδαμε σήμερα, θα συνεχίσει να είναι καταδικασμένο στα έδρανα της Αντιπολίτευσης και μάλιστα για πολλά-πολλά χρόνια.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Κύριοι συνάδελφοι, καίτοι το θέμα διαλευκάνθηκε σε αυτήν την Αίθουσα, επειδή ο Αρχηγός της Αξιωματικής Αντιπολίτευσης έκανε ειδική αναφορά στο Προεδρείο και σ’ εμένα προσωπικά, οφείλω να διευκρινίσω κάτι το οποίο επιβεβαιώθηκε στη συζήτηση του νομοσχεδίου, ότι τηρήθηκαν απαρέγκλιτα οι κανόνες του Συντάγματος και του Κανονισμού σχετικά με την κατάθεση και το περιεχόμενο των τροπολογιών αυτών. Και εμπρόθεσμα κατατέθηκαν και ήσαν σχετικές με το νομοσχέδιο, σύμφωνα με την κατά παράδοση ερμηνεία, η οποία έχει δοθεί σε αυτήν την Αίθουσα για το σχετικό χαρακτήρα των τροπολογιών, εφόσον ανήκουν στην αρμοδιότητα του συγκεκριμένου Υπουργείου. Άλλωστε, τηρούνται και οι παραδοσιακοί κανόνες που ισχύουν στη Βουλή και το φαινόμενο των τροπολογιών που σας απησχόλησε όλους αυτήν τη φορά δεν υπήρξε το πρώτο, υπήρξαν πάμπολλες περιπτώσεις στο παρελθόν, που δεν ωφελεί να τις αναφέρουμε, όπου χρειάστηκε να τηρηθούν οι ίδιες διαδικασίες.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Αντώνης Σκυλλάκος και εν συνεχεία ο κ. Αλαβάνος. 
      ΑΝΤΩΝΗΣ ΣΚΥΛΛΑΚΟΣ: Εγώ πήρα το λόγο όχι για να κάνω ομιλία, αλλά για να κάνω μια δήλωση. Θα αποχωρήσουμε και εμείς από την Αίθουσα. Για ποιο λόγο; Γιατί θέλουμε να εκφράσουμε την εντονότατη καταδίκη μας στο έγκλημα, στο οποίο προχωράει η Κυβέρνηση για τον Ο.Τ.Ε και όχι μόνο για τον Ο.Τ.Ε, θα ακολουθήσουν και άλλες Δ.Ε.Κ.Ο.. Δεν πρόκειται, όμως, για αποκλειστική ευθύνη της Νέας Δημοκρατίας, πρόκειται για ολοκλήρωση ενός εγκλήματος που ξεκίνησε από τα χρόνια του ΠΑ.ΣΟ.Κ. και ολοκληρώνεται τώρα σε βάρος όχι μόνο των εργαζομένων στις Δ.Ε.Κ.Ο. ή συγκεκριμένα στον Ο.Τ.Ε, αλλά σε βάρος όλου του ελληνικού λαού.
      Δεύτερον, θέλουμε να εκφράσουμε την έντονη καταδίκη μας για την ταξική φορολογική πολιτική, που εφαρμόζει η Νέα Δημοκρατία, συνεχίζοντας την πολιτική των προκατόχων της. Με το συγκεκριμένο νομοσχέδιο δίνονται νέα φορολογικά προνόμια στα μεγάλα εισοδήματα και στις μεγάλες επιχειρήσεις. Υπάρχει, λοιπόν, διαχρονική και διακομματική ευθύνη, γι’ αυτές τις πολιτικές, όπως υπάρχει διαχρονική και διακομματική ευθύνη, για εκείνους οι οποίοι έχουν ψηφίσει και έχουν συναινέσει στην ενιαία αγορά και στο Μάαστριχτ, η οποία καθορίζει και κατευθύνει αυτές τις πολιτικές.
      Το να μέναμε στην Αίθουσα για να συζητήσουμε επί των άρθρων, όταν προηγήθηκε τόση συζήτηση επί της αρχής, δεν θα προσέφερε τίποτα, διότι δεν πρόκειται να αλλάξει τίποτα. Η πολιτική της Κυβέρνησης είναι δεδομένη και εκφράζεται μέσα από τις συγκεκριμένες διατάξεις. Επίσης είναι δεδομένη η πολιτική του ΠΑ.ΣΟ.Κ., που ξεχνά τι εφάρμοσε όλα αυτά τα χρόνια και δημαγωγεί ασύστολα. Για όλους αυτούς τους λόγους εμείς αποχωρούμε από την Αίθουσα.
      (Στο σημείο αυτό αποχωρεί από την Αίθουσα η Κοινοβουλευτική Ομάδα του Κομμουνιστικού Κόμματος Ελλάδας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, σας ευχαριστώ.
      Μείναμε μόνο εμείς στην Αίθουσα ο Συνασπισμός Ριζοσπαστικής Αριστεράς με τη Νέα Δημοκρατία, αλλά θα είναι για λιγότερο από δέκα λεπτά. Εμείς εκφράζουμε την αντίθεσή μας στην εκποίηση της δημόσιας περιουσίας και στην αμφισβήτηση των δικαιωμάτων της κοινωνίας μας μέσα από αυτήν, όχι κατ’ επιλογήν. Το ίδιο που γίνεται σήμερα στον Ο.Τ.Ε., δηλαδή η ιδιωτικοποίησή του με αυτόν τον τρόπο, εκφράζεται και στην Αγροτική Τράπεζα και στο Ταχυδρομικό Ταμιευτήριο. Θα έλεγα ότι εκφράζεται με τρόπο πανηγυρικό στο δημόσιο πανεπιστήμιο. Πιστεύω, ότι μια στοιχειώδης συνέπεια από τα κόμματα της Αντιπολίτευσης, στις διακηρύξεις τους ότι υπερασπίζονται το δημόσιο χώρο και τη δημόσια επιχείρηση θα απαιτούσε την καταγγελία, την αντίθεσή τους, την κινητοποίησή τους στο θέμα του δημόσιου πανεπιστημίου και του άρθρου 16 του Συντάγματος. 
      Θα ήθελα να κάνω μερικές παρατηρήσεις. Η πρώτη είναι ότι εμείς είπαμε εξ αρχής ότι ακολουθείτε μία πολύ λαθεμένη πολιτική, σε σχέση με την παρείσφρηση «τροπολογιών» σε νομοσχέδια, τα οποία έχουν άλλη θεματολογία. Και δείτε τώρα πού φτάσαμε: Να μη γίνεται μια συζήτηση στη Βουλή σε βάθος για το φορολογικό νομοσχέδιο, που ενδιαφέρει πάρα πολλούς, που ενδιαφέρει τη μεγάλη πλειονότητα των συμπολιτών μας, γιατί υπάρχει πολύ έντονη αντίθεση, σε ότι αφορά το θέμα του Ο.Τ.Ε.. 
      Φέρατε ένα φορολογικό νομοσχέδιο με αλλαγές στη φορολογία εισοδήματος, που είναι ένα από τα πρώτα ζητήματα που απασχολεί τον κάθε πολίτη. Δείτε τις εφημερίδες, τις ειδήσεις το βράδυ στην τηλεόραση και αύριο στον ηλεκτρονικό και στο γραπτό Τύπο. Τίποτα σχεδόν δεν θα υπάρχει γι’ αυτά τα ζητήματα, διότι επιβλήθηκε το μεγάλο ζήτημα της ιδιωτικοποίησης του Ο.Τ.Ε..
      Με αυτήν την έννοια εμείς, κυρία Πρόεδρε, δεν συμφωνούμε μαζί σας. Πιστεύουμε ότι και το Προεδρείο θα έπρεπε να πάρει μία υπεύθυνη στάση στο ζήτημα της εφαρμογής του σχετικού άρθρου του Συντάγματος, που λέει ότι δεν μπορούμε να βάζουμε άσχετες τροπολογίες σε άλλα ζητήματα. Το ίδιο έγινε και με τα κίνητρα για τον αναπτυξιακό νόμο, τα οποία ενσωματώθηκαν και συμβαίνει αυτό που είπα και πριν, ότι η Κυβέρνηση λειτουργεί σαν τον κούκο, που πάει και βάζει αβγά σε ξένες φωλιές. Βάζει το θέμα του Ο.Τ.Ε., που άξιζε μία συνολική και σε βάθος συζήτηση, στο νομοσχέδιο που αφορά τα φορολογικά μέτρα.
      Το δεύτερο που θέλω να πω είναι το εξής. Νομίζω ότι ο Ο.Τ.Ε. δεν είναι μια απλή δημόσια επιχείρηση. Ο Ο.Τ.Ε. είναι στο επίκεντρο του τομέα εκείνου, που συμπεριλαμβάνει τις πιο δυναμικές σύγχρονες τεχνολογίες, δηλαδή πληροφόρηση και επικοινωνίες και ο οποίος κρίνει και το μέλλον και τη θέση, που θα πάρει μία χώρα στον παγκόσμιο καταμερισμό της εργασίας. Δεν μπορώ να καταλάβω, εσείς ιδιαίτερα της Νέας Δημοκρατίας, που έχετε θέσει τόσο έντονα τα ζητήματα του ανταγωνισμού, που όλα τα δικαιολογείτε στο όνομα του ανταγωνισμού, δεν ενδιαφέρεστε σ’ ένα τέτοιο ανταγωνιστικό περιβάλλον, όπως το προσλαμβάνετε εσείς, να έχει μία παρουσία η χώρα μας; Γιατί αφελληνίζετε και εκποιείτε την κεντρική δημόσια επιχείρηση; Είναι λάθος, κύριε Αλογοσκούφη. Δεν είναι σωστό αυτό που κάνετε, που αναφέρετε μόνο τις χώρες εκείνες, οι οποίες έχουν απελευθερώσει και ιδιωτικοποιήσει τον παλιό κρατικό οργανισμό επικοινωνιών. Υπάρχουν τέτοιες χώρες. Υπάρχουν όμως και άλλες χώρες, οι οποίες προσπαθούν να τον στηρίξουν και να τον αναπτύξουν. Αναφέρω την Αυστρία με 47,2%, αναφέρω το Βέλγιο με 50,6% του κράτους στο βασικό φορέα, αναφέρω την Κυπριακή Δημοκρατία με 100%, τη Γαλλία με 43% του «FRANCE TELECOM», τη Μάλτα με το 60%, τη Νορβηγία με το 51%, τη Σλοβακία με το 49%, τη Σλοβενία με το 63%, τη Σουηδία με το 45%.
      Γιατί, κύριε Υπουργέ, να μην παραθέτουμε τα πραγματικά στοιχεία, που δείχνουν ότι υπάρχουν δύο κατευθύνσεις; Δεν σας είπα ότι είναι μόνο η κατεύθυνση που στηρίζουμε εμείς. Υπάρχουν δύο κατευθύνσεις: Είναι οι χώρες εκείνες, οι οποίες εκποιούν στον ιδιωτικό τομέα τον κρατικό οργανισμό τηλεπικοινωνιών -οι περισσότερες, όμως, είναι χώρες, οι οποίες είναι έδρα ισχυρών επιχειρήσεων στον τηλεπικοινωνιακό τομέα- και υπάρχουν και οι χώρες εκείνες, οι οποίες κρατούν ως βασικό εργαλείο τον κρατικό τομέα. Γιατί επιλέγουμε εμείς το πρώτο και όχι το δεύτερο;
      Οι εστίες σήμερα της τεχνολογικής ανάπτυξης, οι πιο προωθημένες, καινοτομικές εστίες σ’ όλο τον κόσμο είναι οι εστίες εκείνες που συγκεντρώνουν ανεπτυγμένα πανεπιστήμια, με ανεπτυγμένη δράση στον τομέα της Πληροφορικής και των τηλεπικοινωνιών. Είναι το Cambridge στη Μασαχουσέτη, είναι το Berkeley   και το Standford στην Καλιφόρνια, είναι το Τσουκούμπα και το πανεπιστήμιο στο Κιότο στην Ιαπωνία, είναι η Αντίπολις στη Γαλλία. 
      Η Ελλάδα δεν έχει άλλη δυνατότητα παρά μόνο να στηριχθεί σ’ ένα δημόσιο τομέα, ο οποίος εξελίσσεται, αναπτύσσεται, προωθείται, συνδέεται με το πανεπιστήμιο και έτσι μπορεί να έχει μια τύχη, έξω από το να γίνουμε κι εμείς απλώς καταναλωτές κινητών τηλεφώνων και των άλλων υπηρεσιών, οι οποίες προσφέρονται. Γιατί παραιτείστε από ένα τέτοιο μέλλον της Ελλάδας;
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Θα ήθελα τρία-τέσσερα λεπτά κι εγώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Συνεχίστε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Υπάρχει και ένα τρίτο σημείο, που θα ήθελα να αναφέρω. Είπατε, κύριε Υπουργέ, ότι «και με αυτόν τον τρόπο το δημόσιο θα μπορούσε κάπως όχι να ελέγξει, αλλά να παίξει ένα ρόλο». Και σας αναφέρω, κύριε Υπουργέ, -και περίμενα ένα σχολιασμό από σας- την απάντηση που πήρε μέσω του συναδέλφου σας κ. Λιάπη, ο Κοινοβουλευτικός μας Εκπρόσωπος Φώτης Κουβέλης, από τη διοίκηση του Ο.Τ.Ε. ο οποίος ακόμη δεν είναι πλήρως ιδιωτικοποιημένος και που ζητούσε κάποιες απαντήσεις σχετικά με τη διαφύλαξη των δικαιωμάτων του υπαλλήλου του Ο.Τ.Ε. σχετικά με δεδομένα προσωπικού χαρακτήρα. 
      Ο κ. Βουρλούμης και οι εντεταλμένοι του απαντάνε ως εξής, σε Βουλευτή: «Ο Ο.Τ.Ε. σήμερα ανώνυμη εταιρεία δεν υπόκειται σε κοινοβουλευτικό έλεγχο ούτε ευθέως ούτε εμμέσως, διότι οι υποθέσεις που έχουν σχέση με την εταιρεία μας και τον τρόπο διαχείρισής της δεν αποτελούν δημόσιες υποθέσεις».
      Πρέπει να εμπεδωθεί ότι απαντάει ο κ. Βουρλούμης στο ελληνικό Κοινοβούλιο για τον Ο.Τ.Ε., ο οποίος ακόμα δεν έχει ιδιωτικοποιηθεί. Και λέει ότι η Κυβέρνηση δεν νομιμοποιείται πλέον να παρεμβαίνει στις εσωτερικές υποθέσεις της εταιρείας μας σήμερα και να ελέγχει τη διοίκησή της και τη διαχείριση της περιουσίας της. Και φυσικά όλα αυτά για να μην τολμούν οι Βουλευτές να θέτουν σήμερα ερωτήματα για την τηλεπικοινωνιακή πολιτική της χώρας μας, για το πώς πάει αυτός ο οργανισμός. 
      Τι μας λέτε, λοιπόν, ότι θα υπάρχει κάποιος έλεγχος; Εγκαταλείπετε κάθε παρουσία του δημόσιου σ’ αυτόν το χώρο και ταυτόχρονα βέβαια φέρνετε και αυτήν την απαράδεκτη νομοθετική αλλαγή του γενικού κανονισμού εργασίας του προσωπικού. 
      Ακόμα και με το νόμο σας, που λέει ότι αυτό μπορεί να γίνει σε δημόσιες εταιρείες οι οποίες έχουν κέρδη, στην πραγματικότητα αυτό δεν ισχύει. Ο Ο.Τ.Ε. φέτος το πρώτο εννεάμηνο έφτασε περίπου να έχει το μισό δισεκατομμύριο ευρώ κέρδη –είναι 455,5 δισεκατομμύρια ευρώ τα κέρδη- και οι απώλειες των δύο προηγουμένων χρόνων έχουν σχέση με το ότι υπολογίσατε όλο το βάρος της εθελούσιας εξόδου του προσωπικού, το οποίο έπρεπε να διανεμηθεί μέχρι το 2012 στην περσινή χρονιά. Επίσης, δεν υπολογίσατε τις χορηγίες και ουσιαστικά τη συμβολή με κολοσσιαία ποσά του Ο.Τ.Ε. στους Ολυμπιακούς Αγώνες. 
      Με αυτήν την έννοια είναι απαράδεκτο και αυτό που κάνετε είναι και αντισυνταγματικό. Δηλαδή, το να φέρνετε εδώ με νόμο να λυθεί το πρόβλημα των συμβάσεων εργασίας, που απαιτεί τη διαπραγμάτευση και τη συμφωνία των δυο κοινωνικών εταίρων. 
      Θέλω να τονίσω κάτι, που είναι πολύ σημαντικό και που ενδιαφέρει πάρα πολύ εμάς ως Συνασπισμό Ριζοσπαστικής Αριστεράς. 
      Δεν δεχόμαστε και δεν θα δεχθούμε και θα αγωνιστούμε, με τις μικρές μας δυνάμεις, ενάντια σ’ αυτήν τη φιλοσοφία που λέει ότι οι νέοι, οι οποίοι θα προσληφθούν στον Ο.Τ.Ε. ή σε οποιαδήποτε άλλη δημόσια ή ιδιωτική επιχείρηση θα αντιμετωπίζουν συνεχώς ένα εργασιακό καθεστώς πολύ πιο επώδυνο από αυτό που υπήρχε. Εμείς πιστεύουμε ότι μια κυβέρνηση, η οποία δεν έχει καν να δώσει στις νέες γενιές τους καρπούς, αν θέλετε, από τον κήπο –όχι περισσότερους, έστω αυτούς που υπήρχαν- είναι καταδικασμένη, όπως αντίστοιχα θα ήταν καταδικασμένοι οι γονείς, που θα έκαναν κάτι τέτοιο: που δεν θα μπορούσαν να τους δώσουν καν τις δυνατότητες που είχαν οι ίδιοι στην παιδική και νεανική τους ηλικία και όχι πολύ περισσότερες. 
      Τέλος, θέλω να αναφερθώ στην Αξιωματική Αντιπολίτευση. Άκουσα την αντίθεση του κ. Παπανδρέου στην τοποθέτηση της Νέας Δημοκρατίας και ουσιαστικά είδα ότι το κεντρικό επιχείρημα είναι ότι είχαν πωληθεί οι μετοχές του Ο.Τ.Ε. από την κυβέρνηση του ΠΑ.ΣΟ.Κ. σε πολλαπλάσια τιμή από όσο θα τις πωλήσει η Νέα Δημοκρατία. 
      Εγώ δέχομαι ότι κάθε κόμμα μπορεί να κάνει σφάλμα και μπορεί να το διορθώσει, αλλά δεν μπορεί να σιωπά σε τέτοια ζητήματα. Δεν μπορεί οι διακηρύξεις σήμερα του Αρχηγού του ΠΑ.ΣΟ.Κ. να θεωρούνται ως δεσμευτικές και ουσιαστικές, όταν δεν δίνεται απάντηση στην προηγούμενη στάση του ΠΑ.ΣΟ.Κ. για τα θέματα του Ο.Τ.Ε.
      Αναφέρομαι συγκεκριμένα: Το 1993 είχε κατατεθεί στη Βουλή κοινή τροπολογία μεταξύ των Βουλευτών του ΠΑ.ΣΟ.Κ. και του Συνασπισμού σχετικά με την ακύρωση του εγχειρήματος τότε της κυβέρνησης Μητσοτάκη να εκποιήσει σε ιδιώτες το 35% των μετοχών του Ο.Τ.Ε. και που η ουσία της ήταν καμία μετοχή του Ο.Τ.Ε. σε ιδιώτες. Η ουσία της ήταν ο Ο.Τ.Ε. να είναι δημόσιος οργανισμός, όπως ακούσαμε περίπου να λέει και σήμερα ο κ. Παπανδρέου. 
      Αυτό που είδαμε από την κυβέρνηση του ΠΑ.ΣΟ.Κ. είναι ότι με πέντε διαδοχικές μετοχοποιήσεις ουσιαστικά παρέδωσε το 66% των μετοχών του Ο.Τ.Ε. –δηλαδή, ένα μεγάλο μέρος απ’ αυτό- σε ξένα και ανεξέλεγκτα funds, σε κερδοσκοπικά κεφάλαια, τα οποία κανείς δεν μπορεί να ελέγξει και στα οποία η Νέα Δημοκρατία θέλει να παραδώσει και το υπόλοιπο τριάντα τόσο τοις εκατό. 
      Οι διακηρύξεις τότε του ΠΑ.ΣΟ.Κ. ως αντιπολίτευσης πετάχτηκαν. Τις πήρε ο αέρας, όταν το ΠΑ.ΣΟ.Κ. έγινε κυβέρνηση. Εάν ο κ. Παπανδρέου δεν αναφερθεί τουλάχιστον σ’ αυτό, στο τι έκανε δηλαδή το ΠΑ.ΣΟ.Κ., στο γιατί το έκανε, στο ότι δεν θα ξαναγίνει αυτό, πώς μπορεί κάποιος να πάρει ως δεσμευτικές αυτές τις διακηρύξεις;
      Θέλω να πω, καταλήγοντας, ότι δεν είναι μπάλα η δημόσια επιχείρηση σ’ αυτόν τον τομέα, για να παίζει η Νέα Δημοκρατία με το ΠΑ.ΣΟ.Κ. και να εναλλάσσονται οι στάσεις από τη στιγμή που ο ένας είναι κυβέρνηση και ο άλλος είναι αντιπολίτευση, να γίνεται δηλαδή αυτό που λέγαμε, ο δόκτωρ Τζέκιλ και ο κ. Χάιντ, ανάλογα με το πού βρίσκεται. 
      Είναι στο επίκεντρο της επιστημονικής, της τεχνολογικής ανάπτυξης της χώρας μας. Είναι ο βασικός χώρος της καινοτομίας και γι’ αυτό, η παρουσία του δημόσιου σ’ αυτό, όπως και η παρουσία του δημόσιου στο χώρο του πανεπιστημίου και της έρευνας –άρθρο 16- είναι καθοριστικής σημασίας για το Συνασπισμό Ριζοσπαστικής Αριστεράς. 
      Θα το στηρίξουμε με κάθε τρόπο και μ’ αυτήν την έννοια, για να εκφράσουμε και την αντίθεσή μας στην τοποθέτηση που κάνει η Κυβέρνηση για τον Ο.Τ.Ε., την ιδιωτικοποίηση και για τον κανονισμό των εργαζομένων, ο Συνασπισμός Ριζοσπαστικής Αριστεράς θα αποχωρήσει από την παραπέρα συζήτηση.
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και τρεις συνοδοί καθηγητές από το Γυμνάσιο Λιβανάτων Φθιώτιδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Υπουργός Ανάπτυξης κ. Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, τα κόμματα της Αντιπολίτευσης προτίμησαν τη φυγή από την κοινοβουλευτική μάχη. Τα κόμματα της Αντιπολίτευσης προτίμησαν την απουσία από την πολιτική αντιπαράθεση και την αντιπαράθεση των επιχειρημάτων. Τα κόμματα της Αντιπολίτευσης προτίμησαν, φεύγοντας, να μη μείνουν εδώ και να υπερασπιστούν την άποψη την οποία έχουν, γιατί μ’ αυτόν τον τρόπο πιστεύουν ότι ο ελληνικός λαός που παρακολουθεί την Εθνική Αντιπροσωπεία θα τους αποδώσει εύσημα.
      Όμως, πλανώνται πλάνην οικτράν! Είναι, βεβαίως, δικαίωμά τους η στάση τους μέσα στο Κοινοβούλιο, το να είναι παρόντες ή απόντες. Όλοι κρινόμαστε.
      Η νέα διακυβέρνηση και μ’ αυτό το νομοθέτημα, που αφορά τη δεύτερη φάση της φορολογικής μεταρρύθμισης, αλλά βεβαίως και με τις τροπολογίες που έχει καταθέσει, είναι συνεπής, συνεπέστατη, σ’ αυτά τα οποία δεσμεύτηκε απέναντι στον ελληνικό λαό να κάνει πράξη στο διάστημα της τετραετίας της νέας διακυβέρνησης. 
      Δεν αφιστάμεθα απ’ αυτήν τη διαδικασία και τη δέσμευση, παρά το γεγονός ότι άλλα λογαριάζαμε ότι θα βρούμε αναλαμβάνοντας τις ευθύνες του τόπου και άλλα βρήκαμε -και σε ελλείμματα και σε χρέη και στην κατάσταση του δημόσιου τομέα- μαζί με την εθνική αποστολή που έπρεπε να επιτελέσει αυτή η Κυβέρνηση, την πραγματοποίηση δηλαδή ασφαλών και πετυχημένων Ολυμπιακών Αγώνων.
      Και όπως τα καταφέραμε εκεί, τα καταφέραμε και στη δημοσιονομική εξυγίανση και κάνουμε πράξη τις υποχρεώσεις που έχουμε αναλάβει έναντι του ελληνικού λαού, γιατί δεν είναι μικρό πράγμα ούτε η αύξηση της αγροτικής σύνταξης κατά 100 ευρώ για το 2007 και για το 2008 ούτε η αντίστοιχη αύξηση που δίνεται στο Ε.Κ.Α.Σ. ούτε η αύξηση του επιδόματος των ανέργων, τα οποία αποτελούν τους τρεις πυλώνες της κοινωνικής πολιτικής, που ακολουθεί η Κυβέρνηση και που γίνονται πράξη και μ’ αυτόν το νόμο.
      Αυτή είναι η πραγματικότητα. Και όποιος δεν θέλει να αντικρύσει την πραγματικότητα, δεν δίνει τη μάχη  των επιχειρημάτων, αλλά προτιμά -ενδεχομένως- για λόγους εσωκομματικής κατανάλωσης, το προσωρινό χειροκρότημα από τη διαρκή εμπιστοσύνη του ελληνικού λαού, που τη δείχνει με κάθε τρόπο και στη νέα διακυβέρνηση και στον Πρωθυπουργό της χώρας Κώστα Καραμανλή.
      (Χειροκροτήματα από την πτέρυγα της Νέας Δημοκρατίας)
      Έρχομαι τώρα στο μείζον θέμα, που έχει δημιουργηθεί με την τροπολογία για την αποκρατικοποίηση του Ο.Τ.Ε..
      Κυρίες και κύριοι συνάδελφοι, υπάρχει μία ανακοίνωση από τις 6/9/2006 της Διυπουργικής Επιτροπής Αποκρατικοποιήσεων, την οποία ανακάλυψαν τα κόμματα της Αντιπολίτευσης τρεις μήνες μετά. Υπάρχει και μία άλλη ανακοίνωση από τις 9/11/2006 -ένα μήνα πριν και περισσότερο- πάλι για το ίδιο θέμα. 
      Θα μου επιτρέψετε, λοιπόν, να σας διαβάσω τι αποφασίστηκε σε εκείνη τη συνάντηση, όπως το τοποθέτησε συνοπτικά ο Υπουργός Οικονομίας και Οικονομικών Γιώργος Αλογοσκούφης. Λέει: «Η Διυπουργική Επιτροπή Αποκρατικοποιήσεων στη σημερινή της συνεδρίαση κατέληξε σε απόφαση για μία ακόμα αποκρατικοποίηση στρατηγικού χαρακτήρα. Αποφάσισε την έναρξη των διαδικασιών για την περαιτέρω αποκρατικοποίηση του Ο.Τ.Ε. 
      Σε απόλυτη συμφωνία με το κυβερνητικό πρόγραμμα, το οποίο εγκρίθηκε από τη πλειοψηφία των πολιτών, η Κυβέρνηση προχωρά σε αναζήτηση στρατηγικού εταίρου μεταξύ των διεθνώς αναγνωρισμένων τηλεπικοινωνιακών οργανισμών, ο οποίος θα αποκτήσει και συμμετοχή στο μάνατζμεντ του Ο.Τ.Ε.» Και συμμετοχή στο μάνατζμεντ του Ο.Τ.Ε.!  Όλοι οι συνάδελφοι που βρίσκονται σε αυτήν την Αίθουσα -ο ελληνικός λαός, οι δημοσιογράφοι- παρακολούθησαν την διαστροφή της αλήθειας και της απόφασης που ελήφθη, δηλαδή ότι η Κυβέρνηση παραδίδει το μάνατζμεντ στο στρατηγικό επενδυτή, στο στρατηγικό σύμμαχο, στο στρατηγικό εταίρο, που αναζητείται με διαφανείς διαδικασίες από τη Κυβέρνηση. 
      Και προστίθεται: «Το δημόσιο, σε κάθε περίπτωση, θα διατηρήσει δικαιώματα μειοψηφίας και θα διασφαλίσει μέσω συμφωνίας μετόχων τα ζωτικά εθνικά συμφέροντα στον τομέα των τηλεπικοινωνιών». Είναι αυτό πραγματικότητα ή δεν είναι, κύριοι συνάδελφοι; Αυτή είναι η αλήθεια!
      (Χειροκροτήματα από την πτέρυγα της Νέας Δημοκρατίας)
      Πού βρίσκονται, λοιπόν, οι τόνοι, οι χαρακτηρισμοί και οι πολιτικοί αφορισμοί σε ό,τι αφορά το ξεπούλημα του Ο.Τ.Ε.; Πούλησαν το 62% και τώρα γίνονται τιμητές, γιατί μ’ αυτήν την πραγματικά ριζοσπαστική «κατασφαλιστική» των εθνικών συμφερόντων απόφαση, μ’ αυτήν τη διαδικασία, για να μπορούν να μιλούν για ξεπούλημα του Ο.Τ.Ε.!
      Και συνεχίζω: «Η σημερινή απόφαση, όπως έχει συμβεί με όλες τις αποκρατικοποιήσεις της νέας διακυβέρνησης, υλοποιεί με διαφάνεια και με γνώμονα το δημόσιο συμφέρον, μία ακόμα κεντρική προγραμματική δέσμευση».
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Όπως θα θυμάται ο Γιώργος  Αλογοσκούφης σε εκείνη τη συνεδρίαση της διυπουργικής επιτροπής, τον παρακάλεσα να συνοδεύσει το δελτίο Τύπου και με το απόσπασμα του προγράμματος της Νέας Δημοκρατίας, το οποίο είναι πίσω από το δελτίο Τύπου -όπως μοιράστηκε τότε στους δημοσιογράφους και είναι αναρτημένο και στο site της Κυβέρνησης και του Υπουργείου Οικονομίας και Οικονομικών και περιλαμβάνει τις δηλώσεις του κ. Αλογοσκούφη, τις δικές μου, του κ. Λιάπη και του κ. Τσιτουρίδη- και περιλαμβάνει το κομμάτι από το πρόγραμμά μας –φωτοτυπία, ακριβώς αυτό που περιλαμβάνει το κυβερνητικό πρόγραμμα της Νέας Δημοκρατίας-  που λέει: «Ο.Τ.Ε.: Ποσοστό της συμμετοχής του κράτους στον Ο.Τ.Ε. μεταβιβάζεται, σε κατάλληλο χρόνο, ώστε η εταιρεία να λειτουργήσει στη νέα απελευθερωμένη αγορά με στρατηγική συμμαχία, αλλά και με το κατάλληλο μάνατζμεντ, το οποίο θα την οδηγήσει σε μεγαλύτερη ανάπτυξη των δραστηριοτήτων της».
      Αυτά δεν είναι άγνωστα. Ούτε κατετέθησαν την Παρασκευή στις τρεις η ώρα το μεσημέρι. Είναι γνωστά εδώ και τρεις μήνες. Αν όλο αυτό το χρονικό διάστημα τα κόμματα της Αντιπολίτευσης δεν παρακολουθούν την κυβερνητική δραστηριότητα, αυτό είναι δικό τους πρόβλημα. Δεν είναι πρόβλημα ούτε της Κυβέρνησης ούτε ημών, συνάδελφοι της Πλειοψηφίας, ούτε του ελληνικού λαού. Δικό τους είναι το πρόβλημα. Εμείς τα έχουμε πει όλα καθαρά και παρακαλώ πάρα πολύ να κατατεθεί στα Πρακτικά και αυτή η ανακοίνωση και η ανακοίνωση της 9ης Νοεμβρίου. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Πρόεδρε, θέλω να σταθώ σε δυο σημεία ακόμη. Έγιναν συμπληρώσεις στον αναπτυξιακό νόμο, για να παρακολουθήσει τη νέα κατανομή περιφερειακών ενισχύσεων. Έχω πει και με άλλη αφορμή ότι αυτός ο αναπτυξιακός νόμος ήταν ο καλύτερος που είχε ποτέ η χώρα. Όχι μόνο λόγω του αριθμού των επενδυτικών σχεδίων που έχουν υποβληθεί, όχι μόνο του αριθμού των επενδυτικών σχεδίων που έχουν εγκριθεί, αλλά, κυρίως, γιατί έχει δώσει μια νέα πνοή στην ελληνική περιφέρεια και, κυρίως, για την ποιότητα των επενδυτικών σχεδίων που έχουν υποβληθεί, με βάση αυτόν τον αναπτυξιακό νόμο. 
      Βεβαίως από το κόμμα της Αξιωματικής Αντιπολίτευσης δεν περίμενε κανείς να έρθει και να πει, όπως δεν το είπε και όταν ψηφίζαμε στα τέλη του 2004 το νέο αναπτυξιακό νόμο, ένα μεγάλο συγγνώμη στον ελληνικό λαό, διότι ψήφισε αναπτυξιακό νόμο τον οποίο ήρθε η Ευρωπαϊκή Ένωση και τον ακύρωσε και η χώρα έμεινε για πολύ μεγάλο χρονικό διάστημα με κενό αναπτυξιακού νόμου. Και ήρθαμε εμείς και κάναμε τροποποίηση για το μεσοδιάστημα, μέχρι να έρθει ο αναπτυξιακός νόμος, για να βάλουμε τα πράγματα στη σειρά και να πάρουμε τις απαραίτητες εγκρίσεις από την Ευρωπαϊκή Ένωση. Αυτό ήταν πολύ μεγάλη ζημιά. Αν ήταν εδώ οι συνάδελφοι από την Αξιωματική Αντιπολίτευση, θα έβλεπαν τα πεπραγμένα τους και θα ντρέπονταν γι’ αυτό. Αυτό είναι το πρώτο.
      Το δεύτερο, για το οποίο θα πρέπει να απολογούνται διαρκώς στον ελληνικό λαό, είναι το εξής: Ενώ είχαν τη δυνατότητα να κάνουν αξιοποίηση όλων των περιθωρίων που έδινε η προηγούμενη κατανομή των περιφερειακών ενισχύσεων, δηλαδή το 15% για τις μικρομεσαίες επιχειρήσεις, αυτό από το 2000 και μετά, που είχαν τη δυνατότητα να το έχουν στη διάθεση των επιχειρήσεων της ελληνικής περιφέρειας και, βεβαίως, για τη δημιουργία νέων θέσεων εργασίας, δεν το χρησιμοποίησαν ποτέ! 
      Έπρεπε να έρθει η νέα διακυβέρνηση, τα Υπουργεία Οικονομικών και Ανάπτυξης να προσθέσουν το 15% επιπλέον, το οποίο τώρα γίνεται 20% και ενώ με  τον προηγούμενο νόμο το ανώτατο ποσοστό ενισχύσεων με την περιφερειακή κατανομή έφτανε το 55%, τώρα φτάνει το 60% της ενίσχυσης. 
      Τι έχει να πει η Αξιωματική Αντιπολίτευση που στέρησε τις μικρομεσαίες επιχειρήσεις της χώρας δεκαπέντε εκατοστιαίες μονάδες σχεδόν επί πέντε χρόνια, από το να είναι στη διάθεση των επιχειρήσεων αυτό το ποσοστό; 
      Όμως, δεν μιλούν γι’ αυτά. Προτιμούν τον εντυπωσιασμό το εύκολο ή το γρήγορο χειροκρότημα, αλλά η ουσία των πραγμάτων είναι η ίδια. Τα επιμελητήρια, ο επιχειρηματικός κόσμος της χώρας και οι εργαζόμενοι ξέρουν και ξέρουν καλά και γι’ αυτό συνεχίζουν να στηρίζουν τη διακυβέρνηση για το τι κάνουμε!
      (Χειροκροτήματα από την πτέρυγα της Νέας Δημοκρατίας)
       Έρχομαι και σ’ ένα τρίτο θέμα. Το τριζωνικό σύστημα που έχει επιλεγεί είναι όχι απλά ρεαλιστικό και αναπτυξιακό, αλλά ακόμα πιο προωθητικό και εμπροσθοβαρές για το διάστημα 2007-2013! Νομοί με 20%, νομοί με 30%, νομοί με 40%.
      Και πάνω σ’ αυτό θα έρθετε να προσθέσετε το 10% έως 20% που είναι η επιπλέον στήριξη των μικρομεσαίων επιχειρήσεων, που, βεβαίως, θα κατανεμηθούν με την κοινή υπουργική απόφαση, η οποία θα βγει με τέτοιο τρόπο ώστε να ενισχύουν τους νομούς που υστερούν ή που έχουν ζητήματα μεγάλης ανεργίας ή άλλα προβλήματα παρακολούθησης της σύγκλισης και της ανάπτυξης. Αυτό αφορά περισσότερο την ελληνική περιφέρεια. 
      Αυτή είναι η πραγματικότητα, κυρίες και κύριοι συνάδελφοι, σε ό,τι αφορά την κατανομή των περιφερειακών ενισχύσεων που, ουσιαστικά, περιλαμβάνει αυτή η τροπολογία την οποία έχετε ενώπιόν σας. 
      Θέλω όμως με την ίδια ευκαιρία να αναδείξω και ένα άλλο θέμα, το οποίο αφορά την ενέργεια. Είχαμε δεσμευθεί από τον Απρίλιο και το Μάρτιο του 2004 ότι θα δίναμε φορολογικές ελαφρύνσεις σ’ εκείνους που κάνουν χρήση των ανανεώσιμων πηγών ενέργειας, όχι σε επιχειρήσεις, αλλά σε πολίτες. Αυτήν τη δέσμευση ανέλαβε ο Υπουργός Οικονομίας και Οικονομικών στην κυβερνητική επιτροπή όταν επρόκειτο να έλθει για συζήτηση στη Βουλή το νομοσχέδιο για τις ανανεώσιμες πηγές ενέργειας και την τηρεί με θρησκευτική ευλάβεια. 
      Τι είχαμε αποφασίσει τότε στην κυβερνητική επιτροπή και περιλαμβάνεται στο άρθρο 2 του φορολογικού νομοσχεδίου που ψηφίζουμε σήμερα; Πρώτον, έκπτωση δαπάνης μέχρι ποσοστού 20% για την αλλαγή εγκατάστασης κεντρικού κλιματισμού χρήσης καυσίμου από πετρέλαιο σε φυσικό αέριο ή νέα εγκατάσταση φυσικού αερίου. Δεύτερον, έκπτωση δαπάνης μέχρι ποσοστού 20% για την αντικατάσταση λέβητα πετρελαίου, για την εγκατάσταση τηλεθέρμανσης ή για νέα εγκατάσταση τηλεθέρμανσης. Τρίτον, έκπτωση δαπάνης μέχρι ποσοστό 20% για την αγορά ηλιακών συλλεκτών. Αν δεν κάνω λάθος γύρω στο 2000, οι ηλιακοί συλλέκτες είχαν αποκλειστεί από φορολογικές εκπτώσεις. Τώρα με το νομοσχέδιο αυτό ύστερα από πρόταση του Υπουργείου Ανάπτυξης, το Υπουργείο Οικονομίας δέχθηκε και αυτήν τη ρύθμιση σ’ έναν τομέα που πρωτοπορεί η χώρα μας και από πλευράς βιομηχανίας αλλά και από πλευράς καινοτομικών παρεμβάσεων στον τρόπο με τον οποίο έχουμε ηλιακούς θερμοσίφωνες. Το ίδιο πράγμα συμβαίνει και για μια σειρά από άλλα ζητήματα, ατομικά φωτοβολταϊκά, μικρές ανεμογεννήτριες, ατομικές ανεμογεννήτριες, ακόμη και συμπαραγωγή ηλεκτρισμού και ψύξης θέρμανσης με χρήση φυσικού αερίου ή ανανεώσιμων πηγών. Και, βεβαίως, πάλι έκπτωση 20% για θέματα θερμομόνωσης για πρώτη φορά. Βεβαίως η έκπτωση αυτή, το 20% δεν μπορεί να υπερβαίνει το ποσό των 700 ευρώ. Αλλά είναι μια σοβαρή, με τις δημοσιονομικές δυσκολίες που έχει η πολιτεία, ελάφρυνση για εκείνους που θέλουν να προχωρήσουν σε χρήση ανανεώσιμων πηγών ενέργειας όπως σας το ανέφερα πριν από λίγο και αφορά ιδιώτες παραγωγούς.
      Χθες βράδυ ανασκαλεύοντας τα χαρτιά μου σε ό,τι αφορά πολιτική την οποία ακολουθούσε για τον Ο.Τ.Ε. το κόμμα της Αξιωματικής Αντιπολίτευσης, βρήκα και κάτι άλλο. Στις 19 Δεκεμβρίου 2002 είχε υποβάλει το πρόγραμμα σταθερότητας και ανάπτυξης για τα έτη 2000-2004 στην Ευρωπαϊκή Ένωση. Να σας διαβάσω την αποστροφή την οποία λέει για τον Ο.Τ.Ε., πέρα από την απόφαση που απεκάλυψε ο κ. Αλογοσκούφης στη διυπουργική επιτροπή: «Τρίτον, με την ψήφιση του ν.2893/2000 το δημόσιο μπορεί πια να πουλήσει περισσότερο από το 51% του μεριδίου του στον Οργανισμό Τηλεπικοινωνιών Ελλάδος και έτσι επί του παρόντος αναζητεί στρατηγικό σύμμαχο». Αυτή είναι η πολιτική του. Και ακούσατε και σήμερα και τις δύο προηγούμενες μέρες ποια πολιτική πλέον έχει ανακαλύψει ότι είναι η πολιτική η οποία, πράγματι, έχει συνέπεια και με το χθες και με το σήμερα και με το αύριο.
      Η πολιτική ασυνέπεια ή ο πολιτικός λόγος της οξύτητας και του λαϊκισμού που διαχρονικά έχει κάνει ζημιά στον τόπο και έχει καταδικαστεί από τον ελληνικό λαό, είναι ένας χώρος πολιτικής επένδυσης με μηδενική για να μη πω αρνητική απόδοση για εκείνους που κάνουν χρήση αυτής της επιλογής. Το ποιοι είναι, κυρίες και κύριοι συνάδελφοι, το ξέρετε. Είναι στους απόντες των εδράνων.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος της Νέας Δημοκρατίας ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Εγώ, κύριε Πρόεδρε, δεν θα αποχωρήσω αφού μιλήσω, θα παραμείνω στην Αίθουσα. Αυτό, για να μην σας κρατήσω σε αγωνία. 
      Ο κύριος Πρόεδρος του ΠΑ.ΣΟ.Κ., κύριε Πρόεδρε, σήμερα αδικήθηκε από τους Υπουργούς οι οποίοι τον κατακεραύνωσαν για την αποχώρησή του. 
      (Στο σημείο αυτό, την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Αδικήσατε, κύριε Αλογοσκούφη, τον κ. Παπανδρέου διότι δεν καταλάβατε κατά βάθος ότι σήμερα ο κ. Παπανδρέου εδώ δεν έδινε εξετάσεις για αντίσταση κατά του «ξεπουλήματος» του Ο.Τ.Ε..  Δεν έδινε εξετάσεις για αντίσταση κατά μιας πολιτικής μιας κοινοβουλευτικής πλειοψηφίας η οποία θέλει να οδηγήσει τη χώρα στον οικονομικό μαρασμό! Ο κ. Παπανδρέου έδινε σήμερα επιτυχώς εξετάσεις για το πώς θα επιστρέψει στην παλαιολιθική εποχή του ΠΑ.ΣΟ.Κ. στη δεκαετία του ’80. Και έχοντας ολοκληρώσει επιτυχώς μέχρι τώρα τα εύκολα, έχοντας ολοκληρώσει τη φρασεολογία της επιστροφής στη δεκαετία του ’80, ολοκλήρωσε σήμερα με τη σκηνικότητα, με τη θεατρικότητα της επιστροφής στη δεκαετία του ’80.
      Οι ελπίδες που προκάλεσε στον ελληνικό λαό η εκλογή του ως Αρχηγού του ΠΑ.ΣΟ.Κ., οι ελπίδες οι οποίες συνοψίστηκαν στην επιστολή που του έστειλε ο Αρχηγός τότε της αξιωματικής  αντιπολίτευσης κ. Καραμανλής και του εξέφρασε τη χαρά του που ένας άνθρωπος της νεότερης γενιάς αναλαμβάνει μια τόσο υπεύθυνη θέση, με στόχο, όπως πίστευε ο κ. Καραμανλής, το να αφήσουμε πίσω οι νεότεροι άνθρωποι τους διχασμούς του παρελθόντος, οι ελπίδες του κόμματός του που ακούστηκαν με την προτροπή να τα αλλάξει όλα, φαίνεται ότι δεν ήταν αρκετές να αποτρέψουν την επιτυχία της επιστροφής του ΠΑ.ΣΟ.Κ. διά του κ. Παπανδρέου στην δεκαετία του ’80.
      Η δεκαετία του ’80 ήταν γεμάτη τέτοιες κινήσεις και τέτοιες φρασεολογίες. Ο λαός θα κρίνει αν θέλει επιστροφή στη δεκαετία του ’80 ή αν θέλει να αντιμετωπίσουμε το αύριο που έρχεται κατά πάνω μας.
      Δεν είναι κακός οιωνός η αποχώρηση, ιδιαίτερα του ΠΑ.ΣΟ.Κ., από αυτήν την Αίθουσα. Όλες οι μεγάλες επιλογές που πάρθηκαν σ’ αυτήν εδώ την Αίθουσα συνοδεύτηκαν από τέτοιες αποχωρήσεις. Είναι συνεπώς καλός οιωνός, κύριε Υπουργέ, αυτή η αποχώρηση και εύχομαι να είναι καλορίζικη για την πορεία της οικονομίας, καλορίζικη για την πορεία του Ο.Τ.Ε. στη νέα εποχή που τον περιμένει.
      Θα ήθελα για να παίξω και το συνήγορο των απόντων -γιατί δεν είναι σωστό να μην ακούγεται η φωνή τους έστω και εν απουσία τους- να πω ότι δεν πρέπει να κρίνουμε το ΠΑ.ΣΟ.Κ. με βάση την αγωνία του για τον Ο.Τ.Ε. όπως θα την εκφράζατε εσείς ή όλοι εμείς σε μια αντίστοιχη ή παρεμφερή περίπτωση. Η αγωνία του ΠΑ.ΣΟ.Κ. για τον Ο.Τ.Ε. και για τις Δ.Ε.Κ.Ο. και για το κράτος είναι αγωνία ενός καθεστώτος που έχασε την εξουσία. Δεν είναι αγωνία μιας κυβέρνησης που έχασε την εξουσία. Υπάρχει μεγάλη διαφορά. Ένα καθεστώς όταν χάνει την εξουσία και φοβάται ότι μετά από δυο-τρεις τετραετίες, όταν θα επανέλθει ενδεχομένως στην εξουσία, δεν θα βρει αυτά τα ερείσματα, ανησυχεί και επιτίθεται δριμύτατα σ’ αυτούς οι οποίοι δεν του επιτρέπουν την επόμενη φορά να ξαναγίνει καθεστώς.
      Στερείτε από το μελλοντικό ΠΑ.ΣΟ.Κ., κύριε Υπουργέ, τη δυνατότητα να ξαναγίνει καθεστώς και αυτό δικαιολογεί όχι μόνο αποχώρηση από τη Βουλή αλλά και πολύ πιο έντονες αντιδράσεις. Εγώ συγχαίρω τον Αρχηγό του ΠΑ.ΣΟ.Κ. για την ηπιότητα της αντιδράσεώς του σε σχέση με την αγωνία του, ότι του στερούμε τη δυνατότητα να ξαναγίνει καθεστώς. Αυτά έπρεπε να τα προσέξετε και να είστε πολύ πιο επιεικής μαζί του.
      Αυτά όλα είναι σύμφωνα με το πώς χειρίστηκε το ΠΑ.ΣΟ.Κ. την εξουσία, είναι σύμφωνα με το πώς θα ήθελε να την ξαναχειριστεί, αν τη βρει μπροστά του. 
      Με το να συναντήσει μεθαύριο το ΠΑ.ΣΟ.Κ. έναν Ο.Τ.Ε. σφριγηλό, έναν Ο.Τ.Ε. που δεν έχει σχέση με διορισμούς πράσινων οπαδών, έναν Ο.Τ.Ε. που δεν έχει σχέση με επιταγές κατευθυντήριες των προμηθειών του, να συναντήσει ένα κράτος  που δεν θα χαμπαριάζει από κομματισμό, να συναντήσει Δ.Ε.Κ.Ο., Δ.Ε.Η., Ε.Υ.Δ.Α.Π., που δεν θα είναι υποταγμένες στο ρόλο του πράσινου κράτους, τότε το σημερινό καθεστωτικό κόμμα της δεκαετίας ’80 δεν έχει λόγο ύπαρξης. Αναγκάζεται, δηλαδή, με το ζόρι το ΠΑ.ΣΟ.Κ. να αλλάξει. Και αυτό δεν σηκώνει απλώς μια αποχώρηση, σηκώνει πολλά περισσότερα! 
      Σήμερα, κύριε Πρόεδρε, δόθηκε η ευκαιρία στον ελληνικό λαό με ενάργεια, με σκηνική παρουσία, με οργίλη αν και φευγαλέα παρουσία του Αρχηγού του ΠΑ.ΣΟ.Κ. στο Βήμα, να καταλάβει πολλά πράγματα. Να καταλάβει τι είναι αυτό που οδηγεί τη χώρα μπροστά και τι είναι αυτό που θέλει να την κρατήσει πεισμόνως προς τα πίσω. 
      Ο  Ο.Τ.Ε. ούτε θα ξεπουληθεί, ούτε θα παραδοθεί σε κάποιους οι οποίοι θα επιβουλεύονται τη χώρα και την εθνική της άμυνα.
       Ο  Ο.Τ.Ε. θα ξαναγίνει δυνατός αλλά με νέο καθεστώς. Θα γίνει δυνατός, γιατί θα κάνει διεθνή συμμαχία. Θα γίνει δυνατός, γιατί θα μπουν καινούργια κεφάλαια. Θα γίνει δυνατός, γιατί θα δίνει κίνητρα στους εργαζόμενους. Θα προάγει τους καλύτερους. 
      Και να σας πως και κάτι, κύριε Υπουργέ; Κι εγώ είχα παράπονα από την Νέα Δημοκρατία όλα αυτά τα χρόνια, που όσες φορές παρακάλεσα εγώ, το ομολογώ, για κομματική βοήθεια από τον Ο.Τ.Ε., δεν την πήρα. Και τώρα αυτό αντιλαμβάνομαι ότι πρέπει να το πάρουμε απόφαση όσοι από εμάς είμαστε καθηλωμένοι στο παρελθόν. Και εν μέρει είμαστε όλοι καθηλωμένοι στο παρελθόν και θα θέλαμε την ισχύ μας την πολιτική να τη δείχνουμε στην οικονομία μέσω παρεμβάσεων. Ενοχλούμεθα!
       Φανταστείτε, λοιπόν, ότι αλλάζει το παιχνίδι στην Ελλάδα και αλλάζει δραματικά για όσους παραμένουμε στο παρελθόν. Αλλάζει δραματικά για όσους ξαφνιάζονται από τέτοιες απαντήσεις που διάβασε ο κ. Αλαβάνος. Διότι δεν μπορεί να γίνεται κοινοβουλευτικός έλεγχος με κακόπιστους όρους για κρατικές άλλοτε επιχειρήσεις που μετέχουν στον ανταγωνισμό. Τότε να κάνουμε έλεγχο και για ιδιωτικές εταιρείες για την ισότητα των όπλων. 
      Γιατί δεν γίνεται εδώ έλεγχος για ιδιωτικές εταιρείες τηλεπικοινωνιών, για ιδιωτικές εταιρείες κρέατος, ξύλου, τροφίμων, με την ίδια αξίωση να απολογούνται σε μας, όπως έχουμε την αξίωση να απολογείται εδώ η Εθνική Τράπεζα ή ο Ο.Τ.Ε. ή η Δ.Ε.Η.. Μήπως όλα αυτά, τελικά, ωφελούν τους ανταγωνιστές αυτών των άλλοτε κρατικών εταιρειών; 
      Και επειδή είμαστε και σε εποχή καχυποψίας και πανκαχυποψίας, εάν η Νέα Δημοκρατία είναι ύποπτη για ξεπούλημα, αυτοί οι οποίοι κάνουν με το στανιό κοινοβουλευτικό έλεγχο σε άλλοτε κρατικές εταιρείες γιατί να μην είναι εξίσου ύποπτοι ότι στηρίζουν τα συμφέροντα των ανταγωνιστών τους που χαίρονται και τρίβουν τα χέρια τους όταν ακούν κακόπιστη κριτική και όλες αυτές τις υπερβολές εδώ μέσα;
      Συνεπώς σήμερα ανοίγει μια νέα περίοδος. Και επειδή αυτή η νέα περίοδος για μας ανοίγει με επιστροφή της αντιπολιτεύσεως στη δεκαετία του ’80, είμαι βέβαιος, εάν κρίνω από το πώς εξελίχθηκαν οι τότε αποχωρήσεις τους και πώς κρίθηκαν οι αιτίες των τότε αποχωρήσεών τους, ότι θα πάνε εξίσου καλά τα πράγματα για τις πρωτοβουλίες σας. Καλορίζικη, λοιπόν, η αποχώρηση και οι πρωτοβουλίες σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο εισηγητής της Νέας Δημοκρατίας, κ. Απόστολος Κωστόπουλος, έχει το λόγο. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Είναι γεγονός, κύριε Πρόεδρε, ότι τρεις μέρες που συζητάμε το φορολογικό μας νομοσχέδιο κατεβλήθη μια μεγάλη προσπάθεια από τους συναδέλφους του ΠΑ.ΣΟ.Κ., όχι μόνο να απαξιώσουν το φορολογικό νομοσχέδιο, αλλά να απαξιωθεί η όλη κοινοβουλευτική διαδικασία, απευθύνοντας απαξιωτικούς χαρακτηρισμούς και οξείς, θα έλεγα, εκφράσεις και εναντίον του Προεδρείου της Βουλής και εναντίον των Υπουργών και εναντίον συνολικά της Κυβέρνησης και ασφαλώς και της Κοινοβουλευτικής Ομάδας της Νέας Δημοκρατίας. Προσπάθησαν το τριήμερο αυτό οι συνάδελφοι του ΠΑ.ΣΟ.Κ., που ήδη έχουν αποχωρήσει από την Αίθουσα να μας πείσουν –και το έκανε και σήμερα ο Αρχηγός της Αξιωματικής Αντιπολίτευσης με μια εξπρές παρουσία του - ότι η τροπολογία για τον Ο.Τ.Ε. είναι τροπολογία της ντροπής, ότι γίνονται κοινοβουλευτικά πραξικοπήματα και πως αυτοί είναι Ηρακληδείς του κοινοβουλευτικού μας συστήματος. Παρά ταύτα όμως, σήμερα αποχώρησαν. Και ασφαλώς ο κ. Παπανδρέου δεν ήρθε  σήμερα εδώ για να υπερασπιστεί την πολιτική του ΠΑ.ΣΟ.Κ. των προηγουμένων ετών, δεν ήρθε σήμερα εδώ να καταθέσει μια εναλλακτική πρόταση για τον Ο.Τ.Ε. ή, αν θέλετε, για το φορολογικό νομοσχέδιο, ήρθε πολύ περισσότερο, κατά τη δική μου εκτίμηση, να συμμετάσχει σε μια show αποχώρηση, σε μια αποχώρηση που συνοδευόταν μ’ ένα πανό κρεμασμένο από τα θεωρεία της Βουλής, που θύμιζε περισσότερο, όχι επίθεση κοινοβουλευτική, αλλά ισπανική υποχώρηση! 
      Κύριε Πρόεδρε, έχει καταλογιστεί εδώ ότι ξεπουλιέται ο εθνικός πλούτος. Το υπερασπίστηκαν σχεδόν όλοι οι συνάδελφοι του ΠΑ.ΣΟ.Κ. από το Βήμα αυτό και γεννιέται ένα ερώτημα: όταν από το 1996 έως και το 2003 με οχτώ, μετοχοποιήσεις, με οχτώ ιδιωτικοποιήσεις, πουλιόταν ο Ο.Τ.Ε. κομμάτια – κομμάτια -τον οποίο σήμερα χαρακτηρίζουν εθνικό πλούτο- τι πουλούσε το ΠΑ.ΣΟ.Κ.; Το σουβλατζίδικο το ΠΑΣΟΚικό; Το μικρομάγαζο της γειτονιάς; Οι χαρακτηρισμοί δεν είναι δικοί μου, είναι χαρακτηρισμοί τους οποίους χθες απηύθυναν οι συνάδελφοι του ΠΑ.ΣΟ.Κ. προς την πλευρά της Νέας Δημοκρατίας. Εκτιμώ, λοιπόν, ότι θα ήταν προτιμότερο να είναι πιο επιεικείς στους χαρακτηρισμούς. Έχω ξαναπεί ότι τέτοιου είδους χαρακτηρισμοί προσβάλλουν εκείνους που τους λένε, παρά εκείνους προς τους οποίους απευθύνονται. 
      Κύριε Πρόεδρε, έχει ομολογηθεί –και παρ’ ότι έχω μικρή κοινοβουλευτική πείρα, δυόμισι χρόνια, αλλά παρακολουθώ τα πολιτικά δρώμενα των τελευταίων ετών- ιδιαίτερα από το συμπατριώτη μου Βουλευτή του ΠΑ.ΣΟ.Κ. κ. Βερελή ότι «..η ολυμπιακή είναι μία γεροντοκόρη για την οποία δεν υπάρχει γαμπρός», στα σημερινά  χάλια που έχει φθάσει- παρ’ ότι ο κ. Βερελής είχε στείλει προξενητάδες σ’ όλον τον κόσμο να βρει γαμπρό για να παντρέψει τη γεροντοκόρη Ολυμπιακή- Το ερώτημα είναι: ποιος κατάντησε την Ολυμπιακή γεροντοκόρη; Η Κυβέρνηση της Νέας Δημοκρατίας, ή αυτοί που κυβερνούσαν τον τόπο είκοσι ολόκληρα χρόνια; Σ’ αυτήν τη μοίρα θέλουν να φέρουν σήμερα και τον Ο.Τ.Ε.; 
      Κύριε Πρόεδρε, χθες ο Υπουργός Οικονομίας και Οικονομικών κ. Αλογοσκούφης, κατέθεσε εδώ μια διυπουργική απόφαση των κυβερνήσεων του ΠΑ.ΣΟ.Κ., με την οποία ανεζητείτο και τότε στρατηγικός επενδυτής για τον Ο.Τ.Ε.. Το 1998, ο τότε Υπουργός κυβερνήσεων ΠΑ.ΣΟ.Κ. κ. Παπαντωνίου είχε καταθέσει στη Βουλή των Ελλήνων μια ανάλογη διάταξη, σαν αυτή που συζητάμε σήμερα. Τι έλεγε αυτή η διάταξη; «Οι διοικήσεις των δημοσίων επιχειρήσεων υποχρεούνται να λάβουν όλα τα απαραίτητα μέτρα για την αναβάθμιση και την αξιοποίηση του προσωπικού, καταρτίζοντας νέους κανονισμούς και οργανογράμματα, τα οποία πρέπει όμως να ολοκληρωθούν εντός αποκλειστικής προθεσμίας έξι μηνών. Η ως άνω διαδικασία ακολουθείται... κ.λπ… Αν για οποιοδήποτε λόγο οι παραπάνω προθεσμίες παρέλθουν άπρακτες, οι ως άνω αλλαγές, δηλαδή τα οργανογράμματα, οι κανονισμοί προσωπικού, γίνονται με νόμο». Θα την καταθέσω στα Πρακτικά γιατί οι συνάδελφοι του ΠΑ.ΣΟ.Κ. που σήμερα αποχώρησαν και το κατήγγειλαν ως ξεπούλημα δημόσιας περιουσίας, τότε το χειροκρότησαν και το ψήφισαν πανηγυρικά. 
      Δικά τους είναι αυτά τα έργα και θα πρέπει να γνωρίζουν ότι αυτά τα ενοχικά σύνδρομα του ΠΑ.ΣΟ.Κ. και της θυγατρικής τους, Π.Α.Σ.Κ.Ε., δεν εξιλεώνονται με αποχωρήσεις. Δεν εξιλεώνονται με ύβρεις και απαξιωτικούς χαρακτηρισμούς στην Βουλή των Ελλήνων. Είναι υποχρεωμένοι να απολογηθούν στην Βουλή των Ελλήνων και μέσω αυτής προς τον ελληνικό λαό για όσα μέχρι σήμερα έπραξαν. 
      Η συμφωνία που έγινε το 2005 για την εθελουσία έξοδο φέρνει ή δεν φέρνει την υπογραφή των συνδικαλιστών της Π.Α.Σ.Κ.Ε.; Η συμφωνία που έγινε για τις εργασιακές σχέσεις -πώς θα προσλαμβάνονται από τον Ιούλιο του 2005 και μέχρι σήμερα- φέρουν ή δεν φέρουν τις υπογραφές της θυγατρικής συνδικαλιστικής παράταξης του ΠΑ.ΣΟ.Κ., της Π.Α.Σ.Κ.Ε.; Για τον κανονισμό της «COSMOTE» όταν τον ψήφισαν και τον συνέταξαν και για τον οποίο πανηγύριζαν ποιος φέρνει, την ευθύνη; Το ΠΑ.ΣΟ.Κ. δεν τον έκανε το 2002 και μάλιστα τον παρουσίασαν ως ένα πρωτοποριακό και αναπτυξιακό κανονισμό; 
      Επομένως, η ευθύνη ανήκει σ’ αυτούς οι οποίοι δεν δέχονται να αντιπαρατεθούν, οι οποίοι δεν δέχονται να αναλάβουν τις ευθύνες και, δυστυχώς, ο ελληνικός λαός κατάλαβε σήμερα πλέον ότι το 67% του Ο.Τ.Ε. που πουλήθηκε, το πούλησε το ΠΑ.ΣΟ.Κ. και όχι μόνο το πούλησε αλλά τα λεφτά δεν έπιασαν τόπο, γιατί πήγαν, μόνο και μόνο, για την πληρωμή του τεράστιου δημοσιονομικού χρέους το οποίο άφησε στον ελληνικό λαό. Καταθέτω στην Βουλή την τροπολογία αυτή. 
      (Στο σημείο αυτό ο Βουλευτής κ. Απόστολος Κωστόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω όμως να απαντήσω, κύριε Πρόεδρε, ιδιαίτερα, για τον Ο.Τ.Ε. και σ’ ένα επιχείρημα το οποίο πλανάται. Αφήνετε να υπονοηθεί ότι είναι δόλια η ζημία του Ο.Τ.Ε.. Έχω στα χέρια μου ένα δελτίο το οποίο έχει βγάλει η ομοσπονδία εργαζομένων του Ο.Τ.Ε., η Ο.Μ.Ε.-Ο.Τ.Ε.. Γνωρίζουμε όλοι ποια είναι η διοίκηση της Ο.Μ.Ε.-Ο.Τ.Ε.. Εκεί ομολογούν, κύριε Πρόεδρε…
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τελειώνει ο χρόνος μου; Τόσο λίγο χρόνο, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Τόσο λέει ο Κανονισμός, κύριε συνάδελφε. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Μα εδώ έχουμε το φορολογικό νομοσχέδιο. 
      Στην ανακοίνωση της Ο.Μ.Ε.-Ο.Τ.Ε. λέει: «πράγματι τα αρνητικά αποτελέσματα του Ο.Τ.Ε. το 2004 οφείλονται στις τεράστιες επενδύσεις που πραγματοποίησε ο οργανισμός για τους Ολυμπιακούς Αγώνες. Δεύτερον η ζημιά για το 2005 οφείλεται στο κόστος της εθελουσίας εξόδου. Αυτό αποδεικνύει πως και οι ίδιοι δέχονται ότι ήταν ζημιογόνος η διαχειριστική περίοδος 2004 και 2005 του Ο.Τ.Ε.». 
      Κατά συνέπεια η Νέα Δημοκρατία δεν κάνει τίποτα περισσότερο παρά να εφαρμόζει τον νόμο τον οποίο ψηφίσαμε πέρυσι σε ό,τι αφορά στην εξυγίανση των ζημιογόνων Δ.Ε.Κ.Ο.. 
      Κύριε Πρόεδρε, βεβαίως παρ’ ότι οι συνάδελφοι του ΠΑ.ΣΟ.Κ. λείπουν και είναι πολύ άσχημο να μιλάει κάποιος σε απόντες, με τις τοποθετήσεις τους, ιδιαίτερα, επί του φορολογικού νομοσχεδίου, που έκαναν χθες και έχουν καταχωρηθεί στα Πρακτικά, έχουν λεχθεί τόσες υπερβολές και τόσες ανακρίβειες που μάλιστα έφτασαν στο σημείο να διαστρεβλώνουν και τους αριθμούς. Ελέχθη εδώ ότι το αφορολόγητο το οποίο θεσπίζει ο νέος φορολογικός νόμος, δηλαδή τα 12.000 ευρώ, για τους μισθωτούς και συνταξιούχους και τα 10.500 ευρώ για όλους τους άλλους επιτηδευματίες είναι σταθερά για μια τριετία. Και αυτό σημαίνει έμμεση φορολογική επιβάρυνση. 
      Θυμίζω ότι το 2001, το 2002, το 2003, το 2004, το 2005 –όλα επί κυβερνήσεων ΠΑ.ΣΟ.Κ.- το αφορολόγητο στους μισθωτούς και στους συνταξιούχους και σ’ όλους τους άλλους επιτηδευματίες στην φορολογία εισοδήματος παρέμεινε το ίδιο. Πέντε ολόκληρα χρόνια είχαν να κάνουν αύξηση του αφορολογήτου ορίου. 
      Μας είπαν εδώ ότι ψηφίσαμε δώδεκα φορολογικά νομοσχέδια σε δύο χρόνια. Τίποτα το αναληθέστερον. Τίποτα το ανακριβέστερον. Θυμίζω ότι το ΠΑ.ΣΟ.Κ. από το 1994 ως και το 2003 ψήφισε σαράντα οκτώ ατόφιους φορολογικούς νόμους. Και είμαι σε θέση έναν προς έναν να τους κατονομάσω: τον ν. 2187/1994 με τον οποίο επιβλήθηκαν έντεκα φόροι.  Και τι φόροι; Τεκμήρια. Και φόροι στα τσιγάρα και φόροι στις πινακίδες και φόροι στα καύσιμα.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, παρακαλώ. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Και έρχονται σήμερα εδώ και επαναλαμβάνουν υπό τύπον ενός μουσικού ρεφρέν όλοι μαζί…
      ΠΡΟΕΔΡΕΥΩΝ (Σωτήρης Χατζηγάκης): Κύριε Κωστόπουλε, κλείστε. Το γεγονός ότι έφυγε η Αντιπολίτευση δεν σημαίνει ότι μπορούμε να περιγράφουμε τον Κανονισμό. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Θα κλείσω, κύριε Πρόεδρε. Υπενθυμίζοντας μόνο ότι επιβλήθηκαν ογδόντα δύο φόροι. Έρχομαι όμως και σε κάτι άλλο το οποίο λέγεται κατά κόρον και πρέπει να απαντηθεί κατά την άποψή μου. 
      Σε δυο λεπτά, κύριε Πρόεδρε, τελειώνω. 
      Κατηγορείται η Κυβέρνηση ότι με τις μειώσεις συντελεστών που έκανε, είτε στη φορολογία εισοδήματος φυσικών προσώπων είτε στη φορολογία νομικών προσώπων, χάρισε δισεκατομμύρια. Θυμίζω  ότι το 2002 επί κυβερνήσεων ΠΑ.ΣΟ.Κ. μειώθηκαν οι συντελεστές στα νομικά πρόσωπα από 35% σε 12% και 17% μόνο για τις τράπεζες, προκειμένου να συγχωνευτούν οι τράπεζες με τις θυγατρικές τους εταιρείες. Αντιλαμβάνεσθε πόσο τεράστια φοροδιαφυγή, ή, αν θέλετε, φοροχρηματοδότηση έγινε προς τις τράπεζες επί κυβερνήσεων του ΠΑ.ΣΟ.Κ.; Επομένως πού χαρίζουμε; Εάν εμείς μειώσαμε το φόρο στα νομικά πρόσωπα, δηλαδή στις ανώνυμες εταιρείες, στις Ε.Π.Ε., στις προσωπικές εταιρείες, το κάναμε για να ενισχύσουμε περισσότερο την επένδυση, για να ενισχύσουμε την απορρόφηση της ανεργίας, στοχεύαμε, δηλαδή, στην ανάπτυξη και αυτό είναι ήδη καταγεγραμμένο στον προϋπολογισμό του 2007 που θα συζητήσουμε. 
      Ελέχθη, κύριε Πρόεδρε, εδώ ότι με το φορολογικό νομοσχέδιο επιβαρύνονται οι πολύτεκνες οικογένειες. Τίποτε το ψευδέστερο. Αυτό σημαίνει ότι το ΠΑ.ΣΟ.Κ. …
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κωστόπουλε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, όμως.
      ΑΠΟΣΤΟΛΟΣ ΚΩΣΤΟΠΟΥΛΟΣ: Θα είχα τελειώσει τώρα.
      Οι συνάδελφοι του ΠΑ.ΣΟ.Κ. δεν έκαναν τίποτε άλλο παρά να μας διαβάσουν ένα χαρτί, το οποίο ενδεχομένως να το έγραψε κάποιος συνεργάτης τους και, βέβαια, είχε ανακρίβειες. Οι πολύτεκνες οικογένειες απαλλάσσονται τα μέγιστα. Και όχι μόνο αυτό, αλλά όλες οι κατηγορίες των αναπήρων με ειδικές ανάγκες, όλοι οι ανάπηροι, έχουν πέντε ειδικές ξεχωριστές φοροελαφρύνσεις στο φορολογικό νομοσχέδιο.
      Τα υπόλοιπα θα τα πω στη δευτερολογία μου.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τσιπλάκης.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, εγώ θα έλεγα ότι καταλυτικής αξίας και σημασίας ήταν και η δευτερολογία του εισηγητή της Νέας Δημοκρατίας. Εξονυχιστική, λεπτομερής υπήρξε η προσέγγιση των διατάξεων συνολικά του συζητούμενου νομοσχεδίου από τους τοποθετηθέντες στην επί της αρχής συζήτηση. 
      Η ομιλία σήμερα του Αρχηγού της Αξιωματικής Αντιπολίτευσης είναι προφανές ότι από μέρους μου δεν χρειάζεται κατά περιεχόμενο να προσεγγιστεί και διότι προσεγγίστηκε ήδη και διότι θα έλεγα καταφανέστατα κατά περιεχόμενο καταρρίπτεται αφ’ εαυτής, διότι επρόκειτο περί αβασίμου και όλως αντιφατικής τοποθέτησης. 
      Όσον αφορά την αποχώρηση των αντιπολιτευομένων δυνάμεων, θα έλεγα ότι είναι καλός οιωνός υπό την έννοια της προσδοκίας επέλευσης αποτελέσματος των ρυθμίσεων. Τι εννοώ; Είναι καταφανέστατο ότι οι μεγάλες επιλογές που αποφασίστηκαν και κατοχυρώθηκαν νομοθετικά από τη Νέα Δημοκρατία διαχρονικά, επιβεβαιώθηκαν και υιοθετήθηκαν και από την Αξιωματική Αντιπολίτευση, η οποία λειτούργησε διαχρονικά, ύστερα όμως, στα πλαίσια αυτών των συγκεκριμένων ρυθμίσεων και κατευθύνσεων.
      Εκτιμώ, λοιπόν, ότι οι συγκεκριμένες διατάξεις του νομοσχεδίου, οι οποίες συνιστούν και πλήρωση προγραμματικών δεσμεύσεων της Κυβέρνησης θα αποδειχθούν εις την πράξην πόσο επιτυχείς είναι. Δεν μπορεί κατά την κοινή λογική να μην είναι επιτυχείς –οφείλω να το αναδείξω- διατάξεις εμπεριεχόμενες στο συζητούμενο νομοσχέδιο που αφορούν την αλλαγή στην κλίμακα συντελεστών και ως εκ τούτου και τη φορολογία εισοδήματος, το φόρο εισοδήματος ύστερα των φυσικών προσώπων. Δεν μπορεί να μην είναι θετικές οι διατάξεις που αφορούν εκπιπτόμενες δαπάνες φυσικών προσώπων. Δεν μπορεί να μην είναι θετικές οι διατάξεις οι οποίες αναφέρονται σε κίνητρα φορολογικά των επιχειρήσεων, όταν απασχολούν άτομα με αναπηρίες. Δεν μπορεί να μην είναι θετικές οι διατάξεις που αφορούν αποσβέσεις δαπανών. Δεν μπορεί να μην είναι θετικές οι διατάξεις στο τέλος του νομοσχεδίου που έχουν σχέση με διευκολύνσεις, όσον αφορά την καταβολή δημοσίων εσόδων υπό συγκεκριμένους όρους και πάντως όρους διευκολύνοντες τους αδύναμους και τους συνταξιούχους, προφυλάσσοντες αυτούς και από την πιθανή δυνατότητα του δημοσίου για αναγκαστικό μέσο είσπραξης των συγκεκριμένων απαιτήσεων. Δεν μπορεί να μην είναι θετικές οι διατάξεις που αφορούν αλλαγές κατά μεγάλο περιεχόμενο του Κώδικα Βιβλίων και Στοιχείων, οι οποίες οδηγούν, κυρίως, στη μη επιβολή κατά αλόγιστο τρόπο υπέρμετρων, υπερβολικών προστίμων για τυπικές παραβάσεις, κάτι το οποίο γινόταν διαχρονικά και επισημαινόταν, βέβαια, αρμοδίως από όλους. Πλην, όμως, ο καθείς, όταν ευρέθη να έχει την ευθύνη διακυβέρνησης της χώρας, δεν έπραξε αυτό το οποίο πράττει για άλλη μια φορά –το αποδεικνύει, δηλαδή, όχι μόνο με λόγια, αλλά εις την πράξην- η νέα διακυβέρνηση.
      Πέραν, λοιπόν, όλων αυτών των αναμφισβήτητων ρυθμίσεων που δεν μπορούν να αντέξουν σε καλόπιστη διαλογική συζήτηση, εκείνο το οποίο δημιουργεί μια προσηυξημένη υποχρέωση και θεσμικό μου καθήκον να τοποθετηθώ και ήδη τοποθετούμαι στη συζήτηση του νομοσχεδίου είναι οι κατατεθείσες συγκεκριμένες τροπολογίες που θα αναλύσω. 
      Η τροπολογία που είναι και πάλι στην ίδια κατεύθυνση υλοποίησης των κυβερνητικών δεσμεύσεων και αφορά την αύξηση των βασικών συντάξεων του Ο.Γ.Α., μέσα σε δύο χρόνια θα δοθεί αύξηση 100 ευρώ, προκειμένου η βασική σύνταξη να φτάσει στο ύψος που επαγγελθήκαμε. Και είναι πάρα πολύ θετική και συνακόλουθα εφαρμοστική των δεσμεύσεών μας η ρύθμιση που αφορά και την αύξηση του ΕΚΑΣ. 
      Αυτές οι προγραμματικές, λοιπόν, δεσμεύσεις σε δύο δόσεις, 2007 και 2008, υλοποιούνται από πλευράς της Κυβέρνησης. 
      Τώρα, όσον αφορά τον αναπτυξιακό νόμο, δεν θέλω να αναφερθώ στις ελλείψεις και πλημμέλειες, στις συμπεριφορές τις σκόπιμες, τις συγκυριακές, τις εξυπηρετούσες προεκλογικές σκοπιμότητες της προηγούμενης διακυβέρνησης, ενδεικτικά υπενθυμίζω την ψήφιση αναπτυξιακού νόμου δύο μήνες πριν από τις εκλογές του 2004, ο οποίος για συγκεκριμένους λόγους δεν έγινε δεκτός από την Ευρωπαϊκή Ένωση. Δεν θέλω να αναφερθώ σ’ αυτήν τη νομοθετική συμπεριφορά τη συγκυριακή των εκλογικών σκοπιμοτήτων, παρά μόνο κρίνω να πω αυτό που και στην πράξη έχει αποδειχτεί πως ο νέος αναπτυξιακός νόμος, που ήταν από τις βασικές εξαγγελίες της νέας διακυβέρνησης και ψηφίστηκε με την ανάληψη της διακυβέρνησης από τη Νέα Δημοκρατία, έχει στην πράξη αποδειχτεί ότι έχει επιφέρει πολύ θετικά αποτελέσματα και συνεισφέρει τα μέγιστα στην αναπτυξιακή προοπτική του τόπου. 
      Είναι ευνόητο, είναι μη αμφισβητήσιμο και πανθομολογούμενο ότι αυτός ο νόμος είχε καταληκτική ισχύ, γιατί ο χάρτης περιφερειακών συγκλήσεων, ο προηγούμενος, λήγει στα τέλη του τρέχοντος έτους. 
      Αυτήν τη στιγμή, λοιπόν, η νέα διακυβέρνηση μετά από συζήτηση, σύνθεση απόψεων με την Ευρωπαϊκή Ένωση, υιοθετεί μ’ αυτήν την τροπολογία, με την επιφύλαξη ότι εν ευθέτω χρόνω θα έρθει συνολικός αναπτυξιακός νόμος, επαναλαμβάνω υιοθετεί, τα ανώτατα όρια αυτού του υιοθετηθέντος νέου χάρτη περιφερειακών συγκλήσεων και θέλω να σας πω ως Βουλευτής ορμώμενος εξ Σερρών ότι είμαι ικανοποιημένος, πέραν επιφυλάξεων που υπήρξαν στο νομό μου. Φαντάζομαι ότι υπήρξαν τέτοιου είδους επιφυλάξεις και σ’ άλλους νομούς και απετέλεσαν αντικείμενο δημόσιας συζήτησης, συνέβη και στο νομό μου, θέλω να πω πως θεωρώ ότι η τελειωτική προσέγγιση που γίνεται διά της τροπολογίας με την επιφύλαξη τι θα πούμε και στον οριστικότερο αναπτυξιακό νόμο, επαναλαμβάνω πως είμαι ικανοποιημένος από τις κατηγορίες κινήτρων και την ένταξη του νομού στην κατηγορία β΄ και με βάση τη διανοιγόμενη δυνατότητα, κάτι το οποίο κατ’ ανάλογο τρόπο δεν έκανε το ΠΑ.ΣΟ.Κ. στον προηγούμενο επί των ημερών του ισχύοντα αναπτυξιακό νόμο. Επαναλαμβάνω είμαι ικανοποιημένος για τη δυνατότητα που διανοίγεται με υπουργική απόφαση προσαύξησης αυτών των ποσοστών ενισχύσεων μέχρι 20% για τις μικρές επιχειρήσεις και μέχρι 10% για τις μεσαίες επιχειρήσεις. 
      Κύριε Πρόεδρε, πού θέλω να καταλήξω; Εκτιμώ, διερμηνεύω αναμφισβήτητα ότι η Κυβέρνηση αυτό που ουσιαστικά λέει, επιδιώκει να το κάνει και νομοθετικά, να στηρίξει την περιφέρεια ήδη δια της συγκεκριμένης τροπολογίας το κάνει, αφού θέλει να εξορθολογήσει της διδόμενες ενισχύσεις στην περιφέρεια, προκειμένου να μην υπάρξει, εάν θέλετε, αφαίμαξη, φυγή και του εμψύχου επιχειρηματικού στον κάθε νομό δυναμικού, σε άλλους νομούς, πολλές φορές και όμορους που μπορεί να έχουν προφανώς υπέρτερα, σε επίπεδο ποσοστών, όρια ενισχύσεων. 
      Θέλω, λοιπόν, καταληκτικά να πω ότι η τροπολογία στο νέο αναπτυξιακό νόμο είναι γι’ αυτόν το λόγο θετική. Είναι, όμως, θετική και λόγω του ότι προσαυξάνει τα ποσοστά προκαταβολής από 30% σε 50% στα επενδυτικά σχέδια και διότι δρομολογεί μία διαδικασία επιβεβαίωσης της επιλεξιμότητας μέσα σε πέντε ημέρες από την υποβολή των επενδυτικών στοιχείων, πράγμα που σημαίνει ότι γενόμενες άμεσα δαπάνες μπορούν να καλύπτονται και να μην περιμένουμε την απόφαση υπαγωγής. 
      Είναι, επίσης, θετικός και στο σημείο που προβλέπει την ενίσχυση του κόστους λειτουργίας των νέων επιχειρήσεων, κάτι που είναι πρωτόγνωρο, που δεν έχει επισυμβεί ποτέ. Όλα αυτά συνιστούν παρεμβάσεις νομοθετικές στην κατεύθυνση υλοποίησης των κυβερνητικών μας δεσμεύσεων και ακούσματος των πραγματικών προβλημάτων της κοινωνίας. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τσιπλάκη.
      Το λόγο έχει ο κ. Χαϊτίδης. 
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρίες και κύριοι συνάδελφοι, δεν θα αναφερθώ στην προηγηθείσα αποχώρηση των συναδέλφων, ιδιαίτερα του ΠΑ.ΣΟ.Κ., και τον τρόπο που πήραν εντολή να αποχωρήσουν. Ήταν μία ημέρα που πρέπει, αν είναι δυνατόν, να τη διαγράψουμε από το μυαλό μας. Δεν ξέρω, βέβαια, αν θα μπορέσει να τη διαγράψει ο ελληνικός λαός, ο οποίος μας παρακολουθεί αυτήν τη στιγμή από τα τηλεοπτικά μέσα, διότι, δυστυχώς, είναι μία εικόνα, η οποία υποβαθμίζει τη λειτουργία του Κοινοβουλίου, ενός Κοινοβουλίου που το συνηθίσαμε, προϊόντος του χρόνου, εδώ και αρκετά χρόνια να αναβαθμίζεται και να προβάλλεται –γιατί όχι;- και εκτός Ελλάδος ως πρότυπο λειτουργίας Κοινοβουλίου.
      Επίσης, αν υπάρχει τρόπος, θα πρέπει να διαγράψουμε από τη μνήμη μας το γνωστό επεισόδιο το οποίο φυσικά δεν ήταν αυθόρμητο, αλλά ήταν υποκινούμενο και οργανωμένο, το οποίο, βεβαίως, μας γυρίζει σ’ άλλες εποχές και φοβούμαι ότι ίσως θα κάνει και το γύρο του κόσμου, διότι τέτοιου είδους συμπεριφορά, που προσβάλλει βάναυσα αυτόν τον ιερό χώρο, προβάλλεται ως παράδειγμα προς αποφυγή σ’ όλο το δημοκρατικό κόσμο. 
      Εγώ θα περιοριστώ να αναφερθώ στο νομοσχέδιο. Πρόκειται για μία γενναία απόφαση της Κυβερνήσεως, ουσιαστική και όχι λεκτική, όχι ευχολογική, ώστε αφ’ ενός να απαλυνθεί η όποια φορολογική επιβάρυνση των μικρών εισοδημάτων και αφ’ ετέρου να ενισχυθεί και να τονωθεί η επιχειρηματική δραστηριότητα από την οποία τόσο έχουμε ανάγκη, ώστε να προστεθούν αυτές οι τόσο αναγκαίες θέσεις εργασίας που έχει ανάγκη σήμερα η χώρα μας, δεδομένου ότι η ανεργία, παρά το γεγονός ότι μειώθηκε κατά δύο και τρεις μονάδες με τη νέα διακυβέρνηση, εντούτοις δεν παύει να ευρίσκεται σε επίπεδα που πρέπει ακόμα περισσότερο να μειωθούν. Και αυτό με συγκεκριμένα άρθρα του συζητουμένου νομοσχεδίου.
      Επίσης, θα ήθελα να επισημάνω και να επαινέσω την Κυβέρνηση και τον αρμόδιο Υπουργό Οικονομίας, τους Υφυπουργούς και τους συνεργάτες τους, διότι μεταξύ των άλλων λαμβάνουν ειδική πρόνοια, η οποία δεν ελήφθη ποτέ με καμία προηγούμενη κυβέρνηση -τουλάχιστον από τις κυβερνήσεις της τελευταίας δεκαπενταετίας- καθ’ όσον αφορά την ενίσχυση των μικρών και μεσαίων επιχειρήσεων. Αναφέρομαι στο άρθρο 3, όπου επισημαίνεται ότι τα μηχανοστάσια επεξεργασίας κάθε είδους προϊόντων -και γίνεται ιδιαίτερη μνεία για τα αγροτικά προϊόντα- σ’ αυτά τα μηχανοστάσια, σ’ αυτές τις επιχειρήσεις λαμβάνονται τέτοια μέτρα, ώστε να μπορέσει να τονωθεί η παραγωγικότητα, η ανταγωνιστικότητα και επομένως, η επιβίωση αυτής της ζωτικής πηγής απασχόλησης και πλούτου στην περιφέρεια. Έτσι αποδεικνύει εμπράκτως για μία ακόμα φορά ο Κωνσταντίνος Καραμανλής και η Κυβέρνησή του ότι όχι διά λόγων, αλλά διά πράξεων και νομοθετημάτων στρέφεται πλέον προς την περιφέρεια, όπου θα διοχετεύσει –να η προσφορά- το Δ΄ Κοινοτικό Πλαίσιο Στήριξης κατά το μεγαλύτερο μέρος αυτού.
      Ήθελα επίσης να αναφερθώ και να επαινέσω την Κυβέρνηση και τον αρμόδιο Υπουργό, διότι στο άρθρο 19, λαμβάνεται πρόνοια για τη ρύθμιση χρεών πτωχών οφειλετών  προς το δημόσιο. Οι πτωχοί οφειλέτες προς το δημόσιο δεν πρέπει να αντιμετωπίζονται, κατά τρόπο ίδιο με εκείνον τον αυστηρό –και καλώς ισχύει στις περιπτώσεις εκείνων των οφειλετών προς το δημόσιο που έχουν οικονομική ευχέρεια. Γι’ αυτούς οι οποίοι έχουν μικρά εισοδήματα και βρίσκονται σε μία οικονομική αδυναμία, λαμβάνεται ειδική πρόνοια διευκόλυνσης με το άρθρο 19, ώστε να καταβάλλουν μεν, όσοι είναι υποχρεωμένοι προς το δημόσιο τα όσα οφείλουν, αλλά κατά τρόπο που να διευκολύνονται και όχι κατά τρόπο σκληρό και άτεγκτο.
      Να αναφερθώ επίσης στο άρθρο 18. Μπορεί, αγαπητοί συνάδελφοι, εκ πρώτης όψεως να θεωρείται ότι είναι ασήμαντο. Το άρθρο 18 αναφέρεται σε μικρές οφειλές προς το δημόσιο ή επιστροφές κάποιων φόρων αχρεωστήτως εισπραχθέντων για ποσά, όμως, τα οποία είναι πολύ μικρότερα από τα έξοδα του δημοσίου, προκειμένου να τα εισπράξει ή να τα καταβάλλει.
      Είναι μία εφαρμογή μιας στοιχειώδους λογικής που πρέπει να έχει ο κάθε πολίτης, πολύ περισσότερο η κάθε κυβέρνηση. Να, λοιπόν, ευρέθη η Κυβέρνηση εκείνη, η οποία ενεργεί κατ’ αυτόν τον απλό τετράγωνο λογικό τρόπο. Δεν είναι δυνατόν για να εισπράξεις 10 ευρώ, να ξοδεύεις 100 και να λες ότι εφαρμόζεις σκληρά το νόμο.
      Η επίμαχη τροπολογία για την οποία ακούστηκαν διάφορα σχόλια, είναι εκείνη με την οποία, κύριε Υπουργέ, καθορίζετε ζώνες επιδότησης επενδύσεων. Αυτές οι ζώνες είναι, πράγματι, κατ’ αρχήν επιβεβλημένες και άλλωστε είναι κάτι το οποίο δεν μπορούμε εδώ να το τροποποιήσουμε, διότι είναι γνωστό ότι αυτές οι ζώνες καθορίστηκαν, εις εφαρμογή σχετικών οδηγιών, διατάξεων και αποφάσεων της Ευρωπαϊκής Ένωσης. Δεν συζητούνται και δεν αλλάζουν επομένως οι ζώνες αυτές.
       Στην πράξη, όμως,  εμείς στην επαρχία και ιδιαίτερα στο Νομό Σερρών –και υπάρχει λόγος που κατονομάζω το Νομό Σερρών, όχι γιατί εκλέγομαι εκεί, αλλά διότι θα σας περιγράψω πολύ σύντομα το πρόβλημα- όπου μέχρι τώρα συνθλιβόμασταν. Συνθλίβονταν οι επιχειρηματίες, μεταξύ της ανατολικής Μακεδονίας και Θράκης, όπου ίσχυαν κάποια επενδυτικά κίνητρα ισχυρότερα. Από την άλλη πλευρά, στο Νομό Κιλκίς, υπάρχει η βιομηχανική περιοχή της Νέας Σάντας, που ουσιαστικά είναι ένα προάστιο της Θεσσαλονίκης και επομένως δεν υπήρχε κανένα ενδιαφέρον για επενδύσεις στις Σέρρες.
      Σήμερα, λοιπόν, ναι μεν, οι Σέρρες βρίσκονται στη Β΄ Ζώνη, επομένως κατ’ αρχήν θα έλεγε κανείς αριθμητικά μειονεκτούν, έναντι των ομόρων νομών, αλλά υπάρχει η πρόβλεψη  και η πρόνοια–και ευχαριστώ, διότι έχουμε την προ ολίγου διαβεβαίωση του Υπουργού του κ. Αλογοσκούφη- μιας κατανομής, ενός ποσοστού από  10% έως 20% στις μικρές και μεσαίες επιχειρήσεις, που θα εφαρμοσθεί από το Υπουργείο. Μας το διαβεβαίωσε κατηγορηματικά ο κ. Υπουργός σ’ όλους τους Βουλευτές του Νομού Σερρών ότι θα ληφθεί πρόνοια- ώστε να αρθεί αυτό το αντικίνητρο που υπήρχε μέχρι τώρα για επενδύσεις στο Νομό Σερρών και ανάλογες κατά την εφαρμογή της τροπολογίας αυτής, η οποία θα ψηφιστεί εντός ολίγου. Ρυθμίσεις εξισορροπητικές, θα εφαρμοστούν σ’ όλην την Ελλάδα, εκεί όπου κάποιοι όμοροι νομοί ανταγωνίζονται αθέμιτα μεταξύ τους στον τομέα των επενδύσεων.
      Επομένως βλέπουμε ότι η Κυβέρνηση, ακόμη και εκεί που κατ’ αρχήν φαίνεται να είναι δέσμια υποχρεώσεων και συμφωνιών, οι οποίες οφείλονται στην Ευρωπαϊκή Ένωση, ακόμη και εκεί λαμβάνει πρόνοια με τα νομοσχέδια τα οποία φέρνει, όπως το συζητούμενο, ώστε να μετριαστούν αυτά τα κατ’ αρχήν μειονεκτήματα και να προσαρμοστούν οι γενικές διατάξεις της Ευρωπαϊκής Ένωσης στα συγκεκριμένα δεδομένα τα ελληνικά, στα συγκεκριμένα δεδομένα της περιφέρειας.
      Τελειώνω, κύριε Πρόεδρε, με την παρατήρηση επιγραμματικά ως εξής: Οι αντιδράσεις, οι οποίες έφθασαν μέχρι το ακραίο σημείο το οποίο προηγουμένως παρακολουθήσαμε, οφείλονται σε κάποιους οι οποίοι, όπως επιτυχώς ανέφερε προηγουμένως ο Κοινοβουλευτικός Εκπρόσωπος της Νέας Δημοκρατίας, δυσαρεστήθηκαν, κάποιους, οι οποίοι είχαν μάθει να αποτελούν εξουσία, δεύτερη εξουσία ίσως και υπέρτερη εξουσία εκείνης της εκλεγμένης κυβερνήσεως. Είναι εκείνοι οι οποίοι ως δήθεν εκπρόσωποι των εργαζομένων μετέχουν και, ουσιαστικά, ποδηγετούν πολλές φορές τις διοικήσεις των Δ.Ε.Κ.Ο. και οι οποίοι ορισμένες φορές δημιουργούν και καταστάσεις, όπως αυτή που σήμερα ελέγχεται από τη δικαιοσύνη για τη «SIEMENS». 
      Αυτά, λοιπόν, η Κυβέρνηση τα σταματάει. Αυτά η Κυβέρνηση τα αποτρέπει, διότι δημοκρατία σημαίνει ότι αποφασίζουν εκείνοι που εκλέγονται από τον κυρίαρχο ελληνικό λαό και όχι εκείνοι που μέσω διαφόρων διαύλων και διόδων υφαρπάζουν εξουσία, η οποία δεν τους εδόθη από το λαό. 
      Μ’ αυτές, λοιπόν, τις σκέψεις υπερψηφίζω και κατ’ άρθρον το εν λόγω νομοσχέδιο, όπως και τη συγκεκριμένη τροπολογία για τα αναπτυξιακά κίνητρα στην περιφέρεια μια που αναφέρθηκα σ’ αυτήν. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τζίμας.
      Επαναλαμβάνω ότι  η αποχώρηση της Αντιπολίτευσης δεν σημαίνει ότι μπορούμε να υπερβαίνουμε τον Κανονισμό ως προς το χρόνο. 
      Ορίστε, κύριε Τζίμα.
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
      Εγώ θα σεβαστώ πλήρως το χρόνο. 
      ΠΡΟΕΔΡΕΥΩΝ (Σωτήρης Χατζηγάκης):  Ανοχή θα έχετε. 
      ΜΑΡΓΑΡΙΤΗΣ ΤΖΙΜΑΣ: Εμένα δεν με εκπλήσσει η σημερινή στάση του ΠΑ.ΣΟ.Κ. και η αποχώρησή του από την Εθνική Αντιπροσωπεία. Και δεν με εκπλήσσει, γιατί αυτό είναι το ΠΑ.ΣΟ.Κ.. Δεν μας έχει συνηθίσει σε μια διαφορετική πολιτική τις τελευταίες δεκαετίες. Πάντοτε το ΠΑ.ΣΟ.Κ. ήταν απόν σ’ όλες τις μεγάλες πολιτικές επιλογές που δρομολόγησε αυτή η παράταξη της Νέας Δημοκρατίας. Ήταν το ΠΑ.ΣΟ.Κ. το οποίο αποχωρούσε πριν σχεδόν δύο δεκαετίες από το Εθνικό Κοινοβούλιο, όταν συζητούσαμε την ένταξη της χώρας μας στην Ευρωπαϊκή Ένωση. Ήταν το ΠΑ.ΣΟ.Κ. που έλεγε τότε πως, όταν θα γίνει κυβέρνηση, θα επανεξετάσει την ένταξη της Ελλάδος στην τότε Ευρωπαϊκή Οικονομική Κοινότητα. Ασυνεπέστατο. Διαχειρίστηκε σχεδόν τρία Κοινοτικά Πλαίσια Στήριξης το ΠΑ.ΣΟ.Κ. ως κυβέρνηση τις προηγούμενες δεκαετίες, όπως και σήμερα το κόμμα της Αξιωματικής Αντιπολίτευσης είναι απόν από μία μεγάλη καινοτομία που επιχειρεί η νέα διακυβέρνηση του κ. Καραμανλή.
       Όμως,  όταν ξυπνάς ένα πρωί και διαβάζεις τις εφημερίδες και βλέπεις ότι δύο μεγάλες δημοσκοπήσεις, που έγιναν το τελευταίο διάστημα, φέρνουν το κόμμα σου τρεις και τεσσερισήμισι μονάδες κάτω από τη Νέα Δημοκρατία, είναι λογικό να σκεφθείς τρόπους και να αντιδράσεις. Και ιδού η αντίδραση του ΠΑ.ΣΟ.Κ. Αντί να έρθει εδώ και να μας καταθέσει μία διαφορετική πολιτική πρόταση απ’ αυτήν της Κυβέρνησης, έρχεται και φυγομαχεί. 
      Όμως, ο λαός μας παρακολουθεί και πληροφορείται και καταλαβαίνει πολύ καλά ότι το κόμμα που αγωνίζεται για τα συμφέροντα του ελληνικού λαού είναι η Νέα Δημοκρατία και το κόμμα που φυγομαχεί είναι το ΠΑ.ΣΟ.Κ. Αυτό είναι ξεκάθαρο. Και μάλιστα, όπως ταλαιπωρούσε τον ελληνικό λαό τις τελευταίες δεκαετίες το ΠΑ.ΣΟ.Κ. ως κυβέρνηση, εξακολουθεί να τον ταλαιπωρεί με την έλλειψη πολιτικής πρότασης και τώρα ως Αντιπολίτευση.
       Όμως, έχω χρέος και υποχρέωση να απαντήσω ως Βουλευτής του κόμματος, το οποίο κατηγόρησε ο αρχηγός της Αξιωματικής Αντιπολίτευσης, στον αρχηγό της Αξιωματικής Αντιπολίτευσης. Ορισμένοι πολιτικοί σ’ αυτήν τη χώρα, όταν δεν μπορούν να επιβληθούν με τη γνώση τους, προσπαθούν να επιβληθούν με την άγνοιά τους. Και ξέρω μία διαφορετική πραγματικότητα από αυτήν που ισχυρίζεται ο Αρχηγός του ΠΑ.ΣΟ.Κ. και τα στελέχη του.
      H πραγματικότητα λέει ότι στο Νομό Δράμας, κύριε Πρόεδρε, όταν εμείς γίναμε Kυβέρνηση, ο αναπτυξιακός νόμος που υπήρχε έδινε κίνητρα 35% και τώρα ο αναπτυξιακός νόμος δίνει 60%. Μπορούσε να έρθει το ΠΑ.ΣΟ.Κ. εδώ σήμερα και να εγκαλέσει την Kυβέρνηση και να της πει: «Δεν θα δώσεις στην ελληνική περιφέρεια 60%, αλλά δώσε 70%». Ούτε αυτό έκανε. 
      Ξέρω ότι στην ελληνική περιφέρεια, όταν το ΠΑ.ΣΟ.Κ. έκλεινε τη “SOFTEX” και απέλυε χίλιους διακόσιους εργαζόμενους, ήρθαμε εμείς εδώ και ενάμιση χρόνο με το νέο αναπτυξιακό νόμο και δημιουργήσαμε πάνω από οκτακόσιες καινούριες θέσεις εργασίας. Έτσι λειτουργεί εδώ και μερικούς μήνες μία ολλανδική εταιρεία, ένα ολλανδικό εργοστάσιο, που εργάζεται με φυσικό αέριο, εξαγωγικού χαρακτήρα και απασχολεί περίπου διακόσιους εργαζόμενους. Έτσι με προγράμματα του επιτελείου των οικονομικών Υπουργείων απεκατεστάθησαν οι απολυμένοι της Αθηναϊκής Χαρτοποιίας. Έτσι με ειδικό νόμο που ψήφισε αυτή η Κυβέρνηση όλοι οι απολυμένοι του ετοίμου ενδύματος, που έκλεισαν επί ΠΑ.ΣΟ.Κ. και απελύθησαν οκτώ χιλιάδες γυναίκες που δούλευαν μόνο στο Νομό της Δράμας, μπορούν να ενταχθούν τώρα σε προγράμματα μερικής απασχόλησης και όχι μόνο. 
      Όφειλε, λοιπόν, το ΠΑ.ΣΟ.Κ. κάποτε και οφείλει να το κάνει, να ζητήσει επιτέλους συγγνώμη από τον ελληνικό λαό. Γιατί μας παρέδωσε έναν αγρότη ο οποίος έπαιρνε 200 ευρώ σύνταξη; Και στενοχωριέται τώρα το ΠΑ.ΣΟ.Κ. που εμείς είμαστε συνεπείς απέναντι σ’ αυτό που υποσχεθήκαμε προεκλογικά, ότι η σύνταξη του αγρότη θα πάει στα 330 ευρώ και φέρνουμε νομοθετική ρύθμιση, που λέει ότι η αγροτική σύνταξη από την 1-1-2008 θα πάει στα 330 ευρώ και το Ε.Κ.Α.Σ. στα 240 ευρώ; Φαίνεται ότι το ΠΑ.ΣΟ.Κ. δεν θέλει, η Νέα Δημοκρατία  να είναι συνεπής σε αυτά που υποσχέθηκε στον ελληνικό λαό. Θέλει το λαό εκεί, στη μιζέρια που μας τον παρέδωσε. Πρέπει να ζητήσει συγγνώμη επιτέλους το κόμμα της Αξιωματικής Αντιπολίτευσης. Γιατί, κύριοι, παρακρατούσατε το ΛΑΦΚΑ από το 1993 μέχρι το 2004; 
      Εν πάση περιπτώσει, σ’ αυτήν τη χώρα πρέπει να υπάρξει και κανένα κόμμα από την Αξιωματική Αντιπολίτευση κάποτε, που να έχει γενναιοψυχία και μεγαλοψυχία. Παραδεχθείτε ότι αυτή η Κυβέρνηση και τις αγροτικές συντάξεις αυξάνει και νέο αναπτυξιακό νόμο με ισχυρά κίνητρα φέρνει και την επιστροφή των αναδρομικών του Λ.Α.Φ.Κ.Α. καθιέρωσε και μάλιστα την κατάργηση του Λ.Α.Φ.Κ.Α., όπως το υποσχεθήκαμε προεκλογικά, και είναι η μεγάλη καινοτομία, πέρα από τα αυξημένα κίνητρα στο 60%. 
      Έπρεπε το ΠΑ.ΣΟ.Κ. να έρθει εδώ και να εξάρει το γεγονός ότι για πρώτη φορά μέσα στον αναπτυξιακό νόμο προβλέπεται η κάλυψη του κόστους λειτουργίας νέων επιχειρήσεων την πρώτη πενταετία μέχρι το ποσό των 2.000.000 ευρώ. Αλλά δεν γνωρίζουν οι άνθρωποι τι σημαίνει να έχεις μία καινούρια επιχείρηση μικρή και να έρχεται το κράτος να σου επιδοτεί το κόστος λειτουργίας για να αντιμετωπίσεις τα πρώτα σου έξοδα, διότι είναι ξεκομμένοι από την πολιτική που ακολουθεί η Νέα Δημοκρατία και πολύ περισσότερο από αυτό που αναζητούν οι Έλληνες επιχειρηματίες και οι κάτοικοι της ελληνικής υπαίθρου. 
      Φυσικά, αποχώρησαν από τη Βουλή και για έναν πρόσθετο λόγο, διότι είχαν ειλημμένη απόφαση εδώ και δέκα μέρες, να εξορμήσουν, λέει, στην περιφέρεια και να αποδείξουν την ανικανότητα της Κυβέρνησης, τώρα, παραμονές ψήφισης του Κρατικού Προϋπολογισμού. 
      Οφείλει, λοιπόν, το ΠΑ.ΣΟ.Κ. να απολογηθεί στον ελληνικό λαό. Γιατί, ενώ παρέλαβε το 1993 ένα δημόσιο χρέος 30.000.000.000 ευρώ, το επταπλασίασε μέσα σε έντεκα χρόνια; Ξέρουμε τι σημαίνει 230.000.000.000 δημόσιο χρέος; Είναι όλοι οι μισθοί και οι συντάξεις που πληρώνει η Κυβέρνηση Καραμανλή σήμερα. Για να φανταστούμε, εάν δεν παραλαμβάναμε αυτό το τεράστιο δημόσιο χρέος, πόσο γρηγορότερα θα μπορούσαμε να αυξήσουμε τους μισθούς, τις συντάξεις, να κάνουμε πιο ρεαλιστική κοινωνική πολιτική. 
      Παρ’ όλα αυτά, βλέπουμε ότι το πρόγραμμα της Νέας Δημοκρατίας υλοποιείται με θρησκευτική ευλάβεια, κάτι το οποίο πειράζει το ΠΑ.ΣΟ.Κ.. Αλλά, όσο και να φωνάζει η Αξιωματική Αντιπολίτευση, για εμάς, έχει γίνει πίστη στη Νέα Δημοκρατία  ότι με την πολιτική μας δεν ακουμπάμε τα συμφέροντα που μας καταγγέλλει, αλλά ακουμπάμε την καρδιά των Ελλήνων πολιτών. Εμείς προσπαθούμε να επιβληθούμε και να καθιερωθούμε στο σκηνικό και με τη γνώση και με την υπευθυνότητα, αλλά κυρίως με την αντιμετώπιση και τη λύση των μεγάλων προβλημάτων που μας κληροδότησε το ΠΑ.ΣΟ.Κ.. 
      Υπερψηφίζω, λοιπόν, και τις διατάξεις του φορολογικού νομοσχεδίου, αλλά και τις δύο τροπολογίες. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, θα ήθελα να ζητήσω από το Σώμα να συμφωνήσει να δώσουμε το λόγο στην κ. Καλογήρου για μια μικρή παρέμβαση, διότι έχει λόγους να φύγει τώρα από τη Συνεδρίαση. Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα συνεφώνησε.
       Η κ. Καλογήρου έχει το λόγο.
      ΧΡΙΣΤΙΑΝΑ ΚΑΛΟΓΗΡΟΥ: Κύριε Πρόεδρε, ζήτησα το λόγο για να μιλήσω επί της τροπολογίας. Άλλωστε, αναφερθήκαμε εκτενώς στο φορολογικό νομοσχέδιο στη συζήτηση επί της αρχής. Θα ήθελα να σημειώσω δύο-τρία πράγματα: Κατ’ αρχήν το ΠΑ.ΣΟ.Κ. απεχώρησε. Γιατί; Γιατί δεν ήθελε να μείνει στην Αίθουσα και να πει ενώπιον του ελληνικού λαού εάν συμφωνεί ή διαφωνεί με την τροπολογία για τον αναπτυξιακό νόμο; Αποχώρησε γιατί φοβήθηκε να εκφράσει την άποψή του; Aποχώρησε γιατί δεν έχει επιχειρήματα; Ή αποχώρησε γιατί συμφωνεί και δεν θέλει να το πει.
      Η ουσία είναι η εξής: Σ’ ένα τόσο σημαντικό θέμα, που αφορά την ανάπτυξη της ελληνικής περιφέρειας και κυρίως της απομακρυσμένης περιφέρειας, αυτή την οποία το καθεστώς του ΠΑ.ΣΟ.Κ. την είχε καταδικάσει τα προηγούμενα χρόνια στη μιζέρια, σήμερα το ΠΑ.ΣΟ.Κ. δεν είναι εδώ. Εμείς υποστηρίζουμε την τροπολογία. Το “ναι” είναι ηχηρό και συνειδητό γιατί έχει να κάνει με την ανάπτυξη της περιφέρειας της Ελλάδας. Έχει να κάνει με το να δοθούν κίνητρα στην Ελληνική περιφέρεια, ώστε να μπορέσει να αναπτυχθεί η επιχειρηματικότητα, να τονωθεί η ανταγωνιστικότητα και η παραγωγικότητα. 
      Είναι μια τροπολογία που δίνει τη δυνατότητα να δημιουργηθούν θέσεις απασχόλησης εκεί που μέρα με την ημέρα ο πληθυσμός μειώνεται. Γι’ αυτό το λόγο είμαστε εδώ, ενώ κάποιοι άλλοι έχουν αποχωρήσει. Και έχουν αποχωρήσει, γιατί αυτή η μέθοδός τους είναι προσφιλής. Το έχει αποδείξει η ιστορία. Εμείς τους παρακαλούμε φεύγοντας να πάρουν μαζί τους τη μιζέρια στην οποία είχαν καταδικάσει την άλλη Ελλάδα. Είμαστε εδώ για να μπορέσουμε να προχωρήσουμε μπροστά στηρίζοντας το νομοθετικό έργο της Κυβέρνησης. Για να μπορέσουμε να δώσουμε δυνατότητα ανάπτυξης σε περιοχές της Ελλάδας, όπως είναι τα νησιά, όπως είναι ο νομός Λέσβου, τον οποίο εκπροσωπώ, γιατί αυτό αν μη τι άλλο το δικαιούνται οι Έλληνες ακρίτες. Γι αυτό το «ναι» είναι ηχηρό και συνειδητό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κυρία Καλογήρου, και να ευχαριστείτε και τη Βουλή που σας έδωσε το δικαίωμα να μιλήσετε, κατ’ εξαίρεση.
      Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, το γαρ πολύ της θλίψεως γεννά παραφροσύνη, όπως έλεγαν οι αρχαίοι μας πρόγονοι. Η διαφορά της Νέας Δημοκρατίας από το ΠΑ.ΣΟ.Κ. είναι 4,5 μονάδες. Δικαιολογείται εν μέρει, λοιπόν, ο κ. Παπανδρέου να κάνει αυτές τις κινήσεις και να έχει αυτές τις εκρήξεις και να θυμίζει για άλλη μια φορά το παλιό ΠΑ.ΣΟ.Κ., το ΠΑ.ΣΟ.Κ. της ανακολουθίας, το ΠΑ.ΣΟ.Κ. της αναξιοπιστίας, ένα ΠΑ.ΣΟ.Κ. το οποίο άλλα έλεγε, στη συνέχεια άλλα ανακάλυπτε και αργότερα άλλα έπραττε.
      Άκουσα πραγματικά με έκπληξη, τον κ. Παπανδρέου, να κατηγορεί την Κυβέρνηση ότι άλλα έλεγε και άλλα πράττει. Δεν υπάρχει μεγαλύτερο ψέμα. Η Κυβέρνηση ήταν ξεκάθαρη. Στο κυβερνητικό πρόγραμμα υπάρχει η συγκεκριμένη αναφορά. Έχει ήδη ειπωθεί και από τον Υπουργό Ανάπτυξης τον κύριο Σιούφα και υπάρχει και η φωτοτυπία του αποσπάσματος του κυβερνητικού προγράμματος της Νέας Δημοκρατίας όπου ξεκάθαρα γράφεται ότι το ποσοστό συμμετοχής του κράτους στον Ο.Τ.Ε μεταβιβάζεται σε κατάλληλο χρόνο ώστε η εταιρεία να λειτουργήσει στη νέα απελευθερωμένη αγορά με στρατηγική συμμαχία, αλλά και με το κατάλληλο μάνατζμεντ, το οποίο θα την οδηγήσει σε μεγαλύτερη ανάπτυξη των δραστηριοτήτων της. Εμείς αυτά τα οποία υποσχεθήκαμε στον ελληνικό λαό ερχόμαστε σήμερα, εφαρμόζοντας το μεταρρυθμιστικό μας πρόγραμμα και τα κάνουμε πράξη. Κοιτάμε κατάματα τους Έλληνες και υλοποιούμε τις υποσχέσεις, τις οποίες δώσαμε. Υλοποιούμε τις δεσμεύσεις μας απέναντι στον ελληνικό λαό.
      Άκουσα ακόμη να αναφέρει ο Αρχηγός της Αξιωματικής Αντιπολίτευσης ότι εμείς φέρνουμε τροπολογίες τη νύχτα. Ίσως ο κ. Παπανδρέου κοιτάζει τον εαυτό του στον καθρέφτη. Και το λέω αυτό διότι σ’ αυτήν την Αίθουσα τα προηγούμενα τέσσερα χρόνια η Κυβέρνηση του ΠΑ.ΣΟ.Κ. μας συνήθισε σε ξαφνικές καταθέσεις τροπολογιών παραμονές του έτους, όταν ξημέρωνε το νέο έτος, παραμονές Χριστουγέννων και φυσικά σε χρόνους εντελώς ακατάλληλους. 
      Από τα δύο κομμουνιστικά κόμματα δεν θα περίμενα κάτι διαφορετικό. Πιστεύουν στο απόλυτο κράτος. Δυστυχώς, το Κ.Κ.Ε. και ο Συνασπισμός έχουν ξεχαστεί. Παρά το γεγονός ότι έχουμε μια κοσμογονία αλλαγών, παρά το γεγονός ότι η ίδια η Ρωσία στηρίζεται στην ιδιωτική πρωτοβουλία και τα κράτη του πάλαι ποτέ ανατολικού μπλοκ έχουν αλλάξει πλέον τη στάση τους, έχουν ξεχαστεί, έχουν μείνει πίσω. 
      Όμως αυτές τις παλινωδίες του ΠΑ.ΣΟ.Κ, όσο και αν θέλει ο Αρχηγός της Αξιωματικής Αντιπολίτευσης, ο κ. Παπανδρέου, να τις ξεχάσει, τους ακολουθούν και  βεβαίως δεν τις ξεχνάει ο ελληνικός λαός. Δεν ξεχνάει ο ελληνικός λαός αυτά τα οποία έλεγαν κάποτε. Και τι έλεγαν;
      Ο κ. Παπαντωνίου μιλώντας στις 12 Σεπτεμβρίου του 2000, σχετικά με τον Ο.Τ.Ε. έλεγε: «Ο Ο.Τ.Ε. είναι στρατηγικής σημασίας Οργανισμός. Πέρασε από τρεις μετοχοποιήσεις με πολύ μεγάλη επιτυχία. Είναι εξάλλου εισηγμένος στο Χρηματιστήριο της Νέας Υόρκης. Απ’ αυτή τη διαδικασία, μέσα από τις μετοχοποιήσεις κέρδισε σημαντικά ο Ο.Τ.Ε., κέρδισαν οι εργαζόμενοι του Ο.Τ.Ε., κέρδισε ο ίδιος ο Ο.Τ.Ε. σε κέρδη, σε κεφάλαια και επενδύσεις και ασκήθηκε μια πίεση πάνω στη διοίκηση να εξελιχθεί σε μια σύγχρονη προοπτική, σε μια σύγχρονη γραμμή. Το επόμενο στάδιο για τον Ο.Τ.Ε. ποιο είναι; Είναι το στάδιο της στρατηγικής συμμαχίας». 
      Και στη συνέχεια ανέφερε: «Εάν ο Ο.Τ.Ε. δεν αποκτήσει έγκαιρα έναν ισχυρό και αξιόπιστο στρατηγικό σύμμαχο, θα περιοριστεί, ας μου επιτραπεί η έκφραση, να κάνει «τη λάντζα» των τηλεπικοινωνιών, που είναι κυρίως η σταθερή τηλεφωνία, η οποία έχει φθίνοντα περιθώρια κέρδους.  Άρα ο Ο.Τ.Ε., αν έγκαιρα δεν ενταχθεί σ’ ένα διεθνές σύστημα συμμετοχής και παραγωγής τεχνολογικά προηγμένων προϊόντων και υπηρεσιών, μέσα σε λίγα χρόνια θα φθίνει και θα έχει πρόβλημα επιβίωσης. Άρα το θέμα του ισχυρού και αξιόπιστου στρατηγικού συμμάχου είναι μείζον, είναι θέμα στρατηγικής σημασίας σε ό,τι αφορά τον Ο.Τ.Ε.».
      Την ίδια ημέρα, στην ίδια συνεδρίαση, κυρίες και κύριοι συνάδελφοι, ο κ. Μαντέλης, που ήταν Υπουργός Μεταφορών, ανέφερε: «Η επιχείρηση αναζητά ισχυρό στρατηγικό σύμμαχο -πάμε στους πρώτους και όχι στους τελευταίους- ικανό να την εντάξει στο διεθνές δίκτυο της αντίστοιχης αγοράς, στο οποίο μπορεί να δώσει μειοψηφικό πακέτο, κατά προτίμηση ανταλλαγή. Στο συζητούμενο νομοσχέδιο προβλέπεται η δυνατότητα μεταβίβασης του 100% των μετοχών. Δεν γίνεται μνεία, έτσι όπως είναι διατυπωμένο, στην καταστατική, στην ελέγχουσα μειοψηφία, σε στρατηγική συμμαχία κ.λπ.». Και συνεχίζει τις αναφορές.
      Τα καταθέτω στα Πρακτικά, διότι υπάρχει τέτοια υποκρισία από πλευράς του ΠΑ.ΣΟ.Κ., που πραγματικά είναι απύθμενο το θράσος ορισμένων να μιλούν για παλινωδίες της Κυβέρνησης.
      (Στο σημείο αυτό ο Βουλευτής κ. Ιορδάνης Τζαμτζής καταθέτει για τα Πρακτικά τα προαναφερθέντα Πρακτικά της συνεδρίασης της 12ης Σεπτεμβρίου 2000, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι γεγονός, κυρίες και κύριοι συνάδελφοι, ότι το ΠΑ.ΣΟ.Κ σήμερα το έβαλε στα πόδια, όπως λειτούργησε και στις άλλες περιπτώσεις μέσα σ’ αυτήν την Αίθουσα, με σημαντικότερη την είσοδο, την ένταξη της χώρας μας στην Ευρωπαϊκή Ένωση, όταν αποχωρούσε απ’ αυτήν την Αίθουσα καταγγέλλοντας την ένταξη της χώρας. Και βέβαια, στη συνέχεια ερχόταν σ’ αυτήν εδώ την Αίθουσα και κατήγγελλε τη Νέα Δημοκρατία ότι δεν ήθελε την Ευρωπαϊκή Ένωση, δεν ήθελε την ευρωπαϊκή ολοκλήρωση. 
      Κυρίες και κύριοι συνάδελφοι, το νομοσχέδιο το οποίο συζητούμε αυτές τις μέρες στη Βουλή τόνισα και χθες, μιλώντας από το Βήμα, ότι είναι πάρα πολύ σημαντικό. Πέρα από τις μειώσεις στη φορολογία εισοδήματος των φυσικών προσώπων, πέρα από τις μειώσεις που έχουμε κάνει ήδη στις επιχειρήσεις, πέρα από όλες αυτές τις ρυθμίσεις, που δίνουν πραγματικά τη δυνατότητα να προχωρήσει μπροστά ο τόπος, πρέπει να επισημάνω ένα πράγμα: Η Κυβέρνηση δυόμισι χρόνια τώρα νοικοκυρεύει αυτόν τον τόπο. Δυόμισι χρόνια τώρα προσπαθεί να συμμαζέψει τα ελλείμματα, προσπαθεί να συμμαζέψει τα χρέη που άφησε η χρεοκοπημένη κυβέρνηση του ΠΑ.ΣΟ.Κ..
      Η Κυβέρνηση έρχεται, λοιπόν, σήμερα και μέσα από μία πολιτική που δίνει καρπούς, πραγματικά μπορεί να δώσει περισσότερα στους πολίτες και φυσικά να δώσει περισσότερα για την ανάπτυξη και το καλό του τόπου. 
      Χαρακτηριστική περίπτωση είναι η σχετική τροπολογία με τα επενδυτικά σχέδια. Τρία νούμερα μόνο θα αναφέρω: Δύο χιλιάδες διακόσια εξήντα επενδυτικά σχέδια εγκρίθηκαν με τον αναπτυξιακό νόμο της Κυβέρνησης της Νέας Δημοκρατίας προϋπολογισμού 3.365.000.000 ευρώ –εγκεκριμένα χρήματα- συν το γεγονός ότι η επιχορήγηση είναι άλλο ένα 1.400.000.000 ευρώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Το σημαντικό στην υπόθεση είναι ότι αυτές οι επενδύσεις ιδιαίτερα στη περιφέρεια, κυρίες και κύριοι συνάδελφοι, δίνουν περισσότερες από δέκα χιλιάδες νέες θέσεις εργασίας. Μεγαλώνει η πίτα και μεγαλώνοντας η πίτα έχουμε τη δυνατότητα πλέον να μεγαλώσουμε και το κομμάτι που θα πάρει ο Έλληνας πολίτης. 
      Επιπλέον η Κυβέρνηση φέρνει μια ρύθμιση για τις αγροτικές συντάξεις. Ξεχνάει η Αντιπολίτευση –ξεχνάει ιδιαίτερα το ΠΑ.ΣΟ.Κ.- ότι μέσα σε αυτήν την Αίθουσα πάρα πολλές φορές έχουμε μιλήσει για τα προβλήματα στον αγροτικό τομέα, για τα προβλήματα που άφησε πίσω η διακυβέρνηση της χώρας από το ΠΑ.ΣΟ.Κ. και φυσικά την ανάγκη να δοθεί αύξηση στις αγροτικές συντάξεις.
      Έρχεται, λοιπόν, σήμερα η Κυβέρνηση της Νέας Δημοκρατίας και υλοποιεί τη δέσμευσή της και αυξάνει την αγροτική σύνταξη, τη σύνταξη του αγρότη και της αγρότισσας στα 330 ευρώ. Είναι μια δέσμευση που υλοποιείται.
      Κυρίες και κύριοι συνάδελφοι, ψηφίζουμε τις τροπολογίες που κατέθεσε η Κυβέρνηση, ψηφίζουμε το νομοσχέδιο –το ψηφίσαμε ήδη επί της αρχής- γιατί πραγματικά δίνει δυνατότητες για καλύτερες μέρες στους Έλληνες, για καλύτερες μέρες στη χώρα μας.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Τζαμτζή.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι έξι μαθητές και μαθήτριες και τρεις συνοδοί καθηγητές από το Πειραματικό Γυμνάσιο Σπάρτης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Βουλευτής κ. Κυριάκος Μητσοτάκης.
      ΚΥΡΙΑΚΟΣ ΜΗΤΣΟΤΑΚΗΣ: Κυρίες και κύριοι συνάδελφοι, επιτρέψτε μου να ασχοληθώ αποκλειστικά στην τοποθέτησή μου με την τροπολογία για τον Ο.Τ.Ε., μια τροπολογία η οποία μονοπώλησε την κοινοβουλευτική συζήτηση. Κακώς ίσως την μονοπώλησε, κατά την άποψή μου, διότι το φορολογικό νομοσχέδιο από μόνο του, καθώς και η τροπολογία για τον αναπτυξιακό νόμο, ήταν και είναι καθοριστικής σημασίας. Αποτελούν, θα έλεγα, κύριους πυλώνες του μεταρρυθμιστικού προγράμματος της Κυβέρνησης. 
      Ο Ο.Τ.Ε., όμως, είναι μια επιχείρηση με μια ιδιαίτερη, με μια συμβολική και σημειολογική αξία για τον ελληνικό λαό, εξ ου και οι αντιδράσεις του κόμματος της Αξιωματικής Αντιπολίτευσης, οι οποίες –νομίζω- όλους μας, μας παρέπεμψαν σε άλλες εποχές και σε άλλες λογικές. 
      Η τροπολογία την οποία συζητούμε σήμερα έχει δυο σκέλη: Το πρώτο αφορά δυνατότητα μείωσης του ποσοστού του κράτους κάτω του 34% και το δεύτερο σκέλος, στο οποίο δεν έχουμε αποδώσει την απαιτούμενη σημασία, αφορά στην αλλαγή του γενικού κανονισμού εργασίας σε εφαρμογή επί της ουσίας του νόμου για τις Δ.Ε.Κ.Ο. που ψηφίσαμε περίπου πριν από ένα χρόνο.
      Κατεβαίνοντας σήμερα από το σπίτι μου προς το Κοινοβούλιο πέρασα έξω από τον Ο.Τ.Ε. και διάβασα ένα πανό, το οποίο είχαν αναρτήσει οι εργαζόμενοι που έθετε το απλό ερώτημα: «Ο Ο.Τ.Ε. πωλείται. Γιατί;».
      Αυτό είναι το ερώτημα, στο οποίο πρέπει να απαντήσουμε σήμερα πειστικά, προκειμένου να δικαιολογήσουμε τη μεταρρυθμιστική αυτή πρωτοβουλία της Κυβέρνησης.
      Το πρώτο, λοιπόν, το οποίο θα είχα να πω ως απάντηση σε όποιον θα μου έθετε αυτό το ερώτημα, είναι ότι ο Ο.Τ.Ε. κατ’ αρχάς έχει ήδη πουληθεί. Το 62% έχει ήδη διατεθεί σε επενδυτές εγχώριους και ξένους μέσα από επτά διαδοχικές μετοχοποιήσεις, τις οποίες έκανε η Κυβέρνηση του ΠΑ.ΣΟ.Κ.. 
      Η πρόθεση της Κυβέρνησης είναι απολύτως σαφής και δεν επιδέχεται καμίας αμφισβήτησης. Η Κυβέρνηση λέει με απόλυτη σαφήνεια ότι θέλει να πουλήσει ένα τμήμα του 34%, το οποίο κατέχει, σε μεγάλη ξένη εταιρεία τηλεπικοινωνιών, η οποία θα αποκτήσει και συμμετοχή στο μάνατζμεντ της επιχείρησης.
      Γιατί, λοιπόν, να προχωρήσει η Κυβέρνηση προς αυτήν την κατεύθυνση; Ο λόγος κατ’ εμέ είναι προφανής και έχει να κάνει με το γεγονός ότι ο Ο.Τ.Ε., όπως λειτουργεί σήμερα, είναι μία επιχείρηση η οποία παραμένει προσκολλημένη σε λογικές του παρελθόντος. Ο Ο.Τ.Ε. δεν έχει προσαρμοστεί στις απαιτήσεις μίας απελευθερωμένης αγοράς τηλεπικοινωνιών του 21ου αιώνα. Δεν έχει υποκαταστήσει τα μειούμενα έσοδα από τις υπηρεσίες φωνής με καινούριες υπηρεσίες μεταφοράς δεδομένων. Δεν επένδυσε –και αυτό είναι κάτι το οποίο το πληρώνουν σήμερα οι Έλληνες χρήστες internet και ειδικά οι νέοι- σε καινούρια ευρυζωνικά δίκτυα, με την ταχύτητα με την οποία θα έπρεπε να έχει επενδύσει. Δεν εκμεταλλεύτηκε με τον καλύτερο δυνατό τρόπο το χαρτοφυλάκιο των επενδύσεών του στα Βαλκάνια.
      Το αποτέλεσμα, λοιπόν, αυτής της πολιτικής του Ο.Τ.Ε., που είναι ουσιαστικά ένα βαρίδι των πολιτικών επιλογών της προηγούμενης κυβέρνησης, είναι ακριβές και κακής ποιότητας υπηρεσίες τηλεπικοινωνιών για τον Έλληνα πολίτη.
      Ο σκοπός για τον οποίο θέλουμε τον στρατηγικό επενδυτή, είναι ακριβώς για να μπορέσει να πάρει τον Ο.Τ.Ε. από τον 20ο αιώνα και να τον πάει στον 21ο αιώνα. 
      Η δική μου θέση δε, όσον αφορά στο ρόλο του στρατηγικού επενδυτή στο μάνατζμεντ του Ο.Τ.Ε. είναι πάρα πολύ σαφής. Η άποψή μου είναι ότι ο στρατηγικός σύμμαχος, ο στρατηγικός εταίρος, πρέπει να ασκεί, κυρίες και κύριοι συνάδελφοι, το καθημερινό μάνατζμεντ του Ο.Τ.Ε. Πρέπει να διορίζει το διευθύνοντα σύμβουλο, πρέπει να είναι υπεύθυνος για προσλήψεις και απολύσεις. Και το κράτος πρέπει να ελέγχει τη διοίκηση, το μάνατζμεντ του Ο.Τ.Ε., μέσα από μία πολύ λεπτομερή συμφωνία μετόχων και να απαιτείται η σύμφωνη γνώμη του κράτους για πολύ σημαντικές αποφάσεις, όπως είναι το επενδυτικό πρόγραμμα του Ο.Τ.Ε. ή οι μελλοντικές εξαγορές. Μέσα απ’ αυτήν τη συμφωνία των μετόχων, θα διασφαλιστεί φυσικά και η προστασία των ζητημάτων εθνικής ασφάλειας, που άπτονται των τηλεπικοινωνιών.
      Και σχετικά με αυτό, θέλω να κάνω την εξής απλή ερώτηση: Χώρες, όπως η Μεγάλη Βρετανία, η Ολλανδία, η Ισπανία, στις οποίες οι οργανισμοί τηλεπικοινωνιών έχουν ιδιωτικοποιηθεί στο 100% -το δημόσιο δηλαδή δεν κατέχει ούτε μία μετοχή της «TELEFONIKA», της «KTN», της «BRITISH TELECOM»- αυτές οι χώρες δεν έχουν αντίστοιχα προβλήματα εθνικής ασφάλειας των τηλεπικοινωνιών, τα οποία κατάφεραν και ρύθμισαν με άλλους τρόπους; Γιατί πρέπει να απαιτείται, ντε και καλά, η συμμετοχή του κράτους σε μία επιχείρηση, προκειμένου να ασκήσει τον εποπτικό του ρόλο; 
      Τα έχουμε μπλέξει λίγο σ’ αυτή τη χώρα, κυρία και κύριοι συνάδελφοι. Συγχέουμε το ρόλο του κράτος ως ενός φορέα, ο οποίος συμμετέχει στην επιχειρηματική δραστηριότητα, με το ρόλο του κράτους ως επόπτη και ελεγκτή της αγοράς. Και αυτές είναι δύο έννοιες, οι οποίες δεν πρέπει να συγχέονται. Το κράτος σήμερα εποπτεύει την αγορά των τηλεπικοινωνιών μέσω της Εθνικής Επιτροπής Τηλεπικοινωνιών και Ταχυδρομείων. Αυτή η επιτροπή πρέπει να ενισχυθεί ακόμα περισσότερο, διότι –επιτρέψτε μου να πω την άποψη- δεν έχουμε ακόμα στη χώρα μας την απαιτούμενη κουλτούρα, όσον αφορά τον εποπτικό ρόλο του κράτους. Είχαμε συνηθίσει σ’ ένα κράτος το οποίο συμμετείχε στην οικονομική δραστηριότητα, σ’ ένα κράτος το οποίο χρησιμοποιούσε επιχειρήσεις, όπως ο Ο.Τ.Ε., προκειμένου να διεκπεραιώσει πελατειακές υποχρεώσεις.
      Αυτός ο ρόλος του κράτους ανήκει πια στο παρελθόν. Ένα σύγχρονο κράτος πρέπει να εποπτεύει και να ελέγχει την αγορά με αντικειμενικότητα, να καθορίζει με απόλυτη σαφήνεια τους κανόνες του παιχνιδιού, αλλά –κατά την άποψή μου- να μη συμμετέχει στην επιχειρηματική δραστηριότητα.
      Επίσης, όσο λιγότερους περιορισμούς βάλουμε στον ξένο επενδυτή, ο οποίος θα εκφράσει ενδιαφέρον να έρθει να επενδύσει στον Ο.Τ.Ε., τόσο μεγαλύτερο θα είναι και το τίμημα, το οποίο θα αποσπάσουμε. Διότι αυτό το οποίο θέλει ο ξένος επενδυτής είναι να διαπιστώσει ότι μπορεί αυτός να είναι κατά βάση υπεύθυνος για το καθημερινό μάνατζμεντ της επιχείρησης. Επαναλαμβάνω ότι το κράτος θα εξακολουθεί να ελέγχει και να εποπτεύει το μάνατζμεντ, αλλά κατά την άποψή μου, το μοντέλο της συνδιοίκησης είναι ένα μοντέλο, το οποίο δεν θα οδηγήσει τον Ο.Τ.Ε. εκεί που πραγματικά θέλουμε να πάει.
      Επιτρέψτε μου, κύριε Πρόεδρε, να κάνω και ένα σύντομο σχόλιο σχετικά με το δεύτερο σκέλος της τροπολογίας, το οποίο αφορά στην αλλαγή του κανονισμού εργασίας του Ο.Τ.Ε. Μ’ αυτήν την τροπολογία, δεν κάνουμε τίποτα άλλο από το να εφαρμόζουμε το ν. 3429/2005, δηλαδή το νόμο για τις Δ.Ε.Κ.Ο., με τον οποίο παρεμβαίνουμε στον Κανονισμό Εργασίας μίας ζημιογόνας επιχείρησης, εφόσον –όπως έχει συμβεί- οι εργαζόμενοι και η διοίκηση δεν έχουν καταφέρει να καταλήξουν σε συμφωνία για την αλλαγή του Κανονισμού Εργασίας.
      Κυρία και κύριοι συνάδελφοι, ο κανονισμός εργασίας του Ο.Τ.Ε. είναι ένας μεσαιωνικός κανονισμός. Είναι ένας κανονισμός εργασίας απομεινάρι άλλων κρατικίστικων εποχών. Ένας κανονισμός, ο οποίος δεν επιτρέπει στον Ο.Τ.Ε. να προσλάβει στελέχη σε σημαντικές θέσεις ευθύνης. Ένας κανονισμός, ο οποίος καθιστά εξαιρετικά δύσκολες τις μετακινήσεις μέσα στον Οργανισμό. Ένας κανονισμός, ο οποίος δεν επιτρέπει στο μάνατζμεντ να ανταμείψει τα στελέχη του βάσει της απόδοσής τους. 
      Είναι λοιπόν απολύτως προφανές ότι ο κανονισμός εργασίας πρέπει να αλλάξει. Και θα σας έλεγα, κύριε Υπουργέ, κυρίες και κύριοι συνάδελφοι, ότι πρέπει να αλλάξει ασχέτως τού αν η Κυβέρνηση θα προχωρήσει τελικά στην περαιτέρω αποκρατικοποίηση του Ο.Τ.Ε.. Διότι είναι προφανές ότι δεν μπορεί να συνεχίσει να λειτουργεί ο Ο.Τ.Ε. μ’ αυτόν τον κανονισμό εργασίας και να φιλοδοξεί να είναι ανταγωνιστικός σε μια απελευθερωμένη αγορά τηλεπικοινωνιών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε, για να μην κάνω κατάχρηση του χρόνου, διατυπώνοντας την ελπίδα ότι η αλλαγή του κανονισμού εργασίας στον Ο.Τ.Ε. δεν θα αποτελέσει μεμονωμένη περίπτωση και ότι η Κυβέρνηση θα εφαρμόσει το νόμο για τις Δ.Ε.Κ.Ο.. Θα προχωρήσει σε αλλαγές κανονισμού εργασίας και σε άλλες δημόσιες επιχειρήσεις, τις οποίες δεν προτίθεται να αποκρατικοποιήσει, όπως για παράδειγμα τον Ο.Σ.Ε., ο οποίος εξακολουθεί να επιβαρύνει τον Έλληνα φορολογούμενο με τεράστια ποσά. 
      Οφείλουμε, κύριε Υπουργέ, να κάνουμε πράξη το νόμο για τις Δ.Ε.Κ.Ο. και να παρέμβουμε στους κανονισμούς εργασίας εκείνων των ζημιογόνων Δ.Ε.Κ.Ο., διότι μόνο αν το πράξουμε, μπορούν οι επιχειρήσεις αυτές, είτε αποκρατικοποιηθούν είτε δεν αποκρατικοποιηθούν, διότι υπάρχουν μια σειρά από επιχειρήσεις που είναι φυσικά μονοπώλια και δεν πρέπει να αποκρατικοποιηθούν, να γίνουν πιο ανταγωνιστικές και η βελτίωση της ανταγωνιστικότητας τους περνάει και μέσα από τις αλλαγές των σχέσεων εργασίας. 
      Ευχαριστώ πάρα πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Μητσοτάκη. 
      Το λόγο έχει ο κ. Γεωργιάδης. 
      ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, πριν μπω στο θέμα της παρέμβασής μου, το οποίο προφανώς θα είναι η τροπολογία του Ο.Τ.Ε., θέλω να πω δυο κουβέντες, σχετικά με δύο πράγματα τα οποία εγώ ως νέος Βουλευτής είδα σήμερα σ’ αυτήν την Αίθουσα και τα οποία θεωρώ ότι θα έπρεπε να τα αντιμετωπίσουμε –ίσως- με πολύ μεγάλη σοβαρότητα. 
      Κατ’ αρχήν, θα πρέπει να εξηγήσουμε ότι ο ρόλος μας εδώ είναι να εκφράζουμε τους Έλληνες πολίτες και τις απόψεις των Ελλήνων πολιτών. Και ο ρόλος μας στη δημοκρατία που έχουμε –την οποία τιμούμε και ξέρουμε με πόσους κόπους έχουμε την πολυτέλεια να χαίρουμε ενός τέτοιου πολιτεύματος- να υπερασπιζόμαστε την ελευθερία έκφρασης κάθε Έλληνα και κάθε Ελληνίδας, παντού και σε κάθε επίπεδο. 
      Η διαφορά, όμως, είναι η εξής. Για να μπορέσουμε να τα διατηρήσουμε αυτά, πρέπει να είμαστε πάρα πολύ αυστηροί και συνεπείς ως προς την προστασία των θεσμών της δημοκρατίας. 
      Εγώ χαιρετίζω και χαίρομαι για το γεγονός ότι το Υπουργείο Δημόσιας Τάξης και η Κυβέρνηση έχουν αρχίσει επιτέλους μετά από πολύ καιρό να σκέφτονται ένα τρόπο να μπορούν οι διαδηλώσεις –οι οποιεσδήποτε διαδηλώσεις- στο κέντρο της Αθήνας να γίνονται, δίχως να διαλύεται ο κοινωνικός ιστός, δίχως να ταλαιπωρούνται οι άνθρωποι οι οποίοι θέλουν να κάνουν τις δουλειές τους, οι επιχειρηματίες που έχουν τα μαγαζιά τους, οι Έλληνες πολίτες ή οι επισκέπτες μας. Νομίζω ότι προς την κατεύθυνση αυτή πρέπει να βαδίσουμε πάρα πολύ γρήγορα και πάρα πολύ γενναία. 
      Πρέπει να προστατεύσουμε το δικαίωμα να εκφράσει ο οποιοσδήποτε εργαζόμενος ανά πάση στιγμή την άποψή του ηχηρά και στους δρόμους της Αθήνας, δίχως όμως να κλείνει η Αθήνα, όπως το βιώσαμε καθ’ όλη τη διάρκεια του 2006.
      Το δικαίωμα των πολιτών να μπορούν να αισθάνονται πολίτες, το δικαίωμα των καταστηματαρχών να μπορούν να λειτουργήσουν τις επιχειρήσεις τους δεν είναι καθόλου υποδεέστερο προς οποιοδήποτε δικαίωμα δίκαιο, οποιουδήποτε θέλει να εκφράσει την οποιαδήποτε άποψή του. 
      Σήμερα στη Βουλή, δεν αρκεστήκαμε στο να παρακολουθούμε διαδηλώσεις που κλείνουν το κέντρο της Αθήνας, αλλά είχαμε διαδηλώσεις και μέσα στον ίδιο μας το χώρο, στα θεωρεία. 
      Εγώ, κύριε Πρόεδρε –και απευθύνομαι στο Προεδρείο- θέλω να μάθω πώς τιμωρήθηκαν οι φυσικοί αυτουργοί –οι άνθρωποι οι οποίοι το έκαναν αυτό- και δεύτερον, πώς τιμωρείται ή πώς θα τιμωρηθούν αυτοί οι οποίοι είναι οι ηθικοί αυτουργοί, οι οποίοι τους προσκάλεσαν εδώ και δεν μπορεί να είναι κανένας άλλος, παρά πολιτικά πρόσωπα ή πολιτικές παρατάξεις. 
      Απευθυνόμενος προς τις πολιτικές παρατάξεις, εγώ θα ήθελα μία καταδίκη του φαινομένου αυτού αυστηρότατη, διότι εάν αυτό δεν συμβεί, δεν θα αποτελεί παρά επιβράβευση του οιουδήποτε μπορεί να χρησιμοποιήσει την Αίθουσα ετούτη για τον οποιοδήποτε σκοπό, υποβαθμίζοντας κατά τρόπο πολύ επικίνδυνο για το πολίτευμα το θεσμό του Κοινοβουλίου. 
      Ως νέος συνάδελφος, εγώ δεν ανέχομαι τέτοιου είδους δραστηριότητες. Τις καταδικάζω. Και μάλιστα, επιτρέψτε μου να πάω και ένα βήμα παραπέρα, εάν η πληροφορία την οποία έχω από τους υπηρεσιακούς παράγοντες της Βουλής, είναι ότι ανάμεσα σε αυτούς ήταν και πρώην συνάδελφος, αυτό με κάνει να θλίβομαι ακόμα περισσότερο. Εύχομαι να μην είναι έτσι. 
      Πάντως, εγώ θέλω να μάθω -και θα ζητήσω να μάθω μετ’ επιτάσεως- ποια είναι η ποινή των φυσικών αυτών αυτουργών και ποια είναι η ποινή των ηθικών. Να δω και αν οι πολιτικές παρατάξεις θα σταθούν στο ύψος των περιστάσεων, να καταδικάσουν δια παντός τέτοιου είδους νοσηρά και επικίνδυνα φαινόμενα για τη δημοκρατία.
      Το δεύτερο το οποίο είδα, είναι την αποχώρηση της Αντιπολίτευσης για ένα ζήτημα το οποίο έθεσε και το οποίο δεν έμεινε να υποστηρίξει. Η ονομαστική ψηφοφορία ετέθη, ως προς την αρχή του νομοσχεδίου. Η ονομαστική ψηφοφορία δεν ετέθη ως προς την τροπολογία του Ο.Τ.Ε. ή οποιοδήποτε άλλο ζήτημα ήταν το αντικείμενο της κριτικής της Αντιπολίτευσης. Και αυτό το οποίο ειλικρινά διερωτώμαι, είναι κατά πόσο η Αντιπολίτευση αντιλαμβάνεται ποιος είναι ο ρόλος της εδώ, στο Κοινοβούλιο. Θεωρώ αδιανόητο να μην υπάρχει πουθενά καταχωρημένη σαν παρέμβαση της Αντιπολίτευσης σ’ αυτήν την Αίθουσα και στα Πρακτικά,  η άποψη του ΠΑ.ΣΟ.Κ. για το θέμα του Ο.Τ.Ε.. 
      Ακούστηκαν κάποιες απόψεις στην επιτροπή. Οι απόψεις αυτές ήταν διττές. Είτε, όπως η κ. Παπανδρέου, μιλούσαν για το μέγα εθνικό κίνδυνο  και μάλιστα είχαμε και μια παρέμβαση του κ. Ρόβλια, ο οποίος ρώτησε την Κυβέρνηση –προσέξτε να δείτε πόση διαστροφή της λογικής υπάρχει-  εάν η Κυβέρνηση θα αποδεχόταν ένα στρατηγικό σύμμαχο, ο οποίος θα ήταν από την Τουρκία.
      Ετέθη, λοιπόν, το ζήτημα μείζονος εθνικής ασφάλειας στην επιτροπή από το ΠΑ.ΣΟ.Κ. Δεν ξέρω αν αυτή πραγματικά είναι η άποψη του ΠΑ.ΣΟ.Κ. Εγώ θα ήθελα να ξέρω αν όντως ο Πρόεδρος του ΠΑ.ΣΟ.Κ. θεωρεί ότι υπάρχει ζήτημα εθνικής ασφάλειας εδώ. Και δεύτερον, άκουσα μια σειρά από χαρακτηρισμούς τύπου «ξεπουλιέται η ελληνική περιουσία». Και θεωρώ ότι είναι αδιανόητο ότι αυτή η συζήτηση, στο δια ταύτα, βήμα-βήμα δεν μπορεί να γίνει εδώ, στην Ολομέλεια. 
      Θεωρώ, λοιπόν, ότι το ΠΑ.ΣΟ.Κ. λάθος έφυγε. Θεωρώ ότι θα μετανιώσει που έφυγε και θεωρώ ότι πλήττεται η δημοκρατία. Διότι ο ρόλος της Αντιπολίτευσης, σε τέτοιας, μείζονος σημασίας, αποφάσεις, δεν είναι να φεύγει. Είναι να κάθεται και να αναλύει με λεπτομέρεια,  παρρησία και ευθύνη τις απόψεις της. Και νομίζω ότι ο λόγος που έφυγε το ΠΑ.ΣΟ.Κ. είναι  η υπεκφυγή. Θεωρώ ότι έχουμε διπλό πλήγμα της δημοκρατίας: Το ένα, αυτό που είδαμε στον εξώστη και το δεύτερο, η φυγή του ΠΑ.ΣΟ.Κ. σ’ ένα τέτοιο ζήτημα μείζονος σημασίας.  
      Είχα την δυνατότητα να επεκταθώ λιγάκι περισσότερο σ’ αυτά τα ζητήματα, τα οποία είναι διαδικαστικά, διότι ο συνάδελφος κ. Μητσοτάκης, όπως και πολλοί άλλοι συνάδελφοι πριν, με έχουν καλύψει πάρα πολύ ως προς τη λογική της επιλογής της Κυβέρνησης, να προχωρήσει με συνέπεια, εφαρμόζοντας το πρόγραμμά της, και να μπορέσει να κάνει τον Ο.Τ.Ε. έναν ανταγωνιστικό Οργανισμό, κάνοντας δύο πράγματα. Το ένα είναι αυτό που μπορούμε να κάνουμε μόνοι μας και το οποίο ευτυχώς το έχει ξεκινήσει ο κ. Βουρλούμης. 
      Ακούστηκαν από κάποιους συναδέλφους –μάλιστα και της δική μας παράταξης- ορισμένες μειωτικές αναφορές για το σημερινό μάνατζμεντ του Ο.Τ.Ε.. Εγώ θέλω με αυτήν την ευκαιρία να συγχαρώ τον κ. Βουρλούμη και μάλιστα, να πω και κάτι παραπάνω, ότι αν δεν ήταν αυτός ή το πνεύμα το οποίο αυτός εκφράζει, ίσως να μην μπορούσαμε να φτάσουμε σήμερα εδώ. 
      Θεωρώ, λοιπόν, ότι αυτά τα οποία μπορούσαμε να κάνουμε εμείς ως Ο.Τ.Ε. και ως Κυβέρνηση, τα κάναμε ώστε να είμαστε στην πολύ ευτυχή περίσταση, να μπορούμε με αξιώσεις, να αναζητήσουμε το στρατηγικό εκείνο σύμμαχο, ο οποίος θα μας δημιουργήσει τις προϋποθέσεις ενός οργανισμού με υψηλής ποιότητας υπηρεσίες, με ανταγωνιστική εμπορική πολιτική, δηλαδή να είναι φθηνός, να δίνει καλές παροχές υπηρεσιών στους πολίτες. Και ας αναλογιστούμε πόσο σημαντικό είναι να έχουμε έναν τέτοιο οργανισμό στην Ελλάδα.
      Στην Κέρκυρα δεν υπάρχει άνθρωπος που έρχεται και δεν αναζητά μια γρήγορη σύνδεση με το Internet. Χωρίς ADSL δεν μπορείς να πουλήσεις, ένας τουριστικός προορισμός δεν μπορεί να σταθεί. Είναι το πρώτο πράγμα το οποίο ρωτάνε και οι άνθρωποι, οι οποίοι θα επενδύσουν στο νησί ή στο τουριστικό προϊόν της χώρας ή οι άνθρωποι που θα έρθουν να μας επισκεφθούν. 
      Άρα, λοιπόν, δεν είναι μόνο το τιμολόγιο του Ο.Τ.Ε. Είναι μια σειρά από άλλα προϊόντα τα οποία, όπως πολύ σωστά είπαν οι προλαλήσαντες, δεν έχουν αναπτυχθεί και που μόνο με στρατηγική σημασία μπορούμε να αναπτύξουμε. 
      Άρα έχουμε δύο πράγματα. Έχουμε τις συνθήκες που είναι η δουλειά μας, τι πρέπει να κάνουμε εμείς. Και ευτυχώς τη δουλειά μας την κάναμε. Συγχαρητήρια και στον κ. Βουρλούμη και στην διοίκηση του Ο.Τ.Ε.,  συγχαρητήρια και στην Κυβέρνηση που φθάσαμε σ’ αυτό το σημείο, να μπορούμε σήμερα αυτό το πράγμα να το κάνουμε.
      Το δεύτερο είναι η ικανή συνθήκη, δηλαδή να βρεθεί ο στρατηγικός εταίρος. Εκεί ελπίζουμε ότι θα τον βρούμε και πιστεύω ότι κάνουμε ό,τι καλύτερο, για να το βρούμε. Το ΠΑ.ΣΟ.Κ., δυστυχώς, και εκεί δημιουργεί προβλήματα. 
      Θέτοντας ζητήματα εθνικής ασφάλειας ή θέτοντας ζητήματα του τύπου ότι όταν έρθουμε εμείς στην εξουσία –αν ποτέ- θα αναστρέψουμε αυτήν τη διαδικασία, που γνωρίζουν ότι δεν γίνεται, το μόνο που κάνουν είναι να δυσχεραίνουν το μονόδρομο, αυτή τη στρατηγική επιλογή του ελληνικού λαού να προχωρήσουμε σε μια εξυγίανση και στη δημιουργία ενός ανταγωνιστικού οργανισμού τηλεπικοινωνιών. 
      Εγώ πρέπει να σας πω ότι η σημερινή μέρα είναι από τις δυσάρεστες μέρες που έχω ζήσει στο Κοινοβούλιο. Λυπάμαι πάρα πολύ και για τα δύο περιστατικά, τα οποία θεωρώ ότι είναι και εκτροπές και πάρα πολύ επικίνδυνα. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Γεωργιάδη. 
      Το λόγο έχει ο κ. Σκρέκας. 
      ΘΕΟΔΩΡΟΣ ΣΚΡΕΚΑΣ:  Κυρία και κύριοι συνάδελφοι, συζητούνται αυτές τις ημέρες τρία σημαντικά θέματα που αφορούν το «σήμερα» της οικονομίας μας, αλλά και το «αύριο». 
      Το πρώτο είναι το φορολογικό νομοσχέδιο. Πρόκειται για ένα νομοσχέδιο που βάζει τις βάσεις, για να δημιουργηθούν μέσα απ’ αυτό οι προϋποθέσεις, ώστε η οικονομία μας να βάλει μπροστά τις μηχανές και να προχωρήσει μέσα σ’ ένα δύσκολο, αλλά και έντονα ανταγωνιστικό διεθνές περιβάλλον. Γιατί χωρίς ένα σωστό, απλό, αλλά και εφαρμόσιμο φορολογικό νομοσχέδιο η λειτουργία της οικονομίας μας αντιμετωπίζει προβλήματα. 
      Το δεύτερο θέμα που συζητείται αυτές τις ημέρες είναι η περιβόητη τροπολογία του Ο.Τ.Ε.. Ο Ο.Τ.Ε., κύριοι συνάδελφοι, ήδη βρίσκεται στον ελεύθερο ανταγωνισμό. Από τη στιγμή που μετοχοποιήθηκε είτε ως ποσοστό 62% ή 65%, που πέρασε στους επενδυτάς και το υπόλοιπο έχει μείνει στο κράτος είτε, τελικά, όλο είναι το ίδιο πράγμα. Γιατί αν ο Ο.Τ.Ε. δεν ανταποκριθεί στις υποχρεώσεις του μέσα στον ανταγωνισμό στον οποίο λειτουργεί, είναι βέβαιο ότι θα κλείσει. Γιατί άνθρωποι που έχουν επενδύσει τα χρήματά τους εκεί θα τα αποσύρουν και εκ των πραγμάτων πλέον θα οδηγηθεί στη χρεωκοπία. 
      Τώρα, βέβαια, κάποιοι αγωνίζονται να κρατήσουν κεκτημένα δικαιώματα, προνομιούχοι ενός συστήματος, όπως διαμορφώθηκε όλα αυτά τα χρόνια, αλλά σε βάρος της συντριπτικής πλειοψηφίας του ελληνικού λαού. Γιατί η Κυβέρνηση αυτό προσπαθεί να κάνει σήμερα: Να αναστρέψει ένα νοσηρό κλίμα που έφερε στη χώρα ανεργία, φτώχεια, ελλείμματα και μεγάλο δημόσιο χρέος. 
      Το τρίτο θέμα που συζητείται σήμερα είναι ο αναπτυξιακός νόμος. Ο αναπτυξιακός νόμος είναι ο δρόμος που θα οδηγήσει τη χώρα σε αυτό που ζητάμε: στο να ισχυροποιηθεί η οικονομία μας μέσα από την ανάπτυξη, στο να δημιουργηθούν καινούργιες θέσεις εργασίας και να βελτιωθεί το εισόδημα των Ελλήνων πολιτών. 
      Αυτά, λοιπόν, τα τρία στοιχεία έρχονται όλα τα κόμματα της Αντιπολιτεύσεως αφοριστικά να τα καταδικάζουν. Το θεωρώ επικίνδυνο. Όπως θεωρώ επικίνδυνη και τη συμπεριφορά που επέδειξαν σήμερα με την αποχώρησή τους από το Ελληνικό Κοινοβούλιο. 
      Ενθυμούμαι, κύριοι συνάδελφοι, την περίοδο που τη διακυβέρνηση της χώρας την είχε το ΠΑ.ΣΟ.Κ. και που έφερε πολλά νομοσχέδια, όπως τα απαρίθμησε και ο εισηγητής μας κ. Κωστόπουλος. Κάθε νομοσχέδιο που έφερνε τότε, ενώ προσέθετε φορολογικές επιβαρύνσεις, τις βάπτιζαν φοροελαφρύνσεις. 
      Σήμερα, που η Κυβέρνηση φέρνει ένα φορολογικό νομοσχέδιο που πραγματικά έχει φοροελαφρύνσεις, αυτοί τις χαρακτηρίζουν ως φοροεπιβαρύνσεις. Και μου θυμίζουν τη θεωρία του ψεύτη, που τόσο πολύ χρησιμοποίησαν αυτές τις μέρες απευθυνόμενοι στην Κυβέρνηση. Η θεωρία του ψεύτη είναι η εξής: Ο ψεύτης δεν ενοχλείται για τα ψέματα που λέει, ενοχλείται γιατί δεν μπορεί να πιστέψει αυτά που λένε οι άλλοι. 
      Σήμερα, λοιπόν, το ΠΑ.ΣΟ.Κ. ενοχλείται, όχι γιατί το νομοσχέδιο αυτό έχει φοροελαφρύνσεις, αλλά γιατί δεν μπορεί να πιστέψει ότι το νομοσχέδιο αυτό και η πολιτική της Κυβέρνησής μας κινείται προς αυτήν την κατεύθυνση. Αυτά και για τον ευφυέστατο και φιλόσοφό μας τον κ. Τασούλα, ο οποίος επαξίως τα θέματα του Κοινοβουλευτικού Εκπροσώπου υπηρετεί μέσα σ’ αυτήν την Αίθουσα.
      Γνωρίζει ο ελληνικός λαός τι άφησε πίσω η προηγούμενη κυβέρνηση. Άφησε μεγάλα ελλείμματα, τα οποία είναι υποχρεωμένη αυτή η Κυβέρνηση να τα αντιμετωπίσει. Γιατί αν δεν τα αντιμετωπίσει, η οικονομία μας δεν μπορεί να προχωρήσει. Άφησε ένα μεγάλο δημόσιο χρέος, που είμαστε υποχρεωμένοι να το διαχειριστούμε, γιατί δεν είναι δικά μας χρήματα. Πρέπει αυτά τα χρήματα να τα πληρώσουμε. Μας κληροδότησε μεγάλη ανεργία και ο ελληνικός λαός το γνωρίζει γιατί το ζει. Εμείς είμαστε υποχρεωμένοι την ανεργία να τη χτυπήσουμε και για να τη χτυπήσουμε θα πρέπει αυτό να το περάσουμε μέσα από την ανάπτυξη και με όλα εκείνα τα στοιχεία, που χρειάζονται και που θα βοηθήσουν ώστε αυτή η ανάπτυξη πραγματικά να δώσει τα θετικά της αποτελέσματα.
      Θυμάται ο ελληνικός λαός ότι το ΠΑ.ΣΟ.Κ. άφησε πίσω του μεγάλη φτώχια, η οποία συνεχίζεται και επί των ημερών μας. Θαύματα δεν γίνονται γιατί αν η οικονομία δεν ισχυροποιηθεί, δεν σταθεροποιηθεί, η φτώχια δεν μπορεί να εξαλειφθεί. Άφησε χαμηλά εισοδήματα, χαμηλές συντάξεις για τις οποίες μας κατηγορούν σήμερα όταν είκοσι χρόνια οδήγησαν τη χώρα και τους εργαζόμενους –δεν μιλάω για τις στρατιές των ανέργων- τελικά να είναι τα εισοδήματά τους στο 60% του μέσου όρου των άλλων κρατών-μελών της Ευρωπαϊκής Ένωσης. 
      Όλα αυτά, κύριοι συνάδελφοι, δείχνουν ότι το κόμμα της Αξιωματικής Αντιπολίτευσης αντί για κόμμα Αξιωματικής Αντιπολίτευσης μετατράπηκε σε κόμμα διαμαρτυρίας. Και αυτό το θεωρώ πολύ επικίνδυνο. Γιατί ο ρόλος της Αξιωματικής Αντιπολίτευσης, αλλά και των άλλων κομμάτων, δεν είναι να διαμαρτύρονται μόνο, αλλά να συμμετέχουν σ’ αυτό που εδώ μέσα γίνεται.
      Τα σημερινά αυτά φαινόμενα εγώ για πρώτη φορά μετά από δέκα χρόνια τα έζησα σ’ αυτήν την Αίθουσα, δηλαδή να αναρτηθεί πανό μέσα σ’ αυτό το χώρο. Ανησυχώ βαθύτατα, κύριοι συνάδελφοι. Και αυτό πρέπει τελικά να αποτελέσει προβληματισμό για όλους μας, για το πού πάμε. 
      Εγώ με αυτά κλείνω τη μικρή μου παρέμβαση. Ψηφίζω και τις τροπολογίες, αλλά και το φορολογικό νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Μικρή μεν, γόνιμη δε. Ευχαριστούμε, κύριε Σκρέκα.
      Το λόγο έχει η κ. Βούλτεψη.
      ΣΟΦΙΑ ΒΟΥΛΤΕΨΗ: Ευχαριστώ, κύριε Πρόεδρε.
      Αγαπητοί συνάδελφοι, σε πείσμα αυτών που εγκατέλειψαν αυτό το χώρο απαξιώνοντάς τον, η Νέα Δημοκρατία έμεινε εδώ και για ουσιαστικούς και για συμβολικούς λόγους. 
      Οι ουσιαστικοί λόγοι είναι ότι πρέπει να ακουστεί η αλήθεια και ελπίζουμε ότι όσοι Έλληνες και Ελληνίδες πολίτες παρακολουθούν αυτή τη συζήτηση από το κανάλι της Βουλής -έχουν επιλέξει, δηλαδή, να παρακολουθούν το κανάλι της Βουλής- και όσοι πετύχουν τη συζήτησή μας πάνω στο ζάπινγκ, πρέπει να μάθουν την αλήθεια. Βέβαια, έχουμε ισχυρό αντίπαλο, κύριε Πρόεδρε, γιατί δεν έχει αρχίσει ακόμη η ώρα της ενημέρωσης. Βρισκόμαστε αντιμέτωποι με τη ζώνη του κουτσομπολιού. Η ώρα είναι περασμένη, είναι 15.45΄. Ναι, η ζώνη του κουτσομπολιού «εφημερεύει» αυτή τη στιγμή στην ενημέρωση των Ελλήνων.
      Φυσικά, όσον αφορά τους συμβολικούς λόγους, το Κοινοβούλιο δεν μπορεί να κλείνει ούτε με τη βία ούτε υπό πίεση ούτε υπό οχλαγωγία. Και για λόγους συμβολικούς βρισκόμαστε εδώ και το κρατάμε μέχρι αυτήν την ώρα ανοικτό. 
      Πρέπει να πω, όμως, ότι ένα καλό νομοσχέδιο, ένα νομοσχέδιο που λειτουργεί και θα λειτουργήσει υπέρ του λαού και υπέρ του δημοσίου συμφέροντος, έχει ήδη καλυφθεί από πολλά στρώματα θράσους και υποκρισίας. Το ΠΑ.ΣΟ.Κ. που επιδόθηκε σε απεγνωσμένες αποκρατικοποιήσεις, το ΠΑ.ΣΟ.Κ. που σαν να ήταν σε λαϊκή αγορά πούλησε το 10% της Εθνικής, το 16% της Δ.Ε.Η., το 35% της Δ.Ε.Π.Α., το 25% του Ο.Π.Α.Π., το 25,5% του Ο.Λ.Π., ποσοστό του Ταχυδρομικού Ταμιευτηρίου, το 62% του Ο.Τ.Ε., το ΠΑ.ΣΟ.Κ. δηλαδή που πούλησε κρατική περιουσία ύψους 17,3 δισεκατομμυρίων ευρώ –και υπερηφανεύεται για αυτό και το έχει γράψει στο πρόγραμμά του στη σελίδα 12- το ΠΑ.ΣΟ.Κ. που πούλησε αυτήν την κρατική περιουσία σαν να ήταν δική του, υπό καθεστώς άγχους υπό καθεστώς βιασύνης, για να καλυφθούν τα ελλείμματα, δεν πέτυχε καν να βελτιώσει την κατάσταση του χρέους. Πούλησε περιουσία άνω των 17.000.000.000 ευρώ και αύξησε το χρέος κατά 45.000.000.000 ευρώ. Και τολμά τώρα το ΠΑ.ΣΟ.Κ. να  μιλά για ξεπούλημα! 
      Το ΠΑ.ΣΟ.Κ. που μετέφερε ολόκληρο τον κομματικό μηχανισμό του στο κράτος και στις Δ.Ε.Κ.Ο. καταχρεώνοντάς της, με αποτέλεσμα τα χρέη τους να είναι ύψους πολλών δισεκατομμυρίων ευρώ, τα οποία ήταν με εγγυήσεις του ελληνικού δημοσίου, οι οποίες κατέπεσαν στη διάρκεια του 2005 και οι Έλληνες πολίτες, το ελληνικό δημόσιο υποχρεώθηκε να τις πληρώσει, το ΠΑ.ΣΟ.Κ. αυτό παρουσιάζεται τώρα ως υπερασπιστής του δημοσίου συμφέροντος και των δημοσίων επιχειρήσεων. 
      Το ΠΑ.ΣΟ.Κ. που ανέχθηκε τον ίδιο τον Ο.Τ.Ε. να εξελιχθεί σε έδρα της διαπλοκής με εθνικούς προμηθευτές, ένα τρισεκατομμύριο δραχμές δόθηκαν σε προγραμματικές συμφωνίες όσο ένα μετρό, ενάμισι τρισεκατομμύριο δραχμές όσο ενάμισι μετρό πήγαν σε επενδύσεις στη Ρουμανία και στην Αρμενία, αγοράστηκε το πλειοψηφικό πακέτο της ROM-TELECOM σε ποσό που αντιστοιχούσε στη συνολική αξία, πού ήταν τότε οι συνδικαλιστές που απλώνουν πανό στον ιερό αυτό χώρο του Κοινοβουλίου; Πού ήταν αυτοί για να υπερασπιστούν τότε πραγματικά το δημόσιο χαρακτήρα των δημοσίων επιχειρήσεων και να βάλουν τη φωνή και να πουν πού πάτε, τις χρεώνετε, δημιουργείτε ελλείμματα, δημιουργείτε συνθήκες για να πουληθούν στο κάτω-κάτω της γραφής; «Τότε συνδιοικούσαν και στους δρόμους της Αθήνας δεν κατέβαζαν ούτε τα τμήματα παρελάσεων. Τώρα έχουν έτοιμα τα πανό παντού, ακόμη και μέσα στην Αίθουσα του Κοινοβουλίου. 
      Και πού ήταν τελικά όλοι αυτοί οι κύριοι όταν τα χρέη της Ολυμπιακής έφτασαν το 1.000.000.0000.000 δραχμές, όσο ένα μετρό και αυτό; Πού ήταν όταν με νόμο του 2000 έγινε ανάληψη του ασφαλιστικού φορέα του Ο.Τ.Ε. από τον κρατικό προϋπολογισμό; Τα ξέρουν αυτά οι Έλληνες; Γιατί αν δεν τα ξέρουν πρέπει να τα μάθουν. Διαφορετικά πρέπει να ξέρουν τουλάχιστον, ότι τα έχουν πληρώσει. 
      Πού ήταν όταν έγινε η ρύθμιση του ασφαλιστικού της Δ.Ε.Η. το 2001 και αυτό κόστισε 3,3 τρισεκατομμύρια δραχμές, πάλι από τον κρατικό προϋπολογισμό δηλαδή, όσο τρία μετρό; Και ψάχνουμε να βρούμε πότε θα πάει μια γραμμή του μετρό μέχρι το Ελληνικό! Ακόμη αυτό συζητάμε. 
      Και πού ήταν όταν έγινε η μετοχοποίηση της Δ.Ε.Η. 1,22 δισεκατομμύρια ευρώ για να γίνουν οι πληρωμές στο ασφαλιστικό της ταμείο 1,4 δισεκατομμύρια ευρώ; Το αποτέλεσμα δηλαδή τι ήταν; Να πουλήσουν τη μισή Δ.Ε.Η. και τα χρήματα να μην φτάσουν για υποχρεώσεις ασφαλιστικές τριετίας.
      Και πού ήταν όταν δημιουργούσαν χρέη στην Αγροτική ύψους 2,3 δισεκατομμυρίων ευρώ από τα οποία 1,1 δισεκατομμύρια ευρώ παίχτηκαν στις «φούσκες» του Χρηματιστηρίου; 
      Και πού ήταν όταν η Εμπορική πουλούσε την Ιωνική; Και μετά ήρθαν τα λεφτά από αυτή την πώληση πάλι στις «φούσκες» του Χρηματιστηρίου. Τα ξέρει όλα αυτά ο λαός; Αλλά και αν δεν τα ξέρει τα έχει πληρώσει. 
      Πού ήταν όταν επί δέκα χρόνια είχαν εκείνο τον περίφημο Οργανισμό Ανασυγκρότησης Επιχειρήσεων που έκλεισε δέκα χρόνια μετά και κόστισε στον ελληνικό λαό 1.000.000.000.000 δραχμές, χωρίς να ανασυγκροτήσει ποτέ τίποτα; 
      Και εν πάση περιπτώσει, επειδή, κύριε Πρόεδρε και αγαπητοί συνάδελφοι, ακούω συνεχώς τον Πρόεδρο της Γ.Σ.Ε.Ε. και άλλα μεγαλοστελέχη να υπερασπίζονται το δημόσιο χαρακτήρα επιχειρήσεων, πού είναι αυτοί οι κύριοι όταν κινδυνεύουν οι ιδιωτικές δουλειές των ανθρώπων; Πού είναι όταν απολύονται από τον ιδιωτικό τομέα; Πότε σήκωσαν ένα πανό για να υπερασπιστούν αυτούς τους ανθρώπους; Άλλοι άνθρωποι είναι αυτοί; Από άλλο πλανήτη προέρχονται; Δεν είναι Έλληνες; Δεν είναι παιδιά του ίδιου Θεού;
      Όταν μπήκαν το 2003 εκατόν σαράντα δύο χιλιάδες τριακόσια είκοσι τρία λουκέτα, ενδιαφέρθηκαν να μάθουν πού πήγαν αυτοί οι εργαζόμενοι και τι έχει συμβεί στις οικογένειές τους; Όταν χάθηκαν μέσα σε δέκα χρόνια σαράντα τέσσερις χιλιάδες θέσεις εργασίας από την κλωστοϋφαντουργεία και καταστράφηκε η ελληνική κλωστοϋφαντουργία, μοχλός της ελληνικής οικονομίας, με ευθύνη του ΠΑ.ΣΟ.Κ. και των υπουργών του, πήγαν να δουν τι έγιναν αυτές οι σαράντα τέσσερις χιλιάδες οικογένειες που έμειναν χωρίς εργασία; Πήγαν να δουν τι έγιναν οι δεκαπέντε χιλιάδες επτακόσιοι εργαζόμενοι που έχασαν τη δουλειά τους από τη μεταποίηση; Εν πάση περιπτώσει, επειδή βλέπω ότι ο συνδικαλισμός, τελικά υπάρχει μόνο για το δημόσιο τομέα και επειδή κάποιοι από εμάς έχουν εργαστεί στον ιδιωτικό τομέα και ξέρουν πόσο σκληρά είναι τα πράγματα εκεί, τους προκαλώ και τους προκαλούμε, όσοι έχουμε δουλέψει πάνω από είκοσι χρόνια στον ιδιωτικό τομέα, να πάνε εκεί να απλώσουν τα πανό τους, να πάνε εκεί να επιβάλλουν τους κανόνες τους, να διαμαρτυρηθούν πρώτα εκεί και όχι στην ασφάλεια που τους προσφέρει το κουκούλι του δημόσιου τομέα, όπου δεν μπορεί να τους αγγίξει κανείς.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Βούλτεψη. 
      Τελευταίος εγγεγραμμένος ομιλητής είναι ο κ. Βεργίνης.
      Ορίστε, κύριε Βεργίνη, έχετε το λόγο.
      ΞΕΝΟΦΩΝ ΒΕΡΓΙΝΗΣ: Κύριε Υπουργέ, κύριοι συνάδελφοι, τιμή μου είναι να κλείσω αυτήν τη συζήτηση πάνω σ’ ένα τόσο σπουδαίο και αποδοτικό, θα έλεγα, νομοσχέδιο, κύριε Υπουργέ, που πραγματικά περιποιεί τιμή στην πολιτική εξουσία των Υπουργείων Οικονομίας και Οικονομικών, διότι τουλάχιστον, από τη δική μου εμπειρία, δεν βρήκα πιο ολοκληρωμένο νομοσχέδιο από αυτό. Και το λέω γιατί: σ’ αυτό το φορολογικό νομοσχέδιο σε μία συγκριτική αναφορά των προηγούμενων φορολογικών νομοσχεδίων, έχει τρομακτικά πλεονεκτήματα.
      Πρώτον, είναι σύμφωνο με τις φορολογικές αρχές της δημοσιονομικής πολιτικής.
      Δεύτερον, έχει πράγματι δώσει προτεραιότητα στο πώς να αναπτυχθούν οι λεγόμενες, φορολογικές πηγές και όχι πώς να εξουθενωθούν οι φορολογικές πηγές. Δηλαδή, δίνει τη δυνατότητα ανάπτυξης, έτσι ώστε τα εισοδήματα είτε από φυσικά είτε από νομικά πρόσωπα, να αυξάνουν τη φορολογητέα ύλη, χωρίς να εξουθενώνουν τις ασθενέστερες τάξεις και κυρίως να έχουν αναπτυξιακή μορφή, δηλαδή δημιουργώντας θέσεις εργασίας, θέσεις απασχόλησης –και αυτό φαίνεται άλλωστε, από την πορεία της οικονομίας- και παράλληλα να δίνει μία νέα πνοή στο αναπτυξιακό πνεύμα των νέων επενδύσεων. Βλέπετε μικρομεσαίες επιχειρήσεις, που αποτελούν πράγματι τη ραχοκοκαλιά της ελληνικής οικονομίας και από πλευράς απασχόλησης και από πλευράς εισοδήματος, να έχουν -μέσα από τους φορολογικούς συντελεστές, την αναδιάταξη που κάνετε, αλλά και μέσα κυρίως, από τα κίνητρα που δίνετε με τη μη φορολόγηση των μερισμάτων- μία νέα τάση προς περαιτέρω εσωτερική επένδυση, δηλαδή να επανεπενδύουν τα κεφάλαιά τους. Και αυτό άλλωστε το κάνατε πράξη στα δυόμισι-τρία χρόνια τώρα και αποδεικνύεται: πρώτον, από τη μείωση της ανεργίας –από το 11,5% έχει φθάσει στο 8,3%- δεύτερον, από τη μείωση των ελλειμμάτων, τρίτον, από τη μείωση του δημοσίου χρέους.
      Οι ασθενέστερες τάξεις: ξέρετε γιατί έφυγε το ΠΑ.ΣΟ.Κ.; Δεν μπορούσε να αντισταθεί σε κανένα από τα επιχειρήματά μας. Δεν μπορούσε να αντιπαραθέσει κανένα επιχειρήμα. Τι έχει να πει σε ό,τι αφορά τις ασθενέστερες τάξεις; Τίποτε απολύτως. Αν κάνετε μία σύγκριση της δικής τους φορολογικής πολιτικής των προηγούμενων χρόνων, δύο δεκαετίες σχεδόν, με τη δική μας των τριών ετών, της Νέας Δημοκρατίας, τότε θα δείτε πράγματι ότι δεν υπάρχει σύγκριση, έχουμε τεράστια πλεονεκτήματα. Επίσης, αυτό το συνδέετε με πρόσθετα, με φοροαπαλλαγές για διάφορες τάξεις ανθρώπων, οι οποίες υποφέρουν: άνθρωποι με ειδικές ανάγκες, συνταξιούχοι, αγρότες κ.λπ..
      Επειδή είναι λιγότερος ο χρόνος μου, είχα πολλά περισσότερα να πω και κυρίως κάτι πολύ σημαντικό: Πρέπει να ξέρουμε ότι οι ασθενέστερες τάξεις ενισχύονται περισσότερο με το είδος της πολιτικής που ακολουθείται ως φιλοσοφία. Διότι το δημόσιο χρέος ποιους κυρίως πλήττει; Πλήττει όχι μόνο κυρίως, αλλά κατ’ αποκλειστικότητα, τις ασθενέστερες τάξεις. Που οδήγησαν τα ελλείμματα και το δημόσιο χρέος, οι κυβερνήσεις του ΠΑ.ΣΟ.Κ.; Πάνω από το 120% με 125% και τα ελλείμματα πάνω από το 6,8% και 7,8%. Άρα εξουθένωσαν, πράγματι, τα εισοδήματα των ασθενέστερων τάξεων χωρίς να δίδουν καμία σημασία σε αυτό που λέμε κοινωνική συνοχή. 
      Δύο κουβέντες για τα δύο άλλα θέματα:
      ‘Οσον αφορά στον Ο.Τ.Ε., μιλάει για ξεπούλημα η Aντιπολίτευση. Ήλθε και ο Πρόεδρος του ΠΑ.ΣΟ.Κ. να επιβεβαιώσει ότι ξεπουλάει η Νέα Δημοκρατία τον Ο.Τ.Ε.. Από τι; Από αυτό που άφησε; Άφησε ένα μερίδιο το οποίο εμείς βρήκαμε κάτω του 50%. 
      Τι σημαίνει ξεπούλημα; Ξεπούλημα σημαίνει να πουλήσω ένα αντικείμενο, να πουλήσω ένα περιουσιακό στοιχείο κάτω από την πραγματική του αξία. 
      Εδώ όμως, κύριοι συνάδελφοι, όταν ο Ο.Τ.Ε. είναι στο Χρηματιστήριο, η μετοχή του διαμορφώνεται καθημερινά από την προσφορά και ζήτηση, άρα έχει μια χρηματιστηριακή αξία. Τι σημαίνει αυτό; Σημαίνει ότι πρέπει να τη δώσουμε τη μετοχή όταν πράγματι η χρηματιστηριακή αξία βρίσκεται προς τα πάνω. Και σήμερα τι συμβαίνει στο Χρηματιστήριο Αθηνών αλλά και γενικά στα διεθνή χρηματιστήρια; Έχουμε αυξημένη χρηματιστηριακή τιμή. Επομένως, όχι μόνο δεν ξεπουλάμε, αλλά αντιθέτως αναβαθμίζουμε τη μετοχή του Ο.Τ.Ε. και επομένως θα έχουμε εισροή κεφαλαίων, υψηλότερα από ό,τι αν ήταν μια άλλη εποχή όπου το Χρηματιστήριο θα ήταν προς τα κάτω, κάτι το οποίο είχε κάνει το ΠΑ.ΣΟ.Κ.. 
      Δεύτερον, στρατηγικό σύμμαχο ζητά το πρόγραμμα της Νέας Δημοκρατίας και αυτό εφαρμόζει η Κυβέρνηση. 
      Τι σημαίνει σύμμαχος, κύριοι συνάδελφοι; Δεν σημαίνει ούτε καν επενδυτής με την έννοια του στρατηγικού επενδυτή που λέει το ΠΑ.ΣΟ.Κ.. Σύμμαχος σημαίνει και στην αναπτυξιακή πορεία, άρα επενδυτική ανάπτυξη, αλλά και συγχρόνως στην επικοινωνία, στην συνεννόηση και κυρίως στο πως θα στηρίξουμε τις αποφάσεις της διοίκησης του μάνατζμεντ του Ο.Τ.Ε.. Άρα πως είναι δυνατόν η σημερινή Κυβέρνηση να ξεπουλήσει, όταν ζητά να βρει τον πλέον αποδοτικό σύμμαχο στην πορεία του Ο.Τ.Ε. και επομένως στο στρατηγικό μάνατζμεντ; 
      Αυτά, λοιπόν, πρέπει να τα καταλάβει το ΠΑ.ΣΟ.Κ. ότι δεν πιάνουν γιατί ούτε τα θεωρητικά τους επιχειρήματα ούτε τα πρακτικά, αλλά ούτε και η πολιτική την οποία ακολούθησε μέχρι τώρα μπορεί να στηρίξει την πολιτική την οποία έρχεται σήμερα ως Αντιπολίτευση να εφαρμόσει έναντι της Κυβέρνησης.
      Δύο κουβέντες για τον αναπτυξιακό νόμο:
      Αντιδρούν επίσης και στο νόμο που έρχεται, ως τροπολογία από την Κυβέρνηση, για τον αναπτυξιακό νόμο. Αλλά ξεχνάμε ένα πράγμα, ότι η Ευρωπαϊκή Ένωση δεν μας δίνει την ευχέρεια να συνεχίσουμε την εφαρμογή του υπάρχοντος αναπτυξιακού νόμου πέρα από τις 31 Δεκεμβρίου 2006. Δεν μπορούμε. Πρέπει από 1 Ιανουαρίου 2007 να εφαρμοστεί ο νόμος πλέον της Ευρωπαϊκής Ένωσης, δηλαδή ο Κανονισμός, αλλά με νέες προοπτικές τις οποίες δίνει η τροπολογία, την οποία καταθέτει η Κυβέρνηση. Άρα τι θα θέλαμε; Ολόκληρη η επικράτεια να είναι στα αναπτυξιακά κίνητρα ή θα έπρεπε μόνο ορισμένες από τις περιφέρειες ως ο νόμος ο νυν ισχύων προβλέπει;
      Εμείς λέμε, λοιπόν, ότι όλη η ελληνική επικράτεια πρέπει να μπει στον αναπτυξιακό νόμο, γι’ αυτό λοιπόν και η τροπολογία προβλέπει ολόκληρη η επικράτεια να μπει στα αναπτυξιακά κριτήρια από 1 Ιανουαρίου 2007 διαφορετικά θα έχουμε κενό χρονικό εφαρμογής νόμου και επομένως θα χάσουμε σημαντικές επιδοτήσεις. 
      Ακόμα, πρέπει να καταλάβουμε ότι εάν δεν είχε κατατεθεί η συγκεκριμένη τροπολογία δεν θα είχαμε τη δυνατότητα να ενισχύσουμε επιλέξιμες και συμβατές επενδυτικές δραστηριότητες. 
      Και όχι μονάχα συμβαίνει αυτό με την τροπολογία αλλά παράλληλα δίνει και τη δυνατότητα αύξησης της χρηματοδότησης από το 55% στο 60%για τις μικρές επιχειρήσεις, από το 45% στο 50% για τις μεσαίες και από το 30% στο 40% για τις μεγάλες.
      Τελειώνω, κύριε Πρόεδρε, λέγοντας το εξής: Ο καθένας δίνει τις μάχες στο πεδίο της μάχης και δεν κρύβεται στα μετόπισθεν γιατί τότε θα χάσει και τον πόλεμο. Και φοβάμαι ότι το ΠΑ.ΣΟ.Κ. πάει να κερδίσει, τάχα, μια μάχη αλλά τελικά θα χάσει τον πόλεμο, όπως έχασε τις εκλογές του 2004 θα χάσει και τις επόμενες και χάνει και την κοινοβουλευτική μάχη όπου πρέπει ο καθένας να δείχνει και την δημοκρατικότητά του. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και τον ν. 3126/2003 «Ποινική Ευθύνη των Υπουργών»:
      α) μηνυτήρια αναφορά κατά του Υπουργού Εσωτερικών, Δημόσιας Διοίκησης  και Αποκέντρωσης κ. Προκόπη Παυλόπουλου,
      β) μηνυτήρια αναφορά κατά του Υπουργού Εμπορικής Ναυτιλίας κ. Εμμανουήλ Κεφαλογιάννη,
      γ) μηνυτήρια αναφορά κατά του Υφυπουργού Οικονομίας και Οικονομικών κ. Αντωνίου Μπέζα.
      Το λόγο έχει ο Υφυπουργός για να κλείσουμε την συζήτηση. Πόσα λεπτά να σας δώσω;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δέκα πέντε.
      ΠΡΟΕΔΡΕΥΩΝ (Σωτήρης Χατζηγάκης): Δικαιούσθε οκτώ, θα σας δώσω δεκαπέντε λεπτά. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ πολύ. 
      Να ξεκινήσω με μια νομοτεχνική διόρθωση. Στην τροπολογία με γενικό αριθμό 881 και ειδικό αριθμό 190 να γίνει διόρθωση στην παράγραφο 7β στην πρώτη σειρά: η λέξη «τρία» να αντικατασταθεί με την λέξη «δυο». 
      Δεν θα αναφερθώ, κυρία και κύριοι συνάδελφοι, στο θέμα του Ο.Τ.Ε. ούτε στα ζητήματα των άλλων τροπολογιών. Θα αναφερθώ στον κύριο κορμό του νομοσχεδίου. Και θα το κάνω αυτό όχι μόνο γιατί τα άλλα ζητήματα εξαντλήθηκαν από την συζήτηση που έγινε τις προηγούμενες μέρες εδώ στην Αίθουσα του Κοινοβουλίου. Θα το κάνω, κυρίως, γιατί οι διατάξεις οι οποίες προτείνονται με το συγκεκριμένο φορολογικό νομοσχέδιο, οι αλλαγές οι οποίες προτείνονται αποτελούν μια σημαντική τομή στο φορολογικό μας σύστημα. Νομίζω ότι έχει περάσει πολύς καιρός από την τελευταία φορά που φορολογικό νομοσχέδιο φέρνει τόσο σημαντικές αλλαγές στην φορολογία. Μια από τις μεγαλύτερες μεταρρυθμίσεις που προωθεί η Κυβέρνησή μας είναι η φορολογική  μεταρρύθμιση. Με το νομοσχέδιο αυτό ολοκληρώνεται η πρώτη φάση της φορολογικής μεταρρύθμισης, για την στήριξη της επιχειρηματικότητας και ξεκινάμε, εγκαινιάζουμε την δεύτερη φάση της φορολογικής μεταρρύθμισης που αφορά κυρίως στη φορολογία των φυσικών προσώπων. 
      Νομίζω πως όλοι συμφωνούμε πως οι βασικές αρχές που θα πρέπει να διέπουν ένα φορολογικό σύστημα είναι ότι πρώτον, το σύστημα αυτό θα πρέπει να λειτουργεί αναδιανεμητικά, να λειτουργεί στην κατεύθυνση της αναδιανομής των εισοδημάτων προς όφελος των οικονομικά ασθενέστερων και δεύτερον ότι το σύστημα αυτό θα πρέπει να διασφαλίζει την προοδευτικότητα της φορολογικής επιβάρυνσης και την σταθερότητα στους φορολογικούς κανόνες. Αυτές λοιπόν οι γενικές αρχές είναι οι βασικές αρχές που διέπουν τη συγκεκριμένη φορολογική μεταρρύθμιση. Αυτές οι αρχές ικανοποιούνται μέσω ενός συγκεκριμένου μηχανισμού. 
      Ο μηχανισμός αυτός περιλαμβάνει κατ’ αρχήν την αύξηση του αφορολογήτου ορίου. Παραλάβαμε το αφορολόγητο όριο για τους μισθωτούς στα 10.000 ευρώ. Το επεκτείνουμε στα 12.000 ευρώ. Και για τους μη μισθωτούς το παραλάβαμε στα 8.500 ευρώ και το επεκτείνουμε με τη δεύτερη φάση της φορολογικής μεταρρύθμισης στα 10.500 ευρώ. 
      Το δεύτερο στάδιο του μηχανισμού είναι η διεύρυνση του κλιμακίου του κεντρικού φορολογικού συντελεστή. Επεκτείνεται από τις 23.000 στις 30.000 ευρώ. Ο συντελεστής αυτός αποκτά πλέον μεγάλο εύρος και το ότι αποκτά μεγάλο εύρος είναι πολύ θετικό για τους πολίτες, γιατί όταν τα εισοδήματα ενός φορολογουμένου αυξάνονται, δεν θα μεταπίπτει σε άλλο κλιμάκιο ανώτερης φορολογίας, με ανώτερο φορολογικό συντελεστή. 
      Και το τρίτο στάδιο αυτού του μηχανισμού είναι η μείωση των φορολογικών συντελεστών σε ορίζοντα τριετίας κατά πέντε ποσοστιαίες μονάδες. Για ορισμένα εισοδήματα, για τα εισοδήματα από 23.000 ευρώ ως 30.000 ευρώ η μείωση αυτή είναι πάρα πολύ μεγάλη. Είναι δεκαπέντε ολόκληρες ποσοστιαίες μονάδες. 
      Ο μηχανισμός αυτός, όπως ανέφερα και προηγουμένως, οδηγεί σε μείωση των φορολογικών βαρών για όλα τα κλιμάκια, οδηγεί σε αναδιανομή του εισοδήματος, κυρίως υπέρ των χαμηλόμισθων και των μεσαίων εισοδημάτων. Και επειδή προδιαγράφει ο μηχανισμός αυτός την πορεία μείωσης των φορολογικών συντελεστών τα επόμενα τρία χρόνια, διασφαλίζει και την άλλη αρχή που πρέπει να διέπει ένα σωστό φορολογικό σύστημα, την σταθερότητα του φορολογικού συστήματος. Δεν υπάρχουν εκπλήξεις για τους φορολογούμενους.
      Επιπλέον, εκείνο το οποίο θα πρέπει να τονίσουμε, είναι ότι η αύξηση του αφορολογήτου, κατά 20% τα δύο τελευταία χρόνια και η διεύρυνση του κλιμακίου του κεντρικού φορολογικού συντελεστή, κατά 30% θα φέρει τους πολίτες πολύ πιο ευνοϊκά αποτελέσματα από οποιαδήποτε επιχειρούμενη τιμαριθμοποίηση της φορολογικής κλίμακας, μία τιμαριθμοποίηση που ακούω με αγωνία να ζητούν οι συνάδελφοι της Αντιπολίτευσης. Η πραγματικότητα, όμως, είναι ότι ποτέ δεν εφαρμόστηκε στο παρελθόν. Ποτέ στα χρόνια της δικής τους διακυβέρνησης δεν έγινε στη χώρα μας τιμαριθμοποίηση της φορολογικής κλίμακας.
      Η φορολογική μεταρρύθμιση μειώνει τα φορολογικά βάρη σε όλα ανεξαιρέτως τα εισοδήματα, κυρίως, όμως, εστιάζεται στην ελάφρυνση των χαμηλών και των μεσαίων εισοδημάτων. Μπορούμε να δώσουμε πολλά παραδείγματα για μείωση της φορολογίας. Εάν εξετάσουμε στατικά τη φορολογική κλίμακα, θα δούμε ότι και στα χαμηλά εισοδήματα από 12.000 ευρώ, 15.000 ευρώ, 18.000 ευρώ έως 23.000 ευρώ, έχουμε σημαντικές ελαφρύνσεις. Οι ελαφρύνσεις αυτές είναι μικρότερες την πρώτη χρονιά της φορολογικής μεταρρύθμισης, μεγαλώνουν, όμως, φτάνουν μέχρι το 25% τη δεύτερη και την τρίτη χρονιά, όπου ολοκληρώνεται η φορολογική μεταρρύθμιση. 
      Ισχυρίστηκαν στη συζήτηση που έγινε εδώ στο Κοινοβούλιο πολλοί συνάδελφοι από την Αντιπολίτευση ότι δεν παρουσιάζουμε σωστά τη μείωση των φορολογικών βαρών, διότι δεν λαμβάνουμε υπ’ όψιν την αύξηση των εισοδημάτων. Ας πάμε, λοιπόν και σε αυτήν την περίπτωση, δηλαδή να μην δούμε, όπως είπα πριν, μόνο στατικά τη φορολογική επιβάρυνση, να τη δούμε δυναμικά, να λάβουμε υπ’ όψιν μας την πιθανή αύξηση των εισοδημάτων.
      Εκείνο, λοιπόν, το οποίο προκύπτει, ακόμα και αν λάβουμε, για παράδειγμα υπ’ όψιν μία αύξηση των εισοδημάτων της τάξης του 5% από το 2006 στο 2007 και από το 2007 στο 2008, είναι ότι σε όλες τις περιπτώσεις -διότι όταν παίρνουμε υπ’ όψιν την αύξηση των εισοδημάτων έτσι μπορεί να γίνει η σύγκριση, να δούμε δηλαδή τη φορολογική επιβάρυνση ως ποσοστό του εισοδήματος- έχουμε μείωση του φόρου ως ποσοστό του εισοδήματος. Είναι ξεκάθαρο, επομένως, ότι υπάρχει ελάφρυνση όλων των εισοδημάτων. Η ελάφρυνση αυτή έρχεται κυρίως στο δεύτερο και στον τρίτο χρόνο της φορολογικής μεταρρύθμισης.
      Οι ελαφρύνσεις, όμως, οι οποίες έρχονται με τη φορολογική μεταρρύθμιση δεν μπορούν να περιοριστούν μόνο σε αυτές που οφείλονται στην αύξηση του αφορολογήτου ή στη μείωση των συντελεστών. Δεν μπορούμε να μένουμε σε μία αποσπασματική, θα λέγαμε, θεώρηση του φορολογικού συστήματος, αλλά θα πρέπει να εξετάζουμε συνολικά όλες τις επιμέρους ρυθμίσεις.
      Εάν, λοιπόν, σε αυτές τις θετικές επιπτώσεις που έχουμε με τη μείωση των συντελεστών και με την αύξηση του αφορολογήτου, προσθέσουμε τις σημαντικές αυξήσεις που υπάρχουν στα όρια των δαπανών που εκπίπτουν από το εισόδημα και που συνδέονται με το αφορολόγητο, γιατί οι συνολικές δαπάνες που εκπίπτουν, ανέρχονται, ως γνωστό, σε ποσοστό 10% του αφορολογήτου. Εάν στα οφέλη που έχουμε από τη μείωση των φορολογικών συντελεστών και την αύξηση του αφορολογήτου, προσθέσουμε τις νέες φοροελαφρύνσεις που προβλέπει το νομοσχέδιο σε ειδικές κατηγορίες φορολογουμένων, όπως είναι οι ναυτικοί, οι στρατιωτικοί, ή εάν λάβουμε υπ’ όψιν μας άλλες ρυθμίσεις, όπως είναι η κατάργηση του τέλους χαρτοσήμου. Εάν προσθέσουμε στην ελάφρυνση την οποία εισάγουν η μείωση των φορολογικών συντελεστών και η αύξηση του αφορολογήτου και τις άλλες πολιτικές, τις πολιτικές στήριξης ευπαθών ομάδων, όπως είναι τα άτομα με ειδικές ανάγκες, όπως είναι οι πολύτεκνες οικογένειες, τότε είναι βέβαιο ότι η μεταρρύθμιση την οποία φέρνουμε με τις διατάξεις αυτού του νομοσχεδίου έχει ακόμα σημαντικότερα αποτελέσματα για τα οικονομικά δεδομένα της κάθε οικογένειας. 
      Επιφέρει αυτή η μεταρρύθμιση πολύ μεγαλύτερες φοροελαφρύνσεις από αυτές που υπολογίζονται μόνο με την αύξηση του αφορολογήτου και τη μείωση των φορολογικών συντελεστών. Αυτή είναι η πραγματικότητα και αυτή την πραγματικότητα οφείλουμε να τη λέμε ξεκάθαρα στον ελληνικό λαό και να μην μεμψιμοιρούμε για λόγους αντιπολιτευτικούς. 
      Το νομοσχέδιο, επίσης, προβλέπει και άλλες διατάξεις, οι οποίες εξουδετερώνουν αγκυλώσεις που έρχονται από το παρελθόν. Εάν τα εισοδήματα ενός φορολογούμενου προέρχονται σε ποσοστό πάνω από 50% από μισθωτές υπηρεσίες, ο φορολογούμενος θα φορολογείται με την κλίμακα των μισθωτών. Εάν τα εισοδήματα προέρχονται σε ποσοστό πάνω από 50% από άλλες πηγές, τότε θα φορολογείται με την κλίμακα των μη μισθωτών.
      Και επειδή ισχυρίζονται πολλοί ότι μ’ αυτήν την αλλαγή την οποία κάνουμε, υποτίθεται, για εισπρακτικούς λόγους, επιβαρύνουμε ένα μεγάλο μέρος των φορολογουμένων, θέλω να τονίσω ότι η ρύθμιση αυτή αφορά ένα πολύ μικρό μέρος των φορολογουμένων, μόλις το 0.5% και γίνεται ακριβώς γιατί θέλουμε να κλείσουμε παραθυράκια, γιατί θέλουμε να οδηγηθούμε σιγά-σιγά και με άλλες ρυθμίσεις, οι οποίες περιλαμβάνονται στο συγκεκριμένο νομοσχέδιο, σε ένα διαυγές, αντικειμενικό και ξεκάθαρο φορολογικό σύστημα. Είναι λογικό κάποιος ο οποίος έχει από μισθωτές υπηρεσίες εισόδημα μόνο 1.500 ευρώ το χρόνο, διότι τόση είναι η διαφορά του αφορολόγητου της κλίμακας των μισθωτών με τους μη μισθωτούς, να φορολογείται με την κλίμακα των μισθωτών;
      Δεν θέλουμε να κλείσουν παραθυράκια, τα οποία αφήνουν πολλές φορές οι νόμοι; Δεν θέλουμε να αναιρούνται στρεβλώσεις του συστήματος; Αυτό κάνουμε, λοιπόν, με τη συγκεκριμένη ρύθμιση.
      Επιπλέον, πρέπει να τονίσουμε ότι ακόμη και με τη μετάπτωση που θα γίνει ορισμένων φορολογουμένων από την κλίμακα των μισθωτών στην κλίμακα των μη μισθωτών, οι φορολογούμενοι τελικά θα πληρώνουν τα επόμενα έτη, το 2008 και το 2009, λιγότερους φόρους από αυτούς που πληρώνουν σήμερα. Δεν χρειάζεται, επομένως, σε αυτό το ζήτημα να συνεχίζεται άλλο η κινδυνολογία, η οποία έχει αναπτυχθεί από τους συναδέλφους της Αντιπολίτευσης.
      Ειδικά, όμως, για τους συνταξιούχους, για λόγους κοινωνικής δικαιοσύνης, όλα τα εισοδήματά τους, ανεξάρτητα εάν αυτά προέρχονται από τη σύνταξη ή από άλλες πηγές, όπως είναι τα ενοίκια ή η γεωργική δραστηριότητα, θα φορολογούνται αποκλειστικά με την κλίμακα των μισθωτών.
      Παράλληλα, η Κυβέρνηση, θέλοντας να στηρίξει ουσιαστικά και αποτελεσματικά τη ναυτική οικογένεια, προχωρά σε μία γενναία μείωση της φορολογίας, των ναυτικών στα εμπορικά πλοία. Συγκεκριμένα, ο συντελεστής φορολόγησης των αξιωματικών του Εμπορικού Ναυτικού μειώνεται από το 6% στο 3% και ο αντίστοιχος συντελεστής για το κατώτερο πλήρωμα μειώνεται από το 3% στο 1%.
      Υπάρχουν στο νομοσχέδιο ρυθμίσεις και για άλλες κοινωνικές ομάδες, όπως για τα άτομα με αναπηρία. Αυξάνουμε από τα 1.900 ευρώ στα 2.400 ευρώ το ποσό έκπτωσης της δαπάνης χωρίς δικαιολογητικά γι’ αυτά τα άτομα, μειώνουμε το συντελεστή ΦΠΑ από το 19% στο 9% για τα τεχνολογικά βοηθήματα και για τα αναλώσιμα υλικά, που χρησιμοποιούν αποκλειστικά αυτά τα άτομα. Μειώνουμε, δηλαδή, το κόστος αυτών των υλικών για τα άτομα με αναπηρία κατά δέκα ποσοστιαίες μονάδες. Μπορούσε να γίνει αυτή η ρύθμιση και στο παρελθόν. Όταν, όμως, ήταν κυβέρνηση το ΠΑ.ΣΟ.Κ., η σημερινή Αξιωματική Αντιπολίτευση, παρότι είχε τη δυνατότητα από την έκτη οδηγία περί Φ.Π.Α. να προχωρήσει σε αυτήν τη ρύθμιση, δεν το έκανε. Εμείς το κάνουμε, υλοποιώντας μία ακόμη δέσμευση μας προς τα άτομα με αναπηρία. 
      Επιπλέον, δίνουμε ένα ισχυρό κίνητρο, για να βοηθήσουμε αυτά τα άτομα να ενταχθούν στη παραγωγική διαδικασία. Οι επιχειρήσεις, οι οποίες απασχολούν άτομα με αναπηρία, θα έχουν μείωση κατά 1.500 ευρώ για κάθε άτομο που απασχολούν από τα καθαρά τους κέρδη, από τα κέρδη δηλαδή τα οποία φορολογούνται.
      Επίσης, αυξάνουμε από τα εβδομήντα στα ενενήντα τετραγωνικά μέτρα το όριο των στεγαστικών αναγκών των ατόμων με αναπηρία για απαλλαγή από φόρο μεταβίβασης ακινήτου κατά την αγορά πρώτης κατοικίας. Αναγνωρίζουμε, επομένως, με αυτήν τη ρύθμιση έμπρακτα ότι οι στεγαστικές ανάγκες αυτών των συμπολιτών μας είναι αυξημένες, διότι χρειάζονται συνεχή περίθαλψη από τρίτα πρόσωπα.
      Παράλληλα, απαλλάσσουμε από το φόρο εισοδήματος τα επιδόματα της πολύτεκνης μητέρας. Δεν θα λαμβάνονται υπ’ όψιν για τον υπολογισμό του ορίου εισοδήματος τα εξωϊδρυματικά και τα προνοιακά επιδόματα, τα οποία μπορεί να παίρνουν άτομα τα οποία βαρύνουν τον φορολογούμενο, όπως τέκνα, γονείς και αδέρφια. Με τον τρόπο αυτό στηρίζουμε και τις πολύτεκνες οικογένειες, αλλά και τις οικογένειες που βαρύνονται με άτομα με αναπηρία.
       Προχωρούμε σε μία επίσης πολύ σημαντική ρύθμιση. Καταργούμε, σε δύο φάσεις, το τέλος χαρτοσήμου που επιβάλλεται στα ενοίκια των κατοικιών. Η ρύθμιση αυτή, με στοιχεία προηγούμενων ετών υπολογίζεται ότι αφορά περισσότερους από οκτακόσιες πενήντα χιλιάδες ενοικιαστές κυρίως νέους ανθρώπους, οι οποίοι ξεκινούν να φτιάχνουν τον οικογενειακό τους προϋπολογισμό. Όλοι αυτοί οι συμπολίτες μας, οι οποίοι είναι κυρίως συμπολίτες χαμηλού εισοδήματος, θα ενισχυθούν σημαντικά από τη συγκεκριμένη ελάφρυνση.
      Με το νομοσχέδιο αυτό λαμβάνουμε, επίσης, μέριμνα και για την προστασία μικροφειλετών και ατόμων που έχουν πολύ χαμηλά εισοδήματα από μισθούς και συντάξεις. Οι οικονομικές υπηρεσίες δεν θα προχωρούν σε κατασχέσεις μισθών και συντάξεων, εφόσον οι μισθοί και οι συντάξεις είναι μικρότερες από 600 ευρώ το μήνα. Στην περίπτωση πάλι που οι μισθοί και οι συντάξεις υπερβαίνουν το ποσό των 600 ευρώ θα λαμβάνονται μέτρα μόνο για το υπερβάλλον ποσό. Με τον τρόπο αυτό διασφαλίζουμε ένα ελάχιστο όριο για την ομαλή διαβίωση αυτών των ανθρώπων.
      Επίσης, με το ίδιο σκεπτικό αυξάνουμε από τα 150 στα 300 ευρώ το ποσό οφειλής, για το οποίο δεν θα λαμβάνονται αναγκαστικά μέτρα είσπραξης για χρέη προς το δημόσιο.
      Και με αυτό το νομοσχέδιο, το μήνυμα το οποίο στέλνει η Κυβέρνηση μας, είναι σαφές προς όλες τις κατευθύνσεις. Ενισχύουμε τη κοινωνική συνοχή, στηρίζουμε τα χαμηλά εισοδήματα, στηρίζουμε τους οικονομικά αδύναμους, μειώνουμε τους φόρους για όλους τους πολίτες και ταυτόχρονα εργαζόμαστε συστηματικά και για την πάταξη της φοροδιαφυγής. Είμαστε προσηλωμένοι στο στόχο μας για την πάταξη της φοροδιαφυγής, δεν ανεχόμαστε και δεν θα ανεχθούμε τέτοιου είδους φαινόμενα και σε αυτόν τον αγώνα κατά της φοροδιαφυγής έχουμε δώσει σημαντικά δείγματα γραφής. Η καλή πορεία των εσόδων του προϋπολογισμού αποδεικνύει ότι προχωρούμε σταθερά σε αυτόν τον δρόμο.
      Στην κατεύθυνση λοιπόν της πάταξης της φοροδιαφυγής αυξάνουμε σε 40% το ποσοστό έκπτωσης με δικαιολογητικά για ασφάλιστρα, έξοδα επισκευής και συντήρησης για όλες τις οικοδομές. Οι πολίτες θα έχουν κίνητρο να ζητούν αποδείξεις, διότι θα εκπίπτει έτσι ένα σημαντικό μέρος της δαπάνης τους και παράλληλα μειώνουμε το συντελεστή Φ.Π.Α. για τις επισκευές και τις ανακαινίσεις των παλαιών οικοδομών από το 19% στο 9%.
      Παράλληλα στην προσπάθεια μας να διασφαλίσουμε τη διαφάνεια έχουμε εισάγει και άλλες σημαντικές ρυθμίσεις. Προβαίνουμε σε δειγματοληπτικό έλεγχο των περιπτώσεων αυτοπεραίωσης, για τα εισοδήματα που θα δηλωθούν από το 2007 και μετά, ενώ αλλάζουμε τον τρόπο διοικητικής επίλυσης της διαφοράς. Στις περιπτώσεις όπου υπάρχει διοικητική επίλυση της διαφοράς και αυτή διενεργείται από τα περιφερειακά ελεγκτικά κέντρα ή από τα διαπεριφερειακά ελεγκτικά κέντρα, στην επιτροπή πλέον δεν θα μετέχει ως πρόεδρος ο διευθυντής του ελεγκτικού κέντρου, αλλά πάρεδρος του Νομικού Συμβουλίου του Κράτους. Αυτό ακριβώς γίνεται για να προωθήσουμε ακόμη περισσότερο τη διαφάνεια στη λειτουργία των οικονομικών μας υπηρεσιών.
      Το δεύτερο μεγάλο μέρος του νομοσχεδίου περιλαμβάνει την απλούστευση του Κώδικα Βιβλίων και Στοιχείων. Οι νέες διατάξεις προέκυψαν μετά από συστηματική δουλειά που έγινε στο Υπουργείο από Επιτροπή που συστήθηκε το 2005. Ετέθησαν επίσης σε δημόσια διαβούλευση, στο προηγούμενο διάστημα, μέσω της διαδικτυακής πύλης του Υπουργείου.
      Προχωρούμε σε σημαντικές απλουστεύσεις για να μειώσουμε τη γραφειοκρατία και το λειτουργικό κόστος των επιχειρήσεων, όπως είναι η σημαντική αύξηση των ορίων των τηρούμενων βιβλίων, η ηλεκτρονική αποθήκευση των δεδομένων, η μεγάλη αύξηση της αξίας των παρατυπιών. Οι διατάξεις αυτές περιορίζουν τη γραφειοκρατία, αλλά παράλληλα θεσμοθετούμε και νέες διατάξεις για την αντιμετώπιση, για την πάταξη και την πρόληψη της φοροδιαφυγής. Τέτοιες διατάξεις είναι η ένταξη και άλλων κατηγοριών επιτηδευματιών στα βιβλία της Γ΄ κατηγορίας, όπως οι οικοδομικές και τεχνικές επιχειρήσεις ή η αξιοποίηση των τεχνολογιών για την πληρέστερη διασταύρωση των συναλλαγών των επιτηδευματιών. 
      Ολοκληρώνω κύριε Πρόεδρε, με μια τελευταία αναφορά. Κορυφαίο πολιτικό επιχείρημα της Αξιωματικής Αντιπολίτευσης στη διάρκεια αυτής της μεγάλης συζήτησης που έγινε στην Ολομέλεια για το νομοσχέδιο, είναι ότι οι πολιτικές μας οι δράσεις μας, ευνοούν τους έχοντες και κατέχοντες, ευνοούν τα υψηλά εισοδήματα. Δεν ισχύει βέβαια κάτι τέτοιο. Διότι δεν  μπορεί να πει κανείς ότι είναι ελάφρυνση των υψηλών εισοδημάτων η μεγάλη μείωση της φορολογίας. Ένα δισεκατομμύριο διακόσια εκατομμύρια είναι περίπου το κόστος του προϋπολογισμού και τα οφέλη παράλληλα για τους πολίτες από τη ρύθμιση που φέρνουμε για την αύξηση των αγροτικών συντάξεων. Οκτακόσιες χιλιάδες συνταξιούχοι αγρότες από 227 ευρώ το μήνα, θα παίρνουν 280 ευρώ το μήνα το 2007 και 330 ευρώ, το μήνα, το 2008. Είναι ελάφρυνση των υψηλών εισοδημάτων το ότι υπάρχει αύξηση του επιδόματος Ε.Κ.Α.Σ.. Τετρακόσιες πενήντα χιλιάδες χαμηλοσυνταξιούχοι από τα 160 ευρώ το μήνα που παίρνουν σήμερα, θα παίρνουν 195 ευρώ το 2007 και 230 ευρώ το 2008. Αυτό θα υλοποιηθεί με κοινή υπουργική απόφαση των Υπουργών Οικονομίας και Οικονομικών και Απασχόλησης. Και δεν είναι μόνο αυτά. Αυξάνουμε το επίδομα ανεργίας από τα 311 ευρώ που είναι σήμερα, στα 368 ευρώ το 2007, που είναι το 50% του κατώτατου βασικού μισθού. Το 2008, το επίδομα ανεργίας θα διαμορφωθεί στα 404 ευρώ και θα θεσμοθετηθεί να είναι στο 50% του κατώτατου μισθού. Απαλλάσσουμε, όπως είπα και πριν, οχτακόσιες πενήντα χιλιάδες ενοικιαστές από το τέλος χαρτοσήμου. Έχουμε κοινωνική ευαισθησία. Δικές μας ρυθμίσεις που αποδεικνύουν την κοινωνική μας ευαισθησία είναι η κατάργηση της φορολογίας στο επίδομα των πολύτεκνων οικογενειών. Δεν είναι απόδειξη της κοινωνικής μας ευαισθησίας το γεγονός ότι κάθε γονέας με τρία παιδιά από το 2007 θα απαλλάσσεται κατά 70% από τα τέλη ταξινόμησης και από το 2008 δεν θα πληρώνει καθόλου τέλη ταξινόμησης; Δεν είναι απόδειξη της κοινωνικής μας ευαισθησίας η μεγάλη μείωση της φορολογίας που κάνουμε στους ναυτικούς ή ότι ελαφρύνουμε τα άτομα με αναπηρία; Έχουμε κοινωνική ευαισθησία. Αυτή η παράταξη είναι η παράταξη, η οποία δίνει ώθηση στην ανάπτυξη, είναι η παράταξη που οδηγεί στην ανάκαμψη της ελληνικής οικονομίας, αλλά είναι παράλληλα και η παράταξη η οποία εργάζεται για τη διασφάλιση της κοινωνικής συνοχής. Και αυτή η διασφάλιση της κοινωνικής συνοχής, οι παροχές τις οποίες δίνουμε στους πολίτες, δεν είναι παροχές που γίνονται με δανεικά. Είναι αποτέλεσμα της πετυχημένης οικονομικής μας πολιτικής.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 35, καθώς και των τροπολογιών 880/189, 881/190 και 885/193 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 2 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 3 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 4 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 5 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό ομοφώνως. 
      	Ερωτάται το Σώμα: Γίνεται δεκτό το άρθρο 7 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 8 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό, όπως τροποποιήθηκε από τον κύριο Υπουργό ομοφώνως. 
      Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το άρθρο 10 έγινε δεκτό όπως τροποποιήθηκε από τον κύριο Υπουργό ομοφώνως. 
      Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό, ομοφώνως. 
      Ερωτάται το Σώμα: Γίνεται δεκτό το άρθρο 12 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 13 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 14 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 14 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 15 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 15 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 16 έγινε δεκτό, όπως τροποποιήθηκε από τον κύριο Υπουργό ομοφώνως. 
      Ερωτάται το Σώμα: Γίνεται δεκτό το άρθρο 17 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 17 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 18 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 18 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 19 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 19 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 20 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 20 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 21 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 21 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 22 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 22 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 23 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 23 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 24 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 24 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 25 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 25 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 26 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 26 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 27 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 27 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 28, όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 28 έγινε δεκτό, όπως τροποποιήθηκε από τον κύριο Υπουργό, ομοφώνως. 
      Ερωτάται το Σώμα: Γίνεται δεκτό το άρθρο 29 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 29 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 30 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 30 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 31 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 31 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 32, όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το άρθρο 32 έγινε δεκτό, όπως τροποποιήθηκε από τον κύριο Υπουργό, ομοφώνως. 
      Ερωτάται το Σώμα: Γίνεται δεκτό το άρθρο 33  ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 33 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 34 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 34 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 35 ως έχει; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 35 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτή η τροπολογία με γενικό αριθμό 880 και ειδικό 189; 
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 880 και ειδικό 189 έγινε δεκτή ομοφώνως και εντάσσεται στο νομοσχέδιο ως ίδιον άρθρο. 
      Ερωτάται το Σώμα: Γίνεται δεκτή η τροπολογία με γενικό αριθμό 881 και ειδικό 190, όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 881 και ειδικό 190 έγινε δεκτή ομοφώνως, όπως τροποποιήθηκε από τον κύριο Υπουργό, και εντάσσεται στο νομοσχέδιο ως ίδιον άρθρο. 
      Ερωτάται το Σώμα: Γίνεται δεκτή η τροπολογία με γενικό αριθμό 885 και ειδικό 193, όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 885 και ειδικό 193 έγινε δεκτή ομοφώνως, όπως τροποποιήθηκε από τον κύριο Υπουργό, και εντάσσεται στο νομοσχέδιο ως ίδιον άρθρο.
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό ομόφωνα.
      Συνεπώς το νομοσχέδιο του Υπουργείου Οικονομίας και Οικονομικών: «Μεταβολές στη φορολογία εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις» έγινε δεκτό επί της αρχής και επί των άρθρων ομόφωνα.
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 28 Νοεμβρίου 2006, Τετάρτης 29 Νοεμβρίου 2006, Πέμπτης 30 Νοεμβρίου 2006 και Παρασκευής 1ης Δεκεμβρίου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, τα Πρακτικά των συνεδριάσεων της Τρίτης 28 Νοεμβρίου 2006, Τετάρτης 29 Νοεμβρίου 2006, Πέμπτης 30 Νοεμβρίου 2006 και Παρασκευής 1ης Δεκεμβρίου 2006 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.20΄ λύεται η συνεδρίαση για αύριο ημέρα Παρασκευή 15 Δεκεμβρίου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του ΠΑ.ΣΟ.Κ. προς τους Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με τις αποζημιώσεις των πληγέντων από τις θεομηνίες, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 14-12-06	ΣΕΛ. 1



