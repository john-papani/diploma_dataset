      ΣΥΝΕΔΡΙΑΣΗ ΙΘ΄(Απόγευμα)
      Τετάρτη, 28 Ιουλίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Β. ΝΟΜΟΘΕΤΙΚΗ ΕΡΓΑΣΙΑ
      1.Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών κα άλλες διατάξεις», σελ.
      ΟΜΙΛΗΤΕΣ
      1.Επί του σχεδίου νόμου του Υπουργείου Οικονομίας και Οικονομικών, σελ.
      ΑΓΓΕΛΗΣ Α., σελ.
      ΑΓΟΡΑΣΤΟΣ Κ., σελ.
      ΑΡΑΠΟΓΛΟΥ ΧΡ., σελ.
      ΔΑΪΛΑΚΗΣ ΣΤ., σελ.
      ΔΕΝΔΙΑΣ Ν., σελ.
      ΔΕΡΜΕΤΖΟΠΟΥΛΟΣ Α., σελ.
      ΖΩΗΣ ΧΡ., σελ.
      ΙΩΑΝΝΙΔΗΣ Ι., σελ.
      ΚΑΛΑΝΤΖΑΚΟΥ Σ., σελ.
      ΚΑΡΑΟΓΛΟΥ Θ., σελ.
      ΚΑΡΑΣΜΑΝΗΣ Γ., σελ.
      ΚΑΣΤΑΝΙΔΗΣ Χ., σελ.
      ΚΕΛΕΤΣΗΣ Σ., σελ.
      ΚΟΥΣΕΛΑΣ Δ., σελ.
      ΚΟΥΤΜΕΡΙΔΗΣ Ε., σελ.
      ΛΕΒΕΝΤΗΣ Α., σελ.
      ΛΕΟΝΤΑΡΙΔΗΣ Θ., σελ.
      ΜΕΡΕΝΤΙΤΗ Α., σελ.
      ΜΠΟΥΓΑΣ Ι., σελ.
      ΠΑΝΤΕΛΑΚΗ Ε., σελ.
      ΡΕΓΚΟΥΖΑΣ Α., σελ.
      ΡΗΓΑΣ Π., σελ.
      ΣΓΟΥΡΙΔΗΣ Π., σελ.
      ΤΖΙΜΑΣ Μ., σελ.
ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΙΘ΄
Τετάρτη 28 Ιουλίου 2004 (απόγευμα)
	Αθήνα, σήμερα στις 28 Ιουλίου 2004, ημέρα Τετάρτη και ώρα 18.53΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
	Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
	Συνέχιση της συζήτησης επί των άρθρων και του συνόλου του σχεδίου νόμου: «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις».
      Το νομοσχέδιο έχει είκοσι εννέα άρθρα, τα οποία στη Διαρκή Επιτροπή συζητήθηκαν όλα μαζί ως ενότητα. 
      Στη σημερινή συνεδρίαση μετά τους εισηγητές θα λάβουν το λόγο οι εγγεγραμμένοι Βουλευτές επί της αρχής, οι οποίοι δεν πρόλαβαν να μιλήσουν στην πρωινή συνεδρίαση και θα ακολουθήσουν όσοι εγγραφούν κατά τη διάρκεια της ομιλίας των εισηγητών επί των άρθρων.
      Ο εισηγητής της Πλειοψηφίας κ. Ζώης έχει το λόγο. 
      ΧΡΗΣΤΟΣ ΖΩΗΣ: Κύριε Πρόεδρε, μετά την εξέλιξη της συζήτησης, όπως αυτή έλαβε χώρα το πρωί μέχρι και πριν από λίγες ώρες, νομίζω ότι αυτό που αναδείχθηκε με τον πιο κατηγορηματικό τρόπο και δεν χωρεί πλέον καμία αμφιβολία, είναι ότι λίγα πράγματα είχαν να παρατηρήσουν για το υπό συζήτηση σχέδιο νόμου οι αγαπητοί συνάδελφοι, κυρίως της Αξιωματικής Αντιπολίτευσης. Γιατί οφείλω να πω ότι ακούστηκαν και κάποιες αιτιάσεις βάσιμες από τους συναδέλφους της Ελάσσονος Αντιπολίτευσης. Και δεν νομίζω ότι πρέπει να διαφεύγει της προσοχής κανενός ότι όσοι πήραν το λόγο από το Βήμα της Βουλής, κατανάλωσαν τον περισσότερο χρόνο τους αναφερόμενοι σ΄ αυτό που έχουμε προσυμφωνήσει από το πρωί για το τι θα συζητήσουμε αύριο, δηλαδή για τις τροπολογίες και πιο ειδικά για εκείνες τις τροπολογίες που αφορούν στη ρύθμιση για τα πανωτόκια και στο λεγόμενο επαναπατρισμό κεφαλαίων.
      Αυτό τι αποδεικνύει; Αποδεικνύει ότι παρά τις φιλότιμες προσπάθειες που μπορεί να καταβάλει κανείς για να αρθρώσει ένα γνήσιο και εποικοδομητικό, σκληρά αντιπολιτευτικό λόγο σ’ αυτήν εδώ την Αίθουσα, δυστυχώς δεν υπάρχει έδαφος για να ασκηθεί αυτή η κριτική.
      Θέλω να επισημάνω ότι ακούστηκαν πολύ περισσότερα στην αρμόδια επιτροπή τόσο για τα άρθρα όσο και για την αρχή του σχεδίου νόμου σε σχέση με αυτά που ακούστηκαν σήμερα. Και εκλαμβάνω αυτήν την εξέλιξη στη συζήτηση ως απόδειξη ότι οι καλοί συνάδελφοι, κυρίως του ΠΑΣΟΚ, αξιοποίησαν το χρόνο που μεσολάβησε μεταξύ της επιτροπής και του Τμήματος, για να συνειδητοποιήσουν, για να διερευνήσουν μέσα στις παραγωγικές τάξεις την απήχηση των διατάξεων του προτεινόμενου σχεδίου νόμου. Γι’ αυτό και όλη η κριτική σήμερα, εις ό,τι αφορά το σχέδιο νόμου, εξαντλήθηκε στα πλαστά και εικονικά τιμολόγια. Δεν άκουσα τίποτα άλλο, ίχνος αυτοκριτικής για τον αναπτυξιακό νόμο, τον οποίο ερχόμαστε να καταργήσουμε, ακριβώς γιατί καταδεικνύεται, αποδεικνύεται από επιστολή της Ευρωπαϊκής Επιτροπής ότι οι διατάξεις του ήταν ασύμβατες με την ευρωπαϊκή νομοθεσία. Ίχνος αυτοκριτικής για την κατάσταση που έχουμε να αντιμετωπίσουμε με τα ληξιπρόθεσμα χρέη, τις οφειλές προς το δημόσιο, γι’ αυτούς τους οκτακόσιους πενήντα χιλιάδες οφειλέτες, οι οποίοι είναι η συνέπεια, το αποτέλεσμα της κακής δημοσιονομικής πολιτικής των κυβερνήσεων ΠΑΣΟΚ όλη την προηγούμενη δεκαετία.
Ίχνος αυτοκριτικής για τους λόγους που μας οδηγούν, αν και έχουμε διακηρύξει ότι άλλη είναι η πρόθεσή μας. 
      Χαίρομαι γιατί ο κ. Αλογοσκούφης και ο κ. Ρεγκούζας επανέλαβαν σήμερα ότι σκοπός και πρόθεση της Κυβέρνησης είναι με αυτήν τη ρύθμιση να μη χρειαστεί να επανέλθουμε. Αρχής γενομένης από την ψήφιση ενός φορολογικού νομοσχεδίου, θα μπουν οι βάσεις για ένα άλλο κλίμα στα δημοσιονομικά πράγματα του τόπου μας από το φθινόπωρο. 
      Έρχομαι, λοιπόν, να επισημάνω ότι ερχόμαστε να αντιμετωπίσουμε τις εκκρεμότητες, τα προβλήματα, τις τρύπες που μας κληρονόμησε η δημοσιονομική πολιτική των κυβερνήσεων ΠΑΣΟΚ τα προηγούμενα χρόνια. Και αυτό δεν το λέω με καμιά διάθεση αντιπολίτευσης στην Αντιπολίτευση. Το λέω με τη διάθεση του ανθρώπου που προσέρχεται στην απλή λογική των ακροατών του και των καλόπιστων συνομιλητών του. 
      Ποιοι ήταν οι μηχανισμοί φορολογικού ελέγχου τα προηγούμενα χρόνια; Ποιο ήταν το φορολογικό πλαίσιο; Ποια ήταν η φορολογητέα ύλη; Ποιος ρύθμισε τα της οικονομίας; Ποιος έβαλε τις δομές, για να αναπτυχθεί αυτό το δημοσιονομικό αλαλούμ, στο οποίο πάμε να βάλουμε τάξη, έστω με αυτόν τον τρόπο; 
      Κανείς δεν μπορεί να είναι ευτυχής, κύριε Πρόεδρε, όταν έρχεται να κάνει τέτοιου είδους ρυθμίσεις. Μακριά από εμάς κάθε προσπάθεια να μας προσάψουν ότι είμαστε ευτυχείς! Κάνουμε κάτι το οποίο θεωρούμε εντελώς απαραίτητο και εντελώς χρήσιμο για να προχωρήσουμε στα επόμενα στάδια και στα επόμενα βήματα ανάπτυξης της οικονομικής πολιτικής μας. 
      Κύριε Πρόεδρε, δεν άκουσα έναν έπαινο προς την ηγεσία του Υπουργείου Οικονομίας και Οικονομικών, γιατί είχε την ευαισθησία να εισαγάγει αυτές τις διατάξεις στο σχέδιο νόμου και να μην αρκεστεί στο αίτημα από τη Βουλή να του παρέξουν απλώς μια εξουσιοδότηση, για να προβεί σε ρύθμιση αυτής της υπόθεσης, που σήμερα υπό το φως της δημοσιότητας μέσα από την κοινοβουλευτική βάσανο ερχόμαστε να διερευνήσουμε. 
      Έρχεται, λοιπόν, το Υπουργείο Οικονομίας και μας λέει: Εγώ θέλω σχέδιο νόμου. Δεν θέλω αυτό να το αντιμετωπίσω από την καρέκλα μου στο Υπουργείο, μακριά από τον κοινοβουλευτικό διάλογο, μακριά από την κριτική, μακριά από τις προτάσεις των κομμάτων. Όμως ποιες ήταν οι προτάσεις των κομμάτων; Δεν ακούσαμε τίποτα. Ίχνος εποικοδομητικής αντιπολίτευσης. Ίχνος πρότασης.
      Κύριε Πρόεδρε, ακούστηκαν και τα παράδοξα, ότι εν μέσω θερινής ραστώνης έρχεται η Κυβέρνηση να περάσει νομοσχέδια και μάλιστα με το χαρακτήρα του επείγοντος, αιφνιδιάζοντας τους πολίτες. Μα, εμείς τι είμαστε εδώ; Είμαστε Τμήμα Διακοπών με την έννοια ότι κάνουμε διακοπές ή είμαστε Τμήμα που εργάζεται κατά την περίοδο των διακοπών; Μπορούμε εμείς να αυτοϋπονομεύσουμε την αποστολή μας και τη λειτουργία μας;
      Μέχρι προχθές ακούγαμε μια κριτική -αβάσιμη βεβαίως- ότι η Κυβέρνηση δεν παράγει έργο και δεν αντιμετωπίζει τα προβλήματα που τρέχουν και θέλουν εδώ και τώρα απαντήσεις, διέξοδο και λύσεις. Και όταν έρχεται η Κυβέρνηση να καταδείξει ότι εργάζεται και με ρεαλισμό «θέτει τον δάκτυλον επί τον τύπον των ήλων», εμείς την ψέγουμε γιατί -λέει- λειτουργεί με τρόπο βιαστικό.
      Και τι θα γινόταν, κύριε συνάδελφε; Θα ζητούσαμε από την οικονομία να περιμένει να τελειώσουν οι Ολυμπιακοί Αγώνες, να ξανανοίξει το δεύτερο θερινό τμήμα της Βουλής, για να έρθουμε να πάρουμε αποφάσεις που και τώρα μπορούσαμε να πάρουμε; Καλά κάνετε και προβάλλετε τη «δικονομία» των συζητήσεων στη Βουλή, αναφερόμενοι στις τροπολογίες. Όμως, αν θέλατε να είσαστε αξιόπιστοι και να έχει μια βάση η κριτική σας και να τη δεχθούμε με καλή προαίρεση, έπρεπε κοντά στις λοιπές επισημάνσεις να επιχαίρετε και να επικροτείτε το Υπουργείο Οικονομίας που επέλεξε να φέρει σχέδιο νόμου.
      Κύριε Πρόεδρε, αρνήθηκαν -λέει- οι παραγωγικές τάξεις, διατύπωσαν τις επιφυλάξεις τους και πήραν αρνητική θέση ενώπιον αυτού του σχεδίου νόμου. Εγώ άκουσα τους εκπροσώπους των παραγωγικών τάξεων και είμαι σίγουρος ότι όλοι τους ακούσαμε. Βεβαίως ο καθένας μπορεί να ερμηνεύει τη στάση τους με τον τρόπο που τον βολεύει ή που επιθυμεί να την παρουσιάζει.
      Μία, όμως, είναι η αλήθεια, κύριε Πρόεδρε. Ότι σε ερώτηση Βουλευτή της Αντιπολίτευσης, αν τελικώς επιθυμούν ή δεν επιθυμούν τις προτεινόμενες διατάξεις, οι άνθρωποι με αμηχανία απάντησαν ότι δυστυχώς είναι εγκλωβισμένοι στα Κυκλώπεια Τείχη. Και κάνω παραπομπή στα πρακτικά της Επιτροπής, για να διαπιστώσετε ότι ακριβολογώ μέχρι κεραίας.
      Εδώ θα πρέπει να πούμε το αυτονόητο, κύριε Πρόεδρε. Οι άνθρωποι, οι παραγωγικές τάξεις, οι φορολογούμενοι που καλούνται αυτήν την ώρα να πάρουν στο χέρι τους αυτές τις διατάξεις και να τις αξιοποιήσουν, έχουν υπόψη τους πικρές εμπειρίες του παρελθόντος, πικρές εμπειρίες στις οποίες αναφέρθηκαν και τις κατήγγειλαν: αδιαφάνεια, φοροτρομοκρατία, εκβιασμοί, συναλλαγές κάτω από το τραπέζι. Πότε; Σε όλες τις προηγούμενες ρυθμίσεις που έλαβαν χώρα. Αυτά έχουν υπόψη τους, κύριε Πρόεδρε και έσπευσαν οι άνθρωποι να καταθέσουν τις επιφυλάξεις τους μέχρι τη στιγμή που τους εξηγήθηκε ότι δεν μεσολαβεί ανθρώπινο χέρι αυτήν τη φορά στη συγκεκριμένη ρύθμιση, αλλά γίνεται με αυτόματο τρόπο, με καθαρά αντικειμενικό τρόπο και βεβαίως πάντοτε με το χαρακτήρα του προαιρετικού.
      Κριτική για τα πλαστά και εικονικά τιμολόγια: Δεν θα πω πάρα πολλά, για να μην καταχραστώ το χρόνο των συναδέλφων. Ξέρετε, κύριε Πρόεδρε -είμαι σίγουρος ότι το ξέρετε, ρητορικό είναι το ερώτημα- ποια ήταν η πολιτική διαχείριση από τις προηγούμενες κυβερνήσεις των πλαστών και των εικονικών τιμολογίων; Όποιος συλλαμβανόταν, εισέπραττε ένα πρόστιμο στο πενταπλάσιο. Αυτό εν συνεχεία πήγαινε από το πενταπλάσιο στο τριπλάσιο, από το τριπλάσιο στο 1/3 και όποιος προσερχόταν σε συμβιβασμό, εκών - άκων, δεν αντιμετώπιζε και την ποινική δίωξη, ήρετο το αξιόποινο, στην ουσία, της πράξης.
      Τότε τι γινόταν; Η κυβέρνηση ήταν έτοιμη να συνεργαστεί με αυτούς που σήμερα αποκαλεί μαφιόζους; Η κυβέρνηση τότε μπορούσε να τα βρει με αυτούς που σήμερα αποκαλεί μαφιόζους ή μήπως γνώριζε αυτό που γνωρίζει όλη η αγορά, ότι βεβαίως υπάρχουν πλαστά και εικονικά τιμολόγια, ότι βεβαίως αυτό είναι έγκλημα, όπως πολύ γλαφυρά το αποτύπωσε ο κ. Πολύδωρας το πρωί, αλλά σε κάθε περίπτωση οφείλουμε, λειτουργώντας με κριτική διάθεση και με αίσθημα δικαιοσύνης έναντι όλων αυτών των ανθρώπων που ζουν καθημερινά μέσα στη ζούγκλα της οικονομίας, της ελεύθερης αγοράς, να ξεχωρίζουμε τους εκδότες από τους λήπτες; Και μεταξύ των ληπτών να κάνουμε και περαιτέρω διάκριση, γιατί δεν μπορούμε να τους βάζουμε όλους στο ίδιο τσουβάλι, κύριοι συνάδελφοι, καλοί και κακοί  τη πίστη λήπτες πλαστών και εικονικών. Και επειδή εκτοξεύτηκαν πάρα πολλές απειλές και σήμερα μόνο υπαινιγμοί στη θέση αυτών των εκτοξευθέντων απειλών επαναλήφθηκαν από τον κ. Αντωνακόπουλο…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, τελειώνετε.
      ΧΡΗΣΤΟΣ ΖΩΗΣ: Είχα τη διαβεβαίωση ότι θα έχουμε την ανοχή, γιατί παραιτηθήκαμε της πρωινής μας δευτερολογίας. Τελειώνω, όμως, κύριε Πρόεδρε.
      Θέλω να επαναλάβω την πρόκληση-πρόσκλησή μου να καταθέσετε τις λίστες όλων όσοι υπονοείτε ότι κρύβονται και επωφελούνται καταχρηστικώς από αυτήν τη δυνατότητα που τους δίνουμε. Όχι γιατί είμαι οπαδός μιας τέτοιας πρακτικής και τακτικής, αλλά γιατί σε διαφορετική περίπτωση παραμένετε εκτεθειμένοι στα μάτια του λαού, ο οποίος σας άκουσε να εκτοξεύετε αυτήν την απειλή. Αλλά ξέρετε πάρα πολύ καλά ότι θα τύχετε μιας πολύ σκληρής κριτικής από τις παραγωγικές τάξεις, γιατί είναι αυτές που σας έχουν επισημάνει σε κάθε ευκαιρία και σε κάθε περίπτωση ότι δεν μπορεί να εμφανίζετε τους λήπτες στο ίδιο τσουβάλι με τους εκδότες. Να μας πείτε από τις λίστες που έχετε στα χέρια σας, πόσους εκδότες πλαστών και εικονικών τιμολογίων έχετε. Εγώ δεν θέλω ονόματα.
      Τελειώνοντας, κύριε Πρόεδρε, θέλω να κάνω μία αναφορά σε σχέση με τα όσα ακούστηκαν, σε σχέση πάντοτε με τις τροπολογίες που θα συζητήσουμε αύριο, γιατί η θυμηδία διαδέχεται την οργή και η οργή τη θυμηδία, όταν ακούς τα όσα εξωφρενικά ακούσαμε το πρωί. Ούτε λίγο ούτε πολύ, σε κάθε αναφορά συναδέλφου της Αντιπολίτευσης που έπαιρνε το λόγο το πρωί και αναφερόταν στον επαναπατρισμό κεφαλαίων στη χώρα μας, ακούγαμε βαρύτατους υπαινιγμούς, βαρύτατες κατηγορίες που δίνουν την αίσθηση στον ξένο παρατηρητή των τεκταινόμενων στη Βουλή μας ότι ούτε λίγο ούτε πολύ αυτή η Κυβέρνηση συνεργάζεται με τα καρτέλ ναρκωτικών ανά τον κόσμο!
      Αυτά είναι απαράδεκτα πράγματα. Χαίρομαι για όσους διαμαρτύρονται. Σας παραπέμπω στα Πρακτικά για να τα μελετήσετε. Είναι ντροπή να ακούγονται τέτοιοι βαρύτατοι υπαινιγμοί.
      Θέλω να πω ότι υπήρξε συνάδελφος, που εδώ μέσα έφτασε να μας σηκώσει και το δάχτυλο και να μας πει ότι την επόμενη φορά που ο κύριος Πρωθυπουργός θα επισκεφθεί κέντρα αποτοξίνωσης, πρέπει να είναι έτοιμος να απαντήσει στην ερώτηση που θα του απευθύνουν οι τοξικομανείς για το τι έκανε η Κυβέρνησή του με τα καρτέλ και τους εμπόρους ναρκωτικών και το ξέπλυμα μαύρου χρήματος. 
      Κύριε Πρόεδρε, όλοι αυτοί οι συνάδελφοι μου έδωσαν την αίσθηση ότι κάποιος καθόταν σε μια γωνιά σήμερα το πρωί, είχε ένα τεφτέρι ανοιχτό και σημείωνε ποιος θα εκτοξεύσει τις βαρύτατες ύβρεις. Ζήσαμε ένα διαγκωνισμό ύβρεων, ένα διαγκωνισμό που δεν τιμά κανένα και ελπίζω ότι αύριο, με αφορμή τη συζήτηση επί της συγκεκριμένης τροπολογίας, κάποιοι –εγώ εύχομαι όλοι, αλλά έστω κάποιοι- θα ανασκευάσουν ή θα προσπαθήσουν να βάλουν τα πράγματα στη σωστή τους θέση. 
      Σας ευχαριστώ και για την ανοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ ( Σωτήρης Χατζηγάκης): Ο κ. Κουτμερίδης έχει το λόγο. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε. 
      Αγαπητέ συνάδελφε, επειδή είπατε πάρα πολλά και όλα αυτά χρειάζονται μια απάντηση…
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, αν έχετε την καλοσύνη, για να μην έχουμε τριβές χωρίς ουσία, απευθυνθείτε στο Προεδρείο, γιατί δεν αναφέρεστε σε κάποιο συνάδελφο, αναφέρεστε σε όλη τη Βουλή μέσω του Προεδρείου. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ήθελα να τονίσω, όσον αφορά τις κοινωνικές και παραγωγικές τάξεις, ότι έχω στα χέρια μου όλα τα δελτία Τύπου που έστειλε η Ομοσπονδία Βιοτεχνικών Σωματείων Αθήνας, η ΓΕΣΕΒΕ και το ΕΒΑ. 
      Αν θα σταθούμε πρώτα στην Ομοσπονδία Βιοτεχνικών Σωματείων Αθήνας, επειδή η πρόσκλησή μας απευθύνθηκε την τελευταία στιγμή για διάλογο, αναφέρω ότι η απάντησή τους είναι: «Κύριοι, σας ευχαριστούμε για την πρόσκληση που μας στείλατε, δυστυχώς όμως δεν ήταν δυνατόν να παρευρεθούμε για το λόγο ότι λάβαμε την πρόσκληση καθυστερημένα και τεχνικά δεν προλαβαίνουμε να είμαστε στη συνεδρίαση».
      Όσον αφορά τις θέσεις των άλλων φορέων, του ΕΒΕΑ, είναι καταπέλτης εναντίον αυτής της ρύθμισης. Όσον αφορά το δελτίο Τύπου της ΓΕΣΕΒΕ, αναφέρεται ότι η Γενική Συνομοσπονδία Επαγγελματιών και Βιοτεχνών Εμπόρων Ελλάδας είναι σε ετοιμότητα κατά της ρύθμισης. 
      Όπως αντιλαμβάνεστε, το ποια είναι η θέση των κοινωνικών και παραγωγικών τάξεων είναι γνωστή. Θα ήθελα επίσης να τονίσω ότι λέχθηκαν και κάποια πράγματα, τα οποία είναι πέρα για πέρα ανακριβή. Τοποθετήθηκα το πρωί και ανέφερα ότι μια περαίωση εκκρεμών φορολογικών υποθέσεων είναι μια στερεότυπη διαδικασία, μια διαδικασία η οποία προκύπτει μέσα από ένα μαθηματικό τύπο. Σαφώς και είναι αντικειμενική, δεν αντιλέγουμε. Αλλά δεν είναι αυτό το ζητούμενο.
       Ο φορολογούμενος, ο επαγγελματίας πρέπει να έχει τακτικό έλεγχο, όπου μέσα από τον τακτικό έλεγχο μπορεί και η φορολογική αρχή να ελέγξει όλα τα βιβλία και τα στοιχεία του φορολογούμενου, αλλά και να προκύψουν τα πραγματικά μεγέθη της επιχείρησης.
      Όμως γίνεται πολύς λόγος από τη δική μας πλευρά όσον αφορά στην ένταξη των εικονικών και πλαστών τιμολογίων στη ρύθμιση αυτή. Θα πρέπει να ξεκαθαρίσουμε αυτό το γεγονός. Τι συμβαίνει με τις γενικές διατάξεις όσον αφορά τις επιχειρήσεις που εμπλέκονται με πλαστά και εικονικά τιμολόγια; 
      Απορρίπτονται τα βιβλία της επιχείρησης που εμπλέκεται με πλαστά και εικονικά τιμολόγια. Έχουμε εξωλογιστικό προσδιορισμό των αποτελεσμάτων του ελέγχου, έχουμε προσαύξηση των ακαθαρίστων εσόδων, έχουμε προσαύξηση του μοναδικού συντελεστή καθαρού κέρδους και σε όλες τις φορολογίες, πρόστιμα και προσαυξήσεις, φορολογία εισοδήματος, ΦΠΑ και άλλα.
      Μπορεί μια επιχείρηση, η οποία εμπλέκεται με πλαστά και εικονικά τιμολόγια της τάξεως, αν υπολογίσουμε, των 50 εκατομμυρίων, να κληθεί να πληρώσει και 250 περίπου εκατομμύρια. 
      Αντίθετα σήμερα με τη ρύθμιση που φέρνετε εσείς, όπου προσαυξάνετε το συντελεστή φόρου κατά 60% και το συμβιβάζετε μετά κατά τη διοικητική επίλυση της διαφοράς στο ένα τέταρτο, θα πληρώσει κατά πολύ λιγότερο. Άρα δεν πείθουμε κανένα με το να λέμε ανακρίβειες. Είναι σαφώς πιο ευνοϊκή η ρύθμιση που φέρνετε εσείς από τις γενικές διατάξεις που υπάρχουν, όταν θα μπει στη διαδικασία του ελέγχου μια επιχείρηση που εμπλέκεται με πλαστά και εικονικά τιμολόγια.
      Το πρωί ακούστηκαν πολλά περί αυτοκριτικής. Κατά κόρον σ΄ αυτήν την Αίθουσα, αν και νέος Βουλευτής, ακούω: «Μα, τι κάνατε εσείς; Δεν κάνατε το ίδιο και εσείς;». Και αναφέραμε ότι το 1994 εφαρμόσαμε την ΠΟΛ 1099, γιατί ήταν για μας ένας φορολογικός μονόδρομος, μια ανάγκη της στιγμής. Παραλάβαμε μια οικονομία υπό κατάρρευση, με τεράστια δημοσιονομικά ελλείμματα, υψηλά επιτόκια δανεισμού, υψηλό πληθωρισμό, χαμηλούς ρυθμούς ανάπτυξης. Είναι ίδια τα στοιχεία, τα μακροοικονομικά μεγέθη σήμερα της ελληνικής οικονομίας; Δεν υπήρχαν τότε ελεγκτικοί μηχανισμοί, δεν υπήρχε ένα ξεκάθαρο φορολογικό πλαίσιο, δεν υπήρχαν διαρθρωμένες υπηρεσίες του Υπουργείου Οικονομίας και Οικονομικών τέτοιες, που να μπορούν να κάνουν τον έλεγχο αυτό. Παράλληλα υπήρχαν δέκα και πλέον έτη ανέλεγκτα. Δηλαδή από το 1982 έως το 1994 υπήρχαν επιχειρήσεις που είχαν όλες αυτές τις χρήσεις ανέλεγκτες.
      Σήμερα είναι τελείως διαφορετική αυτή η κατάσταση. Υπήρχε ένα φορολογικό πλαίσιο. Υπήρχε μια διάρθρωση σε όλες τις υπηρεσίες του Υπουργείου Οικονομίας και Οικονομικών. Υπήρχε ο προσωρινός, ο τακτικός και ο προληπτικός έλεγχος. Υπήρχαν οι ελεγκτικοί μηχανισμοί και σε επίπεδο νομού και σε επίπεδο περιφέρειας και σε επίπεδο επικράτειας. 
      Παρ’ όλα αυτά, αφού καταργήσατε όλους αυτούς τους ελεγκτικούς μηχανισμούς, αφού τους ακυρώσατε, αφού ακυρώσατε όλες τις διαδικασίες αυτές, έρχεστε και εφαρμόζετε μια αναγκαστική λύση. Η περαίωση είναι μια αναγκαστική λύση. Αυτή είναι η ένστασή μας. Και αν συμφωνήσουμε ότι και εμείς είχαμε εκείνη τη ρύθμιση το 1994, το τονίζουμε ότι τότε εξαιρούσαμε τις επιχειρήσεις που εμπλέκονταν με πλαστά και εικονικά τιμολόγια. Και όχι μόνο τις εξαιρούσαμε, αλλά παρατείναμε το χρόνο παραγραφής τους και επιβάλαμε αυστηρές ποινές και υψηλά πρόστιμα. Η διαφορά με εσάς είναι ότι έρχεστε σήμερα να εντάξετε σ΄ αυτήν τη ρύθμιση και τις επιχειρήσεις που εμπλέκονται με πλαστά και εικονικά τιμολόγια. Εδώ είναι η ένστασή μας.
      Και θέλουμε να μας απαντήσει η ηγεσία του Υπουργείου Οικονομίας και Οικονομικών: Γιατί έγινε αυτή η ρύθμιση και εντάχθηκαν οι επιχειρήσεις που εμπλέκονται με πλαστά και εικονικά τιμολόγια; Ποιους θέλετε να εξυπηρετήσετε ή ποιους επιβραβεύετε; Πείτε μας γιατί δεν δώσατε τη δυνατότητα και σε άλλους φορολογούμενους;
      Λέτε ότι η περαίωση είναι προαιρετική. Μπορεί ο καθένας, δηλαδή, αν θέλει, να κάνει τη ρύθμιση. Θέλω να μου πείτε, κύριε Υπουργέ, τι θα γίνει με τις επιχειρήσεις που δεν θα ελεγχθούν. Να το ξεκαθαρίσουμε. Γιατί, όπως αναφέρει και η έκθεση της Επιστημονικής Υπηρεσίας της Βουλής, υπάρχει εμμέσως πλην σαφώς θέμα αντισυνταγματικότητας, διότι για τις επιχειρήσεις που θα ελεγχθούν ή θα μπουν στη ρύθμιση, έχει καλώς. Για τις άλλες, όμως, υπάρχει το στοιχείο του φόβου του ελέγχου, ότι αν δεν πας στη ρύθμιση, θα ελεγχθείς. Θέλω, λοιπόν, να πάρετε μια ξεκάθαρη θέση. Γιατί είπε το πρωί ο κύριος Υπουργός ότι γι’ αυτές θα δούμε τι θα γίνει. Άρα, θα δημιουργήσουμε ξανά ένα παλιό προηγούμενο. Έτσι ακριβώς είπε ο κύριος Υπουργός.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Πάρτε τα Πρακτικά να τα διαβάσετε.
      ΕΥΣΤΑΘΙΟΣ ΚΟΥΤΜΕΡΙΔΗΣ: Θα ήθελα επίσης να πω, όσον αφορά το ν. 3219, που βελτιώνει κατά κάποιο τρόπο και εκσυγχρονίζει τον αναπτυξιακό νόμο 2601, σας είχε έρθει έγγραφο από την Ευρωπαϊκή Επιτροπή, να απαντήσετε κατά πόσο ανταποκρίνονται οι διατάξεις αυτού του νόμου με τη συνθήκη της Ευρωπαϊκής Ένωσης. Μπορούσατε να απαντήσετε. Ή να βγάλουμε μέσα από αυτό το νόμο όσες διατάξεις δεν συνάδουν με τη συνθήκη της Ευρωπαϊκής Ένωσης και να υπάρχει ένα αναπτυξιακό πλαίσιο.
      Εσείς όμως αντ’ αυτού, αντί να απαντήσετε στην Ευρωπαϊκή Επιτροπή, αφήσατε όλο αυτό το χρονικό διάστημα τη χώρα μας χωρίς έναν αναπτυξιακό νόμο. Απλά ισχύουν οι διατάξεις του βασικού αναπτυξιακού νόμου, του ν. 2601/1998.
      Παράλληλα σας είπαμε όσον αφορά στο ν. 3220 και στο point system, ότι γι’ αυτόν το νόμο εργάστηκαν για πολύ μεγάλο χρονικό διάστημα διάφοροι υπηρεσιακοί παράγοντες του Υπουργείου Οικονομίας και Οικονομικών σε συνεργασία με είκοσι δύο φορείς, με όλες τις κοινωνικές και παραγωγικές τάξεις, με όλες τις ομοσπονδίες των κοινωνικών και παραγωγικών τάξεων και συμφωνήσανε να υπάρξει αυτός ο αντικειμενικός έλεγχος προσδιορισμού των επιχειρήσεων και προσδιορισμού των αποτελεσμάτων. 
      Αυτό είναι ένα πάρα πολύ βασικό σημείο, γιατί όλοι μας γνωρίζουμε αυτό που συνεχώς διέρρεε στην κοινή γνώμη, ότι οι εφορίες ελέγχουν αυτούς που θέλουν και τα αποτελέσματα που εξάγουν από τον έλεγχο, είναι αυτά που θέλουν αυτοί. Αυτός ο νόμος έβαζε την υποδομή για μία αντικειμενική φορολογική διαδικασία. Γιατί το καταργήσατε και επανέρχεστε στην παλαιά διαδικασία, που τόσο κατηγορήθηκε τα τελευταία χρόνια;
      Επίσης η ένστασή μας είναι ότι αυτό το νομοσχέδιο το τελευταίο Σαββατοκύριακο ήρθε με μία συρραφή από διάφορες τροπολογίες για να γίνει ένα πολυνομοσχέδιο. Τροπολογίες διαφορετικές, άσχετες μεταξύ τους, απλά ήρθαν την τελευταία στιγμή για να συμπληρώσουν αυτό το νομοσχέδιο και η μεγάλη μας ένσταση είναι ότι σε μία τροπολογία δίνουμε τη δυνατότητα εισαγωγής κεφαλαίων από το εξωτερικό. Παράλληλα, όμως, αντιμετωπίζουμε με μία άνιση φορολογική μεταχείριση τα κεφάλαια του εσωτερικού, ενός Έλληνα πολίτη ο οποίος έχει κεφάλαια στη χώρα μας. Υπάρχει διαφορά σε σχέση μ’ αυτόν ο οποίος θα τα φέρει από το εξωτερικό.
      Αυτή η άνιση φορολογική μεταχείριση ενέχει και στοιχεία αντισυνταγματικότητας σ’ αυτόν το νόμο. Δεν μπορεί ένας Έλληνας φορολογούμενος να μην έχει τη δυνατότητα να αγοράσει ένα σπίτι και να τον «πιάνει» το πόθεν έσχες και σ’ αυτούς οι οποίοι εισάγουν κεφάλαια από το εξωτερικό, να τους δίνετε τη δυνατότητα απαλλαγής από το άρθρο 17 του ν. 2238.
      Αυτή είναι μία άνιση φορολογική μεταχείριση. Αυτό δεν μπορούμε να το δεχθούμε. Θα μπορούσατε να κάνετε κάποιες άλλες παρατηρήσεις ή βελτιώσεις και να δώσετε τη δυνατότητα σ’ αυτά τα κεφάλαια να επενδυθούν με βάση κάποιους αναπτυξιακούς νόμους, να γίνουν παραγωγικές επενδύσεις και όχι επενδύσεις αγοράς ακινήτων.
      Τέλος θα ήθελα να τονίσω ότι είναι γεγονός πως η Νέα Δημοκρατία προεκλογικά προέβη σε μία σειρά από δεσμεύσεις και υποσχέσεις προς ολόκληρο τον ελληνικό λαό. Σήμερα, όμως, σαν Κυβέρνηση πια, επειδή δεν έχει τη δυνατότητα να τις υλοποιήσει, ψάχνει διάφορα άλλοθι. Ένα απ’ αυτά τα άλλοθι που κατασκευάζει για να μην εκπληρώσει τις υποσχέσεις και τις δεσμεύσεις που έδωσε στον ελληνικό λαό, είναι το ότι σήμερα ο προϋπολογισμός παρουσιάζει μεγάλα και σημαντικά δημοσιονομικά ελλείμματα.
      Μα, τα έσοδα μέχρι τις αρχές του 2004 έτρεχαν με τους ρυθμούς που προέβλεπε το Υπουργείο Οικονομίας και Οικονομικών, με 9% περίπου αύξηση. Τι συνέβη και μετά τις εκλογές έχουμε μία δραματική κατάρρευση των εσόδων και από 9% που έτρεχαν τα έσοδα, φθάσαμε στο 4%; Τι συνέβη;
      Καταργήσατε όλους τους ελεγκτικούς μηχανισμούς και αν αυτό είναι στη φιλοσοφία σας και θέλατε να το κάνετε, ποια ήταν η άμεση εναλλακτική λύση; Αφήσατε αυτήν τη στιγμή τη χώρα μας χωρίς ούτε καν ελεγκτικούς μηχανισμούς. Εάν ρωτήσετε τους υπαλλήλους που είναι στα τοπικά ελεγκτικά κέντρα ή στα περιφερειακά κέντρα, θα σας πουν ότι δεν έχουν δουλειά. Δεν θέλουν να πληρωθούν -λένε- γιατί δεν δουλεύουν.
      Επομένως εσείς προχωρήσατε σε καταργήσεις υπηρεσιών και θεσμών, χωρίς να έχετε κάτι καινούργιο και διαφορετικό να προτείνετε. Και όλα αυτά έγιναν πολύ πρόχειρα. Αυτό δείχνει πως και πάλι η Νέα Δημοκρατία δεν έχει πρόγραμμα. Και πάλι η Νέα Δημοκρατία δεν έχει τη δυνατότητα να προτείνει μία αξιόλογη οικονομική πολιτική και πολύ περισσότερο δεν έχει τη δυνατότητα να προτείνει μία αξιόλογη, δίκαιη φορολογική πολιτική.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Ολοκληρώνω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Σας λέω εκ προοιμίου ότι θα αφαιρεθεί ο υπερβάλλων χρόνος από τη δευτερολογία και ο δικός σας και του κ. Ζώη. Σας το λέω για να εξηγούμαστε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, δεν ξεπέρασα τον εισηγητή της Πλειοψηφίας. 
      ΠΡΟΕΔΡΕΥΩΝ (Σωτήρης Χατζηγάκης): Δεν είναι συναγωνισμός μεταξύ σας. Λέω από το χρόνο τον οποίο έχετε για δευτερολογία, θα εκπέσει ο χρόνος τον οποίο έχετε υπερβεί τώρα. 
      Ολοκληρώστε, παρακαλώ. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Αυτό που θέλω να πω, είναι ότι παρ΄ όλες αυτές τις ανακολουθίες λόγων και έργων υπάρχει ένα κομμάτι του ελληνικού λαού, το οποίο δίνει πίστωση χρόνου στη Νέα Δημοκρατία. 
      Αλλά θα πρέπει να γνωρίζει η Νέα Δημοκρατία ότι αυτός ο μήνας του μέλιτος που περνάει μ΄ ένα σημαντικό κομμάτι του ελληνικού λαού, θα τελειώσει. Θα τελειώσει, όπως θα τελειώσουν και οι Ολυμπιακοί και οι Παραολυμπιακοί Αγώνες και θα έλθει το φθινόπωρο κι αυτές οι κοινωνικές και παραγωγικές τάξεις θα θελήσουν να πάρουν ό,τι τους υποσχεθήκατε. Και εκεί ο λογαριασμός θα είναι πάρα πολύ μεγάλος. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      Η κ. Παντελάκη έχει το λόγο. 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, νομίζω ότι μάλλον θα πρωτοτυπήσω αυτήν τη στιγμή γιατί σκέφτομαι να τοποθετηθώ πάνω στο θέμα μας. Συζητάμε νομίζω επί της αρχής το ζήτημα του κλεισίματος των ανεξέλεγκτων φορολογικών υποθέσεων και λέω ότι μάλλον πρωτοτυπώ. 
      Δεν είναι τυχαίο ότι η αιχμή της αντιπαράθεσης σ’ αυτό το επίπεδο, με αυτήν την ουσία της αντιπαράθεσης που επιλέγουν οι συνάδελφοι, είναι συγκεκριμένη τακτική. Προβλέπω δε ότι θα συμβεί ακριβώς το ίδιο και αύριο το πρωί, γιατί και η Κυβέρνηση και η Αντιπολίτευση, από το χώρο του ΠΑΣΟΚ, συμφωνούν απολύτως επί της ουσίας σ’ αυτήν την πολιτική. Συμφωνούν απολύτως, αν θέλετε και σ’ αυτήν την περαίωση. Το θέμα είναι ότι δεν είναι το ΠΑΣΟΚ κυβέρνηση για να την κάνει και είναι η Νέα Δημοκρατία, η οποία συνεχίζει αυτήν την τακτική. Την τακτική της συνεχούς αφαίμαξης των μικρομεσαίων επαγγελματιών, επιχειρηματιών και τίποτα περισσότερο. Αυτή είναι η ιστορία και το ξανασυζητάμε αυτό τώρα. 
      Στην πρωτολογία μου το πρωί έβαλα τα ζητήματα, γιατί το Κομμουνιστικό Κόμμα το καταψηφίζει επί της αρχής, γιατί ακριβώς μεροληπτεί υπέρ των μεγάλων επιχειρήσεων. Είναι ένα καινούργιο χαράτσι. Προσπαθεί να γεμίσει με γρήγορο και ζεστό χρήμα τα ταμεία του κράτους και τον κρατικό προϋπολογισμό και γι’ αυτό το καταψηφίζουμε και καταψηφίζουμε και όλα τα άρθρα, ένα-ένα ξεχωριστά. 
      Όμως θέλω να κάνω αναφορά σε δύο, τρεις περιπτώσεις γιατί έχουν τη σημασία τους. Το πρωί έγινε συζήτηση πάνω στο ζήτημα ότι αυτό δεν είναι εισπρακτικό, γιατί είναι προαιρετικό. Το είχα βάλει και στην ομιλία  μου. 
      Τι ακούσαμε, λοιπόν, σήμερα από τον ίδιο τον Υπουργό; Όσοι ελέγχονται από την εφορία -είπε ακριβώς- καλούνται να πληρώσουν είτε για υπαρκτά είτε για ανύπαρκτα προβλήματα. Εάν ελεγχθείς, έχεις πρόβλημα και μάλιστα είπε ότι αυτό τον ανησυχεί ιδιαίτερα -και τον ίδιο και την Κυβέρνηση- για το πώς να αντιμετωπιστεί και τι μέτρα πρέπει να πάρουν γι’ αυτό το ζήτημα. Και κατέληξε ότι βεβαίως όσοι δεν έχουν να φοβηθούν τίποτα, δεν μπαίνουν στη ρύθμιση.
      Δεν ξέρω αν δεν είχε αυτήν την πρόθεση ο Υπουργός, αλλά μπορούμε να πούμε τίποτα άλλο εκτός του ότι αυτό είναι άσκηση φοροτρομοκρατίας; Τρέμει που τρέμει ήδη αυτός ο κόσμος και πραγματικά είναι με το πιστόλι στον κρόταφο. Δηλαδή έρχεται ο Υπουργός και λέει ότι πραγματικά αυτό είναι το πρόβλημα που υπάρχει, ειδικά στα βιβλία πρώτης και δεύτερης κατηγορίας, που το είχα θέσει και εγώ στην ομιλία μου. Αυτό μεροληπτεί υπέρ των μεγάλων επιχειρήσεων με τη ρύθμιση που φέρατε εδώ. Είναι μία ταξική φορολογική ρύθμιση, γιατί λειτουργεί σε βάρος των μικρών. Χρησιμοποιεί ενιαία κριτήρια και για τους μικρούς και για τους μεγάλους και φαίνεται συγκεκριμένα στις διατάξεις του άρθρου 6.
      Ποιο είναι το παράδειγμα που δείχνει ότι και τα χρήματα αυτά, που σκέφτεται η Κυβέρνηση να συγκεντρώσει, είναι από αυτές τις επιχειρήσεις; Θα μιλήσω με βάση τα στοιχεία του Υπουργείου  Οικονομικών. Το 70% των επιχειρήσεων με τζίρο έως 60.000 ευρώ θα πληρώσει φόρο συνολικά 500 έως 700 ευρώ κατ’ έτος ή από 2000 έως 2800 ευρώ συνολικά. Το 15% με τζίρο από 15.000 ευρώ θα πληρώσει από 700 έως 3000 ευρώ για κάθε έτος ή συνολικά από 2800 έως 12000 ευρώ συνολικά. Τα έσοδα του κρατικού προϋπολογισμού από αυτήν την κατηγορία των επιχειρήσεων υπολογίζονται σε 1,5 έως 1,8 δισεκατομμύρια ευρώ, με την προϋπόθεση βέβαια ότι θα πληρώσει η πλειοψηφία των μικρών επιχειρήσεων. 
      Η Κυβέρνηση υπολογίζει να εισπράξει τη μερίδα του λέοντος από τα 2,5 δισεκατομμύρια, που στοχεύει από τη συγκεκριμένη ρύθμιση, από τις μικρές επιχειρήσεις.
Αυτό δεν είναι ουσιαστικό ζήτημα; Προφανώς δεν είναι ούτε για την Κυβέρνηση ούτε και για τους συναδέλφους του ΠΑΣΟΚ. Μάλιστα ο κύριος Υπουργός παραδέχθηκε ότι δημιουργούνται αδικίες, αλλά τι να κάνουμε, είναι αναγκαίο κακό να προχωρήσουμε. Είπε ακόμη ότι κάποιοι ωφελούνται και κάποιοι χάνουν. Βγάζει, λοιπόν, κανείς τα συμπεράσματά του.
      Όσον αφορά τώρα το δεύτερο κεφάλαιο, έχει ρυθμίσεις χαριστικές για τους μεγαλοοφειλέτες μια και ο καθορισμός των εκπτώσεων, όπως σας είπα, βασίζεται στον αριθμό των δόσεων και δεν έχει σαν βάση το ύψος των οφειλών.
      Δέστε τώρα, κύριοι συνάδελφοι, πόσο προκλητικές είναι ορισμένες ρυθμίσεις. Στο άρθρο 25 έχουμε τη φορολογική μεταχείριση των κερδών των αλλοδαπών πλοιοκτητριών επιχειρήσεων από τη ναύλωση πλοίων για τις ανάγκες των Ολυμπιακών Αγώνων. Ε, είναι πρόκληση χαριστική. Δεν κατάλαβα. Είναι κακομοίρηδες οι εφοπλιστές για να τους κάνουμε αυτές τις χαριστικές ρυθμίσεις, επειδή έρχονται να δουν τους Ολυμπιακούς Αγώνες; Μάλιστα σήμερα έρχεται μια καινούργια ρύθμιση, που τι κάνει; Τους δίνει ατέλεια στα τροφοεφόδια, στα καύσιμα και διάφορα άλλα. Είναι πραγματικά προκλητικό. Δηλαδή ο κόσμος που θα έλθει στην Ελλάδα με τα κρουαζιερόπλοια, δεν πληρώνει ναύλους στους πλοιοκτήτες; Πληρώνουν και καλοπληρώνουν μάλιστα. Γιατί πάντα οι πλοιοκτήτες να έχουν την εύνοια της Κυβέρνησης;
      Είμαστε σε απόσταση αναπνοής από τη συνάντηση που είχε ο Υπουργός Ναυτιλίας με τους πλοιοκτήτες, όπου τους έδωσε αύξηση 3% και οι οποίοι βγαίνουν και λένε ότι είναι εμπαιγμός. Και από ό,τι καταλαβαίνετε, σε λίγο διάστημα θα ζητήσουν γενναιότερες αυξήσεις. Την ίδια βέβαια στιγμή δεν κάνει τίποτα για τους ναυτεργάτες, που είναι στο δρόμο από τρία καράβια. Αυτή δεν είναι συγκεκριμένη ταξική πολιτική; Δηλαδή τι είναι; Είναι ξύλινη γλώσσα αυτή που έχουμε; Από τον ουρανό τα λέμε; Είμαστε μόνιμη επωδός χωρίς λόγο; Νομίζω ότι βρισκόμαστε στην ουσία. Κανείς δεν σκέφτεται, λοιπόν, να τοποθετηθεί πάνω σ’ αυτό το θέμα. Είναι ξεκάθαρο ποιον εξυπηρετούν κάθε φορά αυτές οι ρυθμίσεις. Και με αυτές τις ρυθμίσεις, συμφωνούν πάντα και Νέα Δημοκρατία και ΠΑΣΟΚ. Κάνουν ό,τι μπορούν για να εξυπηρετήσουν το μεγάλο κεφάλαιο, ενώ σήμερα η πλειοψηφία του ελληνικού λαού βουλιάζει στα χρέη, στα δάνεια στις τράπεζες και σε όλα αυτά. 
      Τελειώνοντας θέλω να αναφερθώ λίγο στο άρθρο 26. Βάζει το ζήτημα των εργαζομένων, που θα είναι από ένα πρόγραμμα της Ευρωπαϊκής Ένωσης, που θα βοηθήσουν για την Ολυμπιάδα. Δεν αντέχει η οικονομία, λοιπόν -πάλι δεν μπορείς να μην το πεις- να πληρώνει πλήρη ασφαλιστική κάλυψη γι’ αυτούς τους εργαζόμενους. Εμείς διαφωνούμε ριζικά. Εργάζεσαι, αλλά θα έχεις όλα τα ασφαλιστικά και συνταξιοδοτικά δικαιώματα. Τι θα πει «είναι πρόγραμμα της Ευρωπαϊκής Ένωσης με εργασιακή εμπειρία»; Εκεί δεν υπάρχουν λεφτά. Έχουμε, όμως, να δώσουμε 1 δισεκατομμύριο για την ασφάλεια των Ολυμπιακών Αγώνων, που θαρρείς ότι βρισκόμαστε μπροστά σε μια πολεμική σύρραξη.
      Τελειώνοντας θέλω να πω μια κουβέντα για τη διαδικασία και συγκεκριμένα όσον αφορά τις τροπολογίες. Δεν μπαίνω στο ζήτημα των τροπολογιών. Αυτό θα το κουβεντιάσουμε αύριο. Υπάρχει και για το ΚΚΕ -και θέλω αυτό να το λάβει υπόψη της η Κυβέρνηση- θέμα, όχι από την τυπική πλευρά, από το γεγονός, δηλαδή, ότι τις καταθέσατε σήμερα, αλλά από την ουσιαστική. Διαφωνούμε. Δεν μπορείτε να φέρνετε σωρηδόν τις τροπολογίες και να τις διαβάζουμε από τις εφημερίδες. Πρέπει να υπάρχει συνεννόηση, για να μην έχουμε τα ίδια που είχαμε με το ΠΑΣΟΚ, που έφερε το ξεπούλημα της Ολυμπιακής μέσω μιας τροπολογίας, την οποία κατέθεσε σ΄ ένα εντελώς άσχετο νομοσχέδιο. Θέλω να παρθεί υπόψη αυτό το θέμα για να μην έχουμε παρόμοια γεγονότα.
      Ευχαριστώ.
      ΠΡΟΕΔΡΕΥΩΝ (Σωτήριος Χατζηγιάκης): Το λόγο έχει ο κ. Λεβέντης. Απών.
      Μπαίνουμε στον κατάλογο των ομιλητών. Το λόγο έχει η κ. Καλαντζάκου.
      ΣΟΦΙΑ ΚΑΛΑΝΤΖΑΚΟΥ: Κυρίες και κύριοι συνάδελφοι, θα αναγκαστώ να γυρίσω πίσω λίγο το ρολόι μας, στην πρωινή συζήτηση και να πω ότι πραγματικά δηλητηριάστηκε η πρωινή συζήτηση από ανείπωτους χαρακτηρισμούς από την πλευρά της Αξιωματικής Αντιπολίτευσης.
      Η επίθεση που έγινε καθ’  όλη την πρωινή συνεδρίαση, έγινε όχι τόσο για τις ρυθμίσεις αλλά επί της ηθικής υπόστασης των Υπουργών, που κατηγορήθηκαν ευθέως και έβλεπα κάποιους συναδέλφους που αντιδρούσαν σ’ αυτό ότι φέρνουν κυρίως τη συγκεκριμένη τροπολογία για τον επαναπατρισμό των χρημάτων, για να νομιμοποιηθούν ναρκωδολάρια και για να ξεπλυθεί μαύρο χρήμα. Ειπώθηκαν αυτά μέσα στην Αίθουσα. Η Κυβέρνηση χαρακτηρίστηκε «πλυντήριο» -αν είναι δυνατόν- γιατί ακολουθώντας το παράδειγμα άλλων ευρωπαϊκών κρατών, θέλησε να δώσει κίνητρο για επαναπατρισμό κεφαλαίων στη χώρα. Ξέρω ότι ο όρος δεν αρέσει στον Αντιπρόεδρο κ. Σούρλα και το έχει πει κατ’ επανάληψη, γιατί πιστεύει ότι τα κεφάλαια δεν έχουν πατρίδα. Αλλά μακάρι να επαναπατριστούν κεφάλαια στην Ελλάδα. Μακάρι να γίνουν επενδύσεις. Μακάρι να ανανήψει η ελληνική οικονομία, γιατί πολύ φοβούμαι πως χωρίς τις θαρραλέες τομές και χωρίς τις στοχευμένες κινήσεις που θέλουμε να πραγματοποιήσουμε γενικά στην οικονομία, η Ελλάδα θα εξακολουθεί να μην αποτελεί επενδυτικό προορισμό. Απλά πράγματα.
      Η Ελλάδα τα τελευταία χρόνια δεν κατάφερε να προσελκύσει παρά ελάχιστα κεφάλαια του εξωτερικού. Και αν συνεχιστεί αυτό, θα σπαρταρά σαν το ψάρι έξω από το νερό. Γιατί η οικονομία χωρίς κεφάλαια, πάρα πολύ απλά δεν μπορεί να κινηθεί. Αυτή είναι η πραγματικότητα.
      Μέχρι πρότινος θα ήθελα να υπενθυμίσω, αφού έχουμε όλοι εδώ μια διάθεση για ιστορικές αναδρομές, ότι η επιχειρηματικότητα, το κέρδος, το κεφάλαιο αποτελούσαν λέξεις υβριστικές για το κόμμα του ΠΑΣΟΚ. Μετά το 1993, οι επενδύσεις, τα θετικά αποτελέσματα της ελεύθερης αγοράς άρχισαν να εκθειάζονται. Και από εκεί που το χρήμα ήταν αμαρτία, το Χρηματιστήριο έγινε «θρησκεία».Και με την παρότρυνση της τότε κυβέρνησης όλοι οι Έλληνες μπήκαν στον πυρετό της «επένδυσης» στο Χρηματιστήριο με τα γνωστά σε όλους μας αποτελέσματα.
      Αρχικά, λοιπόν, το κεφάλαιο δαιμονοποιήθηκε από το ΠΑΣΟΚ, μετά λατρεύτηκε και τώρα με τις πρώτες ενέργειες της νέας Κυβέρνησης για την προσέλκυση κεφαλαίων από το εξωτερικό ανοίγει ο νέος δρόμος κακοχαρακτηρισμού των αγορών και των επενδύσεων. Τι λέει η Κυβέρνηση; Εμείς απευθυνόμαστε σε όλους αυτούς που κράτησαν τα χρήματά τους έξω από την Ελλάδα για πολλούς λόγους επί σειρά ετών λόγω του νομίσματος, λόγω της δραχμής. Πολλοί ένιωθαν ότι σε συνάλλαγμα θα είχαν μεγαλύτερη σταθερότητα τα χρήματά τους, λόγω του πληθωρισμού, λόγω της ελλείψεως επενδυτικών ευκαιριών. Κρατούσαν για πολλούς λόγους -και γι’ άλλους, όχι μόνο γι’ αυτούς- τα χρήματά τους έξω. Τους λέμε, λοιπόν, «γυρίστε πίσω, φέρτε τα χρήματά σας πίσω». Και όχι τόσο γιατί τους παρέχεται φορολογική αμνηστία.
      Όπως καταλαβαίνετε, τα σοβαρά κεφάλαια δεν θα γυρίσουν γι’ αυτόν το λόγο, αλλά διότι τους λέμε ότι θα υπάρξει ένα νέο επενδυτικό περιβάλλον. Και όλα αυτά θα συνδυαστούν με τον αναπτυξιακό νόμο, την πάταξη της γραφειοκρατίας και τη φορολογική μεταρρύθμιση, πράγματα τα οποία θα παρουσιαστούν μέσα στο Σεπτέμβριο από την Κυβέρνηση. Αυτή είναι η πρόθεση και η φιλοδοξία. Δεν νομοθετούμε για να νομιμοποιηθούν παράνομα κεφάλαια. Μας συκοφαντείτε με το χειρότερο τρόπο και νομίζω πως οι Έλληνες πολίτες οφείλουν να γνωρίζουν την πραγματικότητα. 
      Θα ήθελα, όμως, επίσης καλόπιστα να υπενθυμίσω κάποια πράγματα που συμβαίνουν στη διεθνή αγορά. Όπως ξέρετε, από τις 11 Σεπτεμβρίου και λόγω της διεθνούς τρομοκρατίας για να κατατεθούν χρήματα σε ξένες τράπεζες, υπάρχει πια μια μεγάλη διαδικασία. Δεν αυταπατάται κανείς ότι υπάρχει τελειότης, ότι υπάρχει τέλειος έλεγχος, αλλά σίγουρα δεν μπορεί να καταφθάσει κάποιος απόλυτα άγνωστος απλά με μια βαλίτσα με συνάλλαγμα, με χρήματα, να ανοίξει ένα λογαριασμό. Μην παραποιούμε την πραγματικότητα, διότι αυτό το δηλητήριο με το οποίο έχετε ποτίσει αυτήν την Αίθουσα -και επειδή ζούμε στην εποχή που όλα αυτά μεταδίδονται από τα κανάλια της τηλεόρασης και από όλο το γραπτό Τύπο  βεβαίως- γεμίζει τους πολίτες όχι μόνο με καχυποψία, αλλά με αγωνία, με ανασφάλεια, ότι εδώ συντελείται κάποια παρανομία.
      Το μέγα ερώτημα που θα έπρεπε να μας απασχολήσει είναι το πώς θα μείνουν τα κεφάλαια που γυρνούν στην Ελλάδα μέσα στη χώρα, για να χρησιμοποιηθούν για επενδύσεις. Γιατί αυτά νομοθετικά δεν μπορούν να επιβληθούν. Με το πιστόλι στον κρόταφο δεν γίνονται επενδύσεις. Υπάρχει ελευθερία στη διακίνηση του κεφαλαίου. Και όπου υπάρχει προοπτική, ο επενδυτής επενδύει τα χρήματά του. 
      Συνεπώς, όπως είπαμε, τα υπόλοιπα μέτρα που θα πάρει η ελληνική Κυβέρνηση, είναι αυτά που θα δώσουν την ώθηση για επενδύσεις. Υπάρχουν, όμως, αυτοί που ανησυχούν, γιατί πιστεύουν πως κάποιοι θα θελήσουν να αγοράσουν όλη την Ελλάδα βάσει σχεδίου, κάτι που θα οδηγήσει -πιστεύουν- σε εθνικές συμφορές στο μέλλον. Δεν θέλω να υποτιμήσω την ανησυχία εκείνων που σκέφτονται έτσι, αλλά δεν μπορούμε να κρυβόμαστε πίσω από το δάχτυλό μας.
      Εάν πράγματι υπάρχει ένα τέτοιο σχέδιο, κυρίες και κύριοι συνάδελφοι, που το φαντάζεστε και πιστεύετε ότι θα πετύχει, ο μόνος τρόπος για να προστατευθούμε και να προφυλαχθούμε είναι να υπάρχει ανάπτυξη μέσα στη χώρα. Να υπάρχει ισχυρή ελληνική οικονομία, δυνατοί Έλληνες με χρήματα, με δεξιότητες, με γνώσεις, με προσόντα, με προοπτικές. Να υπάρχουν Έλληνες επενδυτές, Έλληνες με προοπτικές που δεν θα ξεπουλούν τις περιουσίες τους για να πληρώσουν τα χαμένα στο Χρηματιστήριο και τα καταναλωτικά δάνεια στις τράπεζες.
      Αυτή η σκέψη με φέρνει στο επόμενο θέμα που, επειδή καίει το Νομό Μεσσηνίας τον οποίον εκπροσωπώ, θα ήθελα να το υπογραμμίσω και να το τονίσω: Είναι το θέμα των πανωτοκίων. Επιτέλους ρυθμίζονται. Επιτέλους θα μπορούν χιλιάδες Έλληνες να συνεχίσουν τη ζωή τους χωρίς η αγχόνη να είναι γύρω από το λαιμό τους. Εμείς στη Μεσσηνία έχουμε ζήσει αυτό το πρόβλημα στο πετσί μας. Το πρόβλημα των πανωτοκίων διαιωνιζόταν και οι οικογένειες έμεναν πραγματικά χωρίς περιουσίες, χωρίς προοπτική, χωρίς ελπίδα. Δεν μπορούσαν να πάνε παρακάτω. Η Νέα Δημοκρατία φέρνει αυτήν τη ρύθμιση γιατί δεσμεύτηκε. Και θα μπορούσε να το είχε κάνει και το ΠΑΣΟΚ αυτό, αλλά καλά-καλά δεν μας επέτρεπε να το συζητήσουμε στη Βουλή. Και με ημίμετρα αντιμετωπίστηκε. Τις θυμάμαι αυτές τις συζητήσεις στο Κοινοβούλιο και όσοι ήταν εδώ και την προηγούμενη τετραετία θα το θυμηθούν.
      Σε ό,τι αφορά τις περαιώσεις τονίζω τα εξής: Πρώτον, πρέπει να σταματήσει το επιχείρημα του θέρους. Υπάρχουν δώδεκα μήνες στο ημερολόγιο και οι διακοπές, όσο σημαντικές και αν είναι για όλους τους Έλληνες, δεν σημαίνει ότι θα σταματήσει να λειτουργεί η χώρα. Και είναι και προσβλητικό για τους ανθρώπους του μόχθου αυτό. Γιατί υπάρχουν και πολλοί Έλληνες που δεν θα πάνε διακοπές. Κι έχουμε δώσει μια διάσταση πραγματικά σ’ αυτό το θέμα, ότι την περίοδο των διακοπών δεν πρέπει να λειτουργεί τίποτα. Λοιπόν, και θα νομοθετήσουμε την περίοδο των διακοπών και όσοι εξυπηρετούνται απ’ αυτές τις ρυθμίσεις είμαι σίγουρη πως θα προλάβουν να τακτοποιήσουν τις υποθέσεις τους. Και επιπλέον ο Υπουργός έδωσε περισσότερο διάστημα για να μπορούν να προσέλθουν στις εφορίες.
      Εμείς, κυρίες και κύριοι συνάδελφοι, τελειώνουμε με το παρελθόν που μας κληροδότησε το ΠΑΣΟΚ και κλείνουμε ένα-ένα τα κεφάλαια και προχωρούμε μπροστά με τις δικές μας πολιτικές. Είναι προαιρετική η δυνατότητα γι’ αυτούς που θέλουν να τελειώσουν με τις εκκρεμότητές τους. Δεν προχωρούμε σε παραγραφή. Θεσμοθετούμε ένα σύστημα που πιστεύουμε ότι θα αποτρέψει κάθε είδους συναλλαγή, άρα πατάσσει και τη διαφθορά στο σημείο αυτό.
      Σε ό,τι αφορά το point system, ας μας πει κάποιος τι απέδωσε τελικά; Και αν δεν απέδωσε, γιατί δεν απέδωσε; Γιατί δεν υπήρχε -θα έχετε την ευκαιρία να απαντήσετε, αλλά δεν το άκουσα καθόλου αυτό- υλικοτεχνική υποδομή. Όλα μπορούμε να τα φτιάξουμε, αλλά άμα δεν έχουμε με κάτι να τα συντηρήσουμε και να τα κάνουμε να λειτουργούν σωστά, τότε κοροϊδευόμαστε μεταξύ μας; Είναι υποχρέωση της Κυβέρνησης αυτής, όπως ήταν και της προηγούμενης -αν και απέτυχε σ’ αυτό- να βρει έναν τρόπο ώστε όλοι οι Έλληνες πολίτες να φορολογούνται δίκαια επιτέλους και όλοι να πληρώνουν αυτό που τους αναλογεί. Ακόμα, κανείς δεν βρήκε τον τρόπο να πατάξει τη συναλλαγή και να ελέγξει επαρκώς τη φοροδιαφυγή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, τελειώνω, κύριε Πρόεδρε.
      Ελπίζω ο Υπουργός και ο αρμόδιος Υφυπουργός να βρουν τον τρόπο να πετύχουν για να σταματήσει να διαιωνίζεται αυτή η αδικία απέναντι ειδικά στους μισθωτούς, που δεν μπορούν να κρύψουν και τίποτα, ακόμη και αν ήθελαν.
      Πιστεύω πως το νέο φορολογικό νομοσχέδιο θα δώσει λύσεις και θα αντιμετωπίσει το πρόβλημα αυτό. Γιατί η αλήθεια είναι ότι μέχρι να ξέρουν οι Έλληνες ότι υπάρχει σταθερό και δίκαιο φορολογικό περιβάλλον, θα αναγκάζονται να εφευρίσκουν τρόπους να ελίσσονται. Και νομίζω πως είναι πια καιρός να αφιερώσουμε όλοι μας τις δυνάμεις του μυαλού μας και την ευρεσιτεχνία μας σε άλλους πιο δημιουργικούς δρόμους.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Καλαντζάκου.
      Το λόγο έχει η κ. Αράπογλου.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, κυρίες και κύριοι συνάδελφοι, η δική μου τοποθέτηση -και θα το πω από την αρχή- εστιάζεται στο θέμα των πλαστών, εικονικών τιμολογίων και στο λεγόμενο «επαναπατρισμό» των κεφαλαίων. Και το δηλώνω εξαρχής, γιατί παρακολούθησα με πολύ ενδιαφέρον την ομιλία του κ. Ζώη νωρίτερα, όπου έκανε μία προτροπή προς όσους από εμάς θέλουμε να ασχοληθούμε με το θέμα αυτό, να τοποθετηθούμε αύριο.
      Ομολογώ ότι στην αρχή σκέφθηκα να αποσυρθώ και να τοποθετηθώ αύριο στα άρθρα. Όταν όμως ο κ. Ζώης προχώρησε και μάλιστα με τόσο υποτιμητικό τρόπο αναφέρθηκε στις επισημάνσεις, τις τοποθετήσεις αλλά και τις καλόπιστες προειδοποιήσεις των Βουλευτών από την πλευρά του ΠΑΣΟΚ -γιατί το εντόπισε στην Αξιωματική Αντιπολίτευση, αποδεχόμενος ότι από τα άλλα κόμματα υπήρχαν και εποικοδομητικές παρατηρήσεις- σκέφτηκα για τον κ. Ζώη ότι κατέχεται από μία άγνοια. Ή υπάρχει άγνοια αντικειμένου ή υπάρχει άγνοια κινδύνου. Διότι για όλα αυτά που συζητάμε σήμερα, στο παρόν νομοσχέδιο, δεν μπορούμε να κάνουμε την προσέγγιση σε βάθος, όταν υπάρχουν αυτού του τύπου οι ρυθμίσεις και μάλιστα με αυτό το εύρος των τροπολογιών, που τουλάχιστον προσωπικά έγινα κοινωνός τους σήμερα το πρωί, αφού τις αναζήτησα εδώ μέσα στη Βουλή και ομολογώ ότι δεν τις έχω διαβάσει ακόμη, μιας και οι τροπολογίες -και έχει επισημανθεί- είναι πολύ περισσότερες από το ίδιο το νομοσχέδιο.
      Οι τοποθετήσεις λοιπόν, κύριε Ζώη και κύριοι της Νέας Δημοκρατίας, που γίνονται για τα θέματα αυτά δεν είναι τοποθετήσεις για επί μέρους ρυθμίσεις του νομοσχεδίου, είναι τοποθετήσεις για τη βασική ουσία του νομοσχεδίου, για την καρδιά του νομοσχεδίου, κυρία Καλαντζάκου. Υπάρχουν νομοσχέδια που κατατίθενται για την υλοποίηση μεταρρυθμιστικών οραμάτων. Υπάρχουν νομοσχέδια που κατατίθενται για την αποκατάσταση στρεβλώσεων της δημόσιας λειτουργίας. Υπάρχουν και νομοσχέδια που εξυπηρετούν κομματικές σκοπιμότητες και προεκλογικές φανερές ή υποκρυπτόμενες υποσχέσεις. Σε αυτήν την τελευταία κατηγορία είναι σαφές ότι ανήκει και το παρόν νομοσχέδιο και το προηγούμενο το οποίο συζητήσαμε για τη Δημόσια Διοίκηση. Αλλά ομολογώ από τη μικρή κοινοβουλευτική μου πείρα ότι και το προηγούμενο νομοσχέδιο -και ό,τι έχει προηγηθεί- ωχριά μπροστά σε αυτό το οποίο επιχειρείται σήμερα. Οι πραγματικές προθέσεις της Κυβέρνησης περιβάλλονται το κέλυφος παράλληλων ρυθμίσεων προκειμένου να ολοκληρωθεί ο κεντρικός στόχος.
      Την προεκλογική περίοδο, κυρίες και κύριοι, αναζητούσαμε στο ΠΑΣΟΚ το κρυφό πρόγραμμα της Νέας Δημοκρατίας. Προσπαθούσαμε να αποκωδικοποιήσουμε τις ανέξοδες δηλώσεις περί κατάργησης των ελεγκτικών μηχανισμών. Ο ΣΔΟΕ συκοφαντήθηκε, όπως και οι άλλοι νομαρχιακοί και περιφερειακοί μηχανισμοί ελέγχου και δίωξης. Ούτε προεκλογικά όμως ούτε μετεκλογικά η Νέα Δημοκρατία αποκαλύπτει τις προτάσεις της για την αλλαγή του τρόπου ελέγχου και δίωξης του οικονομικού εγκλήματος. Το μόνο που μπορώ να υποθέσω είναι ότι δεν αποκαλύπτει διότι δεν έχει προτάσεις. 
      Σήμερα, λοιπόν, έρχεται να επιβραβεύσει το οικονομικό έγκλημα, αφήνοντας πολλά ερωτηματικά τόσο σε ό,τι αφορά στον τρόπο εφαρμογής όσο και στις κατηγορίες που θα καλύψει. Για πρώτη φορά, λοιπόν, στην ιστορία της χώρας καλείται η Βουλή να ψηφίσει ρυθμίσεις που καλύπτουν, περιθάλπουν, έως και υποκινούν με ειδικά κίνητρα την παραοικονομία και το παράνομο κέρδος. Και ερωτώ: ποιους προστατεύετε, όταν αναφέρεστε κατ’ επανάληψη στα εικονικά τιμολόγια; Γιατί ο επαναπατρισμός, ο απολύτως αδόκιμος αυτός όρος, αυτή η μεγάλη πολιτική, την οποία προφανώς έχετε προετοιμάσει, κατατίθεται με τροπολογία; Από ποιες χώρες μπορούν να έλθουν τα κεφάλαια; Όσοι έχουν καταδικαστεί και είναι υπόδικοι νομιμοποιούν τα χρήματά τους; Το κεφάλαιο που επαναπατρίζεται με 3% φόρο σε ποιους μπορεί να ανήκει; Φαντάζομαι όχι στους μετανάστες που φορολογούνται κανονικά. Μπορεί να εισέλθει στην Ελλάδα χρήμα από οπουδήποτε στο όνομα κάποιου Έλληνα ή -ακόμα χειρότερα- στο όνομα κάποιου αλλοδαπού, που είναι φορολογικά υπόχρεος στην Ελλάδα; Μπορείτε να υποδείξετε τελικώς σε όλους τους Έλληνες τον τρόπο του εύκολου πλουτισμού; Μπορείτε, κύριοι Υπουργοί, να ονοματίσετε τα κεφάλαια; Να μας πείτε σε τι προσβλέπετε, δηλαδή σε τι ύψος κεφαλαίων, από ποιους κατέχοντες, από ποια κατηγορία διαφυγής κεφαλαίων, γιατί πιστεύω ότι όσοι έβγαλαν παράνομα κεφάλαια δεν θα τα επανεισάγουν από εθνική ανάταση. Παγώνουν όλες οι διώξεις που έγιναν μέχρι σήμερα για υποθέσεις πλαστών και εικονικών; Και ερωτώ τον κ. Ρεγκούζα συγκεκριμένα. Ο κ. Ρεγκούζας έσπευσε να πει ονόματα, πριν κατατεθεί το νομοσχέδιο και πριν κατατεθούν οι τροπολογίες.
      Μας είπε με θάρρος ότι έκανε λάθος. Τον προκαλώ, τον προτρέπω να προχωρήσει παρακάτω. Εφόσον γνωρίζει ποιοι δεν είναι, να μας πει ποιοι είναι. Να μας δώσει τα ονόματα εταιρειών και μετόχων που γνωρίζει.
      Διότι, κύριε Ρεγκούζα, γνωρίζετε πάρα πολύ καλά και ως επαγγελματίας, αλλά και λόγω καταγωγής, τι συμβαίνει εδώ και χρόνια στη Θεσσαλονίκη. Γνωρίζετε ότι το συκοφαντημένο ΣΔΟΕ Κεντρικής Μακεδονίας έχει στείλει μέχρι σήμερα πάνω από ογδόντα υποθέσεις στα δικαστήρια. Γνωρίζετε ότι υπάρχουν άτομα -ένα άτομο, δηλαδή το κάθε άτομο, υπάρχουν κάποιοι- που πηγαίνουν με πλήθος κατηγοριών στα δικαστήρια που υπολογίζεται ότι μπορεί να ξεπεράσουν ορισμένες εκατοντάδες χρόνια οι ποινές τις οποίες θα έχουν. Κάποιοι μου μιλούσαν και για τετρακόσια χρόνια σε ένα άτομο. Και λυπάμαι που το λέω αλλά αυτό το άτομο ήταν υποψήφιο συνδυασμών της Νέας Δημοκρατίας.
      Θα πρέπει να προσέξετε και τη συνταγματικότητα του νομοσχεδίου. Υπάρχει σύγχυση εξουσιών. Παρεμβαίνετε στο έργο της δικαιοσύνης και καταργείτε κάθε έννοια δικαίου και ισονομίας. Η Νέα Δημοκρατία, προσωπικά δε ο κύριος Πρωθυπουργός, έκαναν σημαία τους την υπόθεση της κάθαρσης προεκλογικά. Στα αυτιά μου και νομίζω στα αυτιά όλων των πολιτών, ηχεί ακόμα εκείνο το «έχετε μετατρέψει την απιστία από κακούργημα σε πλημμέλημα».
      Κύριοι της Νέας Δημοκρατίας, με το νομοσχέδιο αυτό μετατρέπετε την απιστία σε εθνική ευεργεσία. Και αυτό είναι που πρέπει να καταλάβετε.
      Ρωτώ, λοιπόν, τη Νέα Δημοκρατία, ρωτώ τους Υπουργούς και θα μου επιτρέψετε να ρωτήσω και τον κύριο Πρωθυπουργό ξεχωριστά εάν το όραμά σας, κύριε Πρωθυπουργέ, είναι να αμνηστεύσετε κάθε παρανόμως πλουτήσαντα, να νομιμοποιήσετε τις περιουσίες παράνομου πλουτισμού, εκπέμποντας βέβαια τα αντίστοιχα μηνύματα και στους νέους αλλά και σε όλους τους έντιμους πολίτες.
      Ρωτώ, λοιπόν, εάν έχετε όραμα να αναπτύξετε τη χώρα έτσι, χωρίς σχέδιο, χωρίς στοχογράμματα, χωρίς κοινωνικές συναινέσεις, μετακινώντας παράνομα κέρδη αγνώστων κατόχων ύποπτης οικονομικής δραστηριότητας, εάν έχετε όραμα ένα μοντέλο ανάπτυξης που στηρίζεται σε αυτό το ξέπλυμα του χρήματος. Διότι βεβαίως ο Υπουργός Οικονομίας αλλά και ο Πρωθυπουργός πρέπει να μας πουν αν μετά το λεγόμενο επαναπατρισμό των κεφαλαίων υπάρχει έστω και μία δέσμευση προσανατολισμού των κεφαλαίων αυτών σε συγκεκριμένες αναπτυξιακές κατευθύνσεις. Τέλος, ρωτώ εάν έχετε όραμα την αμνήστευση των διωκομένων για μεγάλα οικονομικά εγκλήματα.
      Κυρίες και κύριοι συνάδελφοι, ειλικρινά απευθύνομαι στον κάθε έναν και στην κάθε μία από εσάς ξεχωριστά. Πιστεύω ότι εάν ψηφίσετε αυτές τις ρυθμίσεις δεν θα μπορέσετε ποτέ να τις αιτιολογήσετε και να τις υπερασπιστείτε δημόσια. Πιστεύω ότι σήμερα σ΄ αυτήν την Αίθουσα ακυρώνεται κάθε λογική, κάθε κοινοβουλευτική αλλά και κάθε ηθική τάξη με αυτό που μας καλείτε να ψηφίσουμε. Όχι απλώς καταψηφίζουμε το παρόν νομοσχέδιο αλλά δηλώνουμε ότι αυτή η καλοκαιρινή σας απόπειρα θα σας ακολουθεί -και να είστε σίγουροι γι’ αυτό- όσο καιρό αντέξετε στην Κυβέρνηση.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Αράπογλου.
      Ο κ. Δένδιας έχει το λόγο.
      ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ: Ευχαριστώ, κύριε Πρόεδρε.
      Θα μου επιτρέψετε, είναι η παρθενική μου τοποθέτηση στο Κοινοβούλιο, αλλά εν πάση περιπτώσει δεν θα ήθελα να ξεκινήσω με έντονες εκφράσεις. Τα περί ξεπλύματος χρήματος κλπ., νομίζω ότι δεν αρμόζει να ακούγονται σ’ αυτήν την Αίθουσα. Τουλάχιστον ενθυμούμενος ακόμη τη δικηγορία, τις λέξεις τις χρησιμοποιώ με ιδιαίτερη προσοχή.
      Αυτό το οποίο συζητάμε εδώ είναι επί της αρχής ένα σχέδιο νόμου για την περαίωση εκκρεμών φορολογικών υποθέσεων. Αυτό είναι το οποίο συζητάμε. Δεν συζητάμε τη νομιμοποίηση βρώμικου χρήματος.
      Υπάρχει βέβαια ένα θέμα αρχής. Ναι ή όχι σε μια τέτοιου τύπου περαίωση φορολογικών υποθέσεων; Εάν μιλούσαμε για ένα σαφώς ευνομούμενο κράτος, κυρίες και κύριοι, εάν μιλούσαμε για μία χώρα με ένα βέβαιο, σαφές και ασφαλές φορολογικό σύστημα, εάν μιλούσαμε σε μία χώρα που ο ελεγκτικός μηχανισμός ήταν αδιάφθορος, τότε νομίζω ότι όλη η Αίθουσα θα συμφωνούσε ότι ένα τέτοιο νομοθέτημα δεν έχει θέση. Μία τέτοια, όμως, τοποθέτηση δεν μπορεί με κανέναν τρόπο να προέλθει από την Αξιωματική Αντιπολίτευση. 
      Κατ’ αρχήν η Αξιωματική Αντιπολίτευση, όπως ο Εισηγητής της Μειοψηφίας αναγκάστηκε να ομολογήσει, έχει μετέλθει ακριβώς ίδιες μεθόδους. Η δικαιολογία του τύπου «το 1990-1993 κατέστρεψε το παν και άρα εμείς το 1994 αναγκαστήκαμε να το κάνουμε», θα με συγχωρήσετε να πω, δεν αντέχει σε κριτική.
Εμείς σήμερα μπορούμε να πούμε πολύ σημαντικότερα πράγματα για την εντεκαετία που πέρασε. Ο κ. Σούρλας μιλώντας το πρωί έφερε αρκετά νομοθετήματα. Θυμάστε ίσως το νομοθέτημα που αφορούσε τα σκάφη αναψυχής τα οποία, εν πάση περιπτώσει, εκθέτουν τη φορολογική μνήμη της προηγούμενης κυβέρνησης.
      Εάν δε έπρεπε να πει κανείς κάτι σαν έπαινο για την Κυβέρνηση, είναι ότι φέρνει το νομοθέτημα αυτό στη Βουλή. Θα μπορούσε να το κάνει με έναν άλλο τρόπο και να μην υποστεί αυτά που υφίσταται και να μην ακουστούν αυτά τα οποία ακούγονται και όμως επέλεξε αυτόν τον τρόπο, γεγονός που είναι προς τιμήν της ηγεσίας του Υπουργείου Οικονομικών. Τουλάχιστον, επέλεξε τη δύσκολη οδό της βασάνου μέσα από το Κοινοβούλιο, δίνοντας την ευκαιρία στην Εθνική Αντιπροσωπεία να τοποθετηθεί.
      Από εκεί και πέρα υπάρχουν δύο σημαντικές τροπολογίες. Η τροπολογία που αφορά τα πανωτόκια και η τροπολογία που αφορά τον επαναπατρισμό των κεφαλαίων. Θα συμφωνούσε ίσως κανείς ότι νομοτεχνικά θα μπορούσαν να αποτελέσουν αυτοτελή νομοθετήματα και να έχουν περάσει μέσα από την επιτροπή.
      Ωστόσο, κυρίες και κύριοι, όσον αφορά τα πανωτόκια, τουλάχιστον εκεί δεν μπορεί να κατηγορήσει τη Νέα Δημοκρατία για διγλωσσία ή για απόκρυψη προθέσεων. Επανειλημμένα, όλη την προεκλογική περίοδο και πολύ πριν, ο ίδιος ο Πρωθυπουργός με σχέδια νόμου στη Βουλή και δεκάδες άλλους τρόπους είχε καταθέσει και είχε εξηγήσει στον ελληνικό λαό την πρόθεση της Κυβέρνησης. Σήμερα, λοιπόν, εκδηλώνεται αυτή η πρόθεση της Κυβέρνησης. Νομίζω ότι τουλάχιστον όσον αφορά αυτό το θέμα η Αξιωματική Αντιπολίτευση όφειλε να μην έχει καμία αντίρρηση.
      Επιτρέψτε μου να σας πω εξ΄ εμπειρίας συμπολιτών μας -και είμαι σίγουρος ότι την έχουμε όλοι- ότι με τα πανωτόκια υπάρχει ένα τεράστιο κοινωνικό πρόβλημα και αυτή η προσπάθεια είναι θετική. Πρόκειται για μία προσπάθεια που φαίνεται ότι επιλύει το πρόβλημα σε ένα μεγάλο βαθμό και λέω σε ένα μεγάλο βαθμό γιατί προσπαθώ να είμαι αντικειμενικός και θεωρώ ότι ένα τέτοιο πρόβλημα δεν μπορεί να επιλυθεί κατά 100% με οποιαδήποτε ρύθμιση. Είναι όμως μια προσπάθεια και σαν προσπάθεια είναι επαινετή. 
      Ως προς το θέμα του επαναπατρισμού για το οποίο -και λυπάμαι γι’ αυτό- ακούστηκαν βαρύτατες κουβέντες, κάτι που ανέφερα και στην αρχή, κατ’ αρχήν, πρέπει να είμαστε προσεκτικοί. Ακούστηκαν πράγματα τα οποία είναι ασύλληπτα, όπως για χρήματα που προέρχονται από τα ναρκωτικά, για ξέπλυμα χρήματος, για εισαγωγή χρημάτων από την Τουρκία μέσω των οποίων θα ελεγχθεί η Θράκη. Μα, αν είναι δυνατόν, κυρίες και κύριοι! Αν είναι δυνατόν!
      Θα σας πω έναν πρακτικό τρόπο να πετύχετε το ίδιο αποτέλεσμα με την υπάρχουσα νομοθεσία. Μπορείτε να δημιουργήσετε μία off-shore εταιρεία σε οποιαδήποτε χώρα που δημιουργεί τέτοιες εταιρείες, όπως τα Kayman, ή την Κύπρο μέχρι προ ολίγου ή τα Virgin Islands κλπ. Η εταιρεία αυτή με τη σειρά της δημιουργεί μία ανώνυμη εταιρεία στην Ελλάδα. Όπως ξέρετε ή όπως οφείλετε να ξέρετε, η σύσταση ανώνυμης εταιρείας δεν έχει «πόθεν έσχες» και μετά η ανώνυμη εταιρεία με το νόμιμο κεφάλαιό της κάνει ό,τι της αρέσει και όλο αυτό το πλαίσιο που σας περιέγραψα -και οποιοσδήποτε δικηγόρος εν Ελλάδι ασχολούμενος με εταιρείες το γνωρίζει- υπήρχε επί των προηγουμένων κυβερνήσεων. Εάν σας ενοχλούσε, γιατί δεν το καταργούσατε; 
      Η πραγματικότητα είναι μία! Ζούμε σε ένα περιβάλλον απελευθέρωσης της κίνησης των κεφαλαίων. Το ερώτημα που υπάρχει εδώ είναι ένα και μόνο. Θα είναι αποτελεσματική αυτή η ρύθμιση; Θα έρθουν κάποια χρήματα στη χώρα; Δεν το ξέρω. Ειλικρινά δεν το ξέρω. Πράγματι υπάρχει το παράδειγμα της Ιταλίας το οποίο ελέχθη το πρωί -νομίζω από τον κ. Ανδριανόπουλο- το οποίο δεν είναι επιτυχές, δηλαδή δεν μας δίνει μεγάλη αισιοδοξία.
      Όμως, εν πάση περιπτώσει, δεν βλέπω σε τι βλάπτει η ρύθμιση. Δεν βλέπω σε τι δημιουργεί πρόβλημα και είναι φρόνιμο, αν θα μου επιτρέψετε, στη συνέχεια αυτής της συζήτησης, αύριο δηλαδή, οι αγορητές της Αξιωματικής Αντιπολίτευσης να μεταστρέψουν το κλίμα. Δεν είναι καλό να ακούγεται ότι υφίσταται νομοθέτημα το οποίο επιτρέπει το ξέπλυμα χρημάτων σ’ αυτήν τη χώρα. Αυτοί που το ακούν, δεν πρόκειται να καθίσουν να κοιτάξουν τις λεπτομέρειες που εμείς εδώ καλώς γνωρίζουμε και δεν θα αντιληφθούν ότι πρόκειται για υψηλούς αντιπολιτευτικούς τόνους μιας ανασφαλούς Αντιπολίτευσης, αλλά ίσως θα σταθούν μόνο στις επικεφαλίδες και θα ακουστούν πράγματα για τη χώρα τα οποία δεν πρέπει να ακουστούν.
      Εν πάση περιπτώσει, σας προτείνω να ψηφίσουμε το νομοθέτημα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Δένδια, και για την καλή χρήση του χρόνου.
      Το λόγο έχει ο κ. Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Αγαπητές συναδέλφισσες και συνάδελφοι, κατανοώ πράγματι το σοβαρό πρόβλημα που έχει η Κυβέρνηση για την κάλυψη των δημοσιονομικών της ελλειμμάτων και την αύξηση των εσόδων του κρατικού προϋπολογισμού. 
  Είναι, βέβαια, ένα πρόβλημα που η ίδια το τελευταίο χρονικό διάστημα δημιούργησε στα πλαίσια μιας παντελούς έλλειψης αναπτυξιακής στρατηγικής που φαίνεται και σήμερα λόγω της χαλάρωσης ή και της διάλυσης των ελεγκτικών μηχανισμών, αλλά και λόγω των υπέρμετρων υποσχέσεων που αφειδώς προεκλογικά διένειμε προς κάθε κατεύθυνση.
      Έρχεται, λοιπόν, η Κυβέρνηση με το παρόν νομοσχέδιο και τις τροπολογίες που την τελευταία στιγμή έφερε να κάνει κινήσεις που δείχνουν πανικό και απελπισία. Το νομοσχέδιο που κατέθεσε στη Βουλή με το τίτλο «Περαίωση εκκρεμών φορολογικών υποθέσεων και ρύθμιση ληξιπρόθεσμων χρεών και άλλες διατάξεις» και οι τροπολογίες που το συνοδεύουν, δεν έχει μόνο -αυτό φάνηκε έμπρακτα μέχρι τώρα από τη συζήτηση- εισπρακτικό χαρακτήρα. Άλλωστε, η Γενική Συνομοσπονδία Βιοτεχνών Επαγγελματιών και Εμπόρων μάς καλεί με υπόμνημα της, που άμεσα το έστειλε σε όλους, να μην ψηφίσουμε αυτό το νομοσχέδιο, γιατί λειτουργεί, όπως λέει, αποσταθεροποιητικά στο φορολογικό σύστημα, τιμωρεί τους ειλικρινείς φορολογούμενους και εντείνει την αναξιοπιστία του κράτους, καθώς επίσης καθιστά τους ισχύοντες φορολογικούς συντελεστές εικονικούς και αναφέρει μία σειρά από συγκεκριμένα παραδείγματα.
      Όμως το συγκεκριμένο νομοσχέδιο, κυρίες και κύριοι συνάδελφοι, αποτελεί μια άνευ προηγουμένου νομιμοποίηση της παραοικονομίας, του βρώμικου αλλά και του μαύρου χρήματος. Δεν περιορίζεται, όπως θα μπορούσε να ισχυριστεί κάποιος, σε ρυθμίσεις που έχουν γίνει και στο παρελθόν, γιατί ρυθμίσεις έχουν γίνει αρκετές μέχρι σήμερα και αυτό το γνωρίζουμε όλοι. Στο Κεφάλαιο Α΄ στο άρθρο 3 παρέχεται φορολογική ασυλία σε επιχειρήσεις που αποδεδειγμένα εμπλέκονται στην έκδοση πλαστών και εικονικών τιμολογίων.
      Το κάνατε αυτό, κύριοι συνάδελφοι της Νέας Δημοκρατίας, την ώρα που το ΣΔΟΕ -το γνωρίζετε αυτό- έχει ανακαλύψει εκατοντάδες χιλιάδες υποθέσεις, οι οποίες ήδη έχουν πάρει το δρόμο της δικαιοσύνης και διώκονται ποινικά. Το κάνατε την ώρα που η μεγάλη πλειοψηφία των φορολογούμενων έχει κλείσει μέσα από τις νόμιμες διαδικασίες τις φορολογικές της εκκρεμότητες.
      Αλήθεια, κύριε Υπουργέ, ποιους και γιατί με τη συγκεκριμένη ρύθμιση θέλετε να εξυπηρετήσετε; Τι μηνύματα περνάτε στους ειλικρινείς και έντιμους φορολογούμενους; Ότι είναι κοροΐδα που δεν κάνουν και εκείνοι το ίδιο; Ότι είναι αφελείς που είναι συνεπείς στις φορολογικές τους υποχρεώσεις και σπεύδουν να πληρώσουν, ενώ θα έπρεπε να περιμένουν μία ακόμη ρύθμιση; Αυτή είναι η φορολογική συνείδηση την οποία θέλετε να διαμορφώσετε στην ελληνική κοινωνία;
      Όμως, η Κυβέρνηση, αγαπητοί συνάδελφοι, δεν μένει μόνο εδώ. Με την τροπολογία που κατέθεσε και χαρακτηρίστηκε δικαιολογημένα τροπολογία με τον ψευδεπίγραφο τίτλο «Φορολόγηση επαναπατριζόμενων κεφαλαίων» συμπληρώνει το παζλ των νέων ηθών, γιατί είναι νέα ήθη αυτά με τα οποία θέλει να διαπαιδαγωγήσει την ελληνική κοινωνία. Δίνει τη δυνατότητα για ξέπλυμα του μαύρου χρήματος, νομιμοποιεί δηλαδή όλους τους τρόπους, ακόμα και εγκληματικές ενέργειες, με βάσει τις οποίες μπορεί αυτό να αποκτήθηκε.
      Σε αυτό ακριβώς το ζήτημα, κύριοι της Κυβέρνησης, δεν υπάρχει κανένας μα κανένας έλεγχος. Ποιος άλλωστε να ελέγξει τι και γιατί. Μήπως οι ογδόντα τρεις τον αριθμό εγκατεστημένες τράπεζες στην Ελλάδα, πολλές από τις οποίες δεν τις γνωρίζετε ή τα χρηματοπιστωτικά ιδρύματα, όπως αναφέρεται στο νομοσχέδιο; Τι αλήθεια να ελέγξουν οι συγκεκριμένες τράπεζες, όπως αφελώς επιμένουν κάποιοι συνάδελφοι, όταν οι ίδιες εισπράττουν και θα εισπράξουν τη μεγαλύτερη δυνατή προμήθεια μέσα από την είσοδο αυτών των κεφαλαίων;
      Άλλωστε, και οφείλω να σας το πω και γνωρίζετε ότι δεν ομιλεί κάποιος τυχαίος για το χρηματοπιστωτικό σύστημα, η ρύθμιση αυτή ήταν απαίτηση των τραπεζών και ένα από τα ζητήματα που έντονα είχαν θέσει το τελευταίο χρονικό διάστημα προκειμένου να δεχθούν την άλλη ρύθμιση που κάνατε για τα πανωτόκια. Για ποια νίκη μιλάτε, κύριοι της Νέας Δημοκρατίας, της πολιτικής έναντι των τραπεζιτών; Νίκη είναι όταν επιβάλλουν τις απόψεις τους για το συγκεκριμένο ζήτημα; Ποια είναι η ίση μεταχείριση που επιφυλάσσετε στις επιχειρήσεις που δραστηριοποιούνται στη χώρα, όταν αυτές φορολογούνται για τα κέρδη τους με 40% και στα κεφάλαια αγνώστου προελεύσεως τα οποία περιμένετε να έρθουν, αυτά θα φορολογηθούν με 3% μόνο. Αυτή η αλήθεια είναι οι υγιείς όροι ανταγωνισμού; Γιατί μιλάτε για την ελεύθερη αγορά  και για κανόνες υγιούς ανταγωνισμού. Αυτοί είναι οι κανόνες υγιούς ανταγωνισμού που θέλετε να θεσμοθετήσετε, κύριε Υπουργέ;
      Αλήθεια, αγαπητοί συνάδελφοι, εν ονόματι ποιας ανάπτυξης και ποιας σκοπιμότητας σε τελευταία ανάλυση θέλετε να περάσει αυτή η τροπολογία; Υπάρχει μήπως μέσα από το νομοσχέδιο καμία δέσμευση για το θέμα της ανάπτυξης, για τα ζητήματα των επενδύσεων, για τη δημιουργία έστω κάποιων στοιχειωδών θέσεων εργασίας; Υπάρχει η παραμικρή δέσμευση για όλα αυτά; Δυστυχώς όχι, δεν υπάρχει κανένας όρος, καμία προϋπόθεση, παρά μόνο η αγορά οικοπέδων και ακινήτων.
      Αυτή είναι η αναπτυξιακή στρατηγική  και το αναπτυξιακό σας όραμα, τα οποία προτάσσετε στη συγκεκριμένη χρονική στιγμή για να αυξηθεί το ΑΕΠ και για να πάει η χώρα μπροστά; Ένας φορολογικός παράδεισος του τζόγου της παραοικονομίας και της αρπαχτής; Αυτή είναι η ηθική που θέλετε να διδάξετε  ιδιαίτερα τη νέα γενιά; Αυτή είναι η ηθική του μεσαίου χώρου που ευαγγελίζεστε ότι εκπροσωπείτε; Αν είναι αυτή, συγχαρητήρια.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ζητώ την άδεια του Τμήματος για να δώσω το λόγο στον κ. Ιωαννίδη για ένα λεπτό, επειδή λόγω ανειλημμένων υποχρεώσεων είναι αναγκασμένος να αποχωρήσει από τη συνεδρίαση.
     Το Τμήμα εγκρίνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης):  Το Τμήμα ενέκρινε.
     Ο κ. Ιωαννίδης έχει το λόγο.
     ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, στο άρθρο 3 υπάγονται όλες οι υποθέσεις των ανωνύμων εταιρειών μέχρι τις 31.12.2002. Επειδή όμως ό,τι έχει σχέση με τον αθλητισμό, ΚΑΕ, ΠΑΕ, όλες οι ανώνυμες εταιρείες δεν ακολουθούν ημερολογιακό χρόνο αλλά αγωνιστικό χρόνο, γι’ αυτό θα πρέπει να το επεκτείνετε ως προς τις ΠΑΕ και ΚΑΕ. Επειδή  η ημερομηνία αυτών είναι από 1η Ιουλίου μέχρι 30 Ιουνίου  γι’ αυτό θα πρέπει να επεκταθεί μέχρι 30 Ιουνίου 2003 όσον αφορά τις ρυθμίσεις, γιατί τότε τελειώνει ο αγωνιστικός χρόνος.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Μία διευκρίνιση να κάνω παρακαλώ. Κύριε συνάδελφε, ισχύει και γι’ αυτές τις εταιρείες που κλείνουν  τον ισολογισμό τους τον Ιούνιο. Η διαχειριστική περίοδος του 2003 τελειώνει τον Ιούνιο του 2004. Εξυπακούεται λοιπόν ότι μιλάμε για διαχειριστική περίοδο που σ’ αυτές τις περιπτώσεις είναι παρόμοια με την ημερομηνία που αναφέρουμε στο νομοσχέδιο.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Ανέστης Αγγελής έχει το λόγο.
     ΑΝΕΣΤΗΣ ΑΓΓΕΛΗΣ: Κύριε Πρόεδρε, αγαπητοί συνάδελφοι, θα μπορούσε να κατανοήσει κανείς μία συναισθηματική τοποθέτηση. Θα μπορούσε να κατανοήσει ακόμη και μία δογματική τοποθέτηση. Δεν μπορούμε όμως να κατανοήσουμε την υποκρισία που εκπέμπεται και μάλιστα με εξαιρετικό τρόπο από πλευράς της Αξιωματικής Αντιπολίτευσης. Γίνεται μία προσπάθεια να απομονωθεί ένα ολόκληρο νομοσχέδιο σε δύο τρεις λέξεις: πλαστά τιμολόγια, επαναφορά - επαναπατρισμός ξένου χρήματος.
      Οι αριθμοί όμως και η πραγματικότητα είναι πολύ διαφορετική. Το νυν νομοσχέδιο δεν εξυπηρετεί επιλεκτικά ορισμένες τάξεις αλλά εξυπηρετεί οκτακόσιες πενήντα χιλιάδες υποθέσεις οφειλετών στην Εφορία. Τα χρέη είναι 10.000.000.000. Πότε έγιναν αυτά; Έγιναν στους τέσσερις μήνες της Νέας Δημοκρατίας; Ήταν αποτέλεσμα έλλειψης ρευστότητος των επαγγελματιών, των εμπόρων, των αγροτών, όλων των τάξεων, της φτώχειας την οποία εισαγάγατε. Τι θέλετε να σας θυμίσουμε; Την υπόθεση των πανωτοκίων; Την υπόθεση του χρηματιστηρίου; Τη φορομπηχτική πολιτική; Τη συνάφεια; Τα αντικειμενικά κριτήρια; Αυτήν την πραγματικότητα βίωσαν οι μικρομεσαίες επιχειρήσεις, ο ιστός των οποίων διαλύθηκε επί των ημερών σας. Και αυτό είναι μία ξεκάθαρη εικόνα, η οποία δεν επιδέχεται καμία αμφισβήτηση. 
      Έρχεται λοιπόν η Κυβέρνηση και ρυθμίζει αυτές τις υποθέσεις με αποτελεσματικό τρόπο. Δεν προτείνετε κάτι συγκεκριμένο, παρά ομιλείτε περί πλαστών τιμολογίων. Αυτό σας ενδιαφέρει να περάσει, ενώ ουσιαστικά εσείς πλαστογραφήσατε την πραγματικότητα χρόνια τώρα. 
      Κατά συνέπεια, αντί να σιωπήσετε ή να εστιάσετε την κριτική σας σε προτάσεις οι οποίες βεβαίως είναι χρήσιμες –και αυτό είναι το χρέος σας- ακολουθείτε σκληρή δογματική αντίληψη. Δεν ομιλείτε για τα πανωτόκια.
      Το 1998 φέρατε το νόμο για τα πανωτόκια. Εξυπηρετήσατε τα τραπεζικά συμφέροντα ξεκάθαρα. Αναγκασθήκατε κάτω από την πίεση των δανειοληπτών να ξαναφέρετε το 2001 νέο νόμο και το 2000. Και ξέρετε τι κάνατε; Εξαπλασιάσατε το κεφάλαιο. 
      Δεν σας είδα σήμερα να ομιλείτε για τη ρύθμιση την οποία κάνει πράξη η Νέα Δημοκρατία. Δεν σας είδα να ομιλείτε για τη ρύθμιση για τους αγρότες, όπου καλείται ο αγρότης να εξοφλήσει μιάμιση φορά πάνω τα δάνεια πριν από το 1990. Αυτές είναι ρυθμίσεις. Αλλά εσείς εκεί, στο μαύρο χρήμα, στις μεθοδεύσεις, στη δήθεν αντιλαϊκή πολιτική. Είναι μία τακτική την οποία δεν θα πρέπει να ακολουθήσετε. Και αυτό βεβαίως επ’ ωφελεία και του κόμματος του ΠΑΣΟΚ. 
      Αν δείτε τις εξαγωγές, το ισοζύγιο στον αγροτικό τομέα είναι αρνητικό. Γιατί οι επιχειρήσεις μετακινήθηκαν και μετακινούνται προς τα Βαλκάνια; Τι συνέβη; Φταίει η Νέα Δημοκρατία ή φταίει η πολιτική την οποία εφαρμόσατε;
      Δεν σας είδα να ομιλείτε για τις ευεργετικές παρεμβάσεις στο σύστημα «ΤΕΙΡΕΣΙΑΣ», όπου τα δέκα χρόνια γίνονται επτά ανάλογα με την περίπτωση ή τα επτά έως πέντε ή τα πέντε έως τρία. 
      Η Νέα Δημοκρατία, λοιπόν, θέλει να καταπολεμήσει την ανεργία. Και θα πρέπει να καταλάβετε ότι η ανεργία καταπολεμείται όταν τονώνεται η επιχειρηματικότητα. Και αυτός είναι ο στόχος, η επαναφορά του χρήματος. Εκατόν είκοσι δισεκατομμύρια ευρώ βρίσκονται έξω.
      Δεν θα πρέπει να ξεχνάτε ότι κινούμαστε σε ένα διεθνές περιβάλλον. Αν κάποιος κάνει ανάληψη 10.000 δολαρίων από ένα λογαριασμό στην Αμερική, ειδοποιείται η εφορία και το FBI. Τα πάντα ελέγχονται ή «τα πάντα δεν ελέγχονται…...»
      Πρέπει, όμως, να γίνει σαφές ότι οι οικονομικοί όροι έχουν αλλάξει και, βεβαίως, υπηρετούμε την ηθική. Την υπηρετούμε ευθέως μέσα στη Βουλή με νομοθετικό έργο, που ποιο στόχο έχει; Να απεγκλωβίσει την ελληνική κοινωνία από το στείρο δογματισμό. Να απελευθερώσει δυνάμεις που θα δημιουργήσουν νέα προοπτική. Και γι’ αυτό εφαρμόζεται νέα οικονομική πολιτική. Γι’ αυτό η Κυβέρνηση ομιλεί  υπεύθυνα και λέει ότι τον Οκτώβρη θα έχουμε νέο φορολογικό νομοσχέδιο συγκεκριμένο, το οποίο θα ισχύσει για μια πενταετία. Σταθερό φορολογικό σύστημα. Γι’ αυτό λέμε ότι έρχεται σταθερός αναπτυξιακός νόμος. 
      Βεβαίως η Κυβέρνηση εφάρμοσε ως τώρα όλες τις προεκλογικές της εξαγγελίες. Μπορεί να έρχονται μερικά θέματα με τροπολογίες. Έρχονται, όμως, γιατί είναι επιτακτική ανάγκη. Ποτέ η Βουλή δεν έκλεισε για ένα μήνα και είναι χρέος της Βουλής να κινητοποιήσει τις δημιουργικές δυνάμεις, τις επιχειρηματικές δυνάμεις, γιατί μόνο με την τόνωση της επιχειρηματικότητας καταπολεμείται η ανεργία σε ένα κράτος που τι έχει; Διακρίνεται για τον κρατισμό, για τον αυξημένο δημοσιοϋπαλληλικό τομέα, για την αναποτελεσματική δημόσια διοίκηση και τη γραφειοκρατία, αγαπητοί συνάδελφοι.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αγγελή. 
      Το λόγο έχει ο κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, μεταβατικότητα, λοιπόν, μια λέξη κλειδί σε όλες τις συνεδριάσεις, μια λέξη passe-partout σε όλα τα νομοθετήματα που έχει φέρει η Κυβέρνηση μέχρι σήμερα. Φαίνεται ότι η Νέα Δημοκρατία ως Κυβέρνηση σκέπτεται μεταβατικά, ενεργεί μεταβατικά, νομοθετεί μεταβατικά. Ήταν η απάντηση που μας δόθηκε σε όλες τις νομοθετικές πρωτοβουλίες που έχει φέρει μέχρι σήμερα η Νέα Δημοκρατία. 
      Η μεταβατικότητα αυτή δείχνει, κατά την άποψή μου, και αποδεικνύει έλλειψη πολιτικών θέσεων. Είναι το άλλοθι για τη μη οριστική ρύθμιση πάρα πολλών εκκρεμοτήτων και, βεβαίως, είναι η καλύπτρα, η δικαιολογία απέναντι στον ελληνικό λαό για τη μη ρύθμιση υπεσχεμένων που η Νέα Δημοκρατία προεκλογικά είχε διακηρύξει.
      Κυρίες και κύριοι συνάδελφοι, διά στόματος του Υπουργού Οικονομίας και Οικονομικών ακούσαμε το πρωί το αναπτυξιακό όραμα της Νέας Δημοκρατίας. Μίλησε για ένα αναπτυξιακό μοντέλο που περισσεύει, όπως περισσεύει και ο βερμπαλισμός. Πρόκειται για έναν ακραίο βερμπαλισμό για μια κοινωνία δίκαιη, για μια κοινωνία της ανάπτυξης.
      Θα περίμενε, λοιπόν, κάποιος να δει έστω ψήγματα αυτού του νέου αναπτυξιακού μοντέλου να νομοθετούνται και να φαίνονται μέσα απ’ αυτό το νομοσχέδιο. Υπάρχει, λοιπόν, μια σαφέστατη αναντιστοιχία ανάμεσα σε αυτούς τους οραματισμούς, σε αυτούς τους σχεδιασμούς και σε αυτά που έρχονται προς ψήφιση αυτήν τη στιγμή στη Βουλή.
      Τίποτα απ’ όλα αυτά, λοιπόν, που ανακοίνωσε ο κύριος Υπουργός ως σχέδια, ως οράματα δεν φαίνεται μέσα απ’ αυτό το νομοσχέδιο. Είπατε ότι δεν ήρθε με πράξη νομοθετικού περιεχομένου, δεν έγινε με κάποια υπουργική απόφαση. Ήρθε εδώ στη Βουλή. Η Νέα Δημοκρατία θεωρούσε ότι οι παραγωγικές τάξεις θα το υποδεχθούν χειροκροτώντας. Γιατί αν πραγματικά την ενδιέφερε ο κοινωνικός διάλογος, θα το είχε συζητήσει εκ των προτέρων με τους κοινωνικούς εταίρους και επομένως θα είχε βάση αυτό που λέει ότι την ενδιαφέρει να συζητούνται τα νομοσχέδια στο φως της δημοσιότητας. Το έφερε, λοιπόν, γιατί το θεωρούσε -ας μου επιτραπεί ο όρος- αβανταδόρικο. Θα άκουγαν οι πάντες ότι πάμε να ρυθμίσουμε εκκρεμότητες των μικρομεσαίων.
      Ήλθε λοιπόν εδώ στη Βουλή. Απ’ ό,τι ακούσατε, οι κοινωνικοί εταίροι δεν είναι σύμφωνοι με τις ρυθμίσεις που προχωρείτε και βεβαίως αν πήγαινε με υπουργική απόφαση, δεν θα μπορούσατε να κολλήσετε αυτές τις τροπολογίες οι οποίες έρχονται και οι οποίες έχουν πολύ μεγαλύτερη βαρύνουσα σημασία απ’ ό,τι οι ίδιες οι διατάξεις που βρίσκονται μέσα στο Σώμα του νομοσχεδίου. Και ερωτάμε: δεν μας επιτρέπεται να υποψιαστούμε ότι κάτι συμβαίνει εδώ; Δηλαδή την τελευταία στιγμή, στο παραπέντε, το Σάββατο σκεφθήκατε ότι κάποιοι περιμένουν έξω από τα σύνορα, για να φέρουν το κεφάλαιό τους στην Ελλάδα; Τώρα προέκυψε αυτό το πράγμα; Ξαφνικά ήλθε το Σαββατοκύριακο; Τι λοιπόν σας υποχρέωσε, σας ανάγκασε να το φέρετε ως τροπολογία σ’ ένα νομοσχέδιο το οποίο είχατε καταθέσει και το οποίο αφορούσε άσχετα πράγματα; Κάποιες ανάγκες πολιτικές ή άλλες εξυπηρετεί αυτή η τροπολογία. Και ειλικρινά, κυρίες και κύριοι συνάδελφοι, μας συγκινείτε με τον όρο «επαναπατρισμός». Διαβάζοντας αυτό τον όρο «επαναπατρισμός» το μυαλό μου πήγε στους οικονομικούς μετανάστες που στη δεκαετία του ’50 και του ’60 η πολιτική της Δεξιάς έδιωξε στη Γερμανία και που η πολιτική των κυβερνήσεων του ΠΑΣΟΚ τους έκανε να επανέλθουν στη χώρα μας και να επενδύσουν τα κεφάλαιά τους. Χρησιμοποιήστε λοιπόν μια άλλη λέξη. Μη χρησιμοποιείτε τόσο συναισθηματικά φορτισμένες λέξεις. Πείτε «επανεισαγωγή», πείτε «επαναφορά». Δεν είναι επαναπατρισμός κεφαλαίων, είναι επανεισαγωγή κάποιων κεφαλαίων τα οποία, απ’ ό,τι ακούστηκε, με εντελώς παράνομο τρόπο βγήκαν έξω και με τον ίδιο τρόπο, έτσι με πλήρη αδιαφάνεια, τα καλείτε να προσέλθουν. Και, εν πάση περιπτώσει, τι επενδύετε σ’ αυτήν την «επανεισαγωγή» κεφαλαίων από το εξωτερικό; Κατ’ αρχήν, όταν προχωρείτε σε μια νομοθετική ρύθμιση, δεν θα πρέπει να έχετε κάνει έναν στοιχειώδη υπολογισμό; Πόσα περιμένετε απ’ αυτήν την «επανεισαγωγή» και πόσο θα συνεισφέρει στις αναπτυξιακές στοχεύσεις που έχετε; Και άραγε, αυτή ήταν η προτεραιότητα; Δεν θα μπορούσαν να γίνουν κάποιες τροποποιήσεις στον αναπτυξιακό έστω νόμο, για να μην παραμένει ένα τεράστιο κενό αυτήν τη στιγμή, μέχρις ότου φέρετε τον αναπτυξιακό νόμο στη Βουλή; 
      Εγώ πιστεύω ότι η οικονομία μας δεν είχε ανάγκη απ’ αυτήν τη ρύθμιση. Η οικονομία μας προφανώς είχε ανάγκη από κάποιες άλλες νομοθετικές πρωτοβουλίες, οι οποίες θα βελτίωναν το επιχειρηματικό, επενδυτικό κλίμα στην πατρίδα μας, ένα επιχειρηματικό κλίμα, κύριε Υπουργέ, το οποίο φροντίσατε και θα πρέπει να θυμηθείτε την καταστροφολογία που κάνατε προεκλογικά να το επιδεινώσετε. Η πολιτική της Νέας Δημοκρατίας προεκλογικά, ήταν εκείνη η οποία απαξίωνε και περίπου ενοχοποιούσε την επιχειρηματικότητα. Θα θυμάστε ότι σε κάθε επιχειρηματική πρωτοβουλία επλανάτο πάνω από την προσπάθεια ένα φάντασμα το οποίο έλεγε «μίζες κρύβονται πίσω από κει, ύποπτα σχέδια». Είχατε φροντίσει ως Νέα Δημοκρατία με την καταστροφολογία σας και με όλες αυτές τις διακηρύξεις που προεκλογικά κάνατε, περίπου να ενοχοποιήσετε την επιχειρηματικότητα στην Ελλάδα. Φροντίσατε εσείς να φτιάξετε ένα άσχημο επιχειρηματικό περιβάλλον. Και έρχεστε σήμερα πάλι με δύο απόψεις για την οικονομία. Αποφασίστε τι συμβαίνει. Γιατί αν δεν αποφασίσετε γρήγορα, δεν πρόκειται ξένο κεφάλαιο να έλθει στην πατρίδα μας. Είναι η οικονομία μας, κύριε Υπουργέ, ξεχαρβαλωμένη; Είναι η οικονομία μας σε σημείο μηδέν; Έχουμε πιάσει τον πάτο του βαρελιού; Αν έτσι συμβαίνει, με ποια κίνητρα αυτήν τη στιγμή καλείτε το ξένο κεφάλαιο να έλθει να επενδύσει; Αν είναι διαφορετικά, θα πρέπει να μην ισχύουν αυτά που αναφέρατε για την καταστροφική πολιτική του ΠΑΣΟΚ. Αν δηλαδή η οικονομία μας είναι μια οικονομία με προοπτική, δεν την φτιάξατε σε τέσσερις μήνες αυτήν την προοπτική. Θα πρέπει λοιπόν να παραδεχθείτε ότι όλα αυτά τα χρόνια έγιναν τεράστιες αποτελεσματικές προσπάθειες για τη βελτίωση της οικονομικής κατάστασης. 
      Κυρίες και κύριοι συνάδελφοι, εγώ πιστεύω ότι η οικονομία έχει άλλες ανάγκες απ’ αυτές που εσείς σήμερα ρυθμίζετε μ’ αυτά τα νομοσχέδια. Δεν είναι οι πραγματικές προθέσεις αυτές τις οποίες μας ανακοινώνετε και σεις και οι άλλοι συνάδελφοι.
      Τα γραπτά μιλούν μόνα τους και όποιος μπορεί και καταλαβαίνει αυτά που διαβάζει ξέρει πολύ καλά ότι κάποια άλλα σχέδια υπηρετούνται με αυτές τις νομοθετικές ρυθμίσεις. Έτσι, αφού αυτές δεν είναι οι ανάγκες της οικονομίας, δεν είναι οι ανάγκες της κοινωνίας, δεν πρόκειται να ψηφίσουμε το παρόν νομοσχέδιο. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κελέτσης έχει το λόγο.
        ΣΤΑΥΡΟΣ ΚΕΛΕΤΣΗΣ: Κύριε Πρόεδρε, είμαστε αντιμέτωποι καθ’ όλο το διάστημα λειτουργίας των Θερινών Τμημάτων με ένα επιχείρημα, από την πλευρά κυρίως της Αξιωματικής Αντιπολίτευσης. Αυτό το χρονικό διάστημα σήμερα ο εισηγητής της Αξιωματικής Αντιπολίτευσης το χαρακτήρισε ως ύποπτο χρονικό διάστημα.
      Εδώ βεβαίως θα πρέπει το ΠΑΣΟΚ να μας ξεκαθαρίσει και την άποψή του, εάν θεωρεί ότι η Βουλή κατά το θέρος δεν θα πρέπει να λειτουργεί και δεν θα πρέπει να παράγει έργο, τότε να προτείνει συνταγματική μεταρρύθμιση, έτσι ώστε να μη λειτουργούν τα Θερινά Τμήματα, να μην ψηφίζονται νόμοι το καλοκαίρι. Δεν μπορώ να καταλάβω για ποιο λόγο αυτός ο χρόνος είναι ύποπτος και δεν θα πρέπει να παράγεται έργο. 
      Έχουμε λοιπόν το επιχείρημα ότι κατά τη διάρκεια του καλοκαιριού φέρνουμε και ψηφίζουμε νόμους για πολύ σημαντικά θέματα και λύνουμε πολύ σημαντικά θέματα. Μέχρι χθες υπήρχε βέβαια το άλλο επιχείρημα ότι αυτή η Κυβέρνηση δεν νομοθετεί, δεν παράγει νομοθετικό έργο. Από την ώρα που άρχισαν να κατατίθενται οι νόμοι, μας λένε ότι το διάστημα αυτό είναι ύποπτο, άρα κάτι περίεργο συμβαίνει και οι προθέσεις μας δεν είναι οι καλύτερες ή, εν πάση περιπτώσει, είναι ύποπτες.
Το ακούσαμε σήμερα στο νόμο αυτό, το ακούσαμε στο νόμο για τη δημόσια διοίκηση, το ακούσαμε στο νόμο για την τροποποίηση του Κώδικα Οργανισμού Δικαστηρίων. Είναι ένα μόνιμο επιχείρημα. Αν λοιπόν νομίζετε ότι πρέπει να υπάρξει αλλαγή και να μην κυβερνάει η Κυβέρνηση το καλοκαίρι ή να μη νομοθετεί η Βουλή το καλοκαίρι, δεν έχετε παρά να το προτείνετε.
Ποιος είναι ο στόχος αυτού του νομοσχεδίου; Ασφαλώς δεν νομίζω ότι το νομοσχέδιο αυτό δίνει το στίγμα της οικονομικής πολιτικής της κυβέρνησης, σε καμία περίπτωση. Και δεν φαντάζομαι ότι είναι αυτή η φιλοδοξία του Υπουργείου Οικονομίας και Οικονομικών. 
Εδώ αυτό που γίνεται είναι ξεκάθαρο, είναι μια τακτοποίηση κάποιων προβλημάτων και κάποιων εκκρεμοτήτων που υπάρχουν σήμερα, εκκρεμοτήτων που έχουν δημιουργηθεί από την πολιτική της προηγούμενης Κυβέρνησης, πρέπει να το σημειώσουμε. Έρχεται αυτή η Κυβέρνηση μεταβατικά να λύσει αυτά τα προβλήματα, να λύσει αυτές τις εκκρεμότητες, προκειμένου να προλειάνει το έδαφος ώστε από το Σεπτέμβριο και τον Οκτώβριο να εφαρμόσει την οικονομική της πολιτική, την πραγματική οικονομική της πολιτική, την οποία πιστεύω ότι θα δούμε κυρίως με το φορολογικό νομοσχέδιο και με τον αναπτυξιακό νόμο που πρόκειται να ψηφίσει η Βουλή από τον Οκτώβριο.
	Πρέπει λοιπόν κάποιες εκκρεμότητες να λυθούν. Έτσι έρχεται αυτός ο νόμος και πραγματικά δίνει τη δυνατότητα επίλυσης κάποιων φορολογικών εκκρεμοτήτων που υπάρχουν. Το κάνει με τον καλύτερο δυνατό τρόπο, δεδομένου ότι στηρίζεται στη βασική αρχή της εθελοντικότητας, δηλαδή κανείς δεν υποχρεώνεται να πάει σε αυτήν τη λύση, μόνο εάν το θέλει. Μόνο εάν επιλέξει αυτός να κάνει τη ρύθμιση, τότε μόνο προχωρεί στη ρύθμιση αυτή. Τίποτα δεν είναι υποχρεωτικό.
      Αυτό νομίζω ότι είναι από τα πιο σημαντικά στοιχεία του νόμου αυτού και ίσως είναι αυτό που το διακρίνει και το διαφοροποιεί από προηγούμενες νομοθετικές πρωτοβουλίες της προηγούμενης κυβέρνησης. Ρυθμίζουμε λοιπόν τις εκκρεμότητες αυτές και μάλιστα κατά έναν τρόπο αυτόματο. Γι’ αυτό και οι ρυθμίσεις στο νόμο είναι εξαντλητικές. Δεν αφήνουν περιθώριο παρέμβασης κάποιου φυσικού προσώπου.
      Αντιθέτως, πολύ αναλυτικά περιγράφονται οι τρόποι με τους οποίους γίνεται η ρύθμιση. Υπάρχει ένας αυτοματισμός και αυτό είναι επίσης πολύ σημαντικό. Διότι δεν δίνει τη δυνατότητα σε κανέναν δημόσιο λειτουργό να παρέμβει, να αυθαιρετήσει, να λύσει κατά τον τρόπο που αυτός θέλει και για όποιον αυτός θέλει την εκκρεμότητα και να αδικήσει κάποιους πολίτες ή να ευνοήσει κάποιους άλλους. 
      Όσον αφορά το θέμα των πανωτοκίων που με τροπολογία έρχεται και κατατίθεται στη Βουλή σ’ αυτό το νομοσχέδιο, είναι μία βασική μας προεκλογική υποχρέωση την οποία η Κυβέρνηση έρχεται με την πρώτη ευκαιρία να τακτοποιήσει. Έχουμε ένα νόμο οικονομικό εδώ πέρα και έρχεται η Κυβέρνηση ως όφειλε -διότι είναι δέσμευσή της προεκλογική- να το λύσει με τον καλύτερο τρόπο.
      Ακούστηκε το πρωί το επιχείρημα από το σεβαστό κ. Ανδριανόπουλο ότι, καλά, γιατί περνάμε τον ελληνικό λαό και τους πολίτες, για βρέφη; Δεν έχουν την δυνατότητα αυτοί όταν υπογράφουν τις συμβάσεις να διακρίνουν τι τους συμφέρει και τι δεν τους συμφέρει;
      Κατ’ αρχήν, θα απαντήσω σε αυτό το επιχείρημα λέγοντας ότι δεν είναι ξένο προς το δίκαιό μας αυτό και το δίκαιό μας αναγνωρίζει τη δικαιοπραξία που αντίκειται στα χρηστά ήθη. Και μία εξειδίκευση, νομίζω, αυτής της περίπτωσης αποτελεί και αυτή η ρύθμιση την οποία κάνουμε.
      Τα άρθρα 178 και 179 του Αστικού Κώδικα για τους νομικούς είναι γνωστά. Το μεν 178 λέει ότι δικαιοπραξία που αντιβαίνει στα χρηστά ήθη είναι άκυρη, το δε 179 λέει ότι ιδίως άκυρη είναι η δικαιοπραξία κατά την οποία εκμεταλλεύεται ο ένας εκ των συμβαλλομένων την ανάγκη, την κουφότητα ή την απειρία του άλλου και πετυχαίνει έτσι να συνομολογήσει ή να πάρει για τον εαυτό του ή τρίτο για κάποια παροχή περιουσιακά ωφελήματα που κατά τις περιστάσεις βρίσκονται σε φανερή δυσαναλογία με την παροχή.
      Εξειδίκευση ακριβώς αυτού του άρθρου είναι η ρύθμιση την οποία κάνουμε. Διότι πράγματι κατά τις περιστάσεις εδώ μιλάμε για μία δικαιοπραξία η οποία καταντάει να είναι αισχροκερδής. Δεν ήταν βέβαια αυτός ο σκοπός από την πλευρά της τράπεζας -δεν λέω αυτό- αλλά δυστυχώς μέσα στο γενικότερο πλαίσιο που λειτούργησε αυτή η ιστορία καταντάει αυτή η δικαιοπραξία αισχροκερδής. Έπρεπε λοιπόν, να δοθεί λύση. Και δίνεται αυτή η λύση.
      Εδώ βέβαια θέλω να πω και κάτι ακόμη απευθυνόμενος προς τους δύο Υπουργούς. Νομίζω ότι για την ισότητα αντιμετώπισης των πολιτών θα έπρεπε να δοθεί πρόνοια ρητά από το νομοσχέδιο, το οποίο πρόκειται να ψηφίσουμε για εκείνους τους δανειολήπτες, οι οποίοι πήραν τα δάνεια με την εγγύηση του ελληνικού δημοσίου. Έχουν βεβαιωθεί πλέον στις ΔΟΥ και δυστυχώς αυτοί οι άνθρωποι οφείλουν τώρα από πανωτόκια να πληρώσουν στο ελληνικό δημόσιο και βέβαια δεν μπορούν να ανταπεξέλθουν.
      Δεν λέω ότι πρέπει όλα αυτά να χαριστούν. Για όνομα του Θεού! Αυτό που λέω είναι ότι ίσως πρέπει να γίνει μία ρητή αναφορά σ’ αυτές τις περιπτώσεις, όπου όταν υπάρχουν τέτοια βεβαιωμένα χρέη στο δημόσιο από περιπτώσεις που ξεπερνούν το όριο που βάζει ο νόμος αυτός, τότε να υπάρχει μία ειδική ρύθμιση αντιμετώπισης κι αυτών των ανθρώπων.
      Νομίζω ότι είναι δίκαιο και η λογική είναι πολύ απλή. Αφού τα πανωτόκια τα καταδικάζουμε για ένα ποσό πάνω από το τριπλάσιο κλπ., πολύ περισσότερο το ίδιο το κράτος, όταν έχει απαιτήσεις από πανωτόκια σ’ αυτές τις περιπτώσεις, να μην κυνηγάει αυτούς τους οφειλέτες.
      Τελειώνω με μία αναφορά, κύριε Πρόεδρε, για το θέμα του επαναπατρισμού. Ακούστηκε από την πλευρά της Αξιωματικής Αντιπολίτευσης ότι ο σκοπός μας είναι να ξεπλύνουμε βρώμικο χρήμα.
      Πρώτα απ’ όλα, η ρύθμιση που γίνεται δεν επιφέρει καμία αλλαγή στο ποινικό και το νομικό πλαίσιο το οποίο ισχύει και που σας διαβεβαιώ ότι είναι πάρα πολύ αυστηρό για το θέμα των παράνομων δραστηριοτήτων στο εξωτερικό και του ξεπλύματος βρώμικου χρήματος. Δεν πιστεύω ότι υπάρχει κάποιος ο οποίος έχει τέτοιες δραστηριότητες στο εξωτερικό που θα τολμήσει έστω και μ’ αυτόν τον τρόπο να φέρει τα χρήματα εδώ, διότι το υπόλοιπο νομικό πλαίσιο είναι τόσο αυστηρό και όλες οι ποινές που προβλέπονται είναι σε βαθμό κακουργήματος που αποκλείεται αυτός ο άνθρωπος να θελήσει να έρθει εδώ πέρα.
      Εδώ μιλάμε για κεφάλαια που -αν θέλετε να τα πούμε με το όνομά τους τα πράγματα- κυρίως με το θέμα του χρηματιστηρίου έχουν φύγει στο εξωτερικό και με αυτό τον τρόπο ζητάμε να έρθουν εδώ και να επενδυθούν. Είμαστε μπροστά σε μια πραγματικότητα. Τα κεφάλαια αυτά υπάρχουν. Είναι καλύτερα για το ελληνικό κράτος και για την ελληνική οικονομία να είναι στο εξωτερικό ή είναι καλύτερα να έρθουν στην Ελλάδα και να επενδυθούν και ταυτοχρόνως να φορολογηθούν.
      Ευχαριστώ, κύριε Πρόεδρε, και για την ανοχή σας.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Καράογλου.
     ΘΕΟΔΩΡΟΣ ΚΑΡΑΟΓΛΟΥ: Κύριε Πρόεδρε, κύριοι Υπουργοί, αγαπητοί συνάδελφοι και συναδέλφισσες, είχαμε τη δυνατότητα πριν από μερικές μέρες στην Επιτροπή Οικονομικών Υποθέσεων της Βουλής και σήμερα από το πρωί, να συζητήσουμε το νομοσχέδιο του Υπουργείου Οικονομίας και Οικονομικών, που αναφέρεται στην περαίωση εκκρεμών φορολογικών υποθέσεων και στη ρύθμιση ληξιπροθέσμων χρεών.
     Πίστευα ότι είναι ένα νομοσχέδιο, το οποίο και στα έξι του κεφάλαια δεν έδινε τη δυνατότητα για άσκηση αντιπολιτευτικού λόγου και πίστευα ότι με συνοπτικές διαδικασίες και ομόφωνα, θα έλεγα, θα περνούσε πολύ εύκολα και από την επιτροπή και από το Τμήμα. Αντ’ αυτού είδα μια άρνηση, μια ένταση, χωρίς κανέναν απολύτως λόγο. Και αναφέρομαι σε αυτό καθ’ εαυτό το νομοσχέδιο, το αρχικό, όπως παρουσιάστηκε με τα έξι κεφάλαια και όχι με τις τροπολογίες που επακολούθησαν, για τις οποίες θα μιλήσω αργότερα.
     Ας δούμε όμως ένα προς ένα τα σημεία του νομοσχεδίου, για να δούμε αν πράγματι σήκωνε αυτές τις αντιδράσεις που κατ’ αρχάς εμφανίστηκαν στην επιτροπή και στη συνέχεια στο Κοινοβούλιο.
     Το πρώτο κεφάλαιο αναφέρεται στην περαίωση εκκρεμών φορολογικών υποθέσεων. Είναι μια συνηθισμένη διαδικασία, μια διαδικασία που πολλάκις χρησιμοποιήθηκε από την προσφάτως απελθούσα κυβέρνηση του ΠΑΣΟΚ. Ποιος δεν θυμάται αλήθεια -ιδιαίτερα οι μικρομεσαίες επιχειρήσεις είμαι βέβαιος ότι δεν το ξεχνάν, γιατί το έχουν πληρώσει ακριβά- την περίφημη απόφαση 1099 για το κλείσιμο της πενταετίας 1989-1993, την περίφημη 1144 για την εξαετία 1993-1999, την «ΣΥΝΑΦΕΙΑ» για την τετραετία 1999-2003; Δεν έχουν περάσει δα και πάρα πολλά χρόνια και θα πρέπει πού και πού να γυρίζουμε να θυμόμαστε και το παρελθόν, έτσι ώστε να παραδειγματιζόμαστε και να μην κάνουμε τα ίδια λάθη στο μέλλον.
     Γιατί γίνονται όμως όλες αυτές οι διαδικασίες περαίωσης. Απλά και ξεκάθαρα, γίνονται λόγω των αδυναμιών των ελεγκτικών μηχανισμών να διενεργήσουν ελέγχους στο σύνολο των δηλώσεων και για όλα τα φορολογικά αντικείμενα και φυσικά κάτω από την πίεση της παραγραφής που έχει το ελληνικό δημόσιο. Άλλωστε, η διαδικασία της περαίωσης είναι μια διαδικασία καθ’ όλα νόμιμη, μια που προβλέπεται και στη σχετική νομοθεσία άρθρο 66, παράγραφος 8 του Κώδικα Φορολογίας Εισοδήματος, αλλά, όπως και προηγουμένως ανέφερα, έχει και πολλές φορές χρησιμοποιηθεί και στο παρελθόν.
     Μάλιστα -και αυτό είναι κάτι πολύ σημαντικό- έχει χρησιμοποιηθεί με απλές αποφάσεις του εκάστοτε Υπουργού Οικονομίας. Εξουσιοδοτούσε, δηλαδή, το ελληνικό Κοινοβούλιο τον εκάστοτε Υπουργό Οικονομίας, ο οποίος έβγαζε μια απόφαση περαίωσης των ανέλεγκτων φορολογικών υποθέσεων. Και σήμερα δεν ακούσαμε ούτε ένα μπράβο για τη δημοκρατική ευθιξία που έδειξε η πολιτική ηγεσία του Υπουργείου, που τόλμησε και έφερε στο ελληνικό Κοινοβούλιο τη ρύθμιση αυτή, ενώ θα μπορούσε κάλλιστα να ζητήσει μια εξουσιοδότηση, να την πάρει και να βγάλει όποια απόφαση ήθελε.
     Ακόμη, πρέπει να τονίσουμε ότι η συγκεκριμένη ρύθμιση σε σχέση με τις προηγούμενες ρυθμίσεις που είχαν γίνει από την προηγούμενη κυβέρνηση του ΠΑΣΟΚ, είναι μια ρύθμιση ιδιαιτέρως ευνοϊκή για τους οκτακόσιους πενήντα χιλιάδες μικρομεσαίους, που πρέπει να πούμε ότι την περιμένουν πώς και πώς, για να κλείσουν το συντομότερο δυνατόν τις ανέλεγκτες υποθέσεις τους και έτσι, ελεύθεροι από τώρα και πέρα να προγραμματίσουν την οικονομική τους πορεία για το μέλλον.
      Όμως, θα πρέπει να σταθώ σε ένα σημείο που προηγουμένως ανέφερα, ότι δηλαδή αυτή η διαδικασία της περαίωσης, όπως άλλωστε και όλες οι προηγούμενες, οφείλονται στην αδυναμία των ελεγκτικών μηχανισμών να διενεργήσουν τους απαραίτητους ελέγχους στο σύνολο των δηλώσεων και των φορολογικών αντικειμένων. Γιατί όμως αυτή η αδυναμία; Τι έκανε η απελθούσα κυβέρνηση εδώ και είκοσι χρόνια και δεν φρόντισε να στήσει τους κατάλληλους μηχανισμούς, έτσι ώστε έγκυρα και έγκαιρα να γίνονται οι κατάλληλοι φορολογικοί έλεγχοι;
      Δυστυχώς, οι πειραματισμοί της εκάστοτε πολιτικής ηγεσίας του Υπουργείου Εθνικής Οικονομίας διέλυσαν στην κυριολεξία τις ΔΟΥ. Δημιούργησαν τα περίφημα ΤΕΚ, περιθωριοποίησαν σοβαρούς, αξιόλογους και καταρτισμένους υπαλλήλους μόνο και μόνο γιατί είχαν το αδίκημα κατ’ αυτούς να μην ανήκουν ιδεολογικά, πολιτικά στο χώρο του ΠΑΣΟΚ και αντί γι’ αυτούς, προώθησαν μία σειρά κομματικών στελεχών μόνο και μόνο γιατί είχαν το προσόν να ανήκουν κομματικά στο χώρο του ΠΑΣΟΚ.
      Εκτός αυτού, δεν φρόντισαν να εξοπλίσουν τις ΔΟΥ με τους μηχανισμούς που είναι απαραίτητοι για να είναι σύγχρονες και αποτελεσματικές. Δεν φρόντισαν να τις μηχανοργανώσουν, έτσι ώστε πραγματικά να υπάρχει αξιόλογο και σοβαρό ελεγκτικό έργο. Θα ήθελα να αναφέρω ενδεικτικά -και βέβαια αυτό είναι ένα ζήτημα που νομίζω ότι και ο εκλεκτός συνάδελφος εισηγητής της Μειοψηφίας το ξέρει πάρα πολύ καλά- ότι τα μηχανήματα, οι ηλεκτρονικοί υπολογιστές που χρησιμοποιούνται στις ΔΟΥ είναι των αρχών της δεκαετίας του 1990 και το λειτουργικό πρόγραμμα που χρησιμοποιούν είναι τα Windows 3.1 που ξέρετε ότι είναι έκδοση του 1992. Θα ήθελα να αναφέρω ότι οκτώ μόνο από τις δέκα επτά συνολικά εφαρμογές του TAXIS λειτουργούν και οι υπόλοιπες δεν λειτουργούν. Υπάρχουν, λοιπόν, συγκεκριμένες πολιτικές ευθύνες για όλα αυτά.
      Έτσι, η Κυβέρνησή μας αναγκάστηκε -επαναλαμβάνω τη λέξη «αναγκάστηκε»- να φέρει στο ελληνικό Κοινοβούλιο τη συγκεκριμένη διαδικασία περαίωσης, τονίζοντας μάλιστα δια στόματος του αρμόδιου Υπουργού Εθνικής Οικονομίας ότι είναι η πρώτη και ταυτόχρονα η τελευταία φορά που έρχεται στο Κοινοβούλιο τέτοια διαδικασία περαίωσης των ανέλεγκτων φορολογικών υποθέσεων.
      Χαιρετίζω αυτή τη δήλωση-δέσμευση του κυρίου Υπουργού και τον καλώ το συντομότερο δυνατό να προχωρήσει στη νέα δομή των ΔΟΥ με την κατάργηση των «αμαρτωλών» ΤΕΚ, με την κατάργηση του «κομματικού αμαρτωλού» ΣΔΟΕ που χρησιμοποιήθηκε για συγκεκριμένους σκοπούς, με την αξιοποίηση όλων των υπαλλήλων των ΔΟΥ που πολλοί απ’ αυτούς βρίσκονται στη γωνία -σας εξήγησα προηγουμένως γιατί- με την πλήρη μηχανοργάνωση και μηχανογράφηση των ΔΟΥ.
      Στα κεφάλαια β΄ έως ε΄ δεν έχω πολύ χρόνο για να αναφερθώ αναλυτικά. Δεν άκουσα όμως κάτι. Περίμενα ειδικά για τα κεφάλαιο β΄ και γ΄ να ακούσω ένα «μπράβο» στο Υπουργείο, «μπράβο» στην πολιτική ηγεσία του Υπουργείου, γιατί ρυθμίζει με πάρα πολύ ευνοϊκούς όρους τις ληξιπρόθεσμες οφειλές εκατοντάδων χιλιάδων πολιτών προς το ελληνικό δημόσιο. Δεν άκουσα ένα «μπράβο» γιατί φροντίζει χωρίς πρόστιμα, χωρίς προσαυξήσεις να δεχθεί τις Δηλώσεις Φόρου Εισοδήματος, ΦΠΑ, χωρίς να υποβάλει σε πρόστιμα ή προσαυξήσεις αυτές τις εκπρόθεσμες δηλώσεις, όπως είπα προηγουμένως, δίνοντας μ’ αυτόν τον τρόπο τη δυνατότητα σε εκατοντάδες χιλιάδες πολίτες να ανασάνουν είτε από τις ρυθμίσεις των οφειλών είτε από την υποβολή των εκκρεμών φορολογικών τους υποθέσεων.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Είναι πολύ σημαντικό, όταν χρειάζεται, να λέμε και αυτό το «μπράβο» γιατί έτσι στέλνουμε ένα μήνυμα στην ελληνική κοινωνία. Στέλνουμε το μήνυμα ότι οι Έλληνες πολιτικοί έχουν τη γενναιοφροσύνη που είναι απαραίτητη, συζητάνε καλοπροαίρετα και προσπαθούν με πνεύμα καλής θέλησης και με συνεργασία να αντιμετωπίσουν τα προβλήματα του ελληνικού λαού.
     Θα μου επιτρέψετε, όμως, στο μισό λεπτό που μου απομένει, να αναφερθώ επί τροχάδην στο κεφάλαιο 6 που θεωρώ ιδιαίτερα σημαντικό. Είναι το κεφάλαιο που αφορά στη σύσταση υπηρεσιακών μονάδων και στις μεταβολές σε ορισμένες ΔΟΥ, γιατί αντιμετωπίζει ένα σημαντικότατο πρόβλημα. Αντιμετωπίζει το πρόβλημα της λειτουργίας ενός ΕΘΕΚ με έδρα την Αθήνα και με αρμοδιότητα όλη την Ελλάδα. Τώρα πλέον διασπάται, γίνονται δύο διαπεριφερειακά ελεγκτικά κέντρα -το ένα στη Θεσσαλονίκη- έτσι ώστε να υπάρχει πολύ μεγάλη ευκολία στους ελεγκτές, στην υπηρεσία, να κάνει ελέγχους στις επιχειρήσεις που είναι στη Βόρεια Ελλάδα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ακόμα, αντιμετωπίζεται ένα σημαντικότατο πρόβλημα, αυτό της ΔΟΥ Ιωνίας, η οποία ήταν μία ΔΟΥ που λόγω των χιλιάδων φορολογουμένων και λόγω του τεράστιου γεωγραφικού χώρου που κάλυπτε, είχε στην κυριολεξία «φρακάρει», ενώ τώρα με την απόσπαση ενός μέρους της αρμοδιότητάς της και χιλιάδων φορολογουμένων που πηγαίνουν στη ΔΟΥ Αγίου Αθανασίου, η ΔΟΥ Αγίου Αθανασίου αναπτύσσεται, γίνεται ΔΟΥ Α΄ τάξης και η ΔΟΥ Ιωνίας θα μπορέσει να λειτουργήσει πιο ουσιαστικά.
     Αυτές είναι οι σκέψεις μου σε ό,τι αφορά στο συγκεκριμένο νομοσχέδιο που κατατέθηκε.
      Είναι ένα νομοσχέδιο, που όπως είπα πριν, θα περίμενα καλοπροαίρετα γρήγορα και με συνοπτικές διαδικασίες και ομόφωνα θα έλεγα, να περάσει. Αντ’ αυτού, είδα τους συναδέλφους του ΠΑΣΟΚ να ξιφουλκούν σαν σύγχρονοι Δον Κιχώτες εναντίον ανεμόμυλων που μόνο αυτοί ανακαλύπτουν.
      Λυπάμαι που ο χρόνος δεν με παίρνει να αναφερθώ στις τροπολογίες που κατατέθηκαν από το Υπουργείο. Φαντάζομαι ότι στην αυριανή συζήτηση θα έχουμε τη δυνατότητα να αναφερθούμε στις τροπολογίες αυτές.
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καράογλου.
      Ο κ. Σταύρος Δαϊλάκης έχει το λόγο. 
      ΣΤΑΥΡΟΣ ΔΑΪΛΑΚΗΣ: Να δώσουμε το λόγο στην κυρία συνάδελφο, για να πάμε εναλλάξ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Η κ. Μερεντίτη έχει το λόγο. Βλέπετε εδώ είσαστε περιτριγυρισμένη από ιππότες, κυρία Μερεντίτη. Και ιπποσύνη έρχεται από τούτη την πλευρά!
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ,  κύριε Πρόεδρε. 
      ΧΡΗΣΤΟΣ ΖΩΗΣ: Τον κ. Δαϊλάκη να ευχαριστήσετε!
     ΑΘΑΝΑΣΙΑ ΜΕΡΕΝΤΙΤΗ: Α, ναι, ευχαριστώ, κύριε συνάδελφε.
     Επιτρέψτε μου να αρχίσω από μία παρατήρηση. Άκουσα τον  κ. Κεμπέση να δηλώνει και αυτός, όπως και ο κ. Παυλόπουλος, ότι το νομοσχέδιο που συζητάμε σήμερα δεν φιλοδοξεί να καταθέσει το στίγμα της κυβερνητικής οικονομικής πολιτικής. Αναρωτιέμαι, κύριε Υπουργέ, πότε τέλος πάντων θα το δούμε αυτό, το όραμά σας, το στίγμα σας.
     Άκουσα τον κ. Αγγελή να λέει ότι υλοποιείτε τις δεσμεύσεις σας, προφανώς τις κρυφές δεσμεύσεις σας, γιατί δεν έχετε αρχίσει ακόμα να υλοποιείτε τις φανερές. Μας επιτρέπετε ως εκ τούτου να πούμε ότι τα δείγματα γραφής της Κυβέρνησής σας είναι δείγματα κρυπτόμενης διακυβέρνησης. Γιατί, τέσσερις μήνες κυβερνητικής απραξίας, ναι, επιμένουμε, και μετά από τέσσερις μήνες απραξίας, έρχεστε το καλοκαίρι με τις πιο συνοπτικές διαδικασίες να περάσετε δύο νομοσχέδια τα οποία, το μεν ένα δημιουργεί και στελεχώνει το πελατειακό κομματικό σας κράτος και το άλλο νομιμοποιεί τη φοροδιαφυγή.
     Πιστεύω ότι  η Νέα Δημοκρατία, η Κυβέρνησή σας, εκμεταλλευόμενη τον αποπροσανατολισμό  της κοινής γνώμης ως προς τους Ολυμπιακούς Αγώνες και όχι μόνο, θέλει να νομιμοποιήσει ό,τι παράνομο και κρυπτό σκέπτεται, πέραν από τις επίσημες δεσμεύσεις της. Και κυρίως  γυρίζει την Ελλάδα πολύ πίσω. Είδαμε τις τελευταίες ημέρες δύο χειροπιαστά δείγματα. Και τα δύο δείγματα δείχνουν ότι η Κυβέρνηση έχει μια κρυφή ατζέντα -επιμένω σε αυτό, είχα την ευκαιρία να το πω και στην τοποθέτησή μου στο προηγούμενο νομοσχέδιο- που θέλει μόνο βιαστικά και όσο το δυνατόν με λιγότερη διαφάνεια να τα περάσει. Γιατί; Αναρωτιέμαι, τι είδους Κυβέρνηση είναι αυτή που θεωρεί ότι η πολιτική της πρέπει να αντιμετωπίζεται και να προχωράει και να περνάει μόνο με αυτόν τον τρόπο εν κρυπτώ. Τι είδους Κυβέρνηση είναι εκείνη που θέλει οι νομοθετικές της πρωτοβουλίες να συνοδεύονται από το λιγότερο δυνατό δημόσιο διάλογο και τη λιγότερη δυνατή δημοσιότητα. Ποια είναι τα βαθύτερα κίνητρα αυτής της λειτουργίας σας; Νομίζω ότι ο καθένας μας εδώ μέσα τα κατανοεί. Και πρέπει να προβληματιστούμε πολύ σοβαρά γιατί όταν η αρχή μιας διακυβέρνησης γίνεται με αυτόν τον τρόπο, υπάρχει σοβαρό ενδεχόμενο, η συνέχεια να είναι ακόμα περισσότερο προκλητική.
     Αυτά που ζούμε αυτές τις μέρες είναι η αρχή, είναι μια πρώτη γεύση για το τι πρόκειται να επακολουθήσει.
     Δυστυχώς, κυρίες και κύριοι Βουλευτές, αυτά που λέγαμε προεκλογικά εμείς, ΠΑΣΟΚ επιβεβαιώνονται καθημερινά με περίτρανο τρόπο. Δεν υπάρχει καμία αμφιβολία  ότι η πολιτική της Νέας Δημοκρατίας είναι σχεδιασμένη να υπηρετήσει στενά, συνειδητά και συστηματικά και, να εξυπηρετήσει τα δικά της παιδιά.
     Με τα νομοσχέδιο που ψηφίσαμε χθες, για τη Δημόσια Διοίκηση, τακτοποιείτε τα δικά σας παιδιά στη Δημόσια Διοίκηση. Με το σημερινό νομοσχέδιο που συζητάμε, προσπαθείτε να τακτοποιήσετε κάποια άλλα δικά σας παιδιά, άτακτα παιδιά που δραστηριοποιούνται στον ιδιωτικό τομέα.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Και το συμπέρασμα είναι ένα: Προσπαθείτε να μετατρέψετε την Κυβέρνηση σε κέντρο εξυπηρέτησης των δικών σας παιδιών. Είστε η πρώτη Κυβέρνηση που χρησιμοποιείτε την ανοχή και την εμπιστοσύνη της πλειοψηφίας του ελληνικού λαού για να καταφέρετε να εξυπηρετήσετε τα συμφέροντα μιας μικρής σκληρής κομματικής μειοψηφίας.
    Θα ήθελα έτσι σχηματικά να πω ότι προσπαθείτε να οικοδομήσετε χωρίς άδεια -γιατί δεν έχετε τέτοια άδεια, δεν πήρατε τέτοια εντολή από τον ελληνικό λαό στις εκλογές στις 7 του Μάρτη- ένα οικοδόμημα μεταξύ της νομιμότητας και της παρανομίας, αυτό το οικοδόμημα που το ονομάζετε μεσαίο χώρο.
    Θέλω να μιλήσω λίγο πιο συγκεκριμένα και να δούμε ποιες σκοπιμότητες εξυπηρετεί το νομοσχέδιο που συζητάμε.
    Κατ’ αρχήν θυμόμαστε όλοι πάρα πολύ καλά την προσπάθεια που κάνατε προεκλογικά να απαξιώσετε όλους τους ελεγκτικούς μηχανισμούς του Υπουργείου Οικονομικών. Θυμόμαστε όλοι τις υποσχέσεις σας για κατάργηση του ΣΔΟΕ. 
    (Θόρυβος από την πτέρυγα της Νέας Δημοκρατίας)
    Είναι κλέφτες; Το κρατούμε αυτό. Προχωράμε όμως.
    Το ΣΔΟΕ σήμερα είναι ανενεργό. 
    (Θόρυβος από την πτέρυγα της Νέας Δημοκρατίας)
    Πάλι επανερχόμαστε στα δικά μας παιδιά και τα δικά σας παιδιά. Νόμιζα ότι εδώ μέσα θα συζητάμε για το πώς μπορεί να είναι αποτελεσματικότερη…
    (Θόρυβος από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, γιατί αυτές οι διακοπές;
    ΑΘΑΝΑΣΙΟΣ ΜΠΟΥΡΑΣ: Ξαναδιαβάστε…
    ΑΘΑΝΑΣΙΑ ΜΕΡΕΝΤΙΤΗ: Κύριε συνάδελφε, θέλετε να διαβάσω ή να συζητήσουμε για όλα αυτά που είπα;
    ΠΡΟΕΔΡΕΥΩΝ (Γεώργιος Σούρλας): Ούτε να διαβάσετε ούτε να συζητήσετε. Να πείτε…
    ΑΘΑΝΑΣΙΑ ΜΕΡΕΝΤΙΤΗ: Σας ευχαριστώ για την υπόδειξη να διαβάσω.
    Το ΣΔΟΕ σήμερα είναι ανενεργό γιατί αυτό ήταν το αποτέλεσμα της στάσης σας και των όσων είπατε. Και το αποτέλεσμα; Τραγικό. Έχετε μείωση των δημοσίων εσόδων και αδιέξοδο στον προϋπολογισμό. Και διαπιστώνετε σήμερα ότι δεν μπορεί να πληρώσει το Υπουργείο Οικονομικών, δεν μπορεί να επενδύσει χωρίς να εισπράξει. Και προχωρεί η Κυβέρνηση σε μία φορολογική επιδρομή μέσα από το δρόμο της περαίωσης εκκρεμών φορολογικών υποθέσεων.
    Εδώ, όμως, υπάρχει και άλλη υποκρισία. Από τη μια η Κυβέρνηση καλοπιάνει τους εκατοντάδες χιλιάδες μικρούς επιχειρηματίες με ακατάσχετο λαϊκισμό και από την άλλη τους πιέζει να πληρώσουν το κόστος αυτού του λαϊκισμού.
    Θεωρώ πως ο λαϊκισμός της Νέας Δημοκρατίας θα κοστίσει χιλιάδες ευρώ σε κάθε μικρομεσαίο και ελεύθερο επαγγελματία. Αν μπορούσα να βάλω έναν τίτλο στο νομοσχέδιο που συζητάμε, θα το χαρακτήριζα νομοσχέδιο που μας εμφανίζει το κόστος του λαϊκισμού -το ανέφερα παραπάνω- και το ήθος του λαϊκισμού, το οποίο θα εξηγήσω.
    Ποιο ήθος εκπέμπεται με το νομοσχέδιό σας στο οποίο εξομοιώνετε τους ειλικρινείς φορολογούμενους με εκείνους που έχουν διαπράξει φοροδιαφυγή και φοροκλοπή, εκείνους που έχουν εκδώσει πλαστά και εικονικά τιμολόγια; Προσφέρετε με αυτό το νομοσχέδιο αμνηστία σε όσους έχουν διαπράξει οικονομικά εγκλήματα. Προσφέρετε τη νομιμοποίηση του ξεπλύματος του βρώμικου χρήματος. Βγαίνουν από το στόχαστρο του 	ΣΔΟΕ μια σειρά από εξαιρετικά ύποπτες υποθέσεις. Κι εδώ μέσα πολλές από αυτές φωτογραφήθηκαν. Προσφέρετε ασυλία σε εκατοντάδες εκατομμύρια ευρώ που κάποιοι απέσπασαν παράνομα. Το ήθος του λαϊκισμού της Νέας Δημοκρατίας είναι ομιχλώδες, αμφίβολο και προκαλεί κάθε είδους υποψίες και εικασίες.
    Ερχόμαστε τώρα στον επαναπατρισμό των κεφαλαίων. Επαναπατρισμός του κεφαλαίου χωρίς κανέναν έλεγχο. Έχει προκαλέσει η Νέα Δημοκρατία τα τελευταία χρόνια μεγάλο θόρυβο, με σοβαρές καταγγελίες, γύρω από τα χρήματα που κέρδισαν κάποιοι στο χρηματιστήριο και τα πήγαν στο εξωτερικό.
    Αν είναι έτσι, κύριοι συνάδελφοι, σήμερα με τη ρύθμιση που κατατίθεται, η οποία είναι κομμένη και ραμμένη στα μέτρα εκείνων που εσείς καταγγέλλατε, ποιο είναι το νέο ήθος που επαγγέλλεσθε; Θα έλεγα, ποια είναι η άποψη του κ. Έβερτ για όλα αυτά;
Τα ντουλάπια με τα στοιχεία που είχε ο κ. Έβερτ τι έγιναν; Πήγαν στον κάλαθο των αχρήστων; Εγώ θα έλεγα ότι βγάζετε σιγά-σιγά το σεμνό κουστούμι της διαφάνειας, που φορούσατε προεκλογικά.
      Τελειώνοντας θέλω να πω δυο πράγματα: Είναι φανερό ότι οι μόνοι Υπουργοί της Κυβέρνησής σας που δραστηριοποιούνται φανερά είναι όσοι έχουν σχέση με τα ολυμπιακά και τα δημόσια έργα.
ΠΡΟΕΔΡΕΥΩΝ (Γεώργιος Σούρλας): Κυρία Μερεντίτη, έχετε υπερβεί το χρόνο σας κατά ένα λεπτό.
    ΑΘΑΝΑΣΙΑ ΜΕΡΕΝΤΙΤΗ: Έχετε δίκιο, κύριε Πρόεδρε. Θα προσπαθήσω να τελειώσω. Με διακόψατε όμως.
    Δεν μπορείτε να τα σταματήσετε και κερδίζετε όποιο πολιτικό κεφάλαιο από τα έργα που τελειώνουν, τα οποία εγκαινιάζετε. Όλους τους άλλους τομείς, είτε είναι οικονομία είναι αυτό είτε είναι εξωτερική πολιτική είτε Δημόσια Διοίκηση, έχουμε το ξήλωμα. Και επιστρέφουμε στη δεκαετία του 1950.
    ΠΡΟΕΔΡΕΥΩΝ (Γεώργιος Σούρλας): Τώρα είστε εκτός χρόνου και εκτός θέματος. Τελειώστε, παρακαλώ.
    ΑΘΑΝΑΣΙΑ ΜΕΡΕΝΤΙΤΗ: Τελειώνοντας θα σας έλεγα ότι σε όλη αυτήν την αναδίπλωση και την ακύρωση των όποιων κατακτήσεων του ελληνικού λαού θα μας βρείτε όλο το ΠΑΣΟΚ ενωμένο, αλλά και τη συντριπτική πλειοψηφία του ελληνικού λαού απέναντι.
    ΠΡΟΕΔΡΕΥΩΝ (Γεώργιος Σούρλας): Ο κ. Σταύρος Δαϊλάκης έχει το λόγο.
    ΣΤΑΥΡΟΣ ΔΑΪΛΑΚΗΣ: Απαντώντας στην αγαπητή συνάδελφο που μόλις κατέβηκε από το Βήμα, έχω να της πω το εξής: Το ΠΑΣΟΚ δεν το βλέπω για πολύ ενωμένο. Βλέπω την πολιτική ορφάνια που υπάρχει στην πτέρυγά σας και λυπάμαι. Παράλληλα, θέλω να συγχαρώ τους νέους Βουλευτές που μάχονται χωρίς να έχουν καμία, μα καμία υποστήριξη από τα παλιά στελέχη και δη από τους πρώην Υπουργούς Οικονομικών. Είναι ένα ερώτημα που πρέπει να προβληματίσει εσάς: Γιατί δεν έρχονται εδώ οι πρώην Υπουργοί Οικονομίας ή Εθνικής Οικονομίας, ανάλογα πώς ήταν οι τίτλοι;
    ΑΘΑΝΑΣΙΑ ΜΕΡΕΝΤΙΤΗ: Αδελφωμένοι είμαστε.
    ΣΤΑΥΡΟΣ ΔΑΪΛΑΚΗΣ: Στις 7 Μαρτίου, όταν ολοκλήρωσε το πέρασμά του ο οικονομικός τυφώνας του ΠΑΣΟΚ απ’ αυτήν τη χώρα, έμειναν μόνο οικονομικά ερείπια. Και αναγκάζουν τη σημερινή νέα Κυβέρνηση να φέρνει νομοσχέδια εκτάκτων αναγκών ή αν θέλετε οικονομικής ανασυγκρότησης. Και αν ήταν εδώ οι παλιοί Υπουργοί σας, θα τα άκουγαν εκείνοι. Στην επιτροπή έκαναν το λάθος να έρθουν. Και τους είπα το εξής: «Όταν μιλάτε εσείς, κύριε Χριστοδουλάκη, κύριε Φλωρίδη, με ψηλά τα χέρια θα μιλάτε και θα λέτε «ήμαρτον»».
    (Χειροκροτήματα από την πτέρυγα της Νέας Δημοκρατίας)
      Όπως είπα και το εξής: Αν οι δικοί μας Υπουργοί για δύο χρόνια έχουν ψηλά τα χέρια από το δημόσιο χρήμα, αυτή η χώρα θα έχει την πιο ισχυρή οικονομία. Καταλαβαίνετε τι έκαναν οι δικοί σας.
      Είπαμε ότι αναγκάζεται η νέα Κυβέρνηση να φέρνει αυτά τα νομοσχέδια εκτάκτων αναγκών. Ένα απ’ αυτά, λοιπόν, είναι και το παρόν νομοσχέδιο για την περαίωση εκκρεμών φορολογικών υποθέσεων, για τη ρύθμιση ληξιπρόθεσμων χρεών και άλλες διατάξεις και με κάποιες τροπολογίες που εσείς κατηγορείτε ότι είναι πολλές. Αλλά ανά εκατόν οκτώ χρόνια γίνονται εδώ οι Ολυμπιακοί Αγώνες και τυχαίνει φέτος αυτό. Πρέπει να δείξετε μία κατανόηση. Δεν θα ξανακάνουμε αυτό το μπαράζ τροπολογιών. Η Βουλή  θα κλείσει όμως για ένα μήνα. Πρέπει να καταλαβαίνετε κι εσείς.
      Οι τροπολογίες αυτές, λοιπόν, όπως και το νομοσχέδιο, είναι νομοσχέδιο και τροπολογίες στοργής προς τον ελληνικό λαό που την έχει ανάγκη. Είναι τροπολογίες που κάνουν πολλά οικονομικά by pass, άρα δίνουν παράταση ζωής, δίνουν οικονομική ελπίδα. Γι’ αυτό πρέπει να συγχαρούμε την Κυβέρνηση και τους αρμόδιους Υπουργούς του οικονομικού επιτελείου, γιατί αυτά που υποσχέθηκε ο Πρόεδρός μας, ο κ. Καραμανλής, άρχισαν να υλοποιούνται.
      Εγώ θυμάμαι το 2000 ένα προεκλογικό σποτάκι του ΠΑΣΟΚ. Ήταν κυβέρνηση τότε, Πρωθυπουργός ο κ. Σημίτης. Έδειχνε, κύριε Υπουργέ, τη Δράμα, το νομό μου, όπου έβλεπα ότι ζούμε σε ένα νομό παράδεισο. Τα νερά να τρέχουν, να παράγουμε κάθε είδους παραγωγή. Αφού νομίσαμε όλοι οι Δραμινοί ότι είμαστε παιδιά του Μπάρμπα-Στάθη. Όλα τα κάνουμε.
      (Χειροκροτήματα από την πτέρυγα της Νέας Δημοκρατίας)
      Τελικά τι είχε γίνει; Ζητούσαμε να γίνει ένα μεγάλο έργο άρδευσης από το Νέστο. Αυτοί μας το έκαναν σε σποτ. Στην ουσία δεν έγινε ποτέ το έργο, γιατί μπήκε 1 δισεκατομμύριο και εκείνο ακυρώθηκε.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Είναι σαν το σποτ του ΕΛΓΑ που κάνετε τώρα εσείς. 
     ΣΤΑΥΡΟΣ ΔΑΪΛΑΚΗΣ: Εμάς τα έργα θα γίνουν, εσείς, όμως, πρέπει να προετοιμάζεστε ότι αυτή η Κυβέρνηση θα είναι μακράς διάρκειας. Γι’ αυτό το λόγο πρέπει να έχετε υπομονή και χαίρομαι που είστε εδώ καθημερινά χωρίς τους επιτελείς σας. Βλέπω ότι το μόνο στήριγμα που έχετε, είναι η καλή συνεργασία που έχουμε όλοι μας. Έτσι θα πάμε, γιατί αυτή είναι και η εντολή του Κώστα Καραμανλή, εδώ στο κέντρο να ενωθούμε.
     ΧΡΥΣΑ ΑΡΑΠΟΓΛΟΥ: Θα μας εξηγήσετε τι γίνεται; Είμαστε οι παλιοί και οι νέοι; 
     ΣΤΑΥΡΟΣ ΔΑΪΛΑΚΗΣ: Έλεγα, λοιπόν, για το «ψηλά τα χέρια», πράγμα το οποίο έχει νόημα. Το νόημα αυτό δίνει και την απάντηση για την απουσία πολλών ηγετικών στελεχών σας.
     ΙΩΑΝΝΗΣ ΚΟΥΤΣΟΥΚΟΣ: Δεν έχουμε ανάγκη από «πατερούληδες», αγαπητέ συνάδελφε.
     ΣΤΑΥΡΟΣ ΔΑΪΛΑΚΗΣ: Εάν σήμερα γίνει ένα γκάλοπ, ειδικά στην επαρχία, θα δείτε ότι ο Κώστας Καραμανλής και η Νέα Δημοκρατία για το συγκεκριμένο νομοσχέδιο και ειδικότερα για τα πανωτόκια θα πάρουν το 100%, γιατί δημιουργήσατε μία ύπαιθρο από την οποία λείπει το χαμόγελο. Η Αγροτική Τράπεζα από τράπεζα των αγροτών έγινε τράπεζα των σαλονιών. Είναι η τράπεζα που έχει τη μεγαλύτερη ακίνητη περιουσία. Γιατί; Διότι βάλατε τον Έλληνα ξαφνικά σε έναν τρόπο ζωής τέτοιον που να δανείζεται, γιατί νόμιζε πως δεν θα πληρώσει ποτέ. Αυτοκίνητο θες; Πάρε. Σπίτι θες; Πάρε. Ξαφνικά άρχισαν οι πλειστηριασμοί, να χάνονται ακίνητες περιουσίες, αγρότες να χάνουν σπίτια και χωράφια. Αυτό το πέρασμα του οικονομικού τυφώνα που προανέφερα, άφησε αυτές τις πληγές. Και έρχεται μία κυβέρνηση η οποία τι κάνει; Προσπαθεί να σώσει αυτήν τη χώρα, να κρατήσει στην ύπαιθρο τον κόσμο.
     Έκπληξη δημιούργησε ακόμη και στους Βουλευτές ότι ο Υπουργός φέρνει στα πανωτόκια τέτοια οικονομική ρύθμιση για τους αγρότες. Έκπληξη δημιουργήθηκε ακόμη και σε μας, φανταστείτε στους αγρότες. Τι σημαίνει αυτό; Ότι η Κυβέρνηση λειτουργεί.
     Επειδή η συνάδελφος που κατέβηκε από το Βήμα ρώτησε πού είναι οι Υπουργοί, να οι Υπουργοί. Οι δικοί σας πρώην Υπουργοί που είναι; Ο Χάρης ο Καστανίδης άκουσε από πάνω και κατέβηκε. Καλώς!
     ΧΑΡΑΛΑΜΠΟΣ ΚΑΣΤΑΝΙΔΗΣ: Είμαι μέσα εδώ και ώρα, απλώς άλλαξα κάθισμα.
     ΣΤΑΥΡΟΣ ΔΑΪΛΑΚΗΣ: Η Νέα Δημοκρατία αφουγκράσθηκε, νομοθετεί και ανακουφίζει. Μια τέτοια κυβέρνηση δεν πρόκειται να πέσει. 
      Κύριε Υπουργέ, εγώ με τη σειρά μου θέλω να πω ότι σε μία περιοχή όπως η δική μου, πρέπει να δείξετε ιδιαίτερη φροντίδα. Καταθέσαμε μαζί με το Γιώργο τον Καλαντζή, το Βουλευτή Καβάλας, μία τροπολογία. Τι λέει αυτή η τροπολογία; Λέει ότι δεν μπορεί να υπάρχει μέσα στην ίδια περιφέρεια ανισότητα. Έβρος, Ξάνθη, Κομοτηνή. Κίνητρα επιδότησης: Αυτά. Στην ίδια περιφέρεια που είναι η Δράμα και η Καβάλα, όμως, υπάρχουν άλλα παιδιά. Είναι δυο όμοροι νομοί που πλήρωσαν το μάρμαρο. Η φυγή των επιχειρήσεων λόγω εγγύτητας με τη Βουλγαρία, αλλά και το κλείσιμο άλλων επιχειρήσεων λόγω του «τυφώνα ΠΑΣΟΚ» («ΑΘΗΝΑΪΚΗ ΧΑΡΤΟΠΟΙΪΑ», «ΞΙΦΙΑΣ» στην Καβάλα), δημιούργησαν ένα κλίμα όπου συναντιόμαστε όλοι πέντε φορές την ημέρα. Κανένας δεν δουλεύει. Συναντιόμαστε, έχουμε γνωριστεί, ξέρουμε τα προβλήματα του καθενός, τι συμβαίνει στο σπίτι του, πόσα χρωστάει, πού χρωστάει. Σκύψτε και δείτε λίγο τους δύο νομούς, γιατί και πανεπιστημιακά είμαστε αδικημένοι. Δεν ανήκουν η Δράμα και η Καβάλα στο «Δημοκρίτειο». Ανήκουν στη Θεσσαλονίκη. Αν και στη Θεσσαλονίκη δεν ανήκουν τελικά, πού να πάμε; Σε ποια χώρα; 
      ΓΕΩΡΓΙΟΣ ΚΑΛΑΝΤΖΗΣ: Τη στηρίζουμε με όλη μας την ψυχή.
      ΣΤΑΥΡΟΣ ΔΑΪΛΑΚΗΣ: Είναι πολύ καλό να παραμείνει το συγκεκριμένο άρθρο που ζητούμε στο ν.3219 που αντικατέστησε το ν. 2601, δηλαδή ότι οι νομοί Ανατολικής Μακεδονίας και Θράκης είναι στην τέταρτη ζώνη.
      Δηλαδή στο νόμο που αντικατέστησε τον 2601, στον 3219, πρέπει να παραμείνει ότι οι νομοί Ανατολικής Μακεδονίας και Θράκης είναι στην τέταρτη ζώνη. Αυτό μας ικανοποιεί εμάς. Νομίζω ότι, επειδή έχετε υποσχεθεί ότι στο νέο αναπτυξιακό νόμο θα είναι σίγουρα, άρα μπορεί να είναι και στον ενδιάμεσο. Το να παραμείνει αυτό το άρθρο μας ικανοποιεί.
      Με αυτά θα ήθελα να σας ευχαριστήσω και να πω στους συναδέλφους του ΠΑΣΟΚ ότι η Νέα Δημοκρατία θα είναι κοντά σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Εξαντλήθηκε ο κατάλογος των ομιλητών επί της αρχής.
      Εισερχόμαστε στον κατάλογο των ομιλητών επί των άρθρων. Είναι εγγεγραμμένοι οκτώ Βουλευτές για να μιλήσουν επί των άρθρων και τρεις προτασσόμενες δευτερολογίες. Ο κ. Καστανίδης έχει ζητήσει το λόγο.
      Κύριε Υπουργέ, θέλετε να μιλήσετε στο τέλος των ομιλητών Βουλευτών ή τώρα; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):
      Ας μιλήσουν πρώτα οι συνάδελφοι.
      ΠΡΟΕΔΡΕΥΩΝ (Γεώργιος Σούρλας): Εντάξει.
      Κύριε Καστανίδη, θέλετε παρέμβαση ή πρωτολογία;
      ΧΑΡΑΛΑΜΠΟΣ ΚΑΣΤΑΝΙΔΗΣ: Ένα μικρό σχόλιο, κύριε Πρόεδρε.
      Ομολογώ, κύριε Πρόεδρε, ότι δεν αντέχω στον πειρασμό να σχολιάσω τους πολύ χαριτωμένους λόγους του εξαιρετικού συναδέλφου, κ. Δαϊλάκη. Με ενθουσίασε ο παραινετικός λόγος του, λόγος παραμυθίας προς τους συναδέλφους που ανήκουν στην Αντιπολίτευση. Ως πολύ παλαιός κοινοβουλευτικός άνδρας ο κ. Δαϊλάκης, έχων ακλόνητη και στέρεα γνώμη για τη λειτουργία του Κοινοβουλίου, αναρωτήθηκε γιατί δεν είναι εδώ ορισμένοι εκ των Υπουργών. Του επισημαίνω ότι, ακριβώς ως παλαιός κοινοβουλευτικός, είμαι σίγουρος θα γνωρίζει ότι συμμετέχουν όσοι ανήκουν στη σύνθεση του Τμήματος. 
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, μπορώ να πω κάτι;
      ΠΡΟΕΔΡΕΥΩΝ (Γεώργιος Σούρλας): Κύριε Δαϊλάκη, δεν έχετε το δικαίωμα να πάρετε το λόγο. Ήταν μία παρατήρηση ενημερωτικής σημασίας που έγινε από τον κ. Καστανίδη. Πιστεύω ότι αποδέχεστε τη δική του τοποθέτηση και δεν τίθεται κανένα θέμα. Άλλωστε ο Κανονισμός δεν δίνει τη δυνατότητα να πάρετε το λόγο.
      Το λόγο έχει ο κ. Ιωάννης Μπούγας.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, κύριοι συνάδελφοι, είναι γνωστά τα σοβαρά οικονομικά προβλήματα που αντιμετωπίζουν ιδίως οι μικρομεσαίες επιχειρήσεις και οι ελεύθεροι επαγγελματίες. Τα προβλήματα αυτά δημιουργήθηκαν από τα σοβαρότατα λάθη των κυβερνήσεων του ΠΑΣΟΚ που δεν επέτρεψαν την ανάπτυξη της ελληνικής οικονομίας και εξαιτίας ενός δυσνόητου και συχνά μεταβαλλόμενου φορολογικού συστήματος αλλά και ενός αναχρονιστικού, διαβλητού και άδικου συστήματος φορολογικών ελέγχων.
      Οι δομές αυτές, οι οποίες καταδυναστεύουν σήμερα τον Έλληνα φορολογούμενο, ασφαλώς πολύ σύντομα θα αλλάξουν. Είναι άλλωστε προγραμματική δέσμευση της Κυβέρνησης της Νέας Δημοκρατίας η μεταρρύθμιση του φορολογικού συστήματος και του συστήματος των φορολογικών ελέγχων. Έως ότου όμως συντελεστούν οι αλλαγές αυτές, είναι αναγκαίο -με σκοπό να ανακουφιστούν οι φορολογούμενοι και να απαλλαγούν από το καθημερινό άγχος των ελέγχων- να παρασχεθεί η δυνατότητα -η οποία ορθώς παρέχεται με το συζητούμενο νομοσχέδιο- της περαίωσης χωρίς έλεγχο των υποθέσεων φορολογίας εισοδήματος μέχρι το έτος 2002 που δεν έχουν ελεγχθεί.
      Η τακτική αυτή είναι  βέβαια συνήθης, αφού, πέραν των ευεργετημάτων τα οποία συνεπάγεται για τον φορολογούμενο, εξασφαλίζει γρήγορα έσοδα για το ελληνικό δημόσιο, το οποίο ευθύνεται για την επί πολλά έτη ιδιότυπη ομηρία των φορολογουμένων λόγω της αδυναμίας ελέγχου των φορολογικών δηλώσεων, την απουσία δειγματοληπτικού ελέγχου στις δηλώσεις και της μακροχρόνιας παραγραφής των φορολογικών αξιώσεων του δημοσίου.
      Το συζητούμενο νομοσχέδιο προβλέπει έναν ελαστικό, δίκαιο και ευέλικτο για τον Έλληνα φορολογούμενο τρόπο περαίωσης των ανέλεγκτων υποθέσεων με αντικειμενικό υπολογισμό του φόρου και κατά δόσεις καταβολή της οφειλής που θα προκύψει.
      Εκτός από το κεφάλαιο Α΄, σημαντικό είναι και το δεύτερο κεφάλαιο του νομοσχεδίου που αφορά στη ρύθμιση ληξιπρόθεσμων χρεών ως τις 29/2/2004 με προσαυξήσεις έως 2/6/2004 και το τρίτο κεφάλαιο που προβλέπει υποβολή εκπρόθεσμων δηλώσεων στη ΣΔΟΥ για εισοδήματα που αποκτήθηκαν μέχρι και το ημερολογιακό έτος 2003.
      Η μοναδική ένσταση την οποία θα μπορούσε να διατυπώσει κανείς για τις διατάξεις αυτές των κεφαλαίων Β΄ και Γ΄ του νομοσχεδίου ήταν η πολύ σύντομη αποκλειστική αποσβεστική προθεσμία μέχρι 30-7-2004. Η προθεσμία αυτή, όμως, διορθώθηκε, επιμηκύνθηκε μέχρι 30-8-2004 δείχνοντας έτσι την πρόθεση της Κυβέρνησης να λειτουργήσει προς πραγματικό όφελος του Έλληνα φορολογούμενο η ρύθμιση αυτή. Κάτι άλλο, όμως, το οποίο θα έπρεπε να ληφθεί υπόψη, κύριε Υπουργέ, είναι το ενδεχόμενο επέκτασης των ρυθμίσεων αυτών και σε άλλες κατηγορίες, όπως η φορολογία ακινήτων που αρκετοί συμπολίτες μας φορολογούμενοι δεν θα μπορέσουν να κάνουν χρήση των ευεργετημάτων του νομοσχεδίου. Ίσως είναι κάτι το οποίο θα πρέπει να αντιμετωπισθεί από την Κυβέρνηση.
      Τέθηκε το πρωί από τον κ. Κουβέλη το ζήτημα της συνταγματικότητας ή μη του συζητούμενου νομοσχεδίου για τις περιπτώσεις εκείνες του άρθρου 16 που προβλέπει τη διαγραφή πολλαπλών τελών, το ύψος των οποίων υπερβαίνει το τριπλάσιο των επιβαλλόμενων δασμοφορολογικών επιβαρύνσεων ακόμα και για τις υποθέσεις εκείνες για τις οποίες έχει εκδοθεί τελεσίδικη δικαστική απόφαση, αρκεί να μην έχουν εισπραχθεί τα πολλαπλά τέλη. Κατά την άποψή μου αυτή όχι μόνο δεν αντίκειται στις συνταγματικές διατάξεις και ιδιαίτερα στη διάταξη του άρθρου 26 του Συντάγματος, την οποία προφανώς είχε υπόψη του ο κ. Κουβέλης, αλλά αντίθετα αποτελεί εφαρμογή συνταγματικής αρχής, που  έμμεσα απορρέει από θεμελιώδεις συνταγματικές διατάξεις, διέπει ολόκληρο το εθνικό μας δίκαιο και κυριαρχεί στο ευρωπαϊκό δίκαιο αλλά και στις αποφάσεις των ευρωπαϊκών δικαστηρίων, τις οποίες οφείλουμε όλοι μας να γνωρίζουμε και όταν νομοθετούμε. Και αναφέρομαι ασφαλώς, κύριε Πρόεδρε και κύριοι συνάδελφοι, στην αρχή της αναλογικότητας, η οποία αρχή επιτάσσει το ποσό του επιβαλλόμενου προστίμου ή ποινής να μην είναι υπέρογκο, να μην είναι υπερβολικό, αλλά να τελεί σε αναλογική σχέση με την απαξία της διαπραχθείσας παράβασης. Και είναι βέβαια γνωστές οι αποφάσεις του Ευρωπαϊκού Δικαστηρίου, οι οποίες πρόσφατα έχουν καταδικάσει τη χώρα μας για παράβαση της αρχής αυτής. Δεν υπάρχει, λοιπόν, ψέγμα αντισυνταγματικότητας σε καμία από τις διατάξεις του συζητούμενου νομοσχεδίου. Την αρχή αυτή της αναλογικότητας υπό κοινωνική περισσότερο διάσταση υπηρετεί και η ρύθμιση για τα πανωτόκια, αφού είναι γνωστό σε όλους μας ότι για ελάχιστο αρχικό κεφάλαιο συνάνθρωποί μας κλήθηκαν να πληρώσουν υπέρογκα ποσά προσαυξήσεων, τόκων και δικαστικών εξόδων τα οποία προσδιόριζαν κατά τρόπο εν πολλοίς αυθαίρετο οι τράπεζες.
      Και θα θυμίσω, κύριε Πρόεδρε, ότι κατέστη αναγκαία η νομοθετική ρύθμιση για να υποχρεωθούν επιτέλους οι τράπεζες να δίνουν αναλυτική κατάσταση των ποσών που χρεώνουν στους δανειολήπτες. Αλλά και ακόμα όταν έδιναν τις καταστάσεις αυτές οι τράπεζες ήταν αδύνατος ο έλεγχος από τους δανειολήπτες των ποσών που οι τράπεζες τους καλούσαν να πληρώσουν.
      Τέλος σε αυτήν την απαράδεκτη τακτική έρχεται να δώσει η τροπολογία που αφορά τα πανωτόκια και θα πρέπει να πω με έμφαση στην Αίθουσα αυτή ότι οι ρυθμίσεις που αφορούν τα πανωτόκια είναι πολύ ευνοϊκότερες, κύριοι συνάδελφοι του ΠΑΣΟΚ, από αυτές των αγροτών που είχαμε προεκλογικά υποσχεθεί. Δηλαδή υπερβαίνουν τις προεκλογικές μας εξαγγελίες και υποσχέσεις. Για τις ρυθμίσεις, λοιπόν, αυτές που θα περιμέναμε ως δείγμα μεγαλοψυχίας να τις επαινέσετε δεν βρήκατε να πείτε ούτε έναν καλό λόγο. Ας είναι όμως. Το ΠΑΣΟΚ και σε αυτήν την περίπτωση απομονώνεται και από τη θέληση αλλά και από τις πραγματικές ανάγκες του Έλληνα φορολογούμενου πολίτη. Και τέλος δύο λόγια, κύριε Πρόεδρε, μόνο για τα επαναπατριζόμενα ή επαναφερόμενα από το εξωτερικό κεφάλαια. Το ΠΑΣΟΚ, όπως είπε στην ομιλία του το πρωί ο κ. Φλωρίδης, με το θέμα αυτό θα βγάλει την τετραετία. Είναι φράση από τα Πρακτικά. Αναρωτιέμαι: Δεν θα βρείτε στη διάρκεια της τετραετίας άλλο θέμα να ασκήσετε αντιπολίτευση; Με το θέμα αυτό θα εξαντλήσετε τον αντιπολιτευτικό σας λόγο;
      Ακόμη, όμως, χειρότερα επιχειρήσατε, κύριοι συνάδελφοι του ΠΑΣΟΚ, να εξομοιώσετε αυτήν την ρύθμιση με το έγκλημα του χρηματιστηρίου που πολιτικά διαπράξατε.
      Θα σας παρακαλέσω να μην προσπαθήσετε να συμψηφίσετε τις πραγματικές σας ευθύνες για το χρηματιστήριο που αποτελεί τετελεσμένο έγκλημα συνειδητής εξαπάτησης του ελληνικού λαού με τις αβάσιμες αιτιάσεις σας ότι τα επαναπατριζόμενα κεφάλαια αποτελούν δήθεν το υλικό αντικείμενο παρανόμων πράξεων.
      Ακόμη και αν ήταν έτσι, κύριοι συνάδελφοι του ΠΑΣΟΚ, ουδείς θα μπορούσε να αποδείξει -ούτε και εσείς θα μπορούσατε να το κάνετε- ότι με τη συζητούμενη τροπολογία εμείς επιχειρούμε να αμνηστεύσουμε παράνομες πράξεις. Ούτε μπορούμε ούτε είναι στις προθέσεις μας να αμνηστεύσουμε παράνομες πράξεις που δεν γνωρίζουμε ασφαλώς εάν και πότε τελέστηκαν.
      Όμως το χρηματιστήριο είναι κάτι εντελώς διαφορετικό. Μην προσπαθείτε, λοιπόν, να δημιουργήσετε σύγχυση με ανόμοια μεταξύ τους πράγματα ούτε να ταυτίσετε για να εξαλειφθούν παράνομες πράξεις και παραλείψεις στελεχών σας, ένα υπαρκτό και μεγάλο έγκλημα σε βάρος των Ελλήνων με μία προσπάθεια εισαγωγής και φορολόγησης κεφαλαίων από το εξωτερικό που προσδοκάται -και προσδοκάται βάσιμα- ότι θα έχει πολλαπλά οφέλη για την ελληνική κοινωνία.
      Ευχαριστώ πολύ.
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αλέξανδρος Δερμεντζόπουλος
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, για να κατανοήσει κανείς πλήρως την ανάγκη εισαγωγής στο Κοινοβούλιο αυτού του νομοσχεδίου, θα πρέπει πρώτα να έχει αντιληφθεί την κατάσταση της ελληνικής οικονομίας σήμερα. Θα πρέπει να έχει αντιληφθεί την ανάγκη για αντιστροφή του κλίματος, την ανάγκη για αλλαγή του επενδυτικού περιβάλλοντος, για τόνωση της επιχειρηματικότητας στη χώρα μας και την ανάγκη επίλυσης μιας σειράς προβλημάτων και εκκρεμοτήτων τα οποία δεν μπορούν να περιμένουν, όπως είναι ο «Τειρεσίας» και τα πανωτόκια, τα οποία λειτουργούν σαν βαρίδια στην οποιαδήποτε προσπάθεια οικονομικής ανόρθωσης και που απαλλαγμένοι πια από αυτές τις εκκρεμότητες μεταβατικά -ναι, μεταβατικά όσο και αν δεν αρέσει σε κάποιους αυτή η λέξη- θα περάσουμε το Φθινόπωρο σε μία φορολογική μεταρρύθμιση και σε έναν νέο αναπτυξιακό νόμο που επιβάλει και η ανάγκη αυτού του τόπου, αλλά και η εντολή του λαού που δόθηκε το Μάρτιο του 2004.
      Τι χαρακτηρίζει τώρα αυτό το νομοσχέδιο; Τι το κάνει διαφορετικό από τις μέχρι τώρα ρυθμίσεις που έχουν γίνει κατά καιρούς. Πρώτα-πρώτα, η προαιρετικότητά του, αλλά προαιρετικότητα ουσιαστική και όχι με τη «δαμόκλεια σπάθη» των μετέπειτα ελέγχων, όπως έγινε με το πρόσφατο κλείσιμο των «εξαετιών», της «συνάφειας» και κάποιων άλλων τέτοιων γεγονότων που τα έζησε ο επιχειρηματικός κόσμος. 
      Άλλο χαρακτηριστικό του είναι η ευνοϊκότητα από τη διαδικασία του τακτικού ελέγχου, η απουσία δύο στοιχείων, δύο ανθρωπίνων παραγόντων, του έφορα και του λογιστή, η έλλειψη φοροεισπρακτικού χαρακτήρα, όσο και αν προσπαθεί κάποιος να βρει σ’ αυτό το νομοσχέδιο αυτό και μόνο το στοιχείο. Επίσης η προσπάθεια στήριξης των επιχειρήσεων που μέσα σε ένα δυσμενές οικονομικό περιβάλλον σήμερα, δυσκολεύονται να αντεπεξέλθουν στις παλιές τους ρυθμίσεις και σήμερα μπορούν να τις ρυθμίσουν με ευνοϊκότερο τρόπο.
      Τέλος το στοιχείο που κάνει διαφορετικό αυτό το νομοσχέδιο από όλα τα υπόλοιπα είναι η ανάγκη να λειτουργήσει επιτέλους, έστω και με όσες ατέλειες είχε, ο αναπτυξιακός νόμος 2601/98, μετά από την αδυναμία και τις εγγενείς πλήρεις ανεπάρκειες που είχε ο πρόσφατος ν. 3219/2004 γιατί η ανάπτυξη, κυρίες και κύριοι συνάδελφοι, δεν μπορεί να περιμένει.
      Αυτοί που δεν το παραδέχονται, είναι αυτοί που έφεραν αυτό το βαρύ επενδυτικό κλίμα στον τόπο μας και για να πειστούν ας επισκεφτούν τη Θράκη, ας απολαύσουν τις ερημιές των βιομηχανικών περιοχών της Αλεξανδρούπολης, την απέραντη μοναξιά της βιομηχανικής περιοχής της Ορεστιάδας, όπου οκτώ χρόνια μετά τη δημιουργία της, οκτώ χρόνια μετά την ολοκλήρωση όλων των έργων υποδομής, δεν έχει γίνει ούτε μία επένδυση εκεί μέσα. Έρημο τοπίο!
      Ας μετρήσουν τις επιχειρήσεις, όχι μόνο της Θράκης, αλλά και όλης της Ελλάδας, που έχουν μεταναστεύσει, ας μετρήσουν τις επιχειρήσεις που πάνε να κλείσουν. Έτσι λοιπόν, με όσα μα όσα, μειονεκτήματα και αν είχε ο ν. 2601/98, ας λειτουργήσει έστω και προσωρινά.
      Αυτό το νομοσχέδιο θα μπορούσε να μην έχει εισαχθεί, θα μπορούσε να εφαρμοστεί η δοκιμασμένη και αν θέλετε λιγότερο «ανοιχτή» μέθοδος των υπουργικών αποφάσεων. Αλλά αυτή η Κυβέρνηση τιμά το Κοινοβούλιο, πιστεύει και δεν φοβάται το διάλογο εδώ μέσα και έξω από εδώ, καθώς επίσης και το διάλογο με τους φορείς, που κατά τη διάρκεια της συζήτησης του νομοσχεδίου στην επιτροπή, ήλθαν οι εκπρόσωποι της ΓΕΣΕΒΕ και του ΕΒΕΑ. Και ήλθαν αιφνιδιασμένοι, γιατί για πρώτη φορά σε θέματα τέτοιων ρυθμίσεων καλούνται να εκφράσουν άποψη. Ήλθαν εκτός από αιφνιδιασμένοι και έντρομοι, γιατί αυτοί οι κλάδοι έχουν υποστεί τόσα, ώστε δεν δίστασε ο εκπρόσωπος της ΓΕΣΕΒΕ να χαρακτηρίσει τον πρώην Υπουργό Οικονομίας, παρόντα εκεί μέσα, ως την πολιτική παρουσία που υπήρξε η πιο δυσμενής στον επιχειρηματικό τομέα.
      Έχει κουραστεί ο ελληνικός λαός να αντιμετωπίζεται σαν αυτόν που καλείται να καλύψει τις στρεβλές οικονομικές πολιτικές, τους ανεδαφικούς προϋπολογισμούς, τις συνέπειες ενός σπάταλου κράτους. Και δεν εμπιστεύονται πια τις κυβερνήσεις. Και αυτό το κλίμα της δυσπιστίας θα πρέπει να σπάσει, εάν θέλουμε να αντιστρέψουμε την οικονομικά δυσμενή κατάσταση.
      Κυρίες και κύριοι συνάδελφοι, οι κορώνες που ακούστηκαν το πρωί εδώ μέσα για κάλυψη απατεώνων, πλαστογράφων, για λαθρεμπόρους, εμπόρους ναρκωτικών, εμπόρους όπλων, ακόμα και εμπόρους λευκής σαρκός, δεν τιμούν ούτε το χώρο, ούτε τους θεσμούς, ούτε αυτούς που τις εκτοξεύουν. Κι έτσι καλύτερα προτιμώ να μην απαντήσω σε αυτές. Το μόνο που έχω να πω είναι ότι ούτε καν η ένδεια επιχειρημάτων επιτρέπει αυτήν την ανεπίτρεπτη πολιτική συμπεριφορά. Κανένας στείρος αντιπολιτευτικός οίστρος δεν την συγχωρεί.
      Το νομοσχέδιο αυτό και οι τροπολογίες του, είναι το μονοπάτι που αφήνει πίσω του αυτό το παλιό και κλείνει πληγές, εκκρεμότητες. Είναι ο δρόμος που οδηγεί στη νέα φορολογική μεταρρύθμιση, που θα ενισχύσει την επιχειρηματικότητα, που οδηγεί στον νέο αναπτυξιακό νόμο που θα φέρει πια επιτέλους την επενδυτική άνοιξη.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Γεώργιος Σούρλας): Ο κ. Τζίμας έχει το λόγο.
    ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, η χώρα μας είναι σχεδόν είκοσι τέσσερα χρόνια, πλήρες μέλος της ευρωπαϊκής οικογένειας. Η προηγούμενη κυβέρνηση, το προηγούμενο κόμμα που ήταν στην εξουσία από αυτά τα είκοσι τέσσερα χρόνια, τα είκοσι δεν έκανε καλύτερη την Ελλάδα, δεν έγιναν πλουσιότεροι οι Έλληνες. Εάν παραδέχεστε ακόμα ότι αυξήσατε τον εθνικό πλούτο, οφείλετε τουλάχιστον στην Αίθουσα αυτή να μας πείτε πού πήγε αυτός ο εθνικός πλούτος. Αύξησε τα εισοδήματα των εργαζομένων; Καταπολέμησε την ανεργία; Αυξήθηκαν οι δαπάνες για την παιδεία, για την υγεία; Πετύχατε σύγκλιση με την Ευρώπη; Όλοι οι διεθνείς στατιστικοί οργανισμοί παραδέχονται ότι η Ελλάδα είναι τελευταία στην Ευρώπη των δεκαπέντε. Τώρα μπορεί να ανέβηκε την κλίμακα με τους είκοσι πέντε.
      Επαίρεσθε λέγοντας ότι αυξήσατε το ΑΕΠ. Το αυξήσατε. Αν δεν υπήρχαν όμως τα κονδύλια της Ευρωπαϊκής Ένωσης, θα είχαμε αύξηση του ΑΕΠ; Και αν τότε, το 1980, σας ακούγαμε με το περιβόητο σύνθημα «ΕΟΚ και ΝΑΤΟ το ίδιο συνδικάτο» και η Ελλάδα ξεκινούσε τώρα διαδικασία, όπως η Βουλγαρία, ώστε να μπει τον 21ο αιώνα στην Ευρωπαϊκή Ένωση, πού θα βρισκόταν η χώρα μας; Έχετε αντιληφθεί ότι μετά από είκοσι τέσσερα χρόνια στην Ευρωπαϊκή Ένωση και είκοσι χρόνια διακυβέρνησης από το Κόμμα σας η Ελλάδα ανέβασε το κατά κεφαλήν εισόδημά της μόνον κατά τέσσερις ποσοστιαίες μονάδες, όταν η Ιρλανδία το ανέβασε κατά σαράντα ποσοστιαίες μονάδες; Ίδιες χώρες είμαστε. Ξέρετε ότι η Δανία που κατήργησε τον εθνικό ΟΑΕΔ έφθασε το ποσοστό ανεργίας στο 4%, γιατί ανέθεσε την καταπολέμηση της ανεργίας στις τοπικές αρχές; Γνωρίζετε και δεν πρέπει, εν πάση περιπτώσει, να απολογηθείτε ενώπιον του λαού ότι ο ρυθμός του πληθωρισμού στη χώρα μας είναι διπλάσιος από το μέσο όρο της Ευρώπης; Δηλαδή πόσα χρόνια έπρεπε να κυβερνήσετε, για να πετύχουμε την περιβόητη σύγκλιση και να δούμε τους καρπούς της αναπτυξιακής, όπως λέτε, πολιτικής σας;
      Κύριε Πρόεδρε, πότε στη χώρα μας έχουμε έκρηξη των Μέσων Μαζικής Ενημέρωσης; Τουλάχιστον 25-30 χρόνια. Πότε στη χώρα μας ακούσθηκε να διαφημίζονται από τα τηλεοπτικά και ραδιοφωνικά μέσα και τις εφημερίδες τα καταναλωτικά δάνεια; Καλούν τον Έλληνα να πάρει δάνειο για να κάνει διακοπές, να περάσει τα Χριστούγεννα, το Πάσχα, να σπουδάσει το παιδί και αυτή είναι η Ελλάδα του 21ου αιώνα που μας παραδώσατε! Και πρέπει εμείς να είμαστε υπερήφανοι ως Έλληνες.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Σε όλη την Ευρώπη γίνονται αυτά, κύριε συνάδελφε.
      ΜΑΡΓΑΡΙΤΗΣ ΤΖΙΜΑΣ: Αδικήσατε την Ελλάδα, κύριε συνάδελφε. Και αδικήσατε και τους Έλληνες. Οι Έλληνες άξιζαν καλύτερη μεταχείριση. Πάνω από 70 τρισεκατομμύρια δραχμές διαχειριστήκατε από τα τρία Κοινοτικά Πλαίσια Στήριξης. Είκοσι εθνικούς προϋπολογισμούς διαχειριστήκατε στα είκοσι χρόνια διακυβέρνησης. Και ποιο είναι το αποτέλεσμα; Ο μισθός του εργάτη είναι 570 ευρώ. Το επίδομα ανεργίας είναι 330 ευρώ. Το ποσοστό ανεργίας στη χώρα μας είναι 10%. Αυτό είναι το αποτέλεσμα!
      Έχετε πιάσει το σφυγμό της ελληνικής περιφέρειας; Πάνω από 10 δισεκατομμύρια δραχμές χρωστούν οι αγρότες του Λεκανοπεδίου Νευροκοπίου από τα πανωτόκια. Μιλάμε για ένα δήμο των έξι χιλιάδων κατοίκων που βγάζει την πατάτα. Πάτε να κάνετε μπλόκο στην Εθνική Οδό από τη Θεσσαλονίκη μέχρι τον Έβρο, στην Εγνατία Οδό να δείτε πόσες νταλίκες TIR φεύγουν προς την Τουρκία με εμπορεύματα δικά μας και πόσες έρχονται γεμάτες. Αυτή είναι η πολιτική που ακολουθήσατε αυτά τα χρόνια. Χωρίς να αυξήσετε τις εξαγωγές, αυξήσατε τις εισαγωγές.
      Γιατί δηλαδή να είμαστε υπερήφανοι; Γιατί οι δικές μας δαπάνες για την παιδεία είναι το 40% του κοινοτικού μέσου όρου και της Σουηδίας είναι το 167%; Είσθε υπερήφανοι όταν εδώ μέσα παραδέχεσθε ότι υπάρχει μαύρο χρήμα στην Ελλάδα; Οφείλετε λοιπόν, να μας πείτε. Εάν μεν υπάρχει μαύρο χρήμα το οποίο έφυγε στο εξωτερικό, γιατί επιτρέψατε να εμφανισθεί και να αναπτυχθεί, για να συσσωρευθεί μαύρο χρήμα από Έλληνες; Και αν πράγματι υπάρχει αυτό το μαύρο χρήμα, να μας πείτε πώς το επιτρέψατε και έφυγε προς το εξωτερικό. Δώστε απάντηση.
      Πλαστά και εικονικά τιμολόγια. Μα αν πράγματι υπάρχουν πλαστά και εικονικά τιμολόγια, πότε κόπηκαν αυτά τα τιμολόγια; Επί των ημερών μας; Πώς τους επιτρέψατε επί είκοσι χρόνια και έκοβαν τα πλαστά και εικονικά τιμολόγια; Τι θέλετε να αποδείξετε εδώ, στην Αίθουσα αυτήν του Κοινοβουλίου;
      Εσείς κάνατε διάλογο με τους επιχειρηματίες και τους επαγγελματίες πριν από τέσσερα χρόνια, όταν επιβάλατε τη «ΣΥΝΑΦΕΙΑ»; Φωνάξατε τις επαγγελματικές τάξεις και ρωτήσατε αν συμφωνούσαν στη «ΣΥΝΑΦΕΙΑ»; Ξέρετε πόσες επιχειρήσεις έχουν κλείσει στο Νομό της Δράμας από την επιβολή του φόρου της «ΣΥΝΑΦΕΙΑΣ»; Ήμασταν το 1994 δώδεκα χιλιάδες πεντακόσιες πενήντα επιχειρήσεις, μικρομάγαζα και ατομικές επιχειρήσεις σε όλον το νομό και σήμερα είναι μόνο επτά χιλιάδες. Και ανάλογα συμβαίνουν στις Σέρρες και στην Καβάλα.
      Γιατί να είμαστε υπερήφανοι δηλαδή, ως Έλληνες για την πολιτική που ακολουθήσατε; Δεν μας άξιζε αυτή η Ελλάδα. Και αν εξακολουθούσατε να είστε στην εξουσία, σύγκλιση με την Ευρώπη θα είχαμε σε μισό αιώνα, κυρίες και κύριοι συνάδελφοι. Σε μισό αιώνα θα είχαμε πραγματική και κοινωνική σύγκλιση.
      Εγώ να δεχθώ τα πραγματικά μεγέθη, τα οποία λέτε εσείς ότι υπάρχουν για την οικονομία. Είχαμε κοινωνική δικαιοσύνη στη χώρα μας; Πού έχει υποστεί διάχυση η κοινωνική σας πολιτική; Στον αγρότη, που όταν κατέβαινε στο Μέγαρο Μαξίμου, αντί να του δώσετε 10 ευρώ αύξηση, συναντούσε τα κλομπς της αστυνομίας; Στον άνεργο; Πότε είδε ο επιχειρηματίας τη στοργή του ελληνικού κράτους;
      Η πηγή του κακού όμως ήταν μία και δεν τη θεραπεύσατε. Ήταν το κράτος. Ήταν το σπάταλο, το διεφθαρμένο, το αναποτελεσματικό κράτος. Ήταν η Δημόσια Διοίκηση, που αντί να είναι υπηρέτης του επιχειρηματία, ήταν ο δυνάστης του.
      Δεν κατορθώσατε, κυρίες και κύριοι συνάδελφοι, είκοσι χρόνια στην εξουσία να δημιουργήσετε ένα εθνικό χωροταξικό σχέδιο, για να ξέρει ο επιχειρηματίας πού πρέπει να πάει να επενδύσει. Στη Δράμα; Στην Πελοπόννησο; Ποιο είναι το επενδυτικό κλίμα που υπάρχει σήμερα στην Ελλάδα; Και κυρίως δεν κατορθώσατε να καταστήσετε τη χώρα μας, χώρα πρώτης επιλογής για επενδύσεις στο χώρο της νοτιοανατολικής Ευρώπης.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Αθανάσιος Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Κύριε Υπουργέ, κύριε Υφυπουργέ, κυρίες και κύριοι συνάδελφοι, άκουσα σήμερα αυτήν τη συζήτηση, γιατί δεν είχα την ευκαιρία να παρακολουθήσω τις αναλυτικότατες συζητήσεις στην Επιτροπή Οικονομικών Υποθέσεων, επειδή μετείχα στη συζήτηση ενός άλλου σημαντικού νομοσχεδίου για τη Δημόσια Διοίκηση. Και σε εκείνο το νομοσχέδιο, οι συνάδελφοι της Αξιωματικής Αντιπολίτευσης, προσπάθησαν με διάφορα τεχνάσματα επικοινωνιακά και πομφόλυγες αντί επιχειρημάτων να υποβαθμίσουν τη σημασία του, όπως κάνουν και σήμερα.
      Βέβαια θα επαναλάβω και εδώ εκείνο που όλες αυτές τις μέρες έλεγα στους συναδέλφους, ότι πράγματι στο σπίτι του κρεμασμένου δεν μιλάνε για σχοινί. Για να μην κουράζω το Τμήμα με κάποια άλλα πράγματα, δεν θα επαναλάβω κι εγώ όσα πριν από μένα με τόσο εύγλωττο τρόπο ο συνάδελφός μου κ. Τζίμας συγκεκριμένα ανέφερε. Και αντί να υπάρξουν απαντήσεις… αοριστίες επί αοριστιών. Και βέβαια η ένδεια των πολιτικών επιχειρημάτων, αλλά και οι βαριές ευθύνες του παρελθόντος σας οδηγούν σε αυτή τη μόνιμη κινδυνολογία.
      Κοιτάξτε κάτι: Πρέπει να το πάρετε απόφαση. Εμείς θα προχωρήσουμε στην εφαρμογή της πολιτικής μας. Και γι’ αυτήν την πολιτική θα κριθούμε απ’ τον ελληνικό λαό. Εσείς θα παραμείνετε μάντεις κακώς προβλέψεων. Αλλά στο τέλος –θυμηθείτε- θα διαψευσθείτε ολοσχερώς.
      Και βέβαια ακούμε πάρα πολλά. Μιλάτε για τα επαναπατριζόμενα κεφάλαια. Εγώ ήθελα να ρωτήσω το εξής και να απαντήσει ένας εξ υμών που θα ακολουθήσει. Αυτά τα κεφάλαια ήταν ελληνικά και έφυγαν. Τίνος είναι μεγαλύτερη η ευθύνη; Εκείνου που ήταν υπεύθυνος και έφυγαν τα ελληνικά κεφάλαια ή η δική μας, που προσπαθούμε να επαναφέρουμε με τον πιο καλό και ορθόδοξο τρόπο αυτά τα κεφάλαια, για να δημιουργήσουμε κίνηση στην οικονομία, να δημιουργήσουμε θέσεις εργασίας και στο τέλος-τέλος για να τα ελέγξουμε;
      Απαντήστε ευθέως. Βάλτε το δάκτυλο επί τον τύπο των ήλων και όχι αοριστίες που περί άλλα τύρβαζαν πολλοί συνάδελφοι. Δεν θέλω να πω τα ονόματά τους. Τώρα ,ευτυχώς, ο ελληνικός λαός μας παρακολουθεί, μας ακούει, μας κρίνει και εμάς μάλιστα θα μας βαθμολογήσει από το αποτέλεσμα των πολιτικών μας, εσάς βαθμολογεί τα λόγια που λέτε, που σήμερα και αύριο θα είναι ανεφάρμοστα. Μιλάτε για να περάσουν στα ΜΜΕ πολλές, λέει, τροπολογίες, μεγάλος αριθμός τροπολογιών. Τι ακριβώς σας πειράζει; Ο αριθμός ή τα θέματα;
      Εγώ προσπάθησα να δω μια-μια αυτές τις τροπολογίες. Και πρέπει να πω ότι για πρώτη φορά Βουλή, λόγω ακριβώς αυτού του εθνικού θέματος που έχουμε με τη διεξαγωγή των Ολυμπιακών Αγώνων, θα παραμείνει κλειστή για ένα μήνα, με συνέπεια να είναι ανάγκη να ρυθμιστούν θέματα, τα οποία πρέπει να ρυθμιστούν. Και εγώ θα σας πω ευθέως. Αντί να μη μιλάτε για το κατάντημα της Ολυμπιακής Αεροπορίας, για την υπερχρέωση αυτής της εθνικής εταιρείας αερομεταφορών που πληρώνει ο ελληνικός λαός χρόνια τώρα μια, δύο και τρεις εξυγιάνσεις, τι έρχεται και κάνει η Κυβέρνηση και οι αρμόδιοι Υπουργοί; Προσπαθούν να δώσουν μια παράταση μέχρι 31 Οκτωβρίου, έτσι ώστε να μην έχει η Ολυμπιακή Αεροπορία αυτό το κρίσιμο χρονικό διάστημα που θα διεξάγονται στη χώρα μας οι Ολυμπιακοί Αγώνες την παρέμβαση από προσωρινές διαταγές, είτε εντός, είτε εκτός Ελλάδος κατά των περιουσιακών της στοιχείων. Καταλαβαίνετε, δηλαδή, να μην πετάξει ένα ναυλωμένο αεροπλάνο.
      Πάτε και λέτε και περνάει στα ραδιόφωνα και στις τηλεοράσεις για εννιά, δέκα τροπολογίες. Να πω και κάτι άλλο. Αν σας πειράζει το ότι το Σάββατο κατατέθηκαν κάποιες τροπολογίες, αν ήταν την Πέμπτη ή την Παρασκευή, συμφωνείτε; Δηλώστε το εδώ. 
      Πάω σε μια άλλη τροπολογία. Ξέρετε ότι είμαστε ποδοσφαιρόφιλοι και πρέπει να πω ότι ιδιαίτερα τώρα μετά τη λαμπρή επιτυχία της εθνικής μας ομάδος θέλουμε να αρχίσει ένα καινούργιο πρωτάθλημα με καλούς όρους. Διαφωνείτε -και πέστε το ευθέως γιατί θα το καταγγείλουμε- με τις ρυθμίσεις που -δεν έχει άλλο χρόνο ο αρμόδιος Υφυπουργός Αθλητισμού κ. Ορφανός με τη συνυπογραφή του κ. Αλογοσκούφη- γίνονται; Αν διαφωνείτε, να το πείτε στους αρμόδιους και στις ΠΑΕ και στις ΚΑΕ.
      Διαφωνείτε, επειδή έγινε αργία η 13η Αυγούστου, να υπάρξει εξαίρεση αυτών που θα προβάλλουν τη χώρα μας, για να μπορέσουμε να έχουμε τα οφέλη που θα έπρεπε να είχαμε ήδη από πολύ καιρό, αλλά λόγω της δικής σας ραθυμίας βρισκόμαστε εδώ που βρισκόμαστε; Επειδή πολλά ειπώθηκαν περί εγκαινίων από μια κυρία συνάδελφο, πρέπει να πω ότι αυτά τα έργα -με αγωνία τα ολοκληρώνουμε τώρα και ξέρετε σε τι σημείο τα παραλάβαμε- έπρεπε να είχαν ολοκληρωθεί εδώ και ένα χρόνο, γιατί ο φάκελος, τον οποίο πήραμε για τους Ολυμπιακούς Αγώνες, δεν έβαζε καταληκτική ημερομηνία παραδόσεως των έργων 31 Ιουλίου και 10 Αυγούστου, έβαζε πολύ διαφορετικές χρονολογίες. Και ξέρετε το δρόμο και την αγωνία της σημερινής Κυβέρνησης. Διαφωνείτε λοιπόν με αυτό;
      Πάμε παρακάτω. Επειδή δεν υπάρχει καλή γνώση στους γενικούς γραμματείς περιφερειών όσον αφορά στη χρηματοδότηση για δράσεις  έρευνας και τεχνολογίας -είναι εξειδικευμένα αυτά τα θέματα- μόνο η Γενική Γραμματεία Έρευνας και Τεχνολογίας μπορεί. Διαφωνείτε μ’ αυτήν τη ρύθμιση; Διότι μην τρελαθούμε εδώ, αναφέρεστε σε οκτώ - εννέα τροπολογίες, αλλά δεν μας λέτε ποιες είναι και περνάτε στα ΜΜΕ μόνο το νούμερο. Την ουσία αγνοείτε.
      Και πάμε παρακάτω. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά μόνο, κύριε Πρόεδρε, την ανοχή σας.
      Διαφωνείτε με τη ρύθμιση για τον «Τειρεσία»; Δηλαδή το επτά να γίνει πέντε χρόνια ή τα δέκα να γίνουν πέντε; Διαφωνείτε με τη ρύθμιση για τα πανωτόκια για τους αγρότες; Θέλω να σας ευχαριστήσω προσωπικά, κύριε Υπουργέ, και για το νομοσχέδιο συγκεκριμένα αλλά και γι’ αυτές τις ρυθμίσεις…
      ΠΡΟΕΔΡΕΥΩΝ (Γεώργιος Σούρλας): Κύριε Μπούρα, να τα πείτε αυτά αύριο;
      ΑΘΑΝΑΣΙΟΣ ΜΠΟΥΡΑΣ: …και πείτε ότι διαφωνείτε με το ότι κατετέθη Σάββατο. Για να δούμε, διαφωνείτε με την ουσία της ρύθμισης; Εκεί είναι το θέμα. 
      ΠΡΟΕΔΡΕΥΩΝ (Γεώργιος Σούρλας): Κύριε Μπούρα, να τα πούμε αυτά αύριο; Αύριο είναι η ημέρα των τροπολογιών.
      ΑΘΑΝΑΣΙΟΣ ΜΠΟΥΡΑΣ: Το τελευταίο, κύριε Πρόεδρε.
      Διαφωνείτε στο να μην υπάρχει τέλος ταξινόμησης στα ασθενοφόρα αυτοκίνητα; Ειλικρινά με όλα όσα μπόρεσα και ξεφύλλισα σ’ αυτόν το χρόνο, δεν ξέρω τι να πω. Μάλλον ξέρω τι να πω, ότι οι συνάδελφοι του ΠΑΣΟΚ τα έχουν χαμένα γιατί αυτή η Κυβέρνηση είναι αποφασισμένη να βάλει τάξη, να παράγει έργο. Ο ελληνικός λαός θα κρίνει και το δικό μας αποτέλεσμα και τη δική σας συμπεριφορά.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Θεόφιλος Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, κυρίες και κύριοι συνάδελφοι, το σημερινό σχέδιο νόμου είναι ένα δείγμα γραφής της νέας Κυβέρνησης που, ενώ είχε την ευχέρεια να προχωρήσει στην υλοποίηση μέτρων για την περαίωση εκκρεμών φορολογικών υποθέσεων και τη ρύθμιση των ληξιπρόθεσμων χρεών, παρακάμπτοντας το Κοινοβούλιο, ενώπιον της Εθνικής Αντιπροσωπείας φέρει προς συζήτηση και ψήφιση αυτό το σχέδιο νόμου.
      Ουσιαστικά δίνεται η δυνατότητα στους ελεύθερους και τους μικρομεσαίους επαγγελματίες να κλείσουν αυτόματα τις ανέλεγκτες φορολογικές υποθέσεις τους μέχρι και το έτος 2002, προαιρετικά και με ευνοϊκούς όρους. Επίσης δίνει ανάσα σε οκτακόσιες πενήντα χιλιάδες οφειλέτες συμπολίτες μας, που έχουν ληξιπρόθεσμα χρέη προς το δημόσιο, για να μπορέσουν να εξοφλήσουν παλιά ληξιπρόθεσμα χρέη επιλέγοντας οι ίδιοι τη διάρκεια εξόφλησης της οφειλής, που μπορεί να γίνει είτε εφάπαξ με απαλλαγή του 80% των προσαυξήσεων εκπρόθεσμης καταβολής, είτε σε έξι έως εξήντα μηνιαίες δόσεις με απαλλαγή από 77% μέχρι 50% των προσαυξήσεων αντίστοιχα.
      Σ’ αυτό που θέλω όμως να σταθώ περισσότερο -γιατί είναι γνωστές οι μεγάλες προσπάθειες που κάναμε ως Αντιπολίτευση με αλλεπάλληλες επερωτήσεις, σχέδια νόμων, προτάσεις νόμων, τροπολογίες όλα αυτά τα χρόνια- είναι η λύση που δίνεται στο πρόβλημα των πανωτοκίων.
      Η Κυβέρνηση, συνεπής στις προεκλογικές της δεσμεύσεις διά του Προέδρου της Κώστα Καραμανλή, δίνει βαθιά ανάσα σε χιλιάδες δανειολήπτες που είναι εγκλωβισμένοι στα γρανάζια και στα ψιλά γράμματα των τραπεζών και προχωρεί άμεσα στην οριστική διευθέτηση των οφειλών, βάζοντας τέλος στους προπλειστηριασμούς.
      Όλοι μας γνωρίζουμε το μέγεθος του κοινωνικού προβλήματος των πανωτοκίων όλα αυτά τα χρόνια. Αγρότες, έμποροι, επιχειρηματίες ζούσαν με τον εφιάλτη της φυλάκισης και του ξεριζωμού από τις τράπεζες. Η Αγροτική Τράπεζα, μια τράπεζα που ιδρύθηκε για να υπηρετεί τον αγρότη και να προάγει την ανάπτυξη στην περιφέρεια, έφτασε στο σημείο να αρνείται στους αγρότες της ξεχασμένης υπαίθρου ακόμα και τη χορήγηση αναλυτικής ενημέρωσης για το ύψος των οφειλών τους.
      Παρά τις έντονες πιέσεις μας όλα αυτά τα χρόνια προς την τότε Κυβέρνηση του ΠΑΣΟΚ, η κυβέρνηση του ΠΑΣΟΚ με ανεπαρκείς ρυθμίσεις και αποσπασματικά μέτρα δεν προχωρούσε ώστε να υιοθετήσει τις δικές μας γενναίες προτάσεις που θα έβαζαν τέλος σ’ αυτό το μεγάλο πρόβλημα.
      Συμπολίτες μας αγρότες, μικρομεσαίοι επιχειρηματίες οι οποίοι κάποια στιγμή δεν μπόρεσαν να φανούν συνεπείς προς τις υποχρεώσεις τους και δεν μπόρεσαν να πληρώσουν ουσιαστικά αυτά τα δυσθεώρητα ποσά που ζητούσαν οι τράπεζες, ανέντιμα και εκβιαστικά, βρέθηκαν με τη θηλιά στο λαιμό. Οι συνέπειες ήταν γνωστές: Κατασχέσεις, πλειστηριασμοί, μεγάλη ανεργία. Η λύση αυτή που φέρνει η Κυβέρνηση υλοποιώντας την προεκλογική της δέσμευση είναι γενναία και δίκαιη. Σε καμία περίπτωση οι οφειλές προς τις τράπεζες δεν μπορούν να υπερβαίνουν το τριπλάσιο του αρχικού κεφαλαίου.
      Το σημαντικό όμως στην όλη υπόθεση είναι ότι ευνοϊκότερη θα είναι η ρύθμιση για τους αγρότες για τους οποίους η Κυβέρνηση έχοντας κοινωνική ευαισθησία προβλέπει μικρότερα ποσοστά οφειλής, αναγνωρίζοντας τις δυσκολίες που συναντούν στην άσκηση του επαγγέλματός τους. Όλα αυτά τα χρόνια βλέπουμε κι εμείς που είμαστε παρόντες στην περιφέρεια, στην ξεχασμένη ύπαιθρο, πόσο μεγάλο πρόβλημα έχουν και πόσο μειώνεται κάθε χρόνο το εισόδημά τους.
      Έτσι για δάνεια αγροτών που έχουν συναφθεί μετά το 1990 το πλαφόν τίθεται στο διπλάσιο του αρχικού κεφαλαίου, ενώ για δάνεια προ του 1990 όπου εξαιτίας προηγουμένων ρυθμίσεων δεν μπορεί να υπολογιστεί το αρχικό ποσό επανέρχεται σε ισχύ η ρύθμιση του 1990 όπου, η οφειλή δεν θα ξεπερνά κατά μιάμιση φορά το αρχικό κεφάλαιο. 
      Για αγροτικά δάνεια τα οποία στο εξής θα καταστούν ληξιπρόθεσμα ισχύει επίσης το πλαφόν του τριπλάσιου του αρχικού κεφαλαίου. Επίσης οι τράπεζες υποχρεώνονται να προχωρήσουν στη ρύθμιση με διάταξη που προβλέπει ότι όσες δεν δεχθούν σχετικό αίτημα δανειοληπτών, δεν θα μπορούν να προχωρήσουν σε πλειστηριασμούς. Πρόκειται ουσιαστικά για μια ισχυρή ασφαλιστική δικλείδα που αφορά τους καταναλωτές και κυρίως τους επαγγελματίες και τους αγρότες και καταδεικνύει μία δυναμική κοινωνική πολιτική δίνοντας οριστική λύση στο αγκάθι των πανωτοκίων που είχε συνέπειες και στο σύνολο της οικονομίας γενικότερα αλλά κυρίως στους αγρότες και τους μικρομεσαίους της περιφέρειας. 
      Κυρίες και κύριοι συνάδελφοι, η γενναία ρύθμιση για τα πανωτόκια που δεσμεύθηκε ο ίδιος ο Πρωθυπουργός προεκλογικά και υλοποιεί τώρα, δείχνει τη συνέπεια αυτής της Κυβέρνησης και δίνει τη δυνατότητα στους συμπολίτες μας να κάνουν μια νέα αρχή που θα έχει και συνέχεια με τη διαρκή προσπάθειά μας, που θα δείχνουμε καθημερινά για να στηρίξουμε την ανάπτυξη και την ευημερία της περιφέρειας και των συμπολιτών μας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Γεώργιος Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, ζήτησα το λόγο για δύο κυρίως λόγους.
      Πρώτον γιατί θέλω να κάνω μερικές προτάσεις γύρω από την τροπολογία των πανωτοκίων για να λάβει υπόψιν η ηγεσία του Υπουργείου Οικονομικών που αύριο θα κάνουμε τη συζήτηση. Και δεύτερον γιατί ακούω όλο αυτό το χρονικό διάστημα τους νέους συναδέλφους της Αντιπολίτευσης να καταγγέλλουν τη σημερινή Κυβέρνηση η οποία έχει μόλις τέσσερις μήνες, με ένα ύφος καταγγελτικό, εισαγγελικό. Και εμείς υπήρξαμε νέοι Βουλευτές, αλλά όταν ανεβαίναμε στο Βήμα της Βουλής είχαμε προτάσεις για να βελτιώσουμε το νομοσχέδιο το οποίο συζητούσαμε. Λες και οι συνάδελφοι αυτοί έχουν προέλθει από παρθενογένεση, ήλθαν από άλλο πλανήτη. Ξεχνούν ότι η δική τους κυβέρνηση τα τελευταία δύο χρόνια εξαπέλυσε μία φοροληστρική επιδρομή. Πάνω από 2,5 δισεκατομμύρια ευρώ εισέπραξε με τη συνάφεια και την εξαετία. Στέγνωσε στην κυριολεξία η αγορά. Οι ακάλυπτες επιταγές και τα γραμμάτια στα ύψη. Οι πτωχεύσεις σε έκρηξη. Λουκέτο μπαίνει το ένα μετά το άλλο. Πάνω από τριακόσιες επιχειρήσεις από τη βόρειο Ελλάδα έχουν φύγει στις γειτονικές χώρες. Χάθηκαν πάνω από τριάντα πέντε χιλιάδες θέσεις εργασίας. Ας μην τα ξεχνάμε αυτά. Πρέπει, δηλαδή, να αισθανόμαστε ακόμα εθνικά υπερήφανοι που εισάγουμε και τα λευκά είδη που θα χρησιμοποιηθούν στους Ολυμπιακούς Αγώνες; Και αυτό όχι γιατί δεν μπορούμε να τα παράγουμε, αλλά απλώς γιατί έχουμε καταβαραθρώσει την κλωστοϋφαντουργία η οποία ήταν βασικό σημείο αναφοράς της οικονομίας μας. Συνεπώς οι κύριοι συνάδελφοι να είναι προσεκτικοί στο λόγο τους.
       Από εκεί και πέρα, θέλω να εκφράσω την ικανοποίησή μου που η ηγεσία του Υπουργείου Οικονομικών έχει τονίσει ότι το νομοσχέδιο αυτό έχει μεταβατικό χαρακτήρα και ότι το Φθινόπωρο θα φέρει ένα νομοσχέδιο που θα έχει ορίζοντα τετραετίας, πενταετίας.
Θα είναι ένα νομοσχέδιο που θα καταργεί στην πράξη τη γραφειοκρατία, τις αγκυλώσεις και τη διαφθορά, που θα περιορίζει την επαφή του φορολογούμενου με την εφορία για τους γνωστούς και ευνόητους λόγους.
      Από εκεί και πέρα, θέλω να εκφράσω την ικανοποίησή μου για τη ρύθμιση των πανωτοκίων που οριστικά και αμετάκλητα θέτει τέλος σε ένα πρόβλημα που για πολλά χρόνια έχει ταλανίσει την ελληνική κοινωνία, ένα πρόβλημα που για τη λύση του όλοι οι συνάδελφοι όλων των πτερύγων έχουμε αγωνιστεί σ’ αυτήν εδώ την Αίθουσα της Βουλής.
      Παράλληλα θέλω να πω ότι αυτή η ρύθμιση υλοποιεί και μάλιστα ξεπερνά προς το καλύτερο την προεκλογική δέσμευση της Νέας Δημοκρατίας και αποτελεί πραγματική ανάσα πρώτα απ’ όλα για τον αγροτικό κόσμο, αλλά και για τις δεκάδες χιλιάδες επιχειρηματίες που είχαν πρόβλημα με τα πανωτόκια.
      Όμως, κύριε Υπουργέ, θεωρώ επιτακτική την ανάγκη να τονίσω ορισμένες βελτιώσεις οι οποίες πρέπει να επέλθουν στην τροπολογία των πανωτοκίων γιατί δυστυχώς βρισκόμαστε σε μία οικονομική δυσπραγία. Οι δανειολήπτες βρίσκονται σε μία δεινή οικονομική θέση και δεν θα μπορέσουν να ανταποκριθούν στις υποχρεώσεις που τους ορίζει η τροπολογία την οποία θα ψηφίσουμε αύριο.
      Συγκεκριμένα προτείνω οι δόσεις για την αποπληρωμή της οφειλής να έχουν διάρκεια τουλάχιστον οκτώ με δέκα χρόνια με περίοδο χάριτος δύο ετών, όπως ορίζει η τροπολογία, γιατί όπως είπαμε υπάρχει δεινή οικονομική κατάσταση. Αρκεί να σας πω ότι υπάρχουν ακόμα αγρότες οι οποίοι έχουν να πληρωθούν από το 2001. Αντιλαμβάνεστε ότι αν συμβούν τέτοια γεγονότα, δεν θα μπορέσουν να ανταποκριθούν σ’ αυτήν τη δέσμευση.
      Προτείνω λοιπόν, τουλάχιστον μετά από δύο-τρεις δόσεις να κηρύσσεται η οφειλή ληξιπρόθεσμη και απαιτητή. Από εκεί και πέρα, προτείνω να επιμηκυνθεί πέραν των ενενήντα ημερών ο χρόνος μέσα στον οποίο, αν δεν πληρωθεί μια δόση, θα μπορεί το πιστωτικό ίδρυμα να κηρύσσει την οφειλή ληξιπρόθεσμη και απαιτητή. Παράλληλα τα δάνεια που έχουν δοθεί με την εγγύηση του δημοσίου και έχουν βεβαιωθεί στις κατά τόπους ΔΟΥ, να επιστρέψουν στις τράπεζες, προκειμένου οι οφειλέτες να απαλλαγούν από περαιτέρω δυσβάσταχτες επιβαρύνσεις.
      Κύριε Υπουργέ, αυτές είναι οι προτάσεις μου και σας παρακαλώ πάρα πολύ αύριο που θα γίνει η συζήτηση της τροπολογίας για τα πανωτόκια, να ληφθούν υπόψη.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των προτασσομένων δευτερολογιών και το λόγο έχει για τέσσερα λεπτά ο κ. Κωνσταντίνος Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, στο άρθρο 13 του νομοσχεδίου που έχουμε υπό ψήφιση για τη ρύθμιση ληξιπρόθεσμων χρεών και άλλες διατάξεις, θα μπορούσαμε να συμπεριλάβουμε και οφειλές οι οποίες προκύπτουν από τακτικό φορολογικό έλεγχο της πενταετίας που έχει περάσει και από την οποία προέκυψαν οφειλές και μετά την επίλυση των φορολογικών διαφορών από την αρμόδια Επιτροπή, όπως προβλέφθηκαν. Βεβαιώθηκαν μέχρι 29/12/2003 και ρυθμίστηκαν σε είκοσι τέσσερις δόσεις.
      Επειδή μιλάμε για τα πανωτόκια και τον αγροτικό τομέα, υπάρχουν πολλές ενώσεις αγροτικών συνεταιρισμών. Και η Ένωση Αγροτικών Συνεταιρισμών της Λάρισας, η οποία έχει αυτό το πρόβλημα, ελέγχθηκε σε τακτικό φορολογικό έλεγχο, αποδέχθηκε την οφειλή και έχει ρυθμιστεί σε είκοσι τέσσερις δόσεις. Το ποσό είναι πάρα πολύ μεγάλο, είναι περίπου ένα δισεκατομμύριο.
      Μέχρι σήμερα είναι τακτική στις πληρωμές της. Εκείνο που ζητά είναι να πάει σε εξήντα δόσεις για να υπάρχει και ένα θέμα ισονομίας και ισοπολιτείας, όπως αυτό αφορά και τις άλλες. Δεν είναι ληξιπρόθεσμες, αλλά είναι βεβαιωμένες.
      Ευχαριστώ.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, μου επιτρέπετε μία διευκρίνιση;
      ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Υπουργέ, έχετε το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε, δεν μπορεί να συμπεριληφθεί στη ρύθμιση αυτό που λέτε γιατί αυτά δεν είναι ληξιπρόθεσμα. Μιλάμε για ληξιπρόθεσμες οφειλές και όχι για τρέχουσες. Είναι από φορολογικό έλεγχο, αλλά δεν έχουν καταστεί ληξιπρόθεσμα.
      ΠΡΟΕΔΡΕΥΩΝ (Γεώργιος Σούρλας): Θα το κάνετε προφανώς όταν θα γίνουν ληξιπρόθεσμες, έτσι δεν είναι, κύριε Υπουργέ; Ενδεχομένως.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αυτό δεν γίνεται, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παναγιώτης Σγουρίδης, ο τελευταίος και πάλι των ομιλητών.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Ζήτησα το λόγο για να επισημάνω στον κύριο Υπουργό και στον κύριο Υφυπουργό που παρίσταται, κάποια ζητήματα γύρω από το θέμα του αναπτυξιακού νόμου.
      Όμως, άκουσα εδώ ορισμένες τοποθετήσεις συναδέλφων που με άφησαν εμβρόντητο και θέλω επ’ αυτών να κάνω κάποιες παρατηρήσεις, κάποιους σχολιασμούς.
      Κύριοι συνάδελφοι, μπορείτε να μου πείτε μια χώρα στον κόσμο στην οποία να μην υπάρχει οικονομικό έγκλημα; Στις ΗΠΑ, στη Γαλλία, στην Αγγλία, στη Γερμανία, στην Ιταλία; Ας πούμε ότι η Ιταλία είναι σαν εμάς. Υπάρχει όμως επαναλαμβάνω χώρα στον κόσμο στην οποία να μην υπάρχει οικονομικό έγκλημα; Όσους σκληρούς ελεγκτικούς μηχανισμούς και αν έχει, όσους αποτρεπτικούς οργανισμούς απέναντι στο οικονομικό έγκλημα και αν στήσει, εν τούτοις οικονομικό έγκλημα θα υπάρχει. Άρα, λοιπόν, απορίες του τύπου πώς δημιουργείται το μαύρο χρήμα και πώς υπάρχουν πλαστά τιμολόγια, δεν μπορεί να διατυπώνονται στην Αίθουσα αυτή. Ό,τι και να κάνετε και σεις, όσες διατάξεις αυστηρές και μηχανισμούς να θεσπίσετε, πάλι θα υπάρχει.
      Τι κάνει όμως μια πολιτεία που σέβεται τον εαυτό της; Δεν νομιμοποιεί το αποτέλεσμα του οικονομικού εγκλήματος. Και εν προκειμένω εμείς τι κάνουμε; Δίνουμε άφεση αμαρτιών, συγχωροχάρτι σ’ αυτούς που χρησιμοποίησαν πλαστά τιμολόγια. Ίσως να μην καταλαβαίνουμε τι σημαίνει πλαστό τιμολόγιο. Υπάρχουν εταιρείες που τις δημιουργούν, άτομα μεγάλης ηλικίας που δεν υπόκεινται σε ποινικές διώξεις αν τα πιάσουν. Δημιουργούν κάποια εταιρεία και κάποια στιγμή κόβουν τιμολόγια -τα οποία θεωρούν νομίμως χωρίς όμως αντίκρισμα- τα οποία κυκλοφορούν στην αγορά. Όμως ποτέ δεν παρουσιάζονται. Δηλαδή εγώ αγοράζω από κάποιον ένα είδος της αξίας των 100.000 ευρώ και μου λέει αυτός, αντί να σου κόψω τιμολόγιο θα σου δώσω κάποιο άλλο αντίστοιχης αξίας, και εγώ συμφωνώ. Αυτό όμως είναι πλαστό. Ο άλλος δεν αποδίδει ποτέ ΦΠΑ. Κάποιοι τα μοιράζονται. Δεν αποδίδεται ο ΦΠΑ στο κράτος και μοιράζονται το ποσό του ΦΠΑ. Ε, αυτό δεν είναι οικονομικό έγκλημα; Όταν λοιπόν εγώ γι’ αυτές τις εταιρείες που έχουν χρησιμοποιήσει πλαστά τιμολόγια, λέγω εντάξει σας πιάσαμε, αλλά τέλος πάντων σας δικαιολογούμε μέχρι 3 δισεκατομμύρια δραχμές τζίρο και ελάτε να κλείσουμε τις υποθέσεις, τι κάνουμε; 
      Αναφορικά τώρα με τα χρήματα που θα έλθουν από το εξωτερικό. Κάποιος που κέρδισε τα χρήματα νομίμως είτε στο εσωτερικό είτε στο εξωτερικό και τα έχει σε κάποια τράπεζα και έχει πληρώσει το φόρο, γιατί να τα φέρει εδώ; Αυτά τα χρήματα που έχουν βγει νομίμως δεν έχει κανένα νόημα να επιστρέψουν ή κανένα επιχειρηματικό νόημα, διότι αυτά τα χρήματα ούτως ή άλλως έχουν φορολογηθεί. Αντίθετα θα έλθουν χρήματα μόνο από παράνομες δραστηριότητες γιατί αυτά πρέπει να ξεπλυθούν. Ε, αυτά τα μαύρα χρήματα από πού δημιουργούνται; Κάποιος μάλιστα απόρησε και είπε ότι δεν είναι δυνατόν να ακούγονται εδώ μέσα σχόλια περί εμπορίου λευκής σαρκός, περί ναρκωτικών, περί όπλων!
      Εγώ θα σας πω το εξής: Είναι δυνατόν να δημιουργηθεί ποτέ μαύρο χρήμα από τον ιδρώτα ενός εργαζόμενου; Ποτέ. Το μαύρο χρήμα δημιουργείται μέσα απ’ αυτές τις παράνομες δραστηριότητες, από «μπαλέτα», από διακίνηση όπλων, από ναρκοδολάρια κλπ. Αυτά είναι τα μαύρα χρήματα. Ε, αυτά δεν έχουν φορολογηθεί. Αυτά θα έλθουν εδώ. Είναι όμως ηθικό να δεχόμεθα εμείς τέτοια χρήματα ή ακόμα και από υπερτιμολογήσεις οι οποίες έχουν γίνει και τα χρήματα έχουν μείνει στο εξωτερικό; Είναι δυνατόν να δεχόμαστε εμείς αυτά τα χρήματα;
    Άρα δεν πρέπει να υπάρχουν τέτοιες απορίες «πως δημιουργήθηκαν και πως εσείς λέτε γιατί να έρθουν» κλπ.
    Για τον αναπτυξιακό νόμο: Προσκρούσαμε, όποτε επιχειρήσαμε να αλλάξουμε τον αναπτυξιακό νόμο, στην Επιτροπή Ανταγωνισμού της Ευρωπαϊκής Ένωσης. Τα χρήματα που παίρνουν οι επιχειρήσεις για να κάνουν επενδύσεις, τις επιδοτήσεις, δηλαδή είναι ελληνικά χρήματα, είναι χρήματα του κρατικού προϋπολογισμού.
    Επειδή ακριβώς αυτό δημιουργεί νόθευση του ανταγωνισμού, η Επιτροπή Ανταγωνισμού πολλές φορές δεν δέχεται αλλαγή του αναπτυξιακού νόμου με περισσότερα κίνητρα ή, αν θέλετε, με τον άλφα ή βήτα τρόπο που κατά καιρούς επιχειρήσαμε να δώσουμε.
    Δεν θα πρέπει να λέμε ότι θα αλλάξουμε τον αναπτυξιακό νόμο. Θα πρέπει κάτι άλλο να επιχειρούμε να πούμε για να περάσουμε από την Επιτροπή Ανταγωνισμού προς όφελος, αν θέλετε, των ελληνικών επιχειρήσεων. Διότι θα πει η γερμανική επιχείρηση «γιατί εσείς κύριε παίρνετε επιπλέον κρατικές επιδοτήσεις για να βγάζετε το ίδιο προϊόν με εμένα»; Αυτό λέει η Επιτροπή Ανταγωνισμού.
    Και σαφώς επειδή ακούστηκε, να διατηρηθεί μία διάταξη του νόμου όπου και η Δράμα και η Καβάλα να μπουν μέσα στα κίνητρα της Δ΄ Ζώνης, οφείλω να πω ότι πέρασε με τον προηγούμενο νόμο του ΠΑΣΟΚ. Και θα πρέπει και με το νέο νόμο, τον «αναπτυξιακό», να το κρατήσετε.
    Η περιφερειακή αντίληψη ήταν αυτό που πάντα εμένα με διέκρινε. Πιστεύω ότι όταν η περιφέρεια πηγαίνει καλά και είναι ανεπτυγμένη αυτό είναι προς όφελος και της πόλης της δικής μου, του Νομού του δικού μου, της Ξάνθης.
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Γεώργιος Σούρλας): Κύριε Παπαγεωργίου, αν θέλετε να πάρετε το λόγο βεβαίως θα σας δοθεί, παρ’ ότι απουσιάζατε προηγουμένως. Αν θέλετε, όμως, να αναφερθείτε στις τροπολογίες ή τα πανωτόκια θα πρέπει να το κάνετε αύριο. Τώρα ολοκληρώνεται η συζήτηση επί των άρθρων. Για τις τροπολογίες θα έχουμε την αυριανή συζήτηση.
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Ό,τι διευκολύνει τη συζήτηση, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, επειδή οι εισηγητές πράγματι είχαν περιορισμένο χρόνο για να κάνουν τις τοποθετήσεις τους, πιστεύω ότι συμφωνείτε να δοθούν τέσσερα λεπτά για να τοποθετηθούν. Συμφωνεί το Τμήμα;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Το Τμήμα συμφώνησε.
    Ο εισηγητής της Νέας Δημοκρατίας κ. Χρήστος Ζώης έχει το λόγο.
    ΧΡΗΣΤΟΣ ΖΩΗΣ: Ευχαριστώ, κύριε Πρόεδρε, για την κατανόηση και υπόσχομαι ότι θα είμαι αν όχι στα τέσσερα λεπτά και λιγότερο και στα τρία.
    Κύριε Πρόεδρε, ένιωσα την ανάγκη να σας ζητήσω αυτά τα τρία, τέσσερα λεπτά γιατί δυστυχώς οι καλοί συνάδελφοι της Αντιπολίτευσης επανήλθαν στον έωλο ισχυρισμό τους ότι αυτό το σχέδιο νόμου συναντά την αντίδραση απ’ άκρον εις άκρον σε όλη την Ελλάδα.
    Εγώ, κύριε Πρόεδρε, θα καταθέσω για τα Πρακτικά της Βουλής τι μας είπε η ΓΣΒΕ και το ΕΒΕΑ. Και από αυτό το πακέτο, όπως βλέπετε, των διαπιστώσεων που μας έχουν καταθέσει εγγράφως κατά τη διάρκεια της συγκεκριμένης συζήτησης στην αρμόδια Επιτροπή Οικονομικών Υποθέσεων, θα κρατήσω μόνο τα σοβαρότερα.
    Λένε οι εκπρόσωποι του ΕΒΕΑ: «Η προβλεπόμενη περαίωση είναι κατ’ αρχήν επιθυμητή. Έχει, όμως, όπως όλες οι όμοιες ρυθμίσεις, το μειονέκτημα ότι δεν λαμβάνεται κανένα μέτρο επιβράβευσης των ειλικρινών φορολογουμένων». Είναι μία διαπίστωση με την οποία δεν μπορεί κανείς να…
    ΒΥΡΩΝ ΠΟΛΥΔΩΡΑΣ: Και σωστή.
    ΧΡΗΣΤΟΣ ΖΩΗΣ: Σωστή διαπίστωση. Βεβαίως, κύριε Πολύδωρα.
    ΕΥΣΤΑΘΙΟΣ ΚΟΥΤΜΕΡΙΔΗΣ: Ημερομηνία;
    ΧΡΗΣΤΟΣ ΖΩΗΣ: Αμφισβητείτε, κύριε συνάδελφε; Εγώ θα το δώσω στα Πρακτικά. Είναι αυτό που έχω στα χέρια μου. Τι ημερομηνία; Θέσεις του ΕΒΕΑ. Αμφισβητείτε το έγγραφο;
    ΕΥΣΤΑΘΙΟΣ ΚΟΥΤΜΕΡΙΔΗΣ: Έχω άλλο.
    ΧΡΗΣΤΟΣ ΖΩΗΣ: Ποιο έχετε εσείς; Για φέρτε το να τα συγκρίνουμε γιατί δεν νομίζω να μας μοίρασαν διαφορετικά έγγραφα.
    Κανένας δεν μπορεί να έρθει σε αντιδιαστολή με αυτό που λέει το ΕΒΕΑ και πρώτη και καλύτερη η Κυβέρνηση η οποία υποσχέθηκε ότι αυτή θα είναι η τελευταία ρύθμιση. Όμως λέει ότι είναι κατ’ αρχήν επιθυμητή.
    Και προχωράει: «Παρά την ευμενή υποδοχή αυτής της ρύθμισης θεωρούμε αναγκαίο να υπογραμμίσουμε ορισμένα θέματα που γεννώνται από το περιεχόμενό της με την προσδοκία διόρθωσής τους». Και κάνει αναφορά σε καθαρώς τεχνικά ζητήματα, όχι σε ζητήματα που άπτονται πολιτικής απόφασης ή έχουν ένα υπόβαθρο, το οποίο μπορεί να επιτρέψει τη δικαιολογημένη πολιτική κριτική εκ μέρους της Αντιπολίτευσης. Θα το καταθέσω για τα Πρακτικά.
      ΓΣΕΒΕΕ: Κάνει μια σειρά αναλυτικών διαπιστώσεων, πολύ δίκαιων, για το ποια είναι η οικονομική κατάσταση στη χώρα, περιγράφει το δημοσιονομικό μας σύστημα, περιγράφει τις εμπειρίες του παρελθόντος και προχωρεί μόνο σε προτάσεις. Πού είδατε εσείς αυτή τη ριζικά αρνητική στάση όλων των παραγωγικών τάξεων και την αντίδρασή τους έναντι των προτεινομένων; Σε χαμηλούς τόνους. Δεν χρειάζεται εδώ να φωνάζουν. Θα τα καταθέσω στα Πρακτικά.
      Δεν χωράει καμία αμφιβολία, κύριε Πρόεδρε, ότι όλες αυτές οι ρυθμίσεις θα κριθούν από την ανταπόκριση που θα έχουν από τον κόσμο της αγοράς. Εκεί θα διαπιστωθεί η επιτυχία της σύλληψής τους, η επιτυχία της πρότασής τους, η επιτυχία της εφαρμογής τους: από την αποτελεσματικότητα των διατάξεων κατά την υλοποίησή τους από τους άμεσα ενδιαφερόμενους.
      Κρατώ μια τελευταία παρατήρηση -γιατί δεν πρέπει να τα αφήνουμε αναπάντητα- και τελειώνω με αυτό, κύριε Πρόεδρε. Έγινε πολύ συγκεκριμένη αναφορά στον υπαινιγμό αντισυνταγματικότητας που διατυπώνεται από την Επιστημονική Επιτροπή σχετικά με την αντικειμενική περαίωση των εκκρεμών υποθέσεων. Να τα διαβάζουν οι συνάδελφοι όλα, όχι μόνο αυτά που τους συμφέρουν. Και να μην αποκρύπτουν από την Αντιπροσωπεία αυτά, τα οποία είναι ο πυρήνας τη πρωτοβουλίας μας.
      Συνεχίζει η Επιστημονική Επιτροπή στη σελίδα 4: «Όσο δεν υιοθετείται σύντομη παραγραφή και δειγματοληπτικός έλεγχος των δηλώσεων με τη θεώρηση ως περαιωμένων όσων δεν υπάγονται στο δειγματοληπτικό αυτόν έλεγχο, υιοθέτηση μέτρων αντικειμενικής περαίωσης των εκκρεμών υποθέσεων δεν είναι αδικαιολόγητη». 
      Έρχεται λοιπόν η Επιστημονική Επιτροπή με το αδιαμφισβήτητο κύρος της, αφού βεβαίως κάνει τις γνωστές παρατηρήσεις, στις οποίες αναφέρθηκαν οι καλοί συνάδελφοι, να δικαιολογήσει στην ουσία τις προτεινόμενες διατάξεις. Γιατί και η Επιστημονική Επιτροπή δεν κάνει το έργο της σε ένα αποστειρωμένο περιβάλλον. Εργάζεται, διαπιστώνει, γνωματεύει, προτείνει επί της πραγματικότητας, επί αυτών που συμβαίνουν στην κοινωνία.
      Κι εδώ, κύριε Πρόεδρε, η Βουλή δεν είναι ένας γυάλινος πύργος. Οφείλουμε να επικοινωνούμε με την κοινωνία. Και εάν συμφωνούμε στο ότι οι διαπιστώσεις της Επιστημονικής Επιτροπής είναι και δικές μας -όχι ελαφρά τη καρδία, το είπα και νωρίτερα το απόγευμα- γνωρίζοντας ότι δεν μπορεί να είμαστε ευτυχείς γι’ αυτές τις ρυθμίσεις, οφείλουμε να προχωρήσουμε, έχοντας όμως πάντοτε ως παρακαταθήκη αυτά που μας υποσχέθηκαν, οι κύριοι Υπουργοί και η Κυβέρνηση. Ότι δηλαδή, από το φθινόπωρο μπαίνει ένα τέλος σε όλες αυτές τις ιστορίες με ένα νέο φορολογικό πλαίσιο, με μία Αναθεώρηση του συστήματος φορολογικών ελέγχων, με μία άλλη νοοτροπία και φιλοσοφία για τον τρόπο με τον οποίο θα διέπεται πλέον ο δημοσιονομικός μας πολιτισμός.
     Σας ευχαριστώ και για την ανοχή.
      (Στο σημείο αυτό ο Βουλευτής κ. Χρήστος Ζώης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑΣΟΚ κ. Ευστάθιος Κουτμερίδης.
     ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε.
     Δύο σύντομες απαντήσεις θα ήθελα να δώσω στο συνάδελφο εισηγητή της Πλειοψηφίας.
     Κατ’ αρχάς, διαβάστηκε το μέρος μόνο που αφορά τη θέση του ΕΒΕΑ, ότι είναι επιθυμητή η ρύθμιση. Μετά όμως, γιατί απαλλάσσει τις επιχειρήσεις από την οχληρή διαδικασία του ελέγχου;
     Όπως γνωρίζουμε, ο έλεγχος είναι πιο οδυνηρός σε μία επιχείρηση. Σαφώς και μπορεί να προτιμήσει μία ρύθμιση για την περαίωση, έχει όμως, όπως όλες οι όμοιες ρυθμίσεις το μειονέκτημα ότι, δεν λαμβάνεται κανένα μέτρο επιβράβευσης των ειλικρινών φορολογουμένων.
     ΧΡΗΣΤΟΣ ΖΩΗΣ: Δεν το απέκρυψα. Το είπα.
     ΕΥΣΤΑΘΙΟΣ ΚΟΥΤΜΕΡΙΔΗΣ: Άρα αν αποκόψουμε το κομμάτι, βγαίνει διαφορετικό νόημα.
      Το δελτίο τύπου της ΓΕΣΕΒΕ αναφέρει ότι εκτός των άλλων, οι μικρομεσαίες επιχειρήσεις καλούνται να καταβάλλουν υπέρογκα ποσά, ανεξαρτήτως εάν τα οφείλουν ή όχι, προκειμένου να κλείσουν τις υποθέσεις τους. Για όλα αυτά καλεί τη Γενική Συνομοσπονδία να βρίσκεται σε εγρήγορση.
      Αυτό, όμως, που θέλω να τονίσω στο τέλος αυτής της μαραθώνιας συνεδρίασης, είναι ότι οι συνάδελφοι της Νέας Δημοκρατίας και πάλι σήμερα με τη συμπεριφορά τους πιστοποίησαν το ρόλο τους. Αντιπολιτεύονται την Αντιπολίτευση.
      Μα συνάδελφοι, δεν συζητούμε σ’ αυτήν την Αίθουσα, τι κάναμε εμείς. Σήμερα είστε Κυβέρνηση εσείς. Σήμερα εμείς είμαστε Αντιπολίτευση. Άρα θα μας πείτε, τι κάνετε εσείς.
      Τελειώνοντας, όμως, αυτό που έχω να πω, είναι ότι εμείς δεν θα κάνουμε αντιπολίτευση για την αντιπολίτευση. Εμείς έχουμε δεσμευθεί ότι θα κάνουμε δομική αντιπολίτευση.
      Γι’ αυτό το λόγο, κύριε Υπουργέ, ξέχωρα από τη θέση μας που εκφράστηκε επί του συνόλου του νομοσχεδίου, θα ήθελα να σας αναφέρω και τις επισημάνσεις μας, ειδικότερα για το κάθε κεφάλαιο.
      Για το μεν πρώτο κεφάλαιο, θεωρούμε ότι οι ρυθμίσεις μπορεί να είναι και ευνοϊκές για τους επιχειρηματίες και τους ελεύθερους επαγγελματίες, αλλά μόνο το ότι εντάξατε σ’ αυτήν τη ρύθμιση και τις επιχειρήσεις οι οποίες εμπλέκονται με την έκδοση πλαστών και εικονικών τιμολογίων και παράλληλα αυτές τις επιχειρήσεις που καταδικάστηκαν πρωτόδικα και εκκρεμούν οι αποφάσεις τους στο Εφετείο, μας αναγκάζει να έρθουμε σε ευθεία αντίθεση με αυτό το κεφάλαιο και να μην συμφωνήσουμε.
      Παράλληλα, όμως, έχουμε να κάνουμε κάποιες επισημάνσεις και παρακαλώ να τις λάβετε υπόψη σας. Υπάρχει ένας αναιτιολόγητος διαχωρισμός όσον αφορά στο ελάχιστο ποσό φόρου που βάζετε να πληρώσουν οι ελεύθεροι επαγγελματίες και οι επιχειρήσεις οι οποίες έχουν Β΄ κατηγορίας βιβλία. Γιατί υπάρχει αυτός ο διαχωρισμός; Τριακόσια ευρώ στη μία περίπτωση, πεντακόσια στην άλλη.
      Γιατί δεν εξαιρείτε από τον περιορισμό του 1% τα πρατήρια βενζίνης και καυσίμων, που γνωρίζουμε ότι έχουν αυξημένα ακαθάριστα έσοδα, αλλά μικρά ποσοστά κέρδους; Παρακαλώ να μου απαντήσετε.
      Τι θα γίνει με τις επιχειρήσεις οι οποίες παρουσιάζουν ζημίες; Όλες οι επιχειρήσεις δεν είναι κερδοφόρες. Υπάρχουν επιχειρήσεις οι οποίες παρουσιάζουν ζημίες. Γιατί δεν μεταφέρετε η ζημία από το ένα έτος στο άλλο; Τι θα γίνει με τις επιχειρήσεις οι οποίες ενώ έχουν ζημίες, θα κληθούν να πληρώσουν και με την περαίωση;
      Τέλος όσον αφορά στην παράταση του χρόνου, δώσατε μία παράταση μέχρι τις 31 Αυγούστου αλλά νομίζω ότι ο χρόνος είναι και πάλι μικρός λόγω των Ολυμπιακών Αγώνων, λόγω της καλοκαιρινής περιόδου και πρέπει η παράταση να γίνει μέχρι τις 30-9-2004.
      Όσον αφορά στο δεύτερο κεφάλαιο και τη ρύθμιση ληξιπρόθεσμων χρεών συμφωνούμε. Θα ήθελα, εάν είναι δυνατόν, να δείτε τη πρόταση μήπως μπορέσει και παραταθεί ο χρόνος υποβολής των αιτήσεων ως τις 30 Σεπτεμβρίου.
      Με το τρίτο κεφάλαιο που αφορά στην υποβολή εκπρόθεσμων δηλώσεων, αν και συμφωνούμε επί της αρχής, μόνο το ότι συμπεριλάβατε σε αυτήν τη ρύθμιση και περιπτώσεις εκπρόθεσμων δηλώσεων ΦΠΑ και μάλιστα χωρίς επιβολή πρόσθετου φόρου, προσαυξήσεις και άλλα πρόστιμα, διαφωνούμε.
      Όσον αφορά στο χρόνο υποβολής αυτών των δηλώσεων, νομίζω ότι και εδώ θα πρέπει να δώσετε μία παράταση ως τις 30-9-2004.
      Για το κεφάλαιο Δ΄ που αφορά το ν. 3219/2004 πιστεύουμε ότι θα έπρεπε σύντομα να απαντήσετε σε αυτές τις επισημάνσεις που έγιναν από την Ευρωπαϊκή Επιτροπή, όσον αφορά το αν συνάδουν οι κανονισμοί αυτού του νόμου με τη συνθήκη της Ευρωπαϊκής Ένωσης και όχι να το καταψηφίσετε.  Γι’ αυτό διαφωνούμε.
      Όσον αφορά το κεφάλαιο 5, την κατάργηση του ν. 3220/2004, την κατάργηση των αντικειμενικών κριτηρίων, διαφωνούμε γιατί αυτά τα αντικειμενικά κριτήρια προήλθαν μετά από συζήτηση και εκτενή διάλογο με όλες τις κοινωνικές και παραγωγικές τάξεις και υπήρχε σύμφωνη γνώμη όλων αυτών των τάξεων να εφαρμοστεί αυτό το αντικειμενικό σύστημα προσδιορισμού του ελέγχου των επιχειρήσεων προς έλεγχο αλλά και των αποτελεσμάτων του ελέγχου. Διαφωνούμε με την κατάργησή του.
      Όσον αφορά τις λοιπές διατάξεις, συμφωνούμε, αλλά θα ήθελα να μου απαντήσετε σε κάτι. Δημιουργείται διαπεριφερειακό ελεγκτικό κέντρο στη Θεσσαλονίκη. Θέλω να μου πείτε τι θα γίνει με τα περιφερειακά ελεγκτικά κέντρα, ποια είναι η θέση της Κυβέρνησης γι’ αυτά.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Παντελάκη.
      ΕΛΠΙΔΑ ΠΑΝΤΕΛΑΚΗ: Είναι φανερό ότι κλείνει η συζήτηση και επί των άρθρων για το κλείσιμο των ανεξέλεγκτων φορολογικών κρίσεων. Αυτό που βγαίνει είναι ότι τελικά η Κυβέρνηση, μέσα και από τον εισηγητή της Πλειοψηφίας αμέσως τώρα, δεν έκανε δεκτό ούτε το παραμικρό από αυτά που έχουν φέρει όλοι οι φορείς.
      Εκτός από την ακρόαση φορέων, έχουν έλθει στα χέρια μου -φαντάζομαι ότι θα έχουν έλθει και σε εσάς- κάποιες προτάσεις από ορισμένους φορείς. Δεν υπάρχει, λοιπόν, κανείς ο οποίος να συμφωνεί και γνωρίζετε πολύ καλά ποιος είναι και ο συσχετισμός. Αυτός ο κόσμος είναι άνθρωποι που πρόσκεινται στη Νέα Δημοκρατία και στο ΠΑΣΟΚ. Δεν υπάρχει κανείς που να συμφωνεί. Από που βλέπετε ότι ο κόσμος βλέπει με ανακούφιση και ότι συμφωνεί με αυτήν τη ρύθμιση, αυτό είναι δικό σας θέμα. Λέτε «η αγορά». Σωστά! Η αγορά, ναι. Οι μεγαλοεπιχειρηματίες, ναι. Είναι φανερό. Το είπαμε ευθύς εξαρχής. Αυτή η συγκεκριμένη ρύθμιση είναι ένας κεφαλικός φόρος για τους μικρούς, μικρομεσαίους επαγγελματίες και φτωχούς και τίποτα περισσότερο. Άρα, όταν λέτε για την αγορά, έχετε δίκιο σ’ αυτό. Αυτό είναι το κριτήριό σας.
      Βεβαίως συνεχίστηκε από όλη τη συζήτηση μέχρι το κλείσιμο ο ανταγωνισμός που υπάρχει ανάμεσα στο ΠΑΣΟΚ και τη Νέα Δημοκρατία στα επιμέρους ζητήματα που μπορεί να είναι σοβαρά, αλλά δεν είναι η ουσία. Η ουσία είναι ότι συμφωνούν -πείτε το, διαφωνείτε;- στην ουσία, στην κατεύθυνση αυτής της πολιτικής. Και αυτή η πολιτική είναι να έχει στο επίκεντρο τον ανταγωνισμό των κεφαλαίων. Αυτή η ρύθμιση βγάζει μόνο διακόσιες μεγάλες οικογένειες, τις πολύ μεγάλες επιχειρήσεις. Όλες οι άλλες, το σύνολο των επιχειρήσεων, μπαίνουν μέσα.
      Προκάλεσα πολλές φορές τη συζήτηση και με ερωτήματά μου -και δεν το κάνω ξέρετε ρητορικά, το κάνω ουσιαστικά- γιατί όταν μπαίνουν ενιαία κριτήρια και θίγουν τους μικρούς, δεν παίρνετε θέση. Δεν ήταν ρητορικό το ερώτημα και η απάντηση που δεν υπάρχει είναι αυτή η σιωπή, συνάδελφοι. Όταν λέμε να θιχτούν τα κέρδη του μεγάλου κεφαλαίου και δεν παίρνουμε απάντηση αλλά σιωπή, είναι απάντηση που δείχνει κανείς ταξικά ποιον εξυπηρετεί. 
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Τέλος θέλω να σας πω, επειδή στην αρχική μου τοποθέτηση σας ανέφερα για όλα τα άρθρα, υπάρχει ένα άρθρο -βεβαίως καταψηφίζουμε όλα τα άρθρα, το καθένα ξεχωριστά- το 17 -δείτε το μετά στα Πρακτικά, είναι το δάνειο του ΕΟΜΜΕΧ- αυτό θα το ψηφίσουμε. Είναι επιμέρους. Αυτό θα το δούμε στην πορεία.
      Ευχαριστώ.
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κυρία Παντελάκη.
     Το λόγο έχει ο κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Είναι κουραστική η μέρα σήμερα. Δεν σας κούρασα με πρωτολογία για τη συζήτηση των άρθρων. Θα ήθελα να επισημάνω μερικά σημαντικά κατ’ εμάς στοιχεία.
     Πρώτον, επισημαίνουμε την τοποθέτηση του Επιστημονικού Συμβουλίου της Βουλής που επικαλέστηκε και ο εισηγητής της Πλειοψηφίας. Επειδή έχω την εντύπωση ότι γράμματα γνωρίζω, δεν θα συμφωνήσω έτσι όπως τοποθετεί το θέμα, όταν το Επιστημονικό Συμβούλιο λέει συγκεκριμένα ότι είναι άδικη η ρύθμιση έτσι όπως γίνεται και εκθέτει μια σειρά από λόγους.
Δεν θέλω να αναλύσω τους λόγους. Ωστόσο αναφέρει και κάτι πιο συγκεκριμένο. Αναφέρει δηλαδή, ότι η μέθοδος της αντικειμενικής περαίωσης χρησιμοποιείται συνήθως εξαιτίας της αδυναμίας των ελεγκτικών μηχανισμών να διενεργήσουν ελέγχους. Ωστόσο σοβαρό κίνητρο αποτελεί και η υποκρυπτόμενη απειλή ότι όσοι δεν αποδεχθούν τις ευνοϊκές ρυθμίσεις του νομοσχεδίου, θα υποστούν κατά προτεραιότητα τακτικό έλεγχο και ξέρουμε όλοι πολύ καλά τι σημαίνει τακτικός έλεγχος της εφορίας. Πρόκειται για κάτι που κανένας επιχειρηματίας, κανένας φορολογούμενος δεν το θέλει και προσπαθεί να συμβιβαστεί όσο-όσο, προκειμένου ν’ αντιμετωπίσει τα χειρότερα.
      Επίσης η Επιστημονική Επιτροπή λέει ότι: «η περαίωση των εκκρεμών υποθέσεων πρέπει να εξετάζεται και υπό το φως της συνταγματικά κατοχυρωμένης αρχής της ισότητας και ειδικότερα σε σχέση με τους συνεπείς φορολογούμενους παρά τον γενικά αναγνωρισμένο κατ’ εξοχήν ταμιευτικό σκοπό της φορολογίας».
      Στο άρθρο 1 λέει ότι καθορίζεται προαιρετικός ειδικός τρόπος επίλυσης των φορολογικών διαφορών που προκύπτουν από τις ανέλεγκτες φορολογικές υποθέσεις με σκοπό την περαίωσή τους. Αυτό σημαίνει ότι το Επιστημονικό Συμβούλιο δεν αποδέχεται τις φορολογικές διαφορές τις οποίες θεωρεί δεδομένες. Αυτό ξέρουμε τι σημαίνει, γιατί αν υπάρχουν δεδομένες διαφορές, αυτές πρέπει να περαιωθούν και αυτό θα είναι εις βάρος του φορολογουμένου.
      Επίσης στο άρθρο 4 εξαιρούνται από τις ρυθμίσεις του κεφαλαίου Α’ του υπό συζήτηση νομοσχεδίου υποθέσεις φορολογίας πλοίων μεγάλης ακίνητης περιουσίας, μεταβίβασης ακινήτων και κληρονομιών, δωρεών και γονικών παροχών. Η εξαίρεση αυτή δεν αιτιολογείται επαρκώς ιδίως για τα ακίνητα, λαμβανομένης υπόψη της αρχής της ίσης μεταχείρισης των φορολογουμένων.
      Επιπλέον στο άρθρο 3 στις υπαγόμενες υποθέσεις, η καθυστέρηση των φορολογικών ελέγχων είναι υπόθεση που αφορά αποκλειστικά το κράτος. Δεν μπορεί γι’ αυτό να αποδίδονται έμμεσες ευθύνες στους επιτηδευματίες εκείνους όπου δεν έχει αρχίσει ο έλεγχός τους ή έχει αρχίσει και δεν έχει περαιωθεί.
      Όσοι από αυτούς δεν έχουν εμφανίσει φορολογικές παραβάσεις για τα έτη 1998-1999, πρέπει αυτομάτως να θεωρηθούν οι υποθέσεις τους περαιωμένες ως ειλικρινείς. Το ίδιο να ισχύσει και για όσους έχουν υποβάλλει συνάφεια με τις προηγούμενες ρυθμίσεις επί κυβερνήσεων ΠΑΣΟΚ και τις χρήσης μέχρι 31-12-2002, βεβαίως όταν δεν υπάρχουν παραβάσεις. 
      Σε όλους τους παραπάνω, η πρόσθετη επιβολή φόρου είναι άδικη εκτός από την απαράδεκτη λογική της αναγκαστικής φοροείσπραξης, που είναι αποτέλεσμα της φοροελεγκτικής ικανότητας του δημοσίου. Όταν μάλιστα στην εισηγητική έκθεση ομολογείται ότι το υφιστάμενο ελεγκτικό προσωπικό δεν επαρκεί να ελέγξει τις φορολογικές υποθέσεις.
      Τέλος, εάν δεν προκύπτει από τους υπολογισμούς που καθιερώνονται στην εισηγητική έκθεση φόρος ή προκύπτουν μικρά ποσά, να μειώσετε κατά 50% τουλάχιστον τα ελάχιστα όρια για τους επιτηδευματίες και επαγγελματίες με βιβλία Α΄ και Β΄.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για οκτώ λεπτά.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, τα τελευταία χρόνια η παράταξή μας από το θεσμικό ρόλο της Αντιπολίτευσης επισήμαινε συνεχώς προς την τότε κυβέρνηση, τη λαθεμένη οικονομική πολιτική που ακολουθούσε και διέβλεπε τους κινδύνους αλλά και την κρίση που ερχόταν στην οικονομία.
      Τότε, λοιπόν, είχαμε επισημάνει ότι η κυβέρνηση με τη λογική των συνεχών φορολογιών, των νόθων αποκρατικοποιήσεων, της προείσπραξης των εσόδων του μέλλοντος, της μετάθεσης των δαπανών του σήμερα στο αύριο και των συνεχών δανεισμών, οδηγούσε σε μία αδιέξοδη πολιτική και δυστυχώς επιβεβαιωθήκαμε από τα πράγματα.
      Εμείς διαφωνούσαμε από τότε σ’ αυτήν την πολιτική λογική και από τότε προτείναμε και στον ελληνικό λαό προεκλογικά -και επιβεβαιώθηκε αυτό από τον ελληνικό λαό- μία άλλη πολιτική, τη λεγόμενη πολιτική της ανάπτυξης, την πολιτική που στηρίζεται σε τρεις βασικούς πυλώνες, με τρεις βασικές μαγικές λέξεις θα έλεγα: Ανάπτυξη της οικονομίας, ανταγωνιστικότητα της οικονομίας, κοινωνική αλληλεγγύη και συνοχή. Αυτήν την πολιτική εφαρμόζουμε χωρίς να κάνουμε πίσω ούτε βήμα. Και βεβαίως μόλις γίναμε Κυβέρνηση, όπως ήταν φυσικό, έπρεπε να αποτιμήσουμε το οικονομικό και πολιτικό περιβάλλον. Σε μία προσπάθεια να αποτιμήσουμε το οικονομικό και πολιτικό περιβάλλον, θεωρήσαμε ότι οι όποιες πολιτικές μας δράσεις, που δεν μπορούσαν να είναι μονοσήμαντες διαδρομές, αλλά παράλληλες δράσεις στα πρώτα μας βήματα, θα έπρεπε να είναι πολιτικές που να μη βαρύνουν τους πολλούς πολίτες, που είναι κυρίως οι αδύναμοι πολίτες και να μην αναστέλουν την αναπτυξιακή προσπάθεια που είχε ανάγκη η χώρα. Σ’ αυτήν την πολική διαμορφώσαμε τις πρώτες μας πρωτοβουλίες. Οι πρώτες μας πρωτοβουλίες ποιες ήταν; Είχαμε πειστεί πραγματικά ότι οι πληθωριστικές πιέσεις που ασκούνται στην οικονομία προερχόντουσαν κυρίως από την καθυστέρηση των μεταρρυθμίσεων που είχε ανάγκη ο τόπος και ιδιαίτερα η οικονομία. Είχαμε πει με στεντόρεια φωνή τότε ότι, στις πρωτοβουλίες μας θα ήταν η μεταρρύθμιση του κράτους, η μεταρρύθμιση του φορολογικού συστήματος, οι μεταρρυθμίσεις στην κεφαλαιαγορά, οι μεταρρυθμίσεις στην αγορά εργασίας, όλες αυτές ακριβώς που έχουμε δρομολογήσει τώρα. Όμως, όλες αυτές οι πρωτοβουλίες δεν μπορούν να θεωρούνται ότι ξεκινούν από ένα σημείο μηδέν. Διαμορφώσαμε, λοιπόν, τις προϋποθέσεις για τις μεταρρυθμίσεις και στην αλλαγή και στη διαμόρφωση της λειτουργίας του κράτους και στο φορολογικό σύστημα και στον αναπτυξιακό νόμο.
      Έχουμε δημιουργήσει μία επιτροπή που λειτουργεί προς αυτήν την κατεύθυνση, τη λεγόμενη Επιτροπή Φορολογικής Μεταρρύθμισης, η οποία εντός των ημερών τελειώνει το έργο της. Απαρτίζεται από τεχνοκράτες και ειδικούς. Μέσα στον μήνα Αύγουστο θα γίνει η πολιτική επεξεργασία αυτών των προτάσεων και θα υιοθετηθούν οι πολιτικές πλέον λύσεις. Θα ακολουθήσει νομοτεχνική επεξεργασία. Και με την έναρξη της νέας περιόδου της Βουλής, θα έρθει στη Βουλή σχετικό νομοσχέδιο που θα βάζει τομή στη λειτουργία του φορολογικού συστήματος και γενικότερα του οικονομικού με τη διαμόρφωση ενός νέου φορολογικού συστήματος σε νέες βάσεις, με νέες αρχές, με στόχο τη μείωση της φορολογίας που θα αποτελεί και κίνητρο ανάπτυξης και από την άλλη τη διαμόρφωση ενός νέου πλαισίου φορολογικών ελέγχων, που έχει ανάγκη ο τόπος και ταυτόχρονα είναι αναγκαίο για την πάταξη της παραοικονομίας και της διαφθοράς που λειτουργεί στη χώρα μας.
      Μέχρι τότε, όμως, δεν μπορούσαμε ασφαλώς με ένα χαλαρό μηχανισμό λόγω και της πολιτικής μεταβολής, να περιμένουμε για να δούμε τι θα γίνει. Έπρεπε να πάρουμε κάποιες πρωτοβουλίες, εκτιμώντας την κατάσταση στην οικονομία και ιδιαίτερα στην επιχειρηματικότητα. Γιατί η δική μας πολιτική είναι απόλυτα συνυφασμένη αν όχι ταυτισμένη, με την πορεία της επιχειρηματικότητας. Ανάπτυξη της οικονομίας χωρίς ανάπτυξη των επιχειρήσεων δεν μπορεί να νοηθεί για μας. Γι’ αυτό ισχυριζόμαστε πολλές φορές ότι είμαστε το κατ’ εξοχήν κόμμα της ελεύθερης οικονομίας. Με την έννοια αυτή, αφού δρομολογήσαμε όλες αυτές τις παράλληλες δράσεις του αναπτυξιακού νόμου σε μία προσπάθεια να «κινητροδοτήσουμε» την οικονομία, έπρεπε να πάρουμε κάποια μέτρα για να διευκολύνουμε ουσιαστικά την επιχειρηματικότητα.
      Θεωρώντας ότι τέτοιες λύσεις μπορούν να έρθουν μέσα από ορισμένες ρυθμίσεις που έχουν ανάγκη και που ζητούσαν ακόμη και κάποιοι από τους επιχειρηματίες, έπρεπε να πάρουμε κάποιες πρωτοβουλίες. Η μία πρωτοβουλία ήταν να τελειώνουμε με το παρελθόν, με όλες τις εκκρεμότητες. Με την έννοια αυτή επινοήσαμε τη ρύθμιση αυτή, που δεν ήταν καινούργια, που την είχαν χρησιμοποιήσει προηγούμενες κυβερνήσεις για εισπρακτικούς λόγους. Αλλά εμείς δεν την υιοθετήσαμε για εισπρακτικούς λόγους -μπορεί να υπηρετείται ως ένα βαθμό και ο εισπρακτικός στόχος μίας ρύθμισης- αλλά κυρίως για να καθαρίσουμε ένα περιβάλλον παλαιό εκκρεμοτήτων, μάλιστα στην έναρξη μίας νέας περιόδου με νέα δεδομένα, με νέο φορολογικό σύστημα, με σταθερούς κανόνες που χρόνια ζητεί η επιχειρηματικότητα.
      Από την άλλη μεριά εκτιμώντας την οικονομική ασφυξία που υπάρχει στην αγορά, θεωρήσαμε ότι πρέπει να δώσουμε την ευκαιρία σ’ αυτούς που πραγματικά ζορίζονται να μπορέσουν να εκπληρώσουν τις υποχρεώσεις τους, γιατί πιστεύουμε ότι οι πολίτες είναι έντιμοι και πρέπει να έχουν και ευκαιρίες από το κράτος.
      Με την έννοια αυτή υιοθετήσαμε τις δύο ρυθμίσεις. Και θεώρησα ότι όσον αφορά αυτές τις ρυθμίσεις περίμενα να μας κατηγορήσετε για χαριστικές ρυθμίσεις, γιατί πραγματικά έχουν την έννοια αυτή. Χαριζόμαστε στην επιχειρηματικότητα και στους πολίτες με την έννοια, όμως, την ανάγκην φιλοτιμίαν ποιούμενοι, για να δώσουμε ώθηση προς τα μπρος να βοηθήσουμε την επιχειρηματικότητα.
      Ασφαλώς οι ρυθμίσεις αυτές δεν είναι υποχρεωτικές. Και επειδή ακούστηκαν αιτιάσεις, εάν κάποιος δεν μπει σε αυτές τις ρυθμίσεις τι γίνεται, η απάντηση είναι σαφής. Είναι ό,τι θα γινόταν και σε αυτούς που δεν θα έμπαιναν. Ασφαλώς δεν θα μείνουν ανέλεγκτες αυτές οι υποθέσεις, αλλά όχι με τη δαμόκλειο σπάθη των προηγούμενων ρυθμίσεων που ή έρχεσαι σε πέντε μέρες με την κοινοποίηση του σημειώματος ή διαφορετικά σου στέλνω τον τακτικό ελεγκτή για να σου βάλει το μαχαίρι στο λαιμό.
      Εμείς, λοιπόν, θεωρήσαμε ότι αυτές οι ρυθμίσεις πρέπει να είναι αυστηρώς προαιρετικές. Ταυτόχρονα επισημάναμε ότι είναι η τελευταία ευκαιρία στο κλείσιμο μιας παλιάς περιόδου και στην έναρξη μιας νέας περιόδου. Δεν είμαστε οπαδοί αυτών των ρυθμίσεων, γιατί κάθε ρύθμιση έχει και τους χαμένους και τους κερδισμένους.
      Επίσης, φροντίσαμε οι ρυθμίσεις αυτές να έχουν ευνοϊκούς όρους και όπως σας είπα νομίζω ότι το πετύχαμε.
      Τέλος οι ρυθμίσεις αυτές φροντίσαμε να εξασφαλίζουν και κάτι ακόμη, να μη συμμετέχουν τα φορολογικά όργανα σ’ αυτές τις ρυθμίσεις και αυτές να γίνονται με αυτόματο τρόπο, ούτως ώστε να περιορίσουμε το ούτως ή άλλως υπαρκτό πρόβλημα που υπάρχει σήμερα σε ολόκληρη την ελληνική κοινωνία και όχι μόνο στους φοροελεγκτικούς μηχανισμούς, την εξασφάλιση, δηλαδή, της διαφάνειας και της προστασίας των πολιτών από φαινόμενα διαφθοράς και εκβιασμών. Και νομίζω ακριβώς γι’ αυτούς τους λόγους οι επιχειρηματίες αγκαλιάζουν αυτές τις ρυθμίσεις.
      Επειδή έγινε πολύς λόγος για ορισμένες διατάξεις, οι οποίες εντάσσονται και ιδιαίτερα για τα πλαστά και εικονικά τιμολόγια, θέλω να διευκρινίσω ότι όταν λέμε ότι εντάσσονται υποθέσεις με πλαστά τιμολόγια, είναι αυτές που έχουν επεξεργασθεί το προϊόν της φοροδιαφυγής, έχει γίνει η επεξεργασία τους από τους φορολογικούς ελεγκτές, έχει προκύψει η διαφορά, την υπολογίζουμε και την προσθέτουμε για να ενταχθεί στη ρύθμιση αυτή η υπόθεση αυτή και όχι οι υποθέσεις εκείνες που ναι μεν έχει γίνει επίσχεση ή κατάσχεση των στοιχείων, που ενδεχομένως έχει προκύψει φοροδιαφυγή αλλά δεν έχει γίνει επεξεργασία. Αυτές δεν εντάσσονται. Και αυτές που εντάσσονται, το πρόστιμο που μειώνεται, μειώνεται στο ?.
      Εμείς κάνουμε ρυθμίσεις κανονιστικού χαρακτήρα, γιατί έχουν και το μεταβατικό τους χαρακτήρα και η μεταβατικότητα του χαρακτήρα των ρυθμίσεων δεν προσδιορίζει και τη μεταβατικότητα της Κυβέρνησης.
      Θα μας ανεχθείτε και θα μας βλέπετε για πολλά χρόνια εδώ από τη θέση της Αξιωματικής Αντιπολίτευσης που είσθε, γιατί ακριβώς δεν εννοείτε να καταλάβετε κάτι που έχει καταλάβει ο ελληνικός λαός, ότι ο πολίτης θέλει αποτέλεσμα και όχι δομική αντιπολίτευση, όπως είπατε προηγουμένως. Είναι δική σας η επιλογή. Αλλά ο δομικός χαρακτήρας της Αντιπολίτευσης σημαίνει απόρριψη των πάντων, καταγγελτικός λόγος και τίποτα περισσότερο. Η δική σας τακτική μπορεί να απέδωσε στο παρελθόν αλλά η κοινωνία έχει αλλάξει και πρέπει να το αντιληφθείτε.
      Επίσης ήθελα να πω, κύριοι συνάδελφοι, για τα πλαστά τιμολόγια. Σας έχουμε πει επανειλημμένως πως το άρθρο 42 του νόμου 3220/2004, που ψήφισε η προηγούμενη κυβέρνηση λίγο πριν απ’ τις εκλογές, είναι μνημείο χαριστικών πράξεων. Δεν ξέρω αν είναι φωτογραφικό. Σημασία έχει ότι διαγράφει πρόστιμα, προσαυξήσεις και βεβαίως ποινικά αδικήματα για μια κατηγορία ανθρώπων. Δεν μας απαντήσατε εν τοιαύτη περιπτώσει -ως κυβέρνηση τότε και ως Αντιπολίτευση σήμερα- ποιοι κρύβονται πίσω απ’ αυτήν την υπόθεση, αφού εμείς κάνουμε λάθος.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, δόθηκε απάντηση.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δύο κουβέντες για τις παρατηρήσεις που κάνατε επί των άρθρων μόλις τώρα, για να μη θεωρηθεί ότι θέλω να τις αποφύγω.
      Στη ρύθμιση μπαίνει ένα ελάχιστο ποσό φόρου. Είχαμε ξεκινήσει πιο ψηλά. Στους ελεύθερους επαγγελματίες, δηλαδή, στους παροχείς υπηρεσιών, μειώσαμε αυτό το ποσό, αν δεν προκύπτει φόρος. Στα βενζινάδικα το ίδιο, γιατί δεν μπορούσαμε να κάνουμε περιπτωσιολογία και να κάνουμε τέτοιες διακρίσεις. Εξάλλου, με τη χρησιμοποίηση του μοναδικού συντελεστού καθαρού κέρδους γίνεται ο υπολογισμός στο μαθηματικό τύπο. Εάν διαχωρίζονται τα λοιπά εμπορεύματα, πάνε με διαφορετικό συντελεστή. Δεν μπορώ να καταλάβω πού υπάρχει το πρόβλημα.
      Για τα περίπτερα υπάρχει ένα πρόβλημα, γιατί υπάρχουν μεγάλοι τζίροι και μικροί συντελεστές. Δεν μπορούσαμε, όμως, να προβλέψουμε περιπτωσιολογία και εδώ.
      Για τις ζημίες, όπου υπάρχουν, συμψηφίζονται με τις λογιστικές διαφορές που προκύπτουν, αλλά, αν περισσεύουν, ασφαλώς διαγράφονται. Εξάλλου η ρύθμιση δεν μπορεί να κάνει μεταφορές ζημιών.
      Για την ημερομηνία που είπατε, ήδη ο Υπουργός Οικονομίας κ. Αλογοσκούφης το πρωί ανακοίνωσε τη μετάθεση της ημερομηνίας μέχρι 31/8/2004. Δεν μπορεί  οι ρυθμίσεις και οι ημερομηνίες να τρέχουν για μεγάλα διαστήματα. Το καταλαβαίνετε και σεις. Έτσι δημιουργούν μια χαλαρότητα στην οικονομία, η οποία είναι εις βάρος του ίδιου του ελληνικού λαού.
      Σε ό,τι αφορά τα ληξιπρόθεσμα του ΦΠΑ περαιτέρω διευκολύνσεις δεν μπορούν να γίνουν. Η διευκόλυνση που γίνεται εδώ, γίνεται για να ανασάνει η αγορά, να ξεμπλοκάρει από την ασφυξία που έχει, γιατί αυτοί που καθυστέρησαν να πληρώσουν, ασφαλώς δεν καθυστέρησαν γιατί το ήθελαν, αλλά γιατί δεν μπορούσαν.
      Για τον αναπτυξιακό νόμο και τις ρυθμίσεις που θα έλθουν ετοιμάζουμε τον καινούργιο νόμο. Απλώς αναστέλλουμε κάποιες ρυθμίσεις, για να λειτουργήσει ο προηγούμενος αναπτυξιακός νόμος 2601, ακριβώς μέχρι να ψηφιστεί από τη Βουλή ο νέος νόμος.
      Για το πόιντ-σύστεμ, αν κύριε συνάδελφε, εσείς που δεν είστε της ελεύθερης αγοράς, όπως εμείς, θεωρείτε ότι η αγορά πρέπει να μην εποπτεύεται και θα πρέπει αυτό το πόιντ-σύστεμ, που είναι ανεφαρμόστο στην πράξη, να το δούμε μετά από 5 χρόνια και να αφήσουμε την αγορά χωρίς το φόβο των προστίμων, γιατί το πρόστιμο δεν έχει εισπρακτικό χαρακτήρα αλλά κυρίως σωφρονιστικό τότε εντάξει.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα ήθελα να σας παρακαλέσω να ολοκληρώσετε. Έχετε υπερβεί κατά πολύ το χρόνο. Αυτές τις παρατηρήσεις έπρεπε να τις πείτε από την αρχή.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Για τις διοικητικές αλλαγές, εμείς κάνουμε μια προσπάθεια αποκέντρωσης με τη δημιουργία του Διαπεριφερειακού Ελεγκτικού Κέντρου στη Θεσσαλονίκη. Βέβαια, θα υπάρξουν και άλλες στην πορεία.
      Μην έχετε ανησυχία για τα ΠΕΚ. Θα υπάρξουν αλλαγές, αλλά δεν είναι η ώρα να τις συζητήσουμε σήμερα.
      Θέλω, λοιπόν, να ευχαριστήσω όλους τους συναδέλφους για τις θετικές προτάσεις που κατέθεσαν, αλλά ακόμη και για τη διαφορετικότητά τους, γιατί έτσι αναδεικνύεται η ορθότητα και το προσδοκώμενο αποτέλεσμα της πολιτικής μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 29 και εισερχόμαστε στην ψήφισή τους κεχωρισμένως. 
      Ερωτάται το Τμήμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 12 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 17 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό ως έχει ομοφώνως.
      Ερωτάται το Τμήμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 21 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 22 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 23 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 24 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 25 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 25 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Τμήμα: Γίνεται δεκτό το άρθρο 26 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 26 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 27 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 28 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 28 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 29 έγινε δεκτό ως έχει κατά πλειοψηφία.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 10.40΄ λύεται η συνεδρίαση για αύριο ημέρα Πέμπτη 29 Ιουλίου 2004 και ώρα 10.30΄, με αντικείμενο εργασιών του Τμήματος νομοθετική εργασία: α) Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις του συστήματος προσλήψεως και θεμάτων δημόσιας διοίκησης» και β) συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ



3
Συνεδρίαση 28-7-04 απόγευμα    σελ.   

