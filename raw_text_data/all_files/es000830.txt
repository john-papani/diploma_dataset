Τετάρτη 30 Αυγούστου 2000 
ΣΥΝΕΔΡΙΑΣΗ ΚΘ' 
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών. 
2. Συζήτηση επί του Κανονισμού. 
Β. ΝΟΜΟΘΕΤΙΚΗ ΕΡΓΑΣΙΑ 
1. Ονομαστική ψηφοφορία επί της αρχής του σχεδίου νόμου του Υπουργείου Μεταφορών και Επικοινωνιών: "Ρύθμιση θεμάτων Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις". 
2. Συζήτηση επί των άρθρων και τροπολογιών του σχεδίου νόμου του Υπουργείου Μεταφορών και Επικοινωνιών. 
3. Κατάθεση σχεδίου νόμου: Οι Υπουργοί Εθνικής Οικονομίας, Οικονομικών, Ανάπτυξης, Εργασίας και Κοινωνικών Ασφαλίσεων, Δικαιοσύνης και Εμπορικής Ναυτιλίας, κατέθεσαν σχέδιο νόμου: "Για τον εκσυγχρονισμό των χρηματιστηριακών συναλλαγών, την εισαγωγή εταιρειών επενδύσεων της ποντοπόρας ναυτιλίας στο Χρηματιστήριο Αξιών και άλλες διατάξεις". 
ΟΜΙΛΗΤΕΣ 
Α. Επί του Κανονισμού 
ΓΕΙΤΟΝΑΣ Κ. 
ΜΗΤΣΟΤΑΚΗΣ Κ. 
Β. Επί του σχεδίου νόμου του Υπουργείου Μεταφορών και Επικοινωνιών: 
ΑΛΟΓΟΣΚΟΥΦΗΣ Γ. 
ΒΟΥΛΓΑΡΗΣ Α. 
ΓΚΑΤΖΗΣ Ν. 
ΓΡΗΓΟΡΑΚΟΣ Λ. 
ΚΑΛΟΓΙΑΝΝΗΣ Σ. 
ΚΑΝΕΛΛΗ Λ. 
ΚΕΔΙΚΟΓΛΟΥ Β. 
ΚΟΝΤΟΜΑΡΗΣ Ε. 
ΚΟΥΤΣΟΥΚΟΣ Ι. 
ΛΕΒΕΝΤΗΣ Α. 
ΜΑΝΟΣ Σ. 
ΠΑΝΑΓΙΩΤΟΠΟΥΛΟΣ Γ. 
ΠΑΠΑΛΗΓΟΥΡΑΣ Α. 
  
ΠΡΑΚΤΙΚΑ ΒΟΥΛΗΣ Ζ' 
ΑΝΑΘΕΩΡΗΤΙΚΗ ΒΟΥΛΗ Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
ΣΥΝΟΔΟΣ Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000 
ΣΥΝΕΔΡΙΑΣΗ ΚΘ' 
Τετάρτη 30 Αυγούστου 2000 
-------- 
Αθήνα, σήμερα στις 30 Αυγούστου 2000, ημέρα Τετάρτη και ώρα 11.19' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση. 
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29.8.2000 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της ΚΗ' συνεδριάσεώς του, της 29ης Αυγούστου 2000, σε ό,τι αφορά την ψήφιση στο σύνολο του σχεδίου νόμου: "Ρυθμίσεις θεμάτων του Υπουργείου Εσωτερικών, Δημόσιας Διοίκησης και Αποκέντρωσης και άλλες διατάξεις". 
ΣΤΕΦΑΝΟΣ ΜΑΝΟΣ: Ξέρετε, κύριε Πρόεδρε, ότι απαιτείται απαρτία... 
ΠΡΟΕΔΡΕΥΩΝ (Κωνσταντίνος Γείτονας): Κύριε Μάνο, πρέπει να σας πω ότι τα κόμματα είχαν ζητήσει, επειδή οι Βουλευτές ήταν απασχολημένοι στις επιτροπές και στις προσυσκέψεις για την Επιτροπή Αναθεώρησης του Συντάγματος, να αρχίσουμε λίγο καθυστερημένα. 
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Ρύθμιση θεμάτων της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις". 
Κύριοι συνάδελφοι, θα διεξαχθεί ονομαστική ψηφοφορία επί της αρχής του νομοσχεδίου. 
Οι αποδεχόμενοι την αρχή του σχεδίου νόμου λέγουν "ΝΑΙ". 
Οι μη αποδεχόμενοι την αρχή του σχεδίου νόμου λέγουν "ΟΧΙ". 
Οι αρνούμενοι ψήφο λέγουν "ΠΑΡΩΝ". 
Καλούνται επί του καταλόγου: Ο κ. Φλώρος Κωνσταντίνου από το ΠΑ.ΣΟ.Κ και ο κ. Αθανάσιος Νάκος από τη Νέα Δημοκρατία. 
Παρακαλώ να αρχίσει η ανάγνωση του καταλόγου. 
(ΨΗΦΟΦΟΡΙΑ) (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς. Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
(ΚΑΤΑΜΕΤΡΗΣΗ) (ΜΕΤΑ ΤΗΝ ΚΑΤΑΜΕΤΡΗΣΗ) 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας. 
Ψήφισαν συνολικά 89 Βουλευτές. 
Υπέρ της αρχής του νομοσχεδίου, δηλαδή "ΝΑΙ", ψήφισαν 53 Βουλευτές. Κατά της αρχής του νομοσχεδίου, δηλαδή "ΟΧΙ", ψήφισαν 36 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: (Το παραπάνω πρωτόκολλο ονομαστικής ψηφοφορίας υπάρχει στο τεύχος των Πρακτικών της Βουλής) 
ΠΡΟΕΔΡΕΥΩΝ (Κωνσταντίνος Γείτονας): Συνεπώς η αρχή του νομοσχεδίου έγινε δεκτή, κατά πλειοψηφία. 
Εισερχόμαστε στη συζήτηση των άρθρων. 
Το νομοσχέδιο έχει 4 άρθρα με το ακροτελεύτιο. Υπάρχουν επίσης, όπως γνωρίζετε, μία τροπολογία Υπουργών και δύο εμπρόθεσμες τροπολογίες Βουλευτών. Θα συζητήσουμε τα άρθρα ως ενότητα. 
Ο εισηγητής της Πλειοψηφίας ο κ. Γρηγοράκος έχει το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μπορώ να έχω το λόγο επί του Κανονισμού; ΠΡΟΕΔΡΕΥΩΝ (Κωνσταντίνος Γείτονας): Μισό λεπτό, κύριε Πρόεδρε, γιατί έδωσα το λόγο στον κ. Γρηγοράκο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν μου επιτρέπει ο κύριος συνάδελφος. 
ΠΡΟΕΔΡΕΥΩΝ (Κωνσταντίνος Γείτονας): Ζήτησε το λόγο ο κ. Μητσοτάκης, κύριε συνάδελφε. Επιτρέπετε; ΛΕΩΝΙΔΑΣ ΓΡΗΓΟΡΑΚΟΣ: Παρακαλώ. 
ΠΡΟΕΔΡΕΥΩΝ (Κωνσταντίνος Γείτονας): Ευχαρίστως, έχετε το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θέλω να πω ότι το Προεδρείο πρέπει να έχει υπόψη του ότι σήμερα το πρωί στις 9.30 είχαμε την Επιτροπή επί των Οικονομικών Υποθέσεων. Είχε σύσκεψη η Νέα Δημοκρατία για το Σύνταγμα. Το ΠΑ.ΣΟ.Κ. έκανε επτά ώρες σύσκεψη. Εμείς κρατήσαμε μία ώρα.  Είχε ονομαστική ψηφοφορία στην οποία δεν μπορέσαμε να έρθουμε εγκαίρως, διότι ήμασταν στη σύσκεψη του κόμματος και ακολουθεί μετά η Επιτροπή επί του Συντάγματος. Δεν είναι δυνατόν να γινόμαστε τρία κομμάτια, κύριε Πρόεδρε, και έπρεπε το Προεδρείο να έχει περισσότερη ανοχή, αφού σας παρακαλέσαμε να περιμένετε για την ονομαστική ψηφοφορία μερικά λεπτά περισσότερο. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Πρόεδρε. 
Δεν γνωρίζετε ίσως ότι ενημέρωσα το Τμήμα πως η καθυστέρηση στην έναρξη της συνεδρίασης και στην προσέλευση των συναδέλφων ήταν με παράκληση της Νέας Δημοκρατίας. Συνεννοήθηκα με τον κ. Σιούφα, ακριβώς γι' αυτό που λέτε, και συμφωνήθηκε, και ενημέρωσα αμέσως μετά τα άλλα κόμματα ότι θα αρχίσουμε την ονομαστική ψηφοφορία εξαιτίας αυτού του λόγου στις11.15' και άρχισα στις 11.15' την ψηφοφορία. Δεν υπάρχει κανένα θέμα.  Είναι γνωστό ότι όλοι οι Βουλευτές σήμερα ήταν απασχολημένοι στις επιτροπές ή σε προσυσκέψεις των κομμάτων εν όψει της συνεδρίασης της Επιτροπής Αναθεώρησης του Συντάγματος. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα μπορούσε να αρχίσει στις 11.45'. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, παρακαλώ, το λόγο. 
ΠΡΟΕΔΡΕΥΩΝ (Κωνσταντίνος Γείτονας): Τι θέλετε, κύριε Υπουργέ; 'Εδωσα το λόγο στον εισηγητή. Αν θέλετε κάτι μπορείτε να το πείτε μετά. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, σας παρακαλώ, πριν τον εισηγητή θα ήθελα να κάνω μερικές μικροσυμπληρώσεις επί των άρθρων, τις οποίες έχουμε μοιράσει από χθες.   
ΠΡΟΕΔΡΕΥΩΝ (Κωνσταντίνος Γείτονας): Ωραία, αν τις έχετε διανείμει θα αναφερθείτε μετά σ' αυτές στην ομιλία σας. Ας συνεχίσει ο εισηγητής. 
ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε... 
ΠΡΟΕΔΡΕΥΩΝ (Κωνσταντίνος Γείτονας): Μια στιγμή, κύριε Γρηγοράκο. 
Με ενημερώνει, κύριε Πρόεδρε, επίσης -στον κ. Μητσοτάκη αναφέρομαι- και ο κ.  Σγουρίδης ότι χθες είχε συμφωνηθεί στις 11.00' η ώρα να αρχίσουμε και σήμερα το κάναμε στις 11.15' με πρόταση του κ. Σιούφα. Επομένως και ανοχή έχει το Προεδρείο και η  πορεία ήταν συμφωνημένη.  Κύριε Γρηγοράκο, έχετε το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα μπορούσε να μιλήσει ο κύριος συνάδελφος και να καθυστερήσετε ένα τέταρτο παραπάνω. 
ΠΡΟΕΔΡΕΥΩΝ (Κωνσταντίνος Γείτονας): Αν είχα ειδοποιηθεί εγκαίρως, ίσως μπορούσα να κάνω και αυτό, κύριε Πρόεδρε. Δεν ειδοποιήθην, άρα θεώρησα ότι ίσχυε η συμφωνία μας. 
Προχωρήστε, κύριε Γρηγοράκο. 
Θα δώσουμε το λόγο ειδικά μόνο στους εισηγητές, επειδή είναι η ενότητα των άρθρων για δέκα λεπτά. 
ΣΤΕΦΑΝΟΣ ΜΑΝΟΣ: Εμείς δεν θα μιλήσουμε επί των άρθρων; Και εμείς θα έχουμε κάποια ανοχή, υποθέτω. 
ΠΡΟΕΔΡΕΥΩΝ (Κωνσταντίνος Γείτονας): Βεβαίως θα έχετε κάποια ανοχή. 
Κύριε Μάνο, σήμερα ξεκινήσατε διαμαρτυρόμενος από το πρωί. 
Λοιπόν, συνεχίστε, κύριε Γρηγοράκο. 
ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε. 
Κύριε Υπουργέ, κυρίες και  κύριοι συνάδελφοι, ζούμε σε μία εποχή στην οποία η παγκοσμιοποίηση ... 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, λείπαμε στην Επιτροπή για την Αναθεώρηση του Συντάγματος. 
ΠΡΟΕΔΡΕΥΩΝ (Κωνσταντίνος Γείτονας): Κύριε Παναγιωτόπουλε, σας κάλυψε το Προεδρείο. 
ΛΕΩΝΙΔΑΣ ΓΡΗΓΟΡΑΚΟΣ: Επαναλαμβάνω ότι ζούμε σε μια εποχή στην οποία η παγκοσμιοποίηση και η υψηλή τεχνολογία της πολυπληροφόρησης έχουν αλλάξει το μοντέλο της κοινωνίας μας, την εργασία μας και της προσωπικής και οικογενειακής μας ζωής. Οι αλλαγές είναι ραγδαίες σε όλα τα επίπεδα και εμείς οφείλουμε να τις παρακολουθούμε, να τις ελέγχουμε αλλά και να τις προβλέπουμε σαν πολιτικοί όσο το δυνατόν γρηγορότερα, για να μπορούμε ευκολότερα να προσαρμοζόμαστε σ' αυτές. 
Στόχος μας θα πρέπει να είναι η ευημερία των πολιτών, που θα επιτυγχάνεται μετά από έναν επιστημονικά παραδεκτό, σωστό και οργανωμένο πολιτικό διάλογο. Η συμμετοχή του πολίτη στη γνώση νέων μορφών επικοινωνίας θα πρέπει να γίνεται πιο εύκολα, πιο φθηνά και να ενθαρρύνεται για τη δημιουργία νέου τύπου επιχειρηματία και εργαζόμενου.  Οι προκλήσεις είναι μεγάλες και εμείς είμαστε υποχρεωμένοι να δημιουργούμε όλες τις απαραίτητες προϋποθέσεις στους πολίτες, για να τις αντιμετωπίζουν χωρίς προκατάληψη και αισθήματα ανασφάλειας. Το ανθρώπινο πρόσωπο όμως δεν πρέπει να απουσιάζει από τις πολιτικές μας αποφάσεις.  Τουναντίον, εμείς εδώ θα πρέπει να το προστατεύουμε και να το αναδεικνύουμε. 
Στο άρθρο 1 του νόμου, που συζητάμε, γίνονται πιο εύκολες οι διαδικασίες για τη διενέργεια των διαγωνισμών, για τη χορήγηση ειδικών αδειών τηλεπικοινωνιακών υπηρεσιών. Η χορήγηση, η ανανέωση, η τροποποίηση, η αναστολή, η παράταση ή η μεταβίβαση ή η συνεκμετάλλευση των αδειών αυτών, αφού ανατίθενται στην Εθνική Επιτροπή Τηλεπικοινωνιών και Ταχυδρομείων, μια ανεξάρτητη αρχή, όλα αυτά, και το Υπουργείο κάνει ένα μεγάλο βήμα με το να παραχωρεί όλες τις αρμοδιότητες στην ανεξάρτητη ρυθμιστική αρχή. 
'Ετσι το Υπουργείο κατοχυρώνει περισσότερο τις συνθήκες διαφάνειας και της αντικειμενικότητας για ίση μεταχείριση και αποφυγή διακρίσεων μεταξύ των τηλεπικοινωνιακών επιχειρήσεων. 
Στο άρθρο 2 καθορίζονται οι όροι παροχής των πληροφοριών κατά τρόπο διαφανή και αντικειμενικό, ενώ σε περίπτωση παροχής νέων τηλεπικοινωνιακών υπηρεσιών ή εγκατάστασης όταν η παροχή αυτών των υπηρεσιών ή και των δικτύων δεν υπάγεται σε καθεστώς ειδικής άδειας ή δεν καλύπτεται ακόμη και από γενική άδεια με απόφαση της Εθνικής Επιτροπής Τηλεπικοινωνιών και Ταχυδρομείων εντός έξι εβδομάδων από την παραλαβή της σχετικής αίτησης, είτε τίθενται προσωρινοί όροι παροχής και επιτρέπεται στην επιχείρηση να αρχίσει να παρέχει την τηλεπικοινωνιακή υπηρεσία ή και το τηλεπικοινωνιακό δίκτυο, είτε η Εθνική Επιτροπή Τηλεπικοινωνιών και Ταχυδρομείων απορρίπτει την αίτησή της και ενημερώνει αιτιολογημένα την επιχείρηση για τους λόγους της απόρριψής της. Στη συνέχεια η Εθνική Επιτροπή Τηλεπικοινωνιών και Ταχυδρομείων με απόφασή της καθορίζει τους οριστικούς όρους ή αιτιολογεί την ενδεχόμενη άρνηση σε τέτοια συναίνεση.  Καθεστώς ομηρίας δεν υπάρχει σ' αυτήν την περίπτωση, όπως ακούστηκε χθες στην Αίθουσα, διότι η εταιρεία αλλά και η Εθνική Επιτροπή Τηλεπικοινωνιών και Ταχυδρομείων θα έχουν φροντίσει εκ των προτέρων για τις προαπαιτούμενες ασφαλιστικές δικλείδες, που θα αποτρέπουν μια τέτοια κατάσταση. 
Στο άρθρο 3, που και σήμερα γίνεται πολύς λόγος και υποστηρίζονται θέσεις  ότι καταργείται το ΑΣΕΠ, ο Υπουργός με τη χθεσινή του τοποθέτηση ξεκαθάρισε ολοκληρωτικά το τοπίο. Εβδομήντα οργανικές θέσεις, είκοσι θέσεις μόνιμου προσωπικού και πενήντα θέσεις επιστημονικού προσωπικού με σύμβαση εργασίας ιδιωτικού δικαίου αορίστου χρόνου θα στελεχώσουν την Εθνική Επιτροπή Τηλεπικοινωνιών και Ταχυδρομείων. 
Τα προσόντα πρόσληψης για το ειδικό επιστημονικό προσωπικό ορίζονται στο άρθρο 25, παράγραφος 2, του ν.1943/1991, ενώ για τα κριτήρια που υπήρξε πολύς λόγος χθες και την οριστική πρόσληψη εφαρμόζεται η διαδικασία της υποπαραγράφου 3, της παραγράφου 1, του άρθρου 14, του ν. 2190/94 του ΑΣΕΠ, όπως αντικαταστάθηκε κοινή συναινέσει όλων των κομμάτων στη Βουλή με το άρθρο 1, του  ν. 2527/97. 
Κυρίες και κύριοι συνάδελφοι, ο ν.2190/94 ή νόμος Πεπονή για εμάς στο ΠΑ.ΣΟ.Κ., ήταν μια βαθιά, βαθύτατη πολιτική προσέγγιση, μια βαθύτατη πολιτική επιλογή. Ο νόμος αυτός δημιούργησε κοινωνικό και πολιτικό δίκαιο και κανείς από μας δεν προτίθεται να τον ακυρώσει. Βελτίωσή του και προσαρμογή του στις νέες συθήκες της επιστήμης και των απαιτήσεων της αγοράς εργασίας είμαστε πρόθυμοι σήμερα να συζητήσουμε. 
Κατάργησή του ή αποδυνάμωσή του, εμείς στο ΠΑ.ΣΟ.Κ. δεν προτιθέμεθα καν να επιχειρήσουμε. Θεμελειωμένες κατακτήσεις της κοινωνίας, που εμείς προωθήσαμε και εφαρμόσαμε, δεν είμαστε διατεθημένοι να τις επαναπραδιαγματευτούμε. 
Ο ν. 2190/1994 μπορεί να βελτιωθεί όχι όμως να αποδυναμωθεί ή να καταργηθεί. Τον στηρίζει η κοινωνία, τον στηρίζει το ΠΑ.ΣΟ.Κ., τον στηρίζει το Κοινοβούλιο. Τον στηρίζουμε όλοι μας και έχουμε την απαίτηση, κύριε Υπουργέ, να τον διαφυλάξετε και να τον προστατεύσετε, για να μπορούμε και εμείς και τα παιδιά μας να ονειρευόμαστε. 
Σας ευχαριστώ πολύ. 
ΣΤΕΦΑΝΟΣ ΜΑΝΟΣ: Τον στηρίζετε, αλλά δεν τον εφαρμόζετε. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Γρηγοράκο. 
Θέλω να υπενθυμίσω στις κυρίες και στους κυρίους συναδέλφους ότι πλην των Κοινοβουλευτικών Εκπροσώπων, οι εισηγητές, οι αγορητές και οι Βουλευτές, εφόσον θέλουν να μιλήσουν στα άρθρα, θα πρέπει να εγγραφούν.  Οι αλλαγές που προτείνετε κύριε Υπουργέ, έχουν διανεμηθεί; Τις έχετε, κύριε Καλογιάννη; ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Μάλιστα, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλογιάννης έχει το λόγο. 
ΣΤΑΥΡΟΣ ΚΑΛΟΓΙΑΝΝΗΣ: Κυρίες και κύριοι συνάδελφοι, ξεκινώντας τη συζήτηση επί των άρθρων του σχεδίου νόμου οφείλουμε ευθύς εξαρχής να πούμε ότι στο σχέδιο αυτό κυριαρχεί η προχειρότητα και η ασάφεια.  Συνειδητοποιώντας η Κυβέρνηση ότι οι προθεσμίες τρέχουν με εξαιρετικά γρήγορους ρυθμούς, κατέθεσε άρον άρον, θα λέγαμε, το παρόν νομοσχέδιο, στα άρθρα του οποίου θα αναφερθώ αμέσως. 
Με το πρώτο άρθρο ουσιαστικά διευρύνονται οι αρμοδιότητες της Εθνικής Επιτροπής Τηλεπικοινωνιών και Ταχυδρομείων, αφού της δίνεται η δυνατότητα να χορηγεί και ειδικές άδειες τηλεπικοινωνιακών υπηρεσιών, κάτι βεβαίως το οποίο θα έπρεπε να είχε γίνει πολύ νωρίτερα, ούτως ώστε να ετοιμασθεί η Εθνική Επιτροπή για τον ανταγωνισμό ο οποίος θα έρθει εντός τεσσάρων μηνών. 
Στο άρθρο 2 και συγκεκριμένα στη δεύτερη παράγραφο αναφέρεται ότι σε περίπτωση παροχής νέων τηλεπικοινωνιακών υπηρεσιών, με απόφαση της Ε.Ε.Τ.Τ. εντός έξι εβδομάδων από την παραλαβή της σχετικής έκθεσης, είτε θα δίνοναι προσωρινές άδειες είτε απορρίπτονται οι αιτήσεις. 
Για πόσο καιρό όμως, κυρίες και κύριοι συνάδελφοι, θα ισχύει αυτή η προσωρινή άδεια; Θα μπορεί ενδεχομένως να μεταβιβάζεται η άδεια αυτή;   
ΒΑΣΙΛΗΣ ΚΕΔΙΚΟΓΛΟΥ: 'Εκανε προσθήκη ο Υπουργός. 
ΣΤΑΥΡΟΣ ΚΑΛΟΓΙΑΝΝΗΣ: Θα μπορούν τα ίδια φυσικά πρόσωπα ή οι επιχειρήσεις να έχουν περισσότερες της μιας άδειας; Ποιος θα εγγυάται και πώς θα εξασφαλίζεται σε τέτοια περίπτωση ο ανταγωνισμός; Αναφέρει ακόμη το νομοσχέδιο στην ίδια παράγραφο ότι το συντομότερο δυνατό, με απόφαση της Ε.Ε.Τ.Τ., είτε θα καθορίζονται οι οριστικοί όροι ή θα αιτιολογείται ενδεχόμενη άρνηση. 
Τι εννοείται, κυρίες και κύριοι συνάδελφοι, με τον όρο "το συντομότερο δυνατό"; Πόσο θα είναι αυτό το διάστημα; 'Ενας μήνας; 'Ενας χρόνος; Περισσότερο; Γιατί δεν καθορίζονται αυτοί οι χρόνοι; Προς τι αυτή η ασάφεια; Εδώ, βεβαίως, φαίνεται η προχειρότητα με την οποία συντάχθηκε το παρόν σχέδιο νόμου, εκτός και εάν η ασάφεια στον ορισμό του χρόνου είναι σκόπιμη, κάτι το οποίο δεν θέλουμε να πιστεύουμε. 
Από το εδάφιο 2, της δεύτερης παραγράφου πάντα του άρθρου 2, προκύπτει ότι η αιτιολογία τυχόν άρνησης χορήγησης των αδειών είναι δυνατόν να παρέχεται από την Ε.Ε.Τ.Τ. σε χρόνο μεταγενέστερο από την έκδοση της πράξης. 
Για το θέμα αυτό κάνει μια έντονα κριτική αναφορά και το Επιστημονικό Συμβούλιο της Βουλής, στην έκθεση του οποίου αναφέρεται ότι η ρύθμιση αυτή είναι αντίθετη προς το άρθρο 17 του Κώδικα Διοικητικής Διαδικασίας, που προβλέπει ότι εάν η σχετική διάταξη ορίζει ότι η πράξη είναι αιτιολογημένη, η αιτιολογία πρέπει να περιέχεται στο σώμα της πράξης. Αναφέρει μάλιστα η έκθεση ότι αυτό είναι δυνατόν να δημιουργήσει και πρακτικά προβλήματα. Συνεπώς θα πρέπει το Υπουργείο Μεταφορών και Επικοινωνιών να διορθώσει τη συγκεκριμένη παράγραφο. 
Το άρθρο 3, κυρίες και κύριοι συνάδελφοι, καταργεί τον μέχρι τώρα τρόπο πρόσληψης του προσωπικού της Ε.Ε.Τ.Τ. 
Κατ' αρχήν, για το μόνιμο προσωπικό, για το οποίο δεν γίνεται καμία αναφορά στο παρόν σχέδιο νόμου και συνεπώς ισχύει ο ν.2246, όπως τροποποιήθηκε και ισχύει σήμερα,  οφείλουμε να πούμε ότι πρέπει για τις μετατάξεις και αποσπάσεις του προσωπικού να δοθεί ιδιαίτερη προσοχή, ιδιαίτερα στις αποσπάσεις από τον ΟΤΕ, αφού το προσωπικό της Ε.Ε.Τ.Τ. θα παίζει πολύ σημαντικό ρόλο και θα πρέπει να μένει ανεπηρέαστο. 
Για το ειδικό επιστημονικό προσωπικό, που αποτελεί το 70% του συνολικού προσωπικού της Ε.Ε.Τ.Τ., ο ιδρυτικός νόμος της Εθνικής Επιτροπής προέβλεπε εβδομήντα  θέσεις για τη στέλεχωσή της. Ο κύριος Υφυπουργός μας γνωστοποίησε ότι τελικά οι θέσεις αυτές θα είναι εκατό ογδόντα, εκ των οποίων οι εκατόν είκοσι θα αφορούν το ειδικό επιστημονικό προσωπικό. Τα προσόντα πρόσληψης του ειδικού επιστημονικού προσωπικού ορίζονται στο ν.1943 και για την πρόσληψή του αρχικά προβλεπόταν να εφαρμοσθεί ο ν. 2190/1994. 
Οι κυβερνήσεις του ΠΑ.ΣΟ.Κ., από το 1994 μέχρι και σήμερα, δεν έπραξαν απολύτως τίποτα στο θέμα της στελέχωσης της Ε.Ε.Τ.Τ. Η Ε.Ε.Τ.Τ.  ουσιαστικά υπολειτουργεί αυτήν τη στιγμή, παρ'ότι κάνει δημόσιες διαβουλεύσεις με κολοσσιαίες εταιρείες, με τις μεγαλύτερες εταιρείες αυτήν τη στιγμή στον κόσμο. 
Αναφέρεται μάλιστα το σχέδιο νόμου ότι για την πρόσληψη του επιστημονικού προσωπικού η Ε.Ε.Τ.Τ. θα συγκροτεί μια επιτροπή διαγωνισμού που θα επιλέγει τους υποψηφίους που θα προσληφθούν. Ευθέως, δηλαδή, παρακάμπτεται το ΑΣΕΠ και οι προσλήψεις γίνονται με εντελώς αδιαφανείς διαδικασίες. 
Υπάρχει σε εξέλιξη, κυρίες και κύριοι, ένας διαγωνισμός στον ΑΣΕΠ -έχω μπροστά μου τη διακήρυξη- για δεκαοκτώ  θέσεις ειδικού επιστημονικού προσωπικού με σύμβαση εργασίας ιδιωτικού δικαίου αορίστου χρόνου. Η διακήρυξη αυτή είναι προγενέστερη της κατάθεσης του σχεδίου νόμου και για την πρόσληψη του προσωπικού θα ακολουθηθεί η διαδικασία του ΑΣΕΠ. Γι' αυτά τα δεκαοκτώ  άτομα, τα οποία είναι μηχανικοί, φυσικοί, οικονομολόγοι και ένας ή μία κάτοχος πτυχίου επικοινωνίας, τα γενικά και ειδικά προσόντα διορισμού δεν είναι έτσι όπως μας τα παρουσίασε ο κύριος Υπουργός. 
Ο κύριος Υπουργός ισχυριζόταν ότι επειδή τα προσόντα τα οποία ζητώνται είναι πάρα πολλά, πολύ λίγοι επιστήμονες εκδηλώνουν ενδιαφέρον στις συγκεκριμένες διακηρύξεις. Η συγκεκριμένη όμως διακήρυξη του ΑΣΕΠ αναφέρει ότι για να μπορεί να συμμετέχει κάποιος στο διαγωνισμό, είτε θα πρέπει να έχει δίπλωμα Ανωτάτου Εκπαιδευτικού Ιδρύματος και μια επιστημονική εξειδίκευση, η οποία αποδεικνύεται είτε με διδακτορικό δίπλωμα είτε με μεταπτυχιακό τίτλο σπουδών είτε με εμπειρία τεσσάρων ετών μετά την απόκτηση του βασικού τίτλου σπουδών. Μπορεί, δηλαδή, ένας επιστήμονας ο οποίος έχει τέσσερα, πέντε 5 ή και περισσότερα χρόνια εμπειρίας, τα οποία αποδεικνύονται, να συμμετέχει σε αυτόν τον διαγωνισμό. Προς τι λοιπόν, κυρίες και κύριοι συνάδελφοι, η κατάργηση του ΑΣΕΠ; Κάνω μια τελευταία αναφορά στο άρθρο 4, το οποίο βεβαίως είναι μνημείο προχειρότητας. Το Υπουργείο Μεταφορών και Επικοινωνιών είχε ξεχάσει να καταθέσει σε αυτό το μικρό, λειψό, αν θέλετε, σχέδιο νόμου από το πότε θα ισχύει ο παρόν νόμος και αυτό έρχεται ως προσθήκη την τελευταία στιγμή. 
Η Νέα Δημοκρατία ασφαλώς δεν μπορεί να υπερψηφίσει τα άρθρα ενός τέτοιου νομοσχεδίου. 
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Καλογιάννη. 
Ο κ. Γκατζής έχει το λόγο. 
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, τελικά όποιος από το ΠΑ.ΣΟ.Κ. υπερασπίζεται αυτό το νομοσχέδιο, ούτε λίγο ούτε πολύ, αφήνει την εντύπωση ότι αυτά τα μέτρα παίρνονται για το καλό μας. Δυστυχώς, όμως, αυτός ο εκσυγχρονισμός, αυτή η χρήση της αναγκαιότητας, μέσω της παγκοσμιοποίησης και τα μέτρα που επιβάλλει η Κυβέρνηση, αντί για το καλό μας μας οδηγεί στο κακό μας. Αυτό έχει διαπιστωθεί από όλη τη μέχρι τώρα πολιτική που ακολουθεί η Κυβέρνηση και υποστηρίζεται φυσικά και από τα άλλα κόμματα, είτε έμμεσα είτε άμεσα. 
Κατ'αρχήν θα ήθελα να κάνω ορισμένες γενικές παρατηρήσεις, για να δώσουμε και το μπούσουλα, όπως εμείς κρίνουμε αυτό το νομοσχέδιο. Χθες, που τοποθετηθήκαμε επί της αρχής, έγινε γνωστό το πού το πάει η Κυβέρνηση κλπ. 
Τι κάνει αυτό το νομοσχέδιο; Κατ'αρχήν καταργεί το ν. 2246/94, δηλαδή απελευθερώνει πλήρως τις τηλεπικοινωνίες και τη φωνητική τηλεφωνία. Μέχρι σήμερα δεν είχαμε αυτά τα μέτρα. 
Αφαιρείται η εποπτεία του κράτους και του Υπουργείου Μεταφορών και  Επικοινωνιών στις επιχειρήσεις που έχουν τηλεπικοινωνιακή δραστηριότητα.  Μεταβιβάζεται στην Ε.Ε.Τ.Τ. που αποτελεί τη ρυθμιστική αρχή των τηλεπικοινωνιών. Η Ε.Ε.Τ.Τ., όπως είναι διατυπωμένο και σε αυτό το νομοσχέδιο, αλλά και στον κορμό του νομοσχεδίου το οποίο όπως είπε ο κύριος Υπουργός χθες θα φέρει το Σεπτέμβριο, αποφασίζει, χορηγεί, αναστέλλει άδειες και κοινοποιεί στο Υπουργείο Μεταφορών τις αποφάσεις της. Απλά μέχρι σήμερα δεν ήταν έτσι τα πράγματα, γνωμοδοτούσε. 
Καταργεί, κύριοι Βουλευτές, και αυτό είναι το σημαντικό, οποιαδήποτε αποκλειστικότητα που είχε ο ΟΤΕ με βάση το ν.2246/94. Αντί, δηλαδή, αυτό να περάσει από την 1η Ιανουρίου, έρχεται εσπευσμένα. 
Καταργείται επίσης η δυνατότητα του κράτους σε περίπτωση πολέμου -επιστράτευση- να θέσει υπό τη διοίκησή του τις τηλεπικοινωνιακές δραστηριότητες σε οποιονδήποτε φορέα επιχείρησης, αυτό που προέβλεπε ο 2246/94, άρθρο 1, παράγραφος 4. 
Κύριοι Βουλευτές, αυτό το νομοσχέδιο υποχρεώνει αυτόν που κατέχει σημαντική θέση στην αγορά -ο ΟΤΕ- να παρέχει την υποδομή του. Μιλάει για τέσσερα χρόνια κλπ. και ότι θα κανονίζεται από εκεί και πέρα το πώς θα είναι η αμοιβή της χρήσης της μεταφοράς των εγκαταστάσεων του ΟΤΕ, όχι μόνο του κεντρικού δικτύου αλλά ακόμα και για τα μισθωμένα κυκλώματα.  Δηλαδή, οποιαδήποτε άδεια πάρει από τον ΟΤΕ, ο ΟΤΕ υποχρεούται να του παραδώσει την υποδομή. Υποχρεώνει τον ΟΤΕ σαν εταιρεία με σημαντική θέση στην αγορά να μην έχει αυτός δικαίωμα να συμμετέχει σε κάποιες, εν πάση περιπτώσει, νέες δραστηριότητες τηλεπικοινωνιών, αλλά τον υποχρεώνει, αν θέλει να κάνει κάτι τέτοιο, να έχει μαζί του και μία εταιρεία.  Καταλαβαίνετε, λοιπόν, ότι ακόμη και αυτήν τη δυνατότητα που έχει οποιοσδήποτε ιδιώτης, οποιαδήποτε μεγάλη εταιρεία, δεν την έχει σήμερα ο ΟΤΕ. 
Επίσης, επειδή έγινε πολύς λόγος χθες και για τις άλλες παρόμοιες δημόσιες επιχειρήσεις, οι οποίες έχουν σήμερα την υποδομή για να μπουν μέσα στην αγορά των τηλεπικοινωνιών, θα ήθελα να θέσω ακόμα μία φορά το ερώτημα, που είχα θέσει και στην επιτροπή στην Κυβέρνηση. Γιατί δεν δόθηκε η ίδια άδεια που ζήτησαν η ΔΕΗ, η ΕΥΔΑΠ, η Εταιρεία Φυσικού Αερίου, να χρησιμοποιήσουν τις οπτικές ίνες στην εθνική οδό Πατρών-Αθηνών και δόθηκε μόνο στη "ΓΚΡΑΒΕΡΣ"; Επίσης για τη "ΓΚΡΑΒΕΡΣ" είχα θέσει ακόμα ένα ερώτημα, το οποίο δεν έχει απαντηθεί, κύριοι Βουλευτές. Στη "ΓΚΡΑΒΕΡΣ"  συμμετέχει μία εταιρεία  η "ΓΟΥΟΛΡΟΟΥ", η οποία σήμερα έχει προσληφθεί ως σύμβουλος του κράτους για την παραπέρα διάθεση μετοχικού πακέτου του ΟΤΕ. Αυτό δεν είναι κάπως ασυμβίβαστο; Τι γίνεται με αυτόν ο οποίος κανονίζει το πακέτο να συμμετέχει σε μία εταιρεία στη "ΓΚΡΑΒΕΡΣ", με σημαντικά ποσοστά και να ανατίθεται στη "ΓΚΡΑΒΕΡΣ" η νέα δραστηριότητα των οπτικών ινών, αυτό που έχουμε αναφέρει Αθηνών-Πατρών. Και εδώ δεν πήραμε απάντηση. 
Πέρα από αυτό, κύριοι Βουλευτές, θα ήθελα να σταθώ και λίγο στο θέμα των προσλήψεων, που τόσο μας έχει απασχολήσει. Ακούστηκε χθες και από τη Νέα Δημοκρατία, ακούστηκε και από την Κυβέρνηση, ο ρόλος που πρέπει να παίξουν οι ανεξάρτητες αυτές διοικητικές αρχές. Είπε δε ο κύριος Υπουργός ότι μεταβιβάζει εξουσία και αυτό είναι γεγονός. Μεταβιβάζει εξουσία, αλλά αυτή είναι έξω από τον έλεγχο του Κοινοβουλίου. Είναι έξω από οποιαδήποτε αρμοδιότητα άλλων φορέων. Είναι έξω, αν θέλετε, από τα συμφέροντα και τα ενδιαφέροντα των πολιτών για παρέμβαση. Και ρωτάμε, πώς είναι δυνατόν; Μόνο μέσω δικαστηρίων -και ξέροντας τη διαδικασία που ακολουθούν σήμερα τα δικαστήρια- θα προσφεύγει το Κοινοβούλιο για να μάθει γιατί πάρθηκε η άλφα ή η βήτα απόφαση, η άλφα ή η βήτα εκχώρηση αδειών, η άλφα ή η βήτα, αν θέλετε, δραστηριότητα που έχει η επιτροπή αυτή; Εν πάση περιπτώσει, δεν μπορεί και η Νέα Δημοκρατία να έρχεται εδώ και να επικαλείται, όπως έκαναν χθες οι Βουλευτές της, το Ραδιοτηλεοπτικό Συμβούλιο, όταν ξέρουμε πώς αυτοσυστήθηκε επί Οικουμενικής, όταν ξέρουμε ότι τότε δεν είχε κανένα κόμμα ουσιαστικά την πλειοψηφία. 'Ερχεται η Νέα Δημοκρατία, καταλύει αυτούς τους συσχετισμούς και το ΠΑ.ΣΟ.Κ συνεχίζει φυσικά την ίδια μεθοδολογία και την ίδια ακριβώς ρότα. Και τα δύο κόμματα όταν βρίσκονται στην εξουσία, θέλουν αυτές τις "ανεξάρτητες"  διοικητικές αρχές σαν ένα μηχανισμό ξεπλύματος της αντιλαϊκής τους πολιτικής. Εκεί να χτυπούν τα σφυριά, σε αυτές τις επιτροπές, όχι στην Κυβέρνηση, χωρίς πολιτικό κόστος. Και μάλιστα βγαίνει και λέει τί θέλετε βρε παιδιά, ανεξάρτητη διοικητική αρχή είναι, η Κυβέρνηση σέβεται την ανεξαρτησία αυτών των αρχών, δεν παρεμβαίνει, αυτό αποφάσισε, αυτό έγινε. Ξέρουμε, όμως, πώς αποφασίζουν και ποιοι ποδηγετούν τις αποφάσεις αυτών των οργάνων. 
Κύριοι Βουλευτές, θα πρέπει εδώ να δούμε και ορισμένα άλλα θέματα.  Επειδή μίλησε χθες η Κυβέρνηση για επίθεση του ΟΤΕ κλπ. στις νέες αγορές που ανοίγονται στα Βαλκάνια, βάλαμε το ερώτημα: Ο ΟΤΕ πριν δεκαπέντε χρόνια δεν ήταν χρεωμένος. 'Ολη αυτή η επίθεση γίνεται με δάνεια.  Σήμερα έχουν δοθεί στις χώρες των Βαλκανίων, της Μέσης Ανατολής και του Καυκάσου πάνω από εξακόσια είκοσι δισεκατομμύρια δραχμές. 
ΒΑΣΙΛΗΣ ΚΕΔΙΚΟΓΛΟΥ: 'Εχει αναληφθεί υποχρέωση. 
ΝΙΚΟΛΑΟΣ ΓΚΑΤΖΗΣ: Για να κάνει αγορές, να εισέλθει στις ξένες αγορές τηλεπικοινωνιών. Και σήμερα θέλει να δώσει πακέτο μετοχών και ο κύριος Υπουργός Εθνικής Οικονομίας είπε ότι δεν θα δώσει το μάνατζμεντ, το μάνατζμεντ θα κρατηθεί, θα έχει την πλειοψηφία το δημόσιο κλπ. Ξέρουμε όμως από τις αποφάσεις της Ευρωπαϊκής 'Ενωσης ότι αυτό είναι αδύνατο, διότι όταν κατέχει το πλειοψηφικό πακέτο ο ιδιώτης και δεν μπορεί να το κατέχει ο ΟΤΕ, το μάνατζμεντ πηγαίνει στον ιδιώτη. Πόσα δισεκατομμύρια θα πάρουμε τώρα για τον επενδυτή που ψάχνει η Κυβέρνηση; Διακόσια, τριακόσια; Και θα του παραδώσουμε τι; Θα του παραδώσουμε τελικά όλη τη μητρική εταιρεία με τις θυγατρικές, να νέμεται και να διαχειρίζεται αυτά τα δισεκατομμύρια που έχει βάλει ο ΟΤΕ και που είναι από το αίμα και τις στερήσεις του ελληνικού λαού. Ποια λογική το λέει αυτό; Δεν μπορώ να καταλάβω πώς σκέπτεται η Κυβέρνηση και πώς τελικά ξεπουλάει έτσι το δημόσιο πλούτο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Θα ήθελα να πω και άλλα, κύριε Πρόεδρε, αν υπάρχει δυνατότητα. 
ΠΡΟΕΔΡΕΥΩΝ (Κωνσταντίνος Γείτονας): Θα υπάρξει μία μικρή ανοχή, αλλά έχετε και δευτερολογία. 
ΝΙΚΟΛΑΟΣ ΓΚΑΤΖΗΣ: Θα προσπαθήσω να τελειώσω, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ωραία, συνεχίστε. 
ΝΙΚΟΛΑΟΣ ΓΚΑΤΖΗΣ: Για τις προσλήψεις που θα κάνει η επιτροπή αυτή. Στον κορμό του νομοσχεδίου, που είπε ο κύριος Υπουργός ότι θα φέρει μέσα στο Σεπτέμβριο, θα δείτε ότι αναφέρει για διακόσιους. Οι εκατόν δεκαεννέα θα γίνουν με αυτήν τη διαδικασία του ν.1943 του άρθρου 25, όπου ουσιαστικά τι λέει; Δεν είναι εδώ ο κ. Κατσαρός να του πούμε ότι ακριβώς αυτός ο νόμος εφαρμόζεται, της Νέας Δημοκρατίας, και γιατί αντιδρά. Τότε ήταν καλός και τον υπερασπίστηκε. Θα γίνει ουσιαστικά με συνεντεύξεις. Το ΑΣΕΠ που μένει για είκοσι μέρες, καταλαβαίνετε ότι όταν έρχεται σήμερα εδώ ο Υπουργός Δημόσιας Διοίκησης και μας λέει ότι το ΑΣΕΠ για να εγκρίνει αυτές τις αποφάσεις πρέπει να περάσουν δύο και τρία χρόνια, καταλαβαίνετε ότι αυτά θα γίνουν αποδεκτά βάσει της ημερομηνίας που μπαίνει των είκοσι ημερών.  Δεν θα μπορεί το ΑΣΕΠ στη θέση που βρίσκεται, όπως έχει απαξιωθεί από την κυβερνητική πολιτική, χωρίς προσωπικό, χωρίς στελέχωση, χωρίς μέλη ικανά σε αριθμό. Είναι δυνατόν να λυθούν αυτά τα προβλήματα μέσα σε είκοσι μέρες; 'Οχι. 
Πέρα από αυτό, επειδή ειπώθηκε ότι θα δίνονται όλες οι άδειες, θα απαντήσω στη δευτερολογία μου γι' αυτό. Νομίζω ότι μεθοδικά με κάθε τρόπο η Κυβέρνηση πάει να καταργήσει το ΑΣΕΠ. Δεν είναι δικαιολογημένα αυτά που λέγονται ότι το ΠΑΣΟΚ το υποστηρίζει. Υπονομεύει το όργανο αυτό, το καταστρατηγεί με κάθε δυνατότητα που έχει. Δεν είναι δυνατόν να λέει ότι το υπερασπίζεται και από την άλλη μεριά να έρχεται και να το υποβαθμίζει.  Επειδή ειπώθηκε ότι είναι στελέχη αναγνωρισμένου κύρους κλπ., δεν μπορεί τα στελέχη αυτά, που βρίσκονται στις ανεξάρτητες διοικητικές αρχές, να αποτελούν την κορωνίδα της ακεραιότητας και της ανεξαρτησίας, δηλαδή μόνο τα στελέχη του ΠΑΣΟΚ. Θα μιλήσω και στη δευτερολογία μου, γιατί ο χρόνος μου δεν είναι αρκετός. 
ΠΡΟΕΔΡΕΥΩΝ (Κωνσταντίνος Γείτονας): Γνωρίζετε ότι ως Κοινοβουλευτικός Εκπρόσωπος έχετε και τριτολογία. Γι' αυτό ολοκληρώστε, για να μιλήσουν και οι συνάδελφοι. 
ΝΙΚΟΛΑΟΣ ΓΚΑΤΖΗΣ: 'Εχω και τριτολογία, αλλά δεν φθάνει ο χρόνος των δέκα λεπτών. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ. 
Ο κ. Λεβέντης έχει το λόγο. 
ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, όπως αναπτύξαμε και χθες κατά τη συζήτηση επί της αρχής του νομοσχεδίου, θεωρούμε ότι είναι σωστό και επιβεβλημένο να γίνει η διεύρυνση των αρμοδιοτήτων της επιτροπής, όπως και εμείς σαν Συνασπισμός χρόνια ζητούσαμε και ζητάμε. Για να λειτουργήσει όμως η επιτροπή ως ανεξάρτητη διοικητική, όπως οφείλει να λειτουργεί, όπως μας διαβεβαίωσαν άλλωστε και ο εισηγητής και οι ομιλητές της Πλειοψηφίας ότι θέλουν να λειτουργεί, τότε πρέπει να απογαλακτιστεί από την Κυβέρνηση. Δεν μπορεί να διορίζεται από τον Υπουργό Μεταφορών και Επικοινωνιών η επιτροπή, αλλά από την Επιτροπή Θεσμών και Διαφάνειας της Βουλής και μάλιστα με αυξημένη πλειοψηφία των 2/3. Αλλιώς πάντοτε θα είναι αμφισβητούμενη η τακτική της και η συμπεριφορά της και οι πράξεις της. Και όχι μόνο η επιτροπή, αλλά και οι εξ αυτής εκπορευόμενες επιτροπές, όπως είναι οι επιτροπές διαγωνισμών. Θα εξαρτώνται κάθε φορά από τον εκάστοτε Υπουργό και κατ' επέκταση από την κυβέρνηση και την εφαρμοζόμενη κυβερνητική πολιτική. 
Γι' αυτό εμείς καταψηφίζουμε το άρθρο. 
'Οσον αφορά το άρθρο 2, θα μου επιτρέψετε να ξαναδιαβάσω ένα μέρος του. "Σε περίπτωση παροχής νέων τηλεπικοινωνιακών υπηρεσιών με απόφαση της επιτροπής εντός έξι εβδομάδων από της παραλαβής της σχετικής αίτησης, είτε τίθενται προσωρινοί όροι παροχής και επιτρέπεται στην επιχείρηση να αρχίσει να παρέχει την τηλεπικοινωνιακή υπηρεσία ή το τηλεπικοινωνιακό δίκτυο είτε απορρίπτεται η αίτησή της και ενημερώνεται η ενδιαφερόμενη επιχείρηση για τους λόγους απόρριψης". Εν συνεχεία " το συντομότερο δυνατόν με απόφαση της επιτροπής είτε καθορίζονται οι οριστικοί όροι ή αιτιολογείται η ενδεχόμενη άρνηση σε τέτοια συναίνεση". Το ανέπτυξε ο κ.         Κουβέλης το θέμα αυτό χθες. Δεν είναι δυνατόν εκ των υστέρων να καθορίζονται οι οριστικοί όροι ή να αιτιολογείται η ενδεχόμενη άρνηση σε τέτοια συναίνεση. Είναι πράγματα ανεπίτρεπτα σε μια ευνομούμενη πολιτεία.  Δεν μπορεί να πείσουν κανέναν αυτά. Φοβάμαι ότι εκτίθεται η Κυβέρνηση και όσοι υποστηρίζουν ένα τέτοιο άρθρο, όταν λέει τέτοια πράγματα, που είναι αντίθετα σε οποιαδήποτε έννοια κράτους δικαίου. Γι' αυτό εμείς το καταψηφίζουμε αυτό το άρθρο και απορώ πώς το υποστήριξαν κάποιοι συνάδελφοι. Δεν μας πείθουν. Νομίζω ότι είναι σοβαρά εκτεθειμένοι. 
'Οσον αφορά το τρίτο άρθρο, περισσότερη ειλικρίνεια δεν θα έβλαπτε.             Να πουν ότι το ΑΣΕΠ δεν μας βολεύει, γι' αυτό το περιορίζουμε, το ακρωτηριάζουμε. Αυτό είναι γεγονός αναμφισβήτητο. Ερχόμαστε εδώ και θέλουμε να κάνουμε το άσπρο μαύρο και το ανάποδο. Λέει το άρθρο: για την πρόσληψη του ειδικού επιστημονικού προσωπικού βάζει η επιτροπή τους όρους, συγκροτεί την επιτροπή, επιλέγει τους υποψηφίους και τους επιλέγει μάλιστα με μία συνέντευξη. Πουθενά δεν προσδιορίζει τα στοιχεία που πρέπει να έχουν, τα προσόντα που πρέπει να έχουν αυτοί οι υποψήφιοι για να πάρουν τη θέση. Καταλαβαίνουμε ότι αυτό είναι στην απολύτως υποκειμενική κρίση της επιτροπής του διαγωνισμού, η οποία ορίζεται από την επιτροπή που ορίζεται από τον Υπουργό. Τελικά μεταβιβάζονται όλες οι ευθύνες και όλοι οι χειρισμοί και οι συνέπειες στον Υπουργό. Βέβαια το είπαμε και χθες ότι είναι απαράδεκτο να στέλνονται στο ΑΣΕΠ και σε είκοσι μέρες να περιμένουν, αν επικυρώθηκαν, επικυρώθηκαν, αν δεν επικυρωθούν, υποχρεωτικά η επιτροπή εγκρίνει την πρόσληψή τους. Δεν είναι σοβαρά πράγματα αυτά. Είναι πέρα από κάθε νομική δεοντολογία. Γι' αυτό καταψηφίζουμε και το άρθρο 3. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Μάνος έχει το λόγο. 
ΣΤΕΦΑΝΟΣ ΜΑΝΟΣ: Κύριε Πρόεδρε, είπα χθες και το επιβεβαίωσα σήμερα ότι ψηφίζω υπέρ της αρχής, μολονότι περιέγραψα και επαναλαμβάνω ότι θεωρώ άθλια τη συμπεριφορά της Κυβέρνησης σε ό,τι αφορά το χώρο των τηλεπικοινωνιών. Θα σταθώ σε μερικά παραδείγματα και ελπίζω να μπορεί ο κύριος Υφυπουργός να συγκεντρωθεί σ' αυτά που θα του πω, όπως και ο εισηγητής του ΠΑΣΟΚ. 
'Οταν δημιουργήθηκε η Επιτροπή Τηλεπικοινωνιών στο ν. 2075 που εισηγήθηκα και ψήφισε η Βουλή, προέβλεψα ότι τα πέντε μέλη αυτού του συμβουλίου θα είχαν θητεία πέντε ετών, αλλά κάθε χρόνο θα διοριζόταν ένας εξ αυτών, έτσι ώστε αν άλλαζε η κυβέρνηση, η επόμενη κυβέρνηση δεν θα κληρονομούσε μία επιτροπή που είχε διοριστεί εξ ολοκλήρου από την προηγούμενη, αλλά στη διάρκεια της ζωής της θα ανανέωνε τις θητείες με νέες πενταετίες, έτσι ώστε κάθε χρόνο να διορίζεται ένα νέο μέλος. Αυτή ήταν η δική μας συμπεριφορά. 'Οταν ήρθε το ΠΑΣΟΚ το 1993, το 1994 άλλαξε τη διάταξη και με τον γνωστό "κομματικό φαταουλισμό", που διακρίνει το ΠΑΣΟΚ, απέλυσε όλους αυτούς που είχαν έρθει στην ανεξάρτητη Επιτροπή Τηλεπικοινωνιών την και διόρισε τους δικούς της. Αλλά δεν τους διόρισε με τον τρόπο που περιέγραψα να ανανεώνονται κάθε πέντε χρόνια, τους διόρισε για μία πενταετία. Τα θέλουμε όλα δικά μας είπε και εξακολουθεί να ισχύει αυτό. Δεν είναι λοιπόν περίεργο ότι χθες όλα τα μέλη του Κοινοβουλίου, που δεν ανήκουν στο ΠΑΣΟΚ, εξέφρασαν τις αμφιβολίες τους για το τί άνθρωποι είναι αυτοί, αν είναι δηλαδή ανεξάρτητοι ή εξαρτημένοι από την Κυβέρνηση που τους διόρισε. 
Αυτό οφείλεται στη συμπεριφορά της ίδιας της Κυβέρνησης του ΠΑ.ΣΟ.Κ.  Σημειώσετε ότι όταν ετέθη το θέμα πώς θα διορίζεται το Δ.Σ. της Τράπεζας της Ελλάδος, έφερα ακριβώς αυτό το θέμα στη Βουλή και είπα ότι αυτού του είδους οι ανεξάρτητες αρχές -όπως είναι και η Τράπεζα της Ελλάδος- πρέπει να έχουν ένα χαρακτήρα σαν και αυτόν που σας περιέγραψα για την Επιτροπή των Τηλεπικοινωνιών. 
Ο κ. Παπαντωνίου σε αντίθεση με τους Υπουργούς Μεταφορών υιοθέτησε την άποψη και σήμερα η Βουλή έχει καθιερώσει ότι το Δ.Σ. της Τράπεζας της Ελλάδος έχει ακριβώς αυτήν την ιδιομορφία, ότι δηλαδή κάθε χρόνο ανανεώνεται ένα από τα μέλη για μια πενταετία. 
'Ενα πρώτο, λοιπόν, δείγμα εντιμότητας πολιτικής της Κυβέρνησης θα ήταν να υιοθετήσει σήμερα αυτήν τη ρύθμιση. Δηλαδή να πει ότι τα μέλη της Επιτροπής Τηλεπικοινωνιών θα έχουν μεν πενταετή θητεία, αλλά κάθε χρόνο θα τοποθετείται ένας, ούτως ώστε όταν θα φύγει με το καλό το ΠΑ.ΣΟ.Κ. από την κυβέρνηση και έλθει η επόμενη, να αρχίσουν και αυτοί σιγά-σιγά να τοποθετούν ανθρώπους στην επιτροπή. 
ΒΑΣΙΛΗΣ ΚΕΔΙΚΟΓΛΟΥ: Είναι για ορισμένα πέντε χρόνια ή έως πέντε χρόνια; 
ΣΤΕΦΑΝΟΣ ΜΑΝΟΣ: Ορισμένα πέντε χρόνια. 
Τώρα όμως τα θέλουμε όλα δικά μας, δηλαδή το ΠΑ.ΣΟ.Κ., ο  "φαταουλισμός" επαναλαμβάνω, ο κομματικός "φαταουλισμός" του ΠΑ.ΣΟ.Κ.      Γι'αυτό λέω περί αθλιότητας της Κυβέρνησης, συστηματικής και επαναλαμβανόμενης αθλιότητας. 
'Ερχομαι τώρα στο άρθρο 2, για το οποίο έγινε συζήτηση χθες. Στο άρθρο 2 υπάρχει η έννοια μιας προσωρινής άδειας. Γνωρίζει η Βουλή ότι οι προσωρινές άδειες για κάτι συναφές με το ζήτημα αυτό, των συχνοτήτων για τις τηλεοράσεις, έχουν δοθεί προσωρινές άδειες εδώ και δέκα χρόνια. Ουδέν μονιμότερον του προσωρινού σε αυτόν τον τόπο, όταν μάλιστα έχουμε κυβερνήσεις που στα θέματα αυτά επιδεικνύουν συστηματική αθλιότητα. 
Αυτό το θέμα των αδειών δεν έχει λυθεί. Δεν είναι λοιπόν παράλογο να έχουμε ενδοιασμούς πολλοί από εμάς για το τι λέτε εδώ, πολύ περισσότερο μάλιστα που ενώ αναφερθήκατε στην οδηγία 13/97, της οποίας το άρθρο 19 εισάγετε στο άρθρο 2 του νομοσχεδίου, δεν εφαρμόσατε όλη την οδηγία. Δυστυχώς δεν έχω το χρόνο να σας διαβάσω τι ακριβώς προβλέπει η οδηγία για τις προσωρινές άδειες. Η προσωρινότης είναι τελείως πραγματική προσωρινότης.  Και για να είναι πλήρες το άρθρο 2 και για να μπορεί κανείς να το ψηφίσει, πρέπει να βάλετε πολύ πιο στενές προϋποθέσεις, κάτω από τις οποίες θα δίνονται αυτές οι άδειες, οι οποίες σήμερα εδώ, όπως το έχετε γράψει, μπορεί να γίνουν όπως οι άδειες της τηλεόρασης. Αυτό λοιπόν δεν είναι παραδεκτό και πρέπει να το αλλάξετε. Η δε αλλαγή, την οποία  επέφερε χθες ο Υπουργός με το χειρόγραφο που κατέθεσε, δεν είναι επαρκής.        Γι'αυτό σας λέω από τώρα, για να ξεκαθαρίσω τη δική μου θέση, ότι το άρθρο 2, εφόσον δεν υποστεί αλλαγή, δεν θα το ψηφίσω. 
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, χθες έγινε αρκετή συζήτηση και στάθηκε σε μεγάλο χρόνο και αρκετό βαθμό στο γεγονός ότι η Επιτροπή Τηλεπικοινωνιών δεν είναι μια ανεξάρτητη αρχή. Και ιδιαίτερα μου έκανε εντύπωση η τοποθέτηση του κ. Ανδρεουλάκου, με τον οποίον μπορεί να έχουμε αβυσσαλέες πολιτικές και κομματικές διαφορές, αλλά εκτιμώ τη νομική του σκέψη. 
Να ξεκαθαρίσουμε όμως τα πράγματα. Αυτή η επιτροπή τι κάνει; Αυτή η επιτροπή εκδίδει διοικητικές πράξεις. Συνεπώς είναι μια επιτροπή η οποία ασκεί εκτελεστική εξουσία. Αν λοιπόν είχαμε μια επιτροπή, όπως μερικοί είπανε, από τα 2/3 της Βουλής ή οτιδήποτε άλλο, αυτή η επιτροπή δεν θα ήταν υπό τον έλεγχο της εκτελεστικής εξουσίας. Θα υπήρχε παραβίαση της συνταγματικής αρχής της διάκρισης των εξουσιών. 
Ως εκ τούτου, λοιπόν, δεν επιτρέπεται αυτά τα πράγματα να λέγονται. Κάθε επιτροπή ή αρχή η οποία είναι εκτελεστική πρέπει να τελεί υπό τον απόλυτο έλεγχο της Κυβερνήσεως. Και δεν μπορείς να κυβερνήσεις αν δεν διορίζεις και δεν παύεις. Αυτό, λοιπόν, γενικώς. 
Δεύτερον, με το νομοθέτημα αυτό κατηγορήθηκε η Κυβέρνηση ότι φέρνει αποσπασματικα κάποια άρθρα. Απεναντίας, έχουμε πολλές φορές κατηγορηθεί ότι ως δημόσιος τομέας δεν είμαστε ευέλικτοι και ταχείς. Εδώ διαπιστώνει το Υπουργείο Μεταφορών και Επικοινωνιών ότι υπάρχει ανάγκη ταχύτητας σε κάποιους τομείς και παίρνει από ένα γενικότερο πλαίσιο που πρόκειται να ρυθμίσει αυτά που είναι εντελώς αναγκαία και τα φέρνει σήμερα προς συζήτηση. Δεν είναι αντικείμενο ψόγου. Απεναντίας, είναι αντικείμενο επαίνου. 'Αλλο λιγότερο κράτος και άλλο επιβολή κράτους. Για παράδειγμα θα φέρω το εξής: Πριν από λίγο χρόνο διαβάσαμε στις εφημερίδες ότι η ομοσπονδιακή υπηρεσία των ΗΠΑ ζήτησε να αλλάξουν σε διάμετρο και βαθμίδα βήματος κλπ. οι κοχλίες, τα μπουλόνια σε κάποια αεροπλάνα Μπόινγκ, τύπου C σε ορισμένα όργανα του αεροπλάνου. Και έδωσε προθεσμία η ομοσπονδιακή υπηρεσία μεταφορών μια εβδομάδα. 'Εγραψαν δε οι εφημερίδες ότι δεν χρειάσθηκε η εβδομάδα για να τα αλλάξουν σε όλα τα Μπόινγκ. Εκεί δεν υπάρχει κράτος, μια εντολή έδωσε αλλά όμως το κράτος είναι πανίσχυρο. 'Οπως πανίσχυρο είναι το κράτος των ΗΠΑ σε ό,τι αφορά τα αποθέματα. 'Εχει αποθέματα σε τροφές και σε οτιδήποτε που θα ζήλευε και το σοσιαλιστικότερο κράτος του κόσμου. 
'Αλλο, λοιπόν, λιγότερο κράτος και άλλο αποτελεσματικό κράτος. 
Η εισαγωγή επομένως αυτών των τροπολογιών για τη διευκόλυνση και ταχύτερη διενέργεια όλου του σχετικού θέματος είναι νομίζω προς έπαινον και όχι προς ψόγον από την πλευρά της Κυβέρνησης. 
'Ερχομαι τώρα σ' ένα θέμα που έθεσε ο κ. Μάνος. Νομίζω ότι δεν εμποδίζει την Κυβέρνηση να ζητήσει την παραίτηση κάποιου μέλους ή από την αρχή να το θέσει και να γίνει μια επιμέρους συμφωνία να μείνει στη διακριτική ευχέρεια της Κυβερνήσεως. Πάντως, έχουν βάση οι παρατηρήσεις του για την αλλαγή κάποιου μέλους, εφόσον συμφωνεί ότι η επιτροπή πρέπει να τελεί υπό τον απόλυτο έλεγχο του Υπουργού Μεταφορών, ο οποίος είναι και υπεύθυνος απέναντι του ελληνικού λαού. 
'Ερχομαι στο ζήτημα του άρθρου 3 σχετικά με τις προσλήψεις. Πού είδατε ότι καταργείται το ΑΣΕΠ; Ως προς το ΑΣΕΠ ασκείται μία πίεση, θα έλεγα, κύριε Υπουργέ, ολίγον ασφυκτική. Σ' ένα όργανο το οποίο ακόμα δεν έχει στελεχωθεί πλήρως να του θέτετε μία προθεσμία είκοσι ημερών για να σας απαντήσει, νομίζω ότι είναι λίγο πιεστικό. Δεν θα σας εμπόδιζε σε τίποτα τις είκοσι μέρες να τις κάνατε τριάντα. Αλλά σε κάθε περίπτωση δεν μπορείτε να διαιωνίζετε μιαν απάντηση από το ΑΣΕΠ. Δεν μπορούν να περιμένουν δύο χρόνια για να μας απαντήσει εάν τα μέλη που επιλέγει η επιτροπή σύμφωνα με το ν.2190 είναι κατάλληλα. Εδώ μάλιστα εξειδικεύει και ο νόμος ότι προσλήψεις θα γίνουν με βάση την εξειδίκευση, άρα κάποιο Μaster γιατί η εξειδίκευση δε γίνεται με τα λόγια, αλλά με τίτλους σπουδών, και επίσης με βάση τις γνώσεις αν δεν υπάρχει η εξειδίκευση μπαίνει ο χρόνος εμπειρίας και με βάση την εμπειρία αν έχει ασχοληθεί με το συγκεκριμένο αντικείμενο. 
Συνεπώς οι διατάξεις είναι μέσα στο πλαίσιο του ν.2190 και νομίζω ότι είναι απόλυτα θετικό και ορθό να ζητηθεί κάποιος χρόνος για να απαντήσει το ΑΣΕΠ. 
Παρακαλώ, κύριε Υπουργέ, να επιδείξετε κάποια γενναιοφροσύνη και να κάνετε τις είκοσι μέρες τριάντα. 
Ειπώθηκε ακόμα, κύριοι συνάδελφοι, από τον κ. Γκατζή που ιδιαιτέρως εκτιμώ τις τοποθετήσεις του, ότι όλοι θα προσληφθούν με συνεντεύξεις.   Μακάρι να προσλαμβάνονται όλοι με συνεντεύξεις, αλλά ενώπιον ακροατηρίου. Να υπάρχει ένα αμφιθέατρο, να είναι όλοι οι υποψήφιοι και ενώπιον όλων να γίνονται οι ερωτήσεις και οι απαντήσεις. Δεν υπάρχει δημοκρατικότερο ούτε ασφαλέστερο μέσον για να γίνουν οι προσλήψεις. Αυτό εφηρμόζετο κάποτε για τις επαγγελματικές άδειες των δικηγόρων και είχε πολύ θετικά αποτελέσματα. Μακάρι, λοιπόν, να συνέβαινε κάτι τέτοιο. 
Τέλος, κύριε Πρόεδρε, νομίζω ότι είναι ένα σχέδιο νόμου που καλύπτει μια άμεση και απόλυτη ανάγκη και είναι προς έπαινον του Υπουργείου Επικοινωνιών ότι προσπάθησε γρήγορα να καλύψει ένα κενό το οποίον υπάρχει στη βάση της αρχής που έχει από τις προγραμματικές θέσεις η Κυβέρνηση, λιγότερο κράτος πλην όμως αποτελεσματικό και ελεγχόμενο. Και είναι λιγότερο το κράτος γιατί μια επιτροπή αποφασίζει, αντί όλες οι διοικητικές υπηρεσίες, περνά από τις διοικητικές υπηρεσίες το θέμα και την ευθύνη την έχει και απέναντι της Βουλής και απέναντι του λαού η Κυβέρνηση, ο Υπουργός Επικοινωνιών. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Κι εγώ ευχαριστώ, κύριε Κεδίκογλου. 
Το λόγο έχει ο κ. Παναγιωτόπουλος. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, εάν ο φίλος μου ο Στέφανος Μάνος, όταν έλεγε "ΝΑΙ" επί της αρχής, διατηρούσε και μία επιφύλαξη, ως προς την προστασία της διαφάνειας, θα συμφωνούσα μαζί του ίσως. Αλλά δεν είναι δυνατόν, εν ονόματι της απελευθέρωσης της αγοράς, να τα θυσιάζουμε όλα. Δεν είναι δυνατόν η διαφάνεια να θυσιάζεται εν ονόματι της απελευθέρωσης. Αυτό το νομοσχέδιο δεν θα τολμούσε ποτέ κανείς Υπουργός να το φέρει στην Ολομέλεια. Μόνο από ένα Τμήμα, με αυτήν την παρουσία  μερικών Βουλευτών, μπορεί να περάσει. Είναι, όπως το χαρακτήρισε ο κ.         Κουβέλης χθες, αστείο νομοσχέδιο. Δεν ρυθμίζει τίποτε και δεν δεσμεύεται για τίποτε. Μιλάμε περί προσωρινών αδειών. Δηλαδή ομιλούμε περί δουλείας αυτών που θα πάρουν τις προσωρινές άδειες, από μία διαδικασία αδιαφανή. Θα πάρουν τις προσωρινές άδειες και εν ονόματι της αναμονής της οριστικής αδείας γίνονται δούλοι της Κυβέρνησης. Ξέρουμε δε ότι η προσωρινή άδεια είναι ένα πρόκριμα πολύ σημαντικό, για το ποιος θα πάρει την οριστική άδεια.  Ομιλούμε περί προσλήψεων και λέμε για το ΑΣΕΠ. Κάθε φορά που η κ. Βάσω Παπανδρέου, Υπουργός Προεδρίας, εξυμνεί το νόμο του Πεπονή, είναι βέβαιον ότι τον παραβαίνει. Εγώ όταν την ακούω να τον εξυμνεί, ανησυχώ. Λέω κάποιο παράθυρο καινούριο έγινε, από κάπου γίνονται προσλήψεις έξω από το ΑΣΕΠ. Και έτσι γίνεται. Από εδώ παραβιάζουμε το ΑΣΕΠ, από εκεί το παρακάμπτουμε, εν ονόματι του ΑΣΕΠ γίνονται όλες οι παρανομίες. 
Λοιπόν, ερωτώ: Πρώτον, γιατί δεν ήρθε μαζί με όλο το νομοσχέδιο, που αφορά το θέμα του ΟΤΕ. Δεύτερον, γιατί δεν κάνει καμία ρύθμιση; Λοιπόν, εάν δεν προστατεύσουμε τη διαφάνεια, εάν δεν αφήσουμε το ρόλο της Επιτροπής Θεσμών και Διαφάνειας, εάν με διάφορα νομοσχέδια την παρακάμπτουμε, τότε πού καταλήγουμε; Εν ονόματι της απελευθέρωσης της αγοράς καταργούμε τα πάντα; Κύριε Πρόεδρε, δεν είναι δυνατόν να μην υπάρχουν δεσμεύσεις σ' ένα νομοσχέδιο και να μην ξέρουμε τι θα επακολουθήσει. Δεν είναι δυνατόν να ψηφίζει η Βουλή και να μη γνωρίζει ποιες είναι οι επόμενες συνέπειες και ενέργειες εκ του νομοσχεδίου που ψηφίζει. Και εδώ αφήνεται στα διατάγματα όλη η εξουσία και αφήνεται στον τρόπο, με τον οποίο η Κυβέρνηση θέλει να νομοθετήσει. 
Διορισμοί. Τι θα πει διορισμοί με αυτόν τον τρόπο; Λέει ότι η επιτροπή είναι ανεξάρτητη, δηλαδή μας δουλεύουν. Διότι χρησιμοποιούμε την ανεξαρτησία, για να καθιερώσουμε την εξάρτηση. Μιλάμε περί επιτροπής απολύτως εξηρτημένης, της οποίας τον πρόεδρο τον εκλέγει το Υπουργικό Συμβούλιο και τα μέλη ο αρμόδιος Υπουργός και ομιλούμε περί ανεξάρτητης αρχής. 
Λοιπόν, η εξάρτηση προχωράει. Και αυτά που είπε ο κ. Κεδίκογλου περί μειώσεως του κράτους, συνοδεύονται από την αύξηση των εξουσιών της Κυβέρνησης. Μειώνεται το κράτος δήθεν και από την άλλη μεριά η Κυβέρνηση αυξάνει νομοθετώντας τις ανελέγκτες εξουσίες της. 
ΒΑΣΙΛΗΣ ΚΕΔΙΚΟΓΛΟΥ: Σας έφερα το παράδειγμα των ΗΠΑ, κύριε συνάδελφε... 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου. Υπάρχει και Προεδρείο. Δεν σας επέτρεψε τη διακοπή. Να υπάρξει ζωντάνια στην Αίθουσα, δεν έχω καμία αντίρρηση, αλλά στο πλαίσιο του Κανονισμού.  Ευχαριστώ, κύριε Παναγιωτόπουλε. 
Το λόγο έχει ο κ. Κουτσούκος. 
ΙΩΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
Είναι φανερό ότι το νομοσχέδιο έχει ένα ειδικό βάρος, αφού έρχεται να επεκτείνει τις αρμοδιότητες της Επιτροπής Τηλεπικοινωνιών και να προσαρμόσει τη νομοθεσία στις ανάγκες των καιρών και να οργανώσει το πολιτικό και διοικητικό σύστημα, σε σχέση με τις ραγδαίες αλλαγές της τεχνολογίας και ιδιαίτερα στον τομέα των τηλεπικοινωνιών. 
Είναι φανερό ότι σε αυτόν τον τομέα θα υπάρξουν αντιτιθέμενα συμφέροντα και συγκρούσεις, γιατί από τη μια πλευρά δραστηριοποιούνται οι επιχειρηματικοί φορείς και από την άλλη υπάρχει το ευρύτερο κοινωνικό συμφέρον και τα ατομικά δικαιώματα των πολιτών. 
Λοιπόν, η επιτροπή τηλεπικοινωνιών με βάση τις καινούριες αρμοδιότητες αποκτά ένα ιδιαίτερο βάρος. Γι' αυτό η όλη σύνθεσή της, αλλά ιδιαίτερα ο κοινοβουλευτικός και ο κοινωνικός έλεγχος είναι αυτοί που μπορεί να εγγυηθούν το χαρακτήρα της λειτουργίας της και τα αποτελέσματά της. 
Από αυτήν την άποψη θα έλεγα, κύριε Υπουργέ, ότι με δεδομένη την επέκταση και τη βαρύτητα της επιτροπής, θα μπορούσατε να αποδεχθείτε την πρόταση που έχει ήδη διατυπωθεί για συμμετοχή στην επιτροπή με μία προσθήκη στο άρθρο 1, συμμετοχή της οικονομικής και κοινωνικής επιτροπής, που είναι ένα θεσμοθετημένο όργανο κοινωνικού διαλόγου και εκπροσώπησης των κοινωνικών φορέων. 
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Επίσης, θα ήθελα να κάνω μία ιδιαίτερη αναφορά στις διατάξεις του άρθρου 3. Γιατί σε αυτόν εδώ τον τόπο κάθε φορά που γίνεται συζήτηση για προσλήψεις, η συζήτηση φορτίζεται και δίνει αφορμή για πολλές αντιπαραθέσεις, με δεδομένο τις αντιλήψεις που υπάρχουν στον τόπο μας για τους δεσμούς του κομματικοπελατειακού συστήματος με την εκτελεστική εξουσία, δεσμούς που επεχείρησε να σπάσει ο ν. 2190, ο λεγόμενος νόμος Πεπονή. 
ΠΡΟΕΔΡΕΥΩΝ (Παναγιώτης Σγουρίδης): 'Οχι "που επεχείρησε", αλλά έσπασε. Διότι αν το επεχείρησε, πάει διαφορετικά. 
ΙΩΑΝΝΗΣ ΚΟΥΤΣΟΥΚΟΣ: Για τις συνειδήσεις μιλάω, κύριε Πρόεδρε, και τις αντιλήψεις που δεν έχουν αλλάξει. Και εμείς πρέπει να είμαστε ιδιαίτερα προσεκτικοί, όταν μιλάμε για προσλήψεις. Επειδή έχω στο παρελθόν πρωτοστατήσει για τη διεύρυνση και την επέκταση του ν.2190, θα έλεγα ότι η συγκεκριμένη διατύπωση του άρθρου 3 μπορεί να δίνει την αίσθηση ότι εμφιλοχωρούν προθέσεις καταστρατήγησης των διατάξεών του, από την άποψη ότι παραπέμπει η διάταξη στα προσόντα του ν. 1943/91, για τα οποία θα μπορούσε να γίνει πάρα πολλή συζήτηση, αλλά δεν έχει αναφορά στα κριτήρια. Επομένως ο έλεγχος του ΑΣΕΠ στο ασφυκτικό διάστημα των είκοσι ημερών -και νομίζω αναφέρθηκε ο προηγούμενος συνάδελφος κ. Κεδίκογλου- θα έχει να κάνει με την τήρηση των διαδικασιών των προσόντων και ενδεχόμενα όχι ίσως με την εφαρμογή συγκεκριμένων κριτηρίων. 
Εκτιμώ, λοιπόν, ότι η συγκεκριμένη διαδικασία δεν μπορεί να είναι ούτε σε βάρος των αρχών του συστήματος του 2190, δηλαδή της αξιοκρατείας και της διαφάνειας. Και θα έλεγα ότι αναγνωρίζοντας την ανάγκη της σύντομης στελέχωσης της επιτροπής -γιατί είναι γνωστό ότι βρίσκονται σε εξέλιξη και προσλήψεις για τη στελέχωση της επιτροπής με βάση τον 2190θα μπορούσαμε να δεχθούμε τη συγκεκριμένη διάταξη με μία απλή προσθήκη, η οποία θα λέει ότι η επιτροπή θέτει τους όρους του διαγωνισμού, συγκροτεί την επιτροπή του διαγωνισμού, αλλά καθορίζει και τα κριτήρια επιλογής, ώστε έτσι το ΑΣΕΠ να μπορεί να ελέγξει τον κατάλογο των επιτυχόντων στη βάση συγκεκριμένων κριτηρίων. Και θα καλούσα τον Υπουργό να αποδεχθεί αυτήν την πρόταση. Σας ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Η κ. Κανέλλη έχει το λόγο. 
ΛΙΑΝΑ ΚΑΝΕΛΛΗ: Κύριε Πρόεδρε, κύριοι συνάδελφοι, έχω την εντύπωση ότι αυτά τα τρία άρθρα ενός νομοσχεδίου που έρχεται στην πραγματικότητα για να αποκαλύψει εκτός των προθέσεων ξεπουλήματος είναι η αλήθεια, όσων μέχρι σήμερα όχι απλώς κατέχει, αλλά και έχει επενδύσει, και μάλιστα με υποθετικό τρόπο, τόσο ο μέχρι πρότινος, ο τα μάλλα θαυμαζόμενος ΟΤΕ, όσο και τα ταχυδρομεία με τις όποιες αλλαγές. Αξίζει τον κόπο να προσεχθούν ιδιαίτερα, ακόμα και αν βεβαίως το δικό μας κόμμα θα τα καταψηφίσει ένα προς ένα και με συγκεκριμένη αιτιολόγηση, όπως ήδη ο προλαλήσας κ. Γκατζής έχει πει τα άρθρα αυτά. Αξίζει όμως τον κόπο να δει κανένας τη φιλοσοφία τους. 
Νομίζω ότι ο συνάδελφος κ. Κεδίκογλου ήταν άκρως αποκαλυπτικός. Στην εισηγητική έκθεση μιλούμε για μια αγορά των πέντε τρισεκατομμυρίων (5.000.000.000.000) δραχμών. 'Αρα, λοιπόν, δίκην εντολής ξεφουσκώματος ή αλλαγής των μπουλονιών θα πρέπει αυτά τα πέντε τρισεκατομμύρια (5.000.000.000.000) να μοιραστούν σε ιδιώτες. 
Στο άρθρο 1 διευρύνεται ο τρόπος με τον οποίο η επιτροπή θα μπορεί να αποφασίζει για τη διανομή στην πραγματικότητα αυτού του πλούτου γιατί αυτό είναι και το πολιτικό ζήτημα που τίθεται εδώ. Βεβαίως θα ακούσουμε ούτως ή άλλως εκ στόματος Κυβερνήσεως και Πρωθυπουργού στη Διεθνή 'Εκθεση Θεσσαλονίκης τα περί ψηφιακού αναλφαβητισμού. Η παγκοσμιοποίηση καθώς και η σύγχρονη τεχνολογία χρησιμοποιούνται πάρα πολύ εύκολα πρώτα απ' όλα για να πλασαριστεί ένα όνομα συναίνεσης σ' αυτήν την παγκοσμιοποίηση και δεύτερον για να δημιουργηθεί η αντίληψη ότι προς εξεύρεση ειδικών θα μπορούμε να διευρύνουμε αρμοδιότητες και να αναζητούμε αυτούς τους ειδικούς με έναν τρόπο και τέτοια μέσα, ώστε η Κυβέρνηση όντως να κυβερνά δι' ανεξαρτήτων αρχών αποφεύγοντας το πολιτικό κόστος. 
Στο άρθρο 1 η διεύρυνση αφαιρεί κάθε είδους και κάθε μέσο ελέγχου της νομιμότητας αυτών των πράξεων. Το έχουμε δει να συμβαίνει στην τηλεόραση, το έχουμε δει να συμβαίνει και θα συμβεί τώρα με αυτές τις ρυθμίσεις εδώ στην καλωδιακή τηλεόραση, την οποίαν ο ΟΤΕ θα μπορεί να έχει αύριο το πρωί μόνο εάν καταφύγει σ' έναν ιδιώτη, δηλαδή να αναζητήσει ενδιάμεσους προμηθευτές. 
Ξέρετε, ο ΟΤΕ και η περιουσία, η έννοια δημόσιος χαρακτήρας και εθνικός πλούτος, τείνουν να καταργηθούν και κυριολεκτικά λιθοβολούνται όσοι θα χρησιμοποιήσουν τον όρο "εθνικός πλούτος" ή "δημόσιος χαρακτήρας". Διότι στην προσπάθεια ιδιωτικοποίησης κυριολεκτικώς του κράτους, με την έννοια του πλούτου όμως του κράτους, απαγορεύεται πλέον ή δημιουργείται ένα αίσθημα ότι μόλις αναφερθεί κάποιος στο δημόσιο χαρακτήρα είναι τουλάχιστον ψηφιακά αναλφάβητος εναντίον κάθε έννοιας εκσυγχρονισμού και άνθρωπος του περασμένου αιώνα. Αυτό βέβαια είναι ένα πάρα πολύ ωραίο πρόσχημα, όπως και η ανεξάρτητη διοικητική αρχή, η οποία θα μπορεί να ασκεί πολιτική ειδικά στα μείζονα ζητήματα των τηλεπικοινωνιών, να μοιράζει πίτα, χαρτιά και χρήματα, αλλά να μην ειπράττει κάποιος. Το είδαμε στην επιτροπή για τους Ολυμπιακούς Αγώνες, το είδαμε στην επιτροπή για τα προσωπικά δεδομένα και θα το βλέπουμε σ' αυτήν τη θεσμοθέτηση μονίμως επιτροπών μεγάλων όπου η Κυβέρνηση δι' αυτών θα μπορεί να ασκεί την πολιτική της. 
Στο αρθρο 2 εάν κάποιος καθίσει και μελετήσει τι ακριβώς θα παρέχει, τότε θα δει ότι είναι η κλασική πολιτική ενός άκρατου φιλελευθερισμού στην οικονομία όπου αφήνουμε την αγορά ξεσαλωμένη επί ένα μεγάλο χρονικό διάστημα και μετά ερχόμαστε -και αυτό δεν νομίζω ότι θα επιθυμούσαν πολλοί συνάδελφοι να το κάνουν- να νομιμοποιήσουμε πράγματα που ήδη γίνονται. Θα παρέχονται από αυτήν την επιτροπή οι δυνατότητες, οι διαγωνισμοί πληροφοριών γενικών καταλόγου. Μα κοροϊδευόμαστε ή δεν ζούμε εδώ; Δεν ξέρουμε ότι αυτό ήδη συμβαίνει από εταιρείες χωρίς κανονισμούς, χωρίς μέτρα, με απίστευτα κέρδη, με ισολογισμούς που δημοσιεύονται;  'Ερχεται, λοιπόν, αυτό το άρθρο 2 στη πραγματικότητα να νομιμοποιήσει μια διαρκή παρανομία επί της οποίας επλούτισαν πλείστοι όσοι και δεν είναι κρυφοί. Αντιθέτως καυχόνται για τα πλούτη τους. Τώρα απλώς θα νομιμοποιηθεί και θα τακτοποιηθεί και ενδεχομένως να ανοίξει το παιχνίδι για να μπουν και κάποιοι άλλοι. 
'Οσον αφορά στο ζήτημα των προσλήψεων, είναι αστείο κάποιος να το συζητά.  Και από πού θα προσληφθούν αυτοί οι ειδικοί σε μια χώρα που αναζητά μάνατζερς και ειδικούς; 'Η θα έχουν εκπαιδευθεί εξόδοις του δημοσίου ή θα βρίσκονται σε ήδη λειτουργούσες εταιρείες και θα κατανεμηθούν και θα αποκτήσουμε μια ακόμα επιτροπή -το ΑΣΕΠ δεν παίζει κανένα ρόλο, εδώ μπαίνει τυπικά για να μη ξεχάσουμε και τη λέξη ΑΣΕΠ- και θα βρεθούμε μπροστά σε ανακατανομή συμφερόντων και σε μια επιτροπή που θα έχουμε φίλα προσκείμενους στη Χ, στην Ψ ή στην Ω εταιρεία από τις παλαιές ή από τις καινούριες. 
Ξερετε, αγαπητοί συνάδελφοι, υπάρχουν πολλοί τρόποι για να γίνουν τα πράγματα. Υπάρχει και ένας ο οποίος είναι αλαζονικός, φανερός και σχεδόν θα έλεγα προσβλητικός για τη νοημοσύνη των πολιτών αυτού του τόπου. Δεν είναι ο ΟΤΕ πρακτορείο στοιχημάτων για να τον δώσουμε με τέτοιον τροπο και βεβαίως καταψηφίζουμε και τα τρία άρθρα. 
Σας ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εγώ θα είμαι ο τελευταίος που θα αμφισβητούσε την αναγκαιότητα της απελευθέρωσης της αγοράς τηλεπικοινωνιών. Το γεγονός είναι ότι η αγορά αυτή είναι μια εξαιρετικά σημαντική αγορά για τα χρόνια που έρχονται, είναι μια σύνθετη αγορά. Και η αγορά αυτή σήμερα λειτουργεί κάτω από ένα ιδιότυπο μεταβατικό καθεστώς, στο οποίο διατηρείται το μονοπώλιο της μοναδικής κρατικής επιχείρησης, του ΟΤΕ, και σε ορισμενους υποκλάδους όπως στην κινητή τηλεφωνία, όπου υπάρχει ένα ολιγοπώλιο βάσει του πλαισίου που υπάρχει. 
Είναι γεγονός ότι αυτή η αγορά έχει χαρακτηριστικά δικτύου που σημαίνει ότι ένα μέρος αυτής της αγοράς είναι έστω προσωρινό φυσικό μονοπώλιο, και είναι γεγονός ότι αυτή η αγορά παγκοσμίως έχει αναπτυχθεί τρομερά, έχει τρομερές δυνατότητες ανάπτυξης στο μέλλον κι εμείς έχουμε μείνει πάρα πολλά χρόνια πίσω. 
Είναι επείγουσα και επιτακτική η ανάγκη να απελευθερωθεί η αγορά, να καθορισθούν οι διαδικασίες και οι συνθήκες πρόσβασης νέων τηλεπικοινωνιακών φορέων στα βασικά δίκτυα που υπάρχουν, να καθορισθούν τα δικαιώματα και οι υποχρεώσεις του ΟΤΕ ως διαχειριστή, ιδιοκτήτη -δεν ξέρω πώς θέλετε να τον πείτε- του βασικού αυτού δικτύου, ώστε να μπορέσει η αγορά να αναπτυχθεί. 
Κάνει τίποτε απ' όλα αυτά το παρόν νομοσχέδιο; Κάνουν τίποτα απ' αυτά τα άρθρα που συζητούμε; Δεν κάνουν τίποτα από τα παραπάνω. Κάνουν στην ουσία δύο πράγματα: Το πρώτο είναι ότι παίρνουν την Εθνική Επιτροπή Τηλεπικοινωνιών και τη μετατρέπουν σε κυβερνητικό βραχίονα. Μπορεί να μην είναι δημόσια υπηρεσία, αλλά με τον τρόπο που συγκροτείται και με τον τρόπο που ορίζονται τα μέλη της και το προσωπικό της θα μεταβληθεί σ' έναν αμιγώς κυβερνητικό βραχίονα. Με τον ίδιο τρόπο που η "ΔΕΚΑ" στο Χρηματιστήριο διαχειρίστηκε τα χρήματα των ιδιωτικοποιήσεων θα διαχειρίζεται και αυτόν τον πλούτο του ελληνικού λαού που είναι τα βασικά δίκτυα και η δυνατότητα αδειοδότησης που έχει το κράτος. 
Δημιουργεί επισης και μια φαύλη διαδικασία προσωρινής αδειοδότησης, που βεβαίως είναι στενά συνδεδεμένη με το γεγονός ότι η Εθνική Επιτροπή Τηλεπικοινωνιών είναι κυβερνητικός βραχίονας. Και αυτή η διαδικασία προσωρινής αδειοδότησης, όπως είδαμε και σε άλλες περιπτώσεις, θα νομιμοποιήσει μια φαύλη διαδικασία, θα δημιουργήσει τετελεσμένα στην αγορά, διότι μέσω αυτής της φαύλης διαδικασίας θα δημιουργηθούν τετελεσμένα -είναι γνωστό ότι σ' αυτές τις νέες αγορές που δημιουργούνται στις τηλεπικοινωνίες όποιος μπορέσει πρώτος να έχει πρόσβαση στην αγορά θα έχει μεγάλα πλεονεκτήματα- και βεβαίως θα προδικάσει και με αυτόν τον τρόπο την εξέλιξη της αγοράς. 
'Οταν, λοιπόν, δεν έχουμε το συνολικό πλαίσιο, όταν δεν ξέρουμε πώς θα λειτουργήσει και κάτω από ποιες προϋποθέσεις η απελευθερωμένη αγορά, το να ερχόμαστε και να ενισχύουμε απλώς τον κυβερνητικό χαρακτήρα, γιατί περί αυτού πρόκειται, της Εθνικής Επιτροπής Τηλεπικοινωνιών και να της δίνουμε τη δυνατότητα χωρίς κριτήρια και χωρίς να δίνει λογαριασμό ουσιαστικά σε κανέναν να δίνει και προσωρινές άδειες που, όπως είπαν και πολλοί συνάδελφοι προηγουμένως, οι προσωρινές άδειες θα είναι και μόνιμες διότι θα τους δώσουν δικαιώματα για να εδραιώσουν τη θέση τους στην αγορά, τότε δεν μπορεί να περιμένει η Κυβέρνηση ότι αυτήν τη φαύλη διαδικασία εμείς μπορούμε να τη νομιμοποιήσουμε, να την υπερψηφίσουμε.  Και τα τρία άρθρα, επειδή ο κυβερνητικός χαρακτήρας της επιτροπής τηλεπικοινωνιών και η φαύλη διαδικασία της προσωρινής αδειοδότησης είναι στενά συνδεδεμένα, είναι άρθρα τα οποία θα έπρεπε κανονικά να αποσυρθούν και να έρθουν μόνο όταν θα είναι έτοιμη η Κυβέρνηση να μας παρουσιάσει και το συνολικό πλαίσιο της απελευθέρωσης της αγοράς. Γι' αυτόν το λόγο καταψηφίζω και τα τρία άρθρα. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχει τελειώσει ο κατάλογος των εγγεγραμμένων ομιλητών. Το λόγο έχει ο Υφυπουργός κ.  Βούλγαρης. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, κύριοι συνάδελφοι, όπως τόνισε και στην ομιλία του χθες ο Υπουργός το νομοσχέδιο αυτό αποτελείται από τέσσερα άρθρα και κινείται σε μια βασική αρχή, την οποία βέβαια εκφράζει και το νομοσχέδιο που θα κατατεθεί πολύ σύντομα στη Βουλή, όπου θα καθοριστούν όλες οι διαδικασίες για την άσκηση των τηλεπικοινωνιακών επιχειρήσεων στη χώρα μας, στα πλαίσια της απελευθερωμένης αγοράς. 'Οπως τονίστηκε χθες αυτό το οποίο δεν έχει απελευθερωθεί μέχρι σήμερα είναι η σταθερή τηλεφωνία και αυτό θα γίνει από 1.1.2001 σύμφωνα και με τις κοινοτικές οδηγίες. 
Αυτό, λοιπόν, το νομοσχέδιο που συζητούμε σήμερα ρυθμίζει ορισμένα θέματα και μεταβιβάζει αποφασιστικές αρμοδιότητες στην Εθνική Επιτροπή Τηλεπικοινωνιών και Ταχυδρομείων στηρίζεται στην αρχή της σταδιακής μεταβίβασης αποφασιστικών αρμοδιοτήτων από το πολιτικό σύστημα, από την Κυβέρνηση στην Εθνική Επιτροπή Τηλεπικοινωνιών και Ταχυδρομείων που αποτελεί και την ανώτατη ρυθμιστική αρχή στη χώρα μας για την άσκηση των τηλεπικοινωνιακών επιχειρήσεων, όπως συμβαίνει και με τις άλλες χώρες της Ευρωπαϊκής 'Ενωσης. 
Το νομοσχέδιο αυτό ήρθε πριν από το βασικό νομοσχέδιο για τις τηλεπικοινωνίες στη χώρα μας, γιατί βρισκόμαστε σε μία περίοδο μέχρι το τέλος του χρόνου  δημοσίων διαβουλεύσεων, διαδικασιών πλειστηριασμού για ορισμένες άδειες που αφορούν την ασύρματη πρόσβαση στη σταθερή τηλεφωνία, για άδειες που αφορούν την τρίτη γενικά κινητής τηλεφωνίας. Διαδικασιών που επιθυμούμε -και είναι πολιτική απόφαση- να τις διενεργήσει η Εθνική Επιτροπή Τηλεπικοινωνιών και Ταχυδρομείων. 
Θέλω να ενημερώσω το Τμήμα ότι οι αρμοδιότητες αυτές που συζητάμε στο σχέδιο νόμου, καθώς και άλλες αρμοδιότητες αποφασιστικές, που μεταβιβάζονται στην ΕΕΤΤ οι οποίες αναφέρονται στο σχέδιο νόμου για τις τηλεπικοινωνίες, ότι ασκούνται από 1.1.2001 από την εθνική επιτροπή, έχουν αυτήν την πρόβλεψη διότι θεωρούμε ότι σ' αυτό το χρονικό διάστημα των τεσσάρων μηνών πρέπει σταδιακά να αυξηθεί το προσωπικό της εθνικής επιτροπής, ώστε να καληφθούν οι διαδικασίες που απαιτούνται. 'Ετσι η ΕΕΤΤ θα είναι έτοιμη από 1.1.2001 να ασκήσει όλες τις αποφασιστικές αρμοδιότητες που μεταβιβάζονται απο το Υπουργείο Μεταφορών στην Επιτροπή.  Σήμερα, κύριοι συνάδελφοι, η εθνική επιτροπή έχει εβδομήντα οργανικές θέσεις, από τις οποίες είναι καλυμένες οι είκοσι. Βρισκόμαστε σε διαδικασίες για την πρόσληψη άλλων είκοσι έξι υπαλλήλων από τους οποίους οι δεκαοκτώ αποτελούν το ειδικό επιστημονικό προσωπικό και οι οκτώ θέσεις είναι μόνιμο προσωπικό. 
Θα αναφερθώ στο άρθρο 3, όπου έγιναν επισημάνσεις, υποδείξεις, αναφορές από αρκετούς συναδέλφους για την διαδικασία πρόσληψης. Κατ' αρχήν θέλω να πω ότι η πρόσληψη του προσωπικού αυτού αναφέρεται σε ειδικό επιστημονικό προσωπικό το οποίο καθορίζεται από το ν. 1943 τι εννοούμε ειδικό επιστημονικό προσωπικό. Το προσωπικό αυτό έχει μεταπτυχιακές  σπουδές, εμπειρία, εξειδίκευση και ειδικές γνώσεις στις τηλεπικοινωνίες.  Οι διαδικασίες πρέπει να είναι γρήγορες, γιατί το προσωπικό αυτό απορροφάται κυρίως από τον ιδιωτικό τομέα. Δεν έχουμε αθρόα συρροή αιτήσεων για πρόσληψη τέτοιου ειδικού επιστημονικού προσωπικού στην εθνική επιτροπή, δυστυχώς. Αναγκαστήκαμε να αυξήσουμε το κατώτατο όριο αμοιβής του προσωπικού αυτού απο τις τριακόσιες πενήντα χιλιάδες στις τετρακόσιες πενήντα χιλιάδες, προκειμένου να υπάρχει ένα οικονομικό κίνητρο μεγαλύτερο από ό,τι υπήρχε πριν, προκειμένου η Ειδική Επιτροπή Τηλεπικοινωνιών και Ταχυδρομείων που θα αποτελεί την ανώτατη ρυθμιστική αρχή στη χώρα μας, να μπορέσει να στελεχωθεί με προσωπικό, που θα έχει εξειδικευμένη εμπειρία, γνώσεις και θα έλεγα μεγαλύτερη γνώση του αντικειμένου στον τηλεπικοινωνιακό τομέα. 
Γι' αυτό το λόγο γίνεται αυτή η παρέμβαση ούτως ώστε να συντμηθεί κατά το δυνατόν ο χρόνος της προκήρυξης αλλά και πρόσληψης του προσωπικού αυτού. Αφορά, το επισημαίνω, το ειδικό επιστημονικό προσωπικό. 
Πρέπει να πω ότι σε νομοσχέδιο που ψήφισε χθες η Βουλή στο σύνολο, το Υπουργείο Εσωτερικων έχει κάνει ορισμένες αλλαγές κυρίως στην αποκέντρωση των διαδικασιών πρόσληψης προσωπικού από φορείς αποκεντρωμένους, με σκοπό να επιταχύνει τις διαδικασίες πρόσληψης. Αυτό επιθυμούμε και εμείς διατυπώνοντας αυτήν τη διάταξη, κύριοι συνάδελφοι, διότι πιστεύουμε ότι αυτό το ειδικό επιστημονικό προσωπικό σύμφωνα και με τη μέχρι τώρα διαδικασία που έχει προκηρύξει η ΕΕΤΤ, μπορεί να προσληφθεί μέχρι τέλος Σεπτεμβρίου, δηλαδή η εθνική επιτροπή να στελεχωθεί με άλλα είκοσι έξι άτομα για να αναλάβει τις νέες αρμοδιότητες, που αναφέρουμε στο νομοσχέδιο που συζητάμε σήμερα. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, αυτό το οποίο λέει η Αίθουσα του Κοινοβουλίου είναι οι προφορικές εξετάσεις, που θα γίνονται για την πρόσληψη προσωπικού εκτός των κριτηρίων που βάζετε εσείς και των κριτηρίων που βάζει ο νόμος του ΑΣΕΠ, θα είναι τέτοιες που το ποσοστό του προφορικού βαθμού θα κρίνει την πρόσληψη. Πάνω σ' αυτό πρέπει να κάνετε μία ερμηνευτική δήλωση, για να ξέρει το Τμήμα τί ακριβώς συμβαίνει.   
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, να διευκρινίσω αυτό το ζήτημα επειδή και ο κ. Κουτσούκος αναφέρθηκε στα κριτήρια επιλογής. 
Τα κριτήρια επιλογής είναι οι όροι του διαγωνισμού. 'Οπως αναφέρουμε στο νόμο, η επιλογή θα γίνει με βάση την εξειδίκευση τη γνώση και την εμπειρία τους. Αυτό θα είναι το κυρίαρχο στοιχείο. Δηλαδή δεν έχει σημασία αν θα γίνει συνέντευξη ή όχι, δεν έχει σημασία τι άλλες διαδικασίες θα έχουμε κατά τη διάρκεια της επιλογής. Αυτό που αναφέρει ο νόμος είναι το κυρίαρχο στοιχείο. Αυτό που μας ενδιαφέρει στο Υπουργείο και κυρίως στην ΕΕΤΤ, είναι να κυριαρχήσει η εξειδίκευση, η γνώση και η εμπειρία. 'Οπως θα διαπιστώσετε από την προκήρυξη που έχει βγει στον ημερήσιο Τύπο, ζητάμε εξειδικευμένο προσωπικό σε συγκεκριμένους τομείς για τις τηλεπικοινωνιακές υπηρεσίες. Οι τομείς αυτοί αφορούν τα δίκτυα, τη διαχείριση του φάσματος, τις ραδιοσυχνότητες και είναι εμπειρία που μας χρειάζεται για να μπορέσουμε να ασκήσουμε αυτές τις αρμοδιότητες.  ΠΡΟΕΔΡΕΥΩΝ (Παναγιώτης Σγουρίδης): Αυτό το λαμβάνουμε ως ερμηνευτική δήλωση. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Θα ολοκληρώσω σε σχέση με τις παρατηρήσεις που έχουν γίνει στο άρθρο 3. 'Οσον αφορά και παρατήρηση του συναδέλφου κ. Κεδίκογλου, το διάστημα των είκοσι ημερών -είχαμε μία συζήτηση και με το ΑΣΕΠ- πιστεύω ότι είναι ικανό χρονικό διάστημα -εξάλλου οι υποψήφιοι δεν θα είναι πάρα πολλοίγια να μπορέσει το ΑΣΕΠ να κρατήσει τον έλεγχο που πρέπει να έχει γι' αυτή τη διαδικασία. Περιορίσαμε και αυτό το διάστημα, προκειμένου να συντμήσουμε χρονικά το χρόνο από την προκήρυξη μέχρι την τελική επιλογή για να έχει η ΕΕΤΤ το συντομότερο δυνατόν αυτούς τους ειδικούς επιστήμονες. 
'Ενα άλλο ζήτημα στο οποίο θα ήθελα να αναφερθώ, κύριοι συνάδελφοι, όσον αφορά την επιτροπή είναι τα μέλη του συμβουλίου της Επιτροπής αυτής.  'Οπως ανέφερα και πριν η εθνική επιτροπή όπως θεσμοθετήθηκε με τον αρχικό ν. 2075/92 μέχρι σήμερα ασκούσε μία γνωμοδοτική αρμοδιότητα, δηλαδή γνωμοδοτούσε στα θέματα χορήγησης των αδειών, αλλά και σε άλλα θέματα που αφορούν τη διαχείριση του φάσματος, που αποτελεί και το σπάνιο πόρο. 
Με το νομοσχέδιο αυτό, αλλά κυρίως με νομοσχέδιο που καταθέτουμε στη Βουλή τις επόμενες ημέρες για την άσκηση των τηλεπικοινωνιακών επιχειρήσεων και δραστηριοτήτων στη χώρα μας, η εθνική επιτροπή παίρνει έναν τελείως διαφορετικό χαρακτήρα και όπως τόνισα και πριν, αυτό αποτελεί μία πολιτική απόφαση της Κυβέρνησης. Ο γνωμοδοτικός χαρακτήρας της εθνικής επιτροπής να γίνει αποφασιστικός χαρακτήρας. 
'Ετσι η εθνική επιτροπή θα έχει και αποφασιστικές αρμοδιότητες. Θα έχει όλα τα θέματα της χορήγησης, ανανέωσης, επέκτασης, επανεξέτασης όλων των αδειών, οι οποίες αφορούν τις τηλεπικοινωνιακές δραστηριότητες. Θα έχει επίσης τις αρμοδιότητες, οι οποίες δεν αναφέρονται εδώ αλλά αναφέρονται στο σχέδιο νόμου που θα καταθέσουμε, για τη διαχείριση του φάσματος  εκτός από εκείνο το τμήμα για το οποίο αναφέρθηκα στη Διαρκή Επιτροπή, που αφορά τα θέματα της εθνικής ασφάλειας και της εθνικής άμυνας.  Τελείως διαφορετικό χαρακτήρα παίρνει και η διαδικασία τοποθέτησης αυτών των εννέα μελών του συμβουλίου, που απαρτίζουν την εθνική επιτροπή. 
Η επισήμανση του κ. Μάνου, ας το πούμε σε μια διαδικασία ρολογιού, αλλαγής των μελών της εθνικής επιτροπής αφορούσε και το χαρακτήρα της εθνικής επιτροπής που ήταν γνωμοδοτικός όταν θεσπίζαμε με το ν. 2075/92 αυτές τις αρμοδιότητες. 
Σήμερα η επιτροπή που θα έχει αποφασιστικό χαρακτήρα αποτελείται και αυτό παραμένει, από μέλη τα οποία διακρίνονται για το ήθος τους το επιστημονικό τους κύρος και την επαγγελματική τους ικανότητα. Χθες ο Υπουργός έδωσε αναλυτικά όλα τα στοιχεία για τα μέλη της επιτροπής αυτής που αποτελείται από καθηγητές ΑΕΙ, κυρίως κατά 90%, και μάλιστα των περισσότερων πολιτικών αποχρώσεων. 
Θέλω να πω, κύριοι συνάδελφοι, ότι ενώ υπήρχε αυτή η διάκριση στο ν. 2075 είχε όμως τη δυνατότητα ο Υπουργός και με αυτόν το νόμο ο Υπουργός Εθνικής Οικονομίας και Μεταφορών να αλλάξουν τα μέλη της επιτροπής. Αυτή η δυνατότητα υπήρχε και υπάρχει. 
Εν πάση περιπτώσει την πρόταση του κ. Μάνου θα μπορούσε το Υπουργείο να τη δει στα πλαίσια της συζήτησης του βασικού σχεδίου νόμου για τις τηλεπικοινωνίες. 
ΣΤΕΦΑΝΟΣ ΜΑΝΟΣ: Κύριε Πρόεδρε, αν μου επιτρέπετε και μου το επιτρέπει και ο κύριος Υπουργός θα ήθελα να κάνω μια μικρή παρέμβαση. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μάνο. 
ΣΤΕΦΑΝΟΣ ΜΑΝΟΣ: Νομίζω ότι έχετε μπερδευτεί λίγο μεταξύ γνωμοδοτικής και αποφασιστικής αρμοδιότητας, σας επισημαίνω ότι η νομισματική επιτροπή της Τράπεζας της Ελλάδος είναι κατ' εξοχήν αποφασιστικό όργανο, πολύ ισχυρότερο αν μπορώ να πω επειδή ρυθμίζει τα πάντα όπως επιτόκια κ.ο.κ. απ' αυτό της επιτροπής τηλεπικοινωνιών, έχει αυτόν το χαρακτήρα, που δέχεστε τώρα να υιοθετήσετε. 
Σας προτρέπω να το κάνετε, καλό θα κάνετε και στην επιτροπή και στο όνομά σας. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κράτησα μια επιφύλαξη να το δούμε σε συνεργασία με τον Υπουργό. 
Θέλω να αναφερθώ τώρα στα θέματα του άρθρου 2 και της προσωρινότητας των αδειών. Αυτή η διάταξη της παραγράφου 2 του άρθρου 2 επαναλαμβάνεται ακριβώς όπως είναι διατυπωμένη στο ν. 2246/94, με μόνο μια διαφορά ότι αυτή την αρμοδιότητα για τους προσωρινούς και οριστικούς όρους της άδειας που την είχε ο Υπουργός Μεταφορών, θα την έχει πλέον η  Εθνική Επιτροπή Τηλεπικοινωνιών και Ταχυδρομειών. Η διάταξη του Ν. 2246 είναι μια θα έλεγα προσαρμογή της οδηγίας 97/13 της Ευρωπαϊκής 'Ενωσης που εντάχθηκε στο εθνικό μας δίκαιο με το προεδρικό διάταγμα 157/99, το οποίο εγκρίθηκε και από το Συμβούλιο της Επικρατείας. 
Επίσης όπως θα διαπιστώσατε με ορισμένες συμπληρώσεις του σχεδίου νόμου που σας δώσαμε χθες υπάρχουν ορισμένες αλλαγές φραστικές στη διάταξη αυτή που αναφέρεται στην προσωρινότητα των όρων και στην οριστική απόφαση της επιτροπής οι οποίες έγιναν διότι από δεχθήκαμε ορισμένες παρατηρήσεις που έκανε το Επιστημονικό Συμβούλιο της Βουλής. Και πιστεύουμε ότι έτσι διασαφηνίζεται η διαδικασία η οποία είναι κατοχυρωμένη και από την οδηγία της Ευρωπαϊκής 'Ενωσης και από το προεδρικό διάταγμα. 
Και βέβαια να πω ότι ο νόμος είναι σαφής σε σχέση με τους προσωρινούς αλλά και οριστικούς όρους με τους οποίους έχουμε μια συγκεκριμένη δραστηριότητα στο χώρο των τηλεπικοινωνιών. 
Κύριε Πρόεδρε, καταθέτω τις τροποποιήσεις που ανέφερα στα Πρακτικά. 
(Στο σημείο αυτό ο κύριος Υπουργός καταθέτει για τα Πρακτικά τις προαναφερθείσες αλλαγές, οι οποίες έχουν ως εξής: "1. Στο άρθρο 1 παράγραφος β μετά τη φράση "τηλεπικοινωνιακών υπηρεσιών" προστίθεται οι λέξεις "ή/και δικτύων". 
2. Στο άρθρο 1 παράγραφος γ στο δεύτερο εδάφιο η λέξη "σχετικής" διαγράφεται και αντικαθίσταται από τη φράση "γενικής ή ειδικής". 
3. Στο άρθρο 2 παράγραφος 2 μετά τη φράση "είτε απορρίτπτεται" προστίθεται η λέξη "προσωρινά". 
4. Στο άρθρο 2 παράγραφος 2 στο τελευταίο εδάφιο μετά την φράση "αιτιολογείται η ενδεχόμενη" προστίθεται η λέξη "οριστική". 
Χρήστος Βερελής") 
ΠΡΟΕΔΡΕΥΩΝ (Παναγιώτης Σγουρίδης): Ο  κ. Παπαληγούρας έχει το λόγο ως Κοινοβουλευτικός Εκπρόσωπος της Νέας Δημοκρατίας. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, και μετά από τη σημερινή ομιλία του κυρίου Υφυπουργού και μετά από την χθεσινή ομιλία επι της αρχής του αρμοδίου Υπουργού παραμένουν τα βασικά ερωτήματα, τα οποία έχουν τεθεί στην Αίθουσα από πολλές άλλωστε πλευρές. 
Το πρώτο βασικό ερώτημα -και θα παρακαλέσω τον κύριο Υφυπουργό να επιχειρήσει να απαντήσει- είναι γιατί καθυστερεί την αναγκαία απελευθέρωση της αγοράς των τηλεπικοινωνιών. Δεν είναι επαρκής η καθυστέρηση, που έχει με υπαιτιότητα της Κυβέρνησης υπάρξει μέχρι σήμερα;  Δεύτερον, δεν απαντήθηκε γιατί εγκαταλείφθηκε το πληρέστερο να πω, νομοσχέδιο και προς συζήτηση έρχεται τούτο της μιαμισι σελίδας, το νομοσχέδιο απολειφάδι. 
Τρίτο ερώτημα, γιατί επέλεξε η Κυβέρνηση να μη ρυθμίσει τα κρισιμότερα θέματα της απελευθερούμενης αγοράς των τηλεπικοινωνιών, όπως το θέμα του αριθμού των νέων αδειών που θα δοθούν, της διαδικασίας και των κριτηρίων της αδειοδότησης. 'Οπως επίσης τα των υποχρεώσεων των νέων αδειούχων, και τα του ρόλου, που επιφυλάσσει η Kυβέρνηση από εδώ και μπρος στο καινούριο απελευθερωμένο καθεστώς για τον ΟΤΕ. 
Το άρθρο 2 ορίζει τη δυνατότητα εκχώρησης προσωρινών αδειών. Δεν ρυθμίζει όμως το χρόνο της ισχύος τους. Δεν ρυθμίζει αν είναι μεταβάσιμες ή όχι. Δεν ρυθμίζει αν φυσικά ή νομικά πρόσωπα μπορούν να κατέχουν περισσότερες της μιας άδειες. Δεν ρυθμίζει επίσης το χρόνο, την προθεσμία δηλαδή εντός της οποίας υποχρεούται η Εθνική Επιτροπή Τηλεπικοινωνιών και Ταχυδρομείων να αιτιολογήσει ενδεχόμενη άρνηση της να εκχωρήσει προσωρινή άδεια ή να καθορίσει τους οριστικούς όρους της αδειοδότησης. 
Επιθυμώ να επαναλάβω ότι η μη ρύθμιση όλων αυτών των κρίσιμων θεμάτων, η σιωπή σας δηλαδή, εξυπηρετεί συγκεκριμένα συμφέροντα, καθώς όλα παραμένουν αρρύθμιστα, απροσδιόριστα, αδιαφανή και νεφελώδη και άρα αντικείμενο παζαρεμάτων, πιέσεων και συναλλαγών. 
Με το άρθρο 3 η Κυβέρνηση εγκαταλείπει το ΑΣΕΠ, για τα 2/3 τουλάχιστον του προσωπικού που προτίθεται να προσλάβει στην Εθνική Επίτροπή Τηλεπικοινωνιών και Ταχυδρομείων και έτσι επιστρέφει πλησίστια η Κυβέρνηση σε καθεστώς αυθαιρεσίας, αναξιοκρατίας και κομματισμού στις προσλήψεις του δημόσιου τομέα. 
Επαναλαμβάνω καταψηφίζουμε το νομοσχέδιο, γιατί δεν ρυθμίζει συνολικά τα της απελευθερούμενης αγοράς των τηλεπικοινωνιών, γιατί η αβελτηρία αυτή και η συντήρηση ακριβώς του καθεστώτος της αδιαφάνειας και της συναλλαγής εξυπηρετεί συγκεκριμένα οικονομικά συμφέροντα. 
Με άλλα λόγια καταψηφίζουμε το νομοσχέδιο όχι για το περιεχόμενό του, αλλά για το τι δεν περιέχει. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γρηγοράκος έχει το λόγο να δευτερολογήσει. 
ΛΕΩΝΙΔΑΣ ΓΡΗΓΟΡΑΚΟΣ: Νομίζω ότι αυτές τις ημέρες γίνεται μια πολύ καλή συζήτηση. 'Εγιναν εποικοδομητικές προτάσεις απ'όλους τους χώρους, απ'όλο το Κοινοβούλιο. Βέβαια η απελευθέρωση της αγοράς είναι μία απόφαση σταθερή και αμετάκλητη της Κυβέρνησης, η οποία θα αρχίσει από την 1-1-2001. Θέλω να πω όμως, ότι στο νομοσχέδιο αυτό δεν υπάρχει κάτι ύποπτο, δεν υπάρχει αδιαφάνεια και συναλλαγή. Εγώ δεν κατάλαβα σε αυτήν την Αίθουσα ότι υπήρξε κάτι τέτοιο. Τίποτα δεν γίνεται κάτω από το λυκόφως. 'Ολα γίνονται κάτω από ξεκάθαρες συνθήκες. 
Η εθνική επιτροπή τηλεπικοινωνιών σήμερα είναι πράγματι μια ανεξάρτητη αρχή. Θα συμφωνήσω με τον κ. Μάνο ως προς το διορισμό των μελών του διοικητικού συμβουλίου. Πρέπει να είναι κυλιόμενο. 
Ας μάθουμε κάποια στιγμή όλοι μας να δεχόμαστε τα σωστά.  Και εμείς σαν ΠΑ.ΣΟ.Κ. έχουμε αποδείξει ότι είναι προνόμιο της παράταξής μας να δέχεται τις σωστές υποδείξεις, να τις υιοθετεί και να τις στηρίζει. 
Σε λίγο χρόνο εξάλλου αυτό θα φανεί. 'Ερχεται ένα μεγάλο νομοσχέδιο του Υπουργείου Μεταφορών και Επικοινωνιών και αν κάτι δεν πάει καλά με την εθνική επιτροπή τηλεπικοινωνιών, πιστεύω ότι θα έχουμε τη δυνατότητα να αλλάξουμε κάποιους από τους στόχους ή τους σκοπούς της. Είμαστε σίγουροι, όμως, ότι δεν θα μετανιώσουμε και θα προσπαθήσουμε να δικαιώσουμε τους κόπους αυτών των ημερών στη Βουλή. 
Κύριε Πρόεδρε, στις σύγχρονες δημοκρατικές πολιτείες το ΑΣΕΠ είναι υπόθεση συλλογικής συνείδησης και κανείς δεν μπορεί να παρεμβαίνει στη λειτουργία του. 
Την προηγούμενη εβδομάδα και αυτές τις ημέρες είδαμε αυτός ο νόμος να δέχεται μία φοβερή επίθεση και να περνά προς την κοινωνία ότι ο νόμος αρχίζει να καταστρατηγείται. 
Κύριε Υπουργέ, οφείλουμε όλοι εδώ να διακηρύξουμε και να ψηφίσουμε ότι ο νόμος αυτός δεν θα καταστρατηγηθεί. Θα πρέπει οπωσδήποτε να το θωρακίσουμε, να τον προασπίσουμε και πιστεύω ότι θα μας δοθεί η ευκαιρία και στην αναθεώρηση του Συντάγματος να τον κατοχυρώσουμε και συνταγματικά. 
Το ΑΣΕΠ θα πρέπει να κυριαρχεί στην κοινωνία, γιατί είναι νόμος του απλού πολίτη. Είναι ένας νόμος που δίνει ελπίδα και δεν πρέπει να απογοητεύσει τους νέους, αλλά αντίθετα θα πρέπει να τους δώσει θάρρος να συνεχίσουν τον αγώνα τους για μια καλύτερη ζωή. Πιστεύω ότι το νομοσχέδιο αυτό θα καταφέρει να βάλει πολύ πιο γρήγορα απ'ό,τι πιστεύουμε τις τηλεπικοινωνίες στη διεθνή αγορά και θα έχουμε μια μεγάλη διεθνή επιτυχία. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 
ΝΙΚΟΛΑΟΣ ΓΚΑΤΖΗΣ: Θα ήθελα ακόμα μια φορά να επισημάνω τις επιπτώσεις που έχει αυτό το νομοσχέδιο. 
Φυσικά βρίσκεται μέσα στη γενικότερη πολιτική της Κυβέρνησης, μια πολιτική η οποία κυριαρχείται ουσιαστικά από το δόγμα του "πουλάμε και ό,τι ήθελε προκύψει" της νεοφιλελεύθερης πολιτικής και μια πολιτική η οποία θα έχει συνέπειες και με αυτό το νομοσχέδιο στην εθνική οικονομία και ειδικότερα στα πλατιά λαϊκά στρώματα. 
Κύριε Υπουργέ, με αυτό το νομοσχέδιο αφαιρείται η εποπτεία του κράτους και του Υπουργείου Μεταφορών από τις επιχειρήσεις που ασκούν τηλεπικοινωνιακή δραστηριότητα. Αυτό να το μεταβιβάσετε στην επιτροπή. 
Το πολιτικό, λοιπόν, κριτήριο, όταν προκύψουν ανάγκες εθνικές, ασφάλειας κλπ., το οποίο κατοχύρωνε ο νόμος 2246/94 στο άρθρο 1 στην παράγραφο 4, το μεταβιβάζετε ουσιαστικά και εκεί. Και λέμε, πώς διασφαλίζετε η ασφάλεια της λειτουργίας του τηλεπικοινωνιακού δικτύου; Λέτε: "Η προστασία των δεδομένων και ιδίως η προστασία των προσωπικών στοιχείων του εμπιστευτικού χαρακτήρα των πληροφοριών που μεταδίδονται ή αποθηκεύονται και η προστασία της ιδιωτικής αυτής κλπ.". 
Πώς τελικά σε περίπτωση πολέμου, επιστράτευσης ή άλλης δημόσιας ανάγκης το κράτος δύναται να θέσει υπό την άμεση ή έμμεση διοίκησή του τμήμα ή ολόκληρη την τηλεπικοινωνιακή δραστηριότητα του οποιουδήποτε φορέα; Είναι λοιπόν, θέματα τα οποία δεν άπτονται μόνο των οικονομικών συμφερόντων που έχουν σήμερα οι πολυεθνικές, αλλά είναι και θέματα εθνικής ασφάλειας, τα οποία και με αυτό το νομοσχέδιο απεμπολεί η Κυβέρνηση. 
Πέρα από εκεί επειδή έγινε πολύς λόγος για τις ειδικές άδειες, μέχρι σήμερα παρά τις οποιεσδήποτε γνωματεύσεις, ειδικές άδειες για γεωστατικές τροχιές δορυφόρων, συστημάτων κλπ. που θα χορηγούνται, τις είχε ουσιαστικά στην αποκλειστικότητά του το Υπουργείο Μεταφορών. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Να το διευκρινίσω αυτό; 
ΝΙΚΟΛΑΟΣ ΓΚΑΤΖΗΣ: Ναι, κύριε Υπουργέ. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Σε αυτό που αναφέρατε, για τις γεωστατικές τροχιές και τις τηλεπικοινωνίες μέσω δορυφόρων, αυτά παραμένουν στο Υπουργείο Μεταφορών, δεν μεταβιβάζονται στην εθνική επιτροπή. Είναι αυτό που αναφέρεται στο άρθρο 1, παράγραφος γ' στο τέλος, "πλην των διατάξεων της παραγράφου 8 και του άρθρου 5 του ν. 2246/94". 'Οταν λένε "πλην των διατάξεων", αυτές οι διατάξεις αναφέρονται και στους δορυφόρους και στις γεωστατικές τροχιές, αλλά και στις τηλεπικοινωνίες μέσω δορυφόρων. 
ΝΙΚΟΛΑΟΣ ΓΚΑΤΖΗΣ: Εγώ μιλάω για το άρθρο 1 παράγραφος 4. Αν θέλετε πιο συγκεκριμένα, την υποσημείωση δ', όπως επίσης και το στ', την υποσημείωση δ', στην υποπαράγραφο θ'. Αυτά δεν αναφέρονται μέσα στις τροποποιήσεις τις οποίες κάνετε. 
Πέρα από εκεί, όμως, κύριε Υπουργέ, επειδή ειπώθηκε ότι οι εισηγητικές άδειες θα γίνονται κατόπιν διεθνούς διαγωνισμού κλπ., θα λαμβάνονται αυτοί οι παράμετροι υπόψη και πώς κατοχυρώνεται αυτό, όταν δεν αναφέρεται πουθενά; Επίσης επειδή είπατε ότι δεν έχει σημασία η συνέντευξη, εμείς θεωρούμε ότι η συνέντευξη θα είναι το αποφασιστικό κριτήριο για να κάνει η Κυβέρνηση τις προσλήψεις. Διαφορετικά δεν θα εφάρμοζε το νόμο. Η γνώση, η εξειδίκευση και η εμπειρία είναι στοιχεία τα οποία μπορούν να κατοχυρωθούν μέσα από τα κριτήρια ... 
ΠΡΟΕΔΡΕΥΩΝ (Παναγιώτης Σγουρίδης): Εξαρτάται από το ποσοστό που θα δώσεις στην προφορική συνέντευξη. Αν είναι το 15%, είναι διαφορετικό από το 60%,  που σαφώς είναι αποφασιστικό. 
ΝΙΚΟΛΑΟΣ ΓΚΑΤΖΗΣ: Εκεί είναι το υποκειμενικό, κύριε Πρόεδρε, που θα έχει η επιτροπή. Εκεί θα είναι τελικά το ξέπλυμα της κυβερνητικής πολιτικής, για να βάλει αυτούς που θέλει. Πώς κατοχυρώνεται αυτό; Επομένως τα κριτήρια που έχει ο ΑΣΕΠ προβλέπουν ακόμα και τέτοιες περιπτώσεις, το εξειδικευμένο προσωπικό που θα πάρει το master, θα πάρει το βαθμό, θα πάρει το χρόνο απόκτησης του πτυχίου, την εμπειρία, την προγενέστερη εργασία, τις ειδικές εργασίες, τις οποίες έχει κάνει. Τα κατοχυρώνει αυτά και επίσης και την τεχνογνωσία που μπορεί να έχει ο κάθε ένας που θα προσληφθεί ή όχι. 
Επίσης, τελειώνοντας θα ήθελα να πω ότι δεν είναι δυνατόν και με την προσωρινότητα που δίνετε, γιατί αναφέρθηκε ότι η προσωρινότητα είναι ειδική, την είχε όμως το Υπουργείο και έκρινε τις περιπτώσεις. Σήμερα, λοιπόν, δεν υπάρχει τίποτα που να κατοχυρώνει αυτήν την προσωρινότητα ως μέτρο τελικά που δεν θα είναι αποφασιστικό για την κατοχύρωση αυτής της επιχείρησης, της προσωρινής άδειας για την παραπέρα συνεκμετάλλευση, πέρα από διαγωνισμούς. 
Και ένα τρίτο τελευταίο, κύριε Πρόεδρε. Για τις οπτικές ίνες που δόθηκε στην ιταλική εταιρεία "ΓΚΡΑΒΕΡΣ". Είχαν υποβάλει αίτηση, κύριε Πρόεδρε, ελληνικές επιχειρήσεις και δεν δόθηκε. Γιατί; Ποιο ήταν το κριτήριο; Επίσης -και τελειώνω με αυτό, κύριε Πρόεδρε- θα μπορεί ο ΟΤΕ να εκμεταλλεύεται δίκτυο καλωδιακής τηλεόρασης χωρίς να είναι υποχρεωμένος να πάρει μία άλλη εταιρεία, η οποία θα δώσει την προσφορά να γίνει η συνεκμετάλλευση; Γιατί μιλάμε για διαγωνισμούς, για απελευθέρωση της αγοράς και στερείται αυτό το δικαίωμα ένας κρατικός φορέας, μία επιχείρηση, η οποία έχει μεγάλη δραστηριότητα και είναι αν θέλετε το άλφα και το ωμέγα σήμερα στη χώρα μας, ο ΟΤΕ στερείται αυτού του δικαιώματος που έχουν οι οποιεσδήποτε επιχειρήσεις, ο οποιοσδήποτε ιδιώτης. Είναι, λοιπόν, αυτό δίκαιο και λέμε μετά από την άλλη μεριά ότι θα περιφρουρήσουμε όλες αυτές τις κατακτήσεις του ΟΤΕ και της τεχνογνωσίας;  ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γκατζή. 'Εχετε να προσθέσετε κάτι άλλο; ΝΙΚΟΛΑΟΣ ΓΚΑΤΖΗΣ: Αν μου επιτρέπετε κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ναι, συνεχίστε. Συντομεύετε όμως. 
ΝΙΚΟΛΑΟΣ ΓΚΑΤΖΗΣ: Επανέρχομαι στις προσλήψεις, κύριε Πρόεδρε, επειδή μιλάμε όλοι για το ΑΣΕΠ. Η Κυβέρνηση στο προηγούμενο νομοσχέδιο που έφερε το Υπουργείο Δημόσιας Διοίκησης αναφέρει ότι το προσωπικό που διευρύνεται άλλων εταιρειών ιδιωτικού και δημόσιου δικαίου που δεν επιχορηγείται από τον κρατικό κορβανά θα μπορούν να παίρνουν το προσωπικό με βάση τους κανονισμούς που έχουν αυτές οι επιχειρήσεις, πέρα από τα κριτήρια του ΑΣΕΠ. Ποιος το καταστρατηγεί, λοιπόν; Ερχόμαστε σ' αυτήν την περίπτωση. Ποιος το καταστρατηγεί το ΑΣΕΠ; 'Η οι δέκα μέρες που έβαζε το προηγούμενο νομοσχέδιο, κύριε Πρόεδρε. Είναι δυνατόν το ΑΣΕΠ να ελέγξει μέσα σε δέκα μέρες; Είναι de facto προσλήψεις. 'Η εδώ οι είκοσι μέρες που μπαίνουν. Είναι είναι δυνατόν το ΑΣΕΠ να ελέγξει; Είναι de facto προσλήψεις. 'Ετσι, λοιπόν, δεν καταστρατηγεί κανένας. Και αυτά τα ευχολόγια και η δήθεν -που εγώ θεωρώ ότι είναι ειλικρινής- αγωνία που βάζει ο συνάδελφος εισηγητής του ΠΑΣΟΚ και ότι θα πρέπει πραγματικά να προστατευτεί -και το συμμερίζομαι- όμως δεν γίνεται από την κυβερνητική πολιτική. Δεν μπορεί να υπάρχει αντιλαϊκή πολιτική και μέτρα προστασίας που να κατοχυρώνουν τη διαφάνεια, κύριε συνάδελφε και την αξιοκρατία στις προσλήψεις. 
ΠΡΟΕΔΡΕΥΩΝ (Παναγιώτης Σγουρίδης): Καλώς. Ας μην ξεχνάμε όμως ότι ο χρόνος των ενστάσεων δεν συμπεριλαμβάνεται στις δέκα ή στις είκοσι μέρες.  Δηλαδή, από τη στιγμή που θα προσφύγει ο πολίτης με ένσταση στο ΑΣΕΠ, τότε ο χρόνος των δέκα ημερών παρατείνεται. Αυτό είναι ένα θέμα το οποίο πρέπει να το λάβετε υπόψη σας. 
Ορίστε, κύριε Κεδίκογλου, έχετε το λόγο. 
ΝΙΚΟΛΑΟΣ ΓΚΑΤΖΗΣ: Με συγχωρείτε, κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Παρακαλώ. 
ΝΙΚΟΛΑΟΣ ΓΚΑΤΖΗΣ: Πάνω σ' αυτό, κύριε Πρόεδρε, χθες έθεσα ερώτηση. Σε περίπτωση που ο Γκατζής παραδείγματος χάρη πέρασε με αυτήν τη διαδικασία και γίνουν ενστάσεις ή κάποιες άλλες διαδικασίες τι θα γίνει; Αποκαθίσταται; Απάντηση δεν πήρα, που σημαίνει ότι παραμένουν αυτά.  ΠΡΟΕΔΡΕΥΩΝ (Παναγιώτης Σγουρίδης): 'Οχι. Επί ενστάσεων επιλαμβάνεται το ΑΣΕΠ. Είναι ξεκάθαρο αυτό. Διαβάστε τις διατάξεις όχι του νόμου αλλά των υπολοίπων προεδρικών διαταγμάτων και όλων αυτών τα οποία είναι ερμηνευτικά. Διαβάστε τις εγκυκλίους. 
Ορίστε, κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ:  Κύριε Πρόεδρε, στην τελευταία παρατήρηση του κ. Γκατζή έχω να πω ότι το γεγονός και αν μετά είκοσι μέρες προχωρήσει το Υπουργείο στην πρόσληψη, δεν σημαίνει ότι οι προσλήψεις είναι νόμιμες και αναιρείται το δικαίωμα της προσφυγής στο Συμβούλιο Επικρατείας ή σε διοικητικά δικαστήρια για την ακύρωση της απόφασης. 
ΝΙΚΟΛΑΟΣ ΓΚΑΤΖΗΣ: Μετά πέντε χρόνια. 
ΒΑΣΙΛΗΣ ΚΕΔΙΚΟΓΛΟΥ: Είναι μία διοικητική πράξη... Αυτή είναι η πολιτεία μας, κύριε Γκατζή, τι να κάνουμε; Πάσχουμε από διοίκηση, τι να κάνουμε; Και εσείς να έρθετε αύριο στην εξουσία αυτή τη διοίκηση θα έχετε. 
ΝΙΚΟΛΑΟΣ ΓΚΑΤΖΗΣ: Εμείς μιλάμε για το ΑΣΕΠ. 
ΒΑΣΙΛΗΣ ΚΕΔΙΚΟΓΛΟΥ: Εν πάση περιπτώσει, δεν νομίζω ότι μπορεί να λάβει απόφαση πρόσληψης η οποία να αντιβαίνει προς τις διατάξεις του ν. 2190. 
Παίρνω το λόγο, κύριε Πρόεδρε, για να αναφερθώ στο σημείωμα της Επιστημονικής Επιτροπής και χαίρομαι για την παρουσία του κ. Ρόβλια εδώ που έχει σχέση με τα διοικητικά δικαστήρια και να αναφερθώ στην παρατήρηση που κάνει σχετικά με το άρθρο 2, κύριε Υπουργέ. 
Η Επιστημονική Επιτροπή της Βουλής όχι από πολιτική αλλά από καθαρώς επιστημονική άποψη σας κάνει μία επισήμανση την οποία θα μου  επιτρέψετε να τη διαβάσω. Λέει:" Με το άρθρο 2, παράγραφο 2, του σχεδίου νόμου θεσπίζεται η υποχρέωση της ΕΕΤΤ να αιτιολογεί τυχόν άρνησή της για χορήγηση των σκοπουμένων αδειών. Εν τούτοις όπως προκύπτει από το τελευταίο εδάφιο της εξεταζόμενης διάταξης η αιτιολογία αυτή είναι δυνατόν να παρέχεται από την ΕΕΤΤ σε χρόνο μεταγενέστερο από την έκδοση της πράξης. Ο νομοθέτης μάλιστα δεν προσδιορίζει σαφώς το χρονικό περιθώριο εντός του οποίου είναι δυνατή η συμπλήρωση της αιτιολογίας από τη διοικητική αρχή και περιορίζεται στη φράση "το συντομότερο δυνατόν". Η ρύθμιση αυτή", σας επισημαίνουν, "είναι αντίθετη προς το άρθρο 17 του Κώδικα Διοικητικής Διαδικασίας που προβλέπει ότι αν η σχετική διάταξη ορίζει ότι η πράξη είναι αιτιολογημένη, η αιτιολογία πρέπει να περιέχεται στο σώμα της πράξης". 
Εξάλλου είναι δυνατόν να δημιουργήσει και πρακτικά προβλήματα.  Συγκεκριμένα αφού η έλλειψη αιτιολογίας θα καθιστά την πράξη ακυρωτέα τίθεται ζήτημα ως προς το χρονικό σημείο από το οποίο αρχίζει η προθεσμία προσβολής της σχετικής πράξεως με αίτηση ακυρώσεως. Διότι σύμφωνα με το άρθρο 46 του προεδρικού διατάγματος 18 του '89 η προθεσμία αρχίζει από την κοινοποίηση ή τη γνώση της πράξης που κατά την νομολογία του Σ.τ.Ε. πρέπει να συμπεριλαμβάνει και την αιτιολογία. Και εφόσον μεν επακολουθήσει η αιτιολογία θα θεωρηθεί ότι η πράξη είναι προσβλητή από το χρόνο συμπληρώσεώς της με την αιτιολογία. Εφόσον όμως τυχόν δεν επακολουθήσει τέτοια αιτιολογία, θα ανακύψει ζήτημα καθορισμού της έναρξης της σχετικής προθεσμίας". 
Σας επισημαίνει να προσέξετε το Εγχειρίδιο Διοικητικού Δικαίου του Σπηλιωτόπουλου, ενάτη έκδοση, Αθήνα 99, αριθμός 165 επέκεινα μέχρι 164.  Επειδή θεωρώ ότι αυτό μπορεί να φέρει σημαντικές εμπλοκές και χαίρομαι για την παρουσία του κ. Ρόβλια ο οποίος είναι ειδικός στα ζητήματα του Σ.τ.Ε. σας το επισημαίνω για να μην έχετε προβλήματα στο μέλλον.  Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου. 
Ορίστε, κύριε Μάνο, είστε ο τελευταίος των ομιλητών. 
ΣΤΕΦΑΝΟΣ ΜΑΝΟΣ: Αυτό δεν το ξέρετε. Μπορεί να προκαλέσω και άλλους μετά. 
ΠΡΟΕΔΡΕΥΩΝ (Παναγιώτης Σγουρίδης): 'Ηδη, προκαλέσατε τον κ. Λεβέντη. 
ΣΤΕΦΑΝΟΣ ΜΑΝΟΣ: Υπάρχει το εξής θέμα, κύριε Πρόεδρε, το οποίο οφείλω να το τονίσω. Είπα χθες, όταν είπα ότι θα ψηφίσω υπέρ αυτού του νομοσχεδίου, ότι στο νέο αυτό ελεύθερο καθεστώς που δημιουργείται αυτό που έχει σημασία είναι να καταργηθούν όλοι οι περιορισμοί και τα εμπόδια στη δημιουργία ανταγωνισμού και πρόσθεσα επίσης ότι πρέπει να εξασφαλιστεί με απόλυτο τρόπο ότι ο ΟΤΕ δεν θα κάνει χρήση της δεσπόζουσας θέσης του για να περιορίσει τον ανταγωνισμό. 
Υπάρχει ένα θέμα σχέσεων Επιτροπής Τηλεπικοινωνιών και ΟΤΕ. Μέχρι σήμερα είχα την εντύπωση ότι η επιτροπή τηλεπικοινωνιών διοικείτο στην ουσία από τον ΟΤΕ. Είναι, λοιπόν, πολύ σημαντικό εφεξής -και το λέω για την επιτροπή τηλεπικοινωνιών απέναντι στην οποία δείχνω καλή διάθεση- να εφαρμόσει απόλυτα το νόμο. Διότι την έχω ήδη πιάσει τον τελευταίο καιρό να μην εφαρμόζει το νόμο. Διότι, κύριοι συνάδελφοι, όπως γίνεται και με το νόμο Πεπονή όλοι ομιλούν περί αυτού αλλά κανείς Υπουργός δεν τον εφαρμόζει. Τον έχουν όλοι γραμμένο στα παλιά τους τα παπούτσια. Γι' αυτό άλλωστε, μόνιμοι υπάλληλοι με το νόμο Πεπονή σε έξι χρόνια έχουν μπει τρεις χιλιάδες στο δημόσιο και από το παράθυρο με τη φαύλη ρύθμισή της η κ. Παπανδρέου έβαλε δεκαπέντε χιλιάδες προχθές, εκτός νόμου. Το ίδιο ισχύει για την επιτροπή τηλεπικοινωνιών. 
Προϋπόθεση για να αυξηθούν τα τιμολόγια του ΟΤΕ είναι η επιτροπή τηλεπικοινωνιών να διαπιστώσει ότι αυτά τα τιμολόγια ανταποκρίνονται στο κόστος. 
'Εθεσα το ερώτημα πριν από ένα μήνα: Η αύξηση των τιμολογίων της αστικής τηλεφωνίας του ΟΤΕ σε εννέα δραχμές ηλέγχθη ότι βασίζεται στο κοστολόγιο του ΟΤΕ; Δεν έλαβα απάντηση. Αλλά μπορώ να σας πω ότι προεξοφλώ την απάντηση. Η απάντηση είναι "όχι". Παραβιάστηκε ο νόμος από την επιτροπή τηλεπικοινωνιών. Δεν υπάρχει κοστολόγιο στον ΟΤΕ για τα θέματα αυτά και συνεπώς παραβιάζεται συστηματικά ο νόμος. Θα ελεχθεί, λοιπόν, η επιτροπή τηλεπικοινωνιών εφεξής με το δριμύτερο τρόπο γι' αυτού του είδους τις παραλείψεις. 
Το ίδιο ισχύει και για τον Υπουργό ο οποίος προφανώς θα πίεσε την επιτροπή: "Προχωρήστε παιδιά να δώσουμε στον ΟΤΕ κανένα φράγκο γιατί κοντεύει να πέσει έξω". 'Αλλωστε, έτσι κι αλλιώς φαίνεται ότι τα έσοδα του ΟΤΕ πάνε από το κακό στο χειρότερο χάρις στις εκάστοτε κομματικές διοικήσεις και τις συχνές αλλαγές της διοίκησης. Κάτι έπρεπε, λοιπόν, να κάνουν. Μεγάλωσαν, λοιπόν, τα τιμολόγια της αστικής τηλεφωνίας από τις εφτά δραχμές στις εννέα δραχμές χωρίς να τηρηθεί ο νόμος για την επιτροπή τηλεπικοινωνιών. Δηλαδή, να μην ξαναβρεθούμε στην κατάσταση να νομοθετούμε εδώ και να λέμε: "Τι ωραία που τα γράφουμε" και στην πραγματικότητα η Κυβέρνηση να μην τηρεί τίποτα. Αυτή δυστυχώς, είναι η συνήθης πραγματικότητα. 
Αυτή, λοιπόν, την πραγματικότητα, κύριε Βούλγαρη, ελπίζω να μην τη συνεχίσουμε, διότι θα ελεγχθείτε γι'αυτό. 
Τώρα, σε ό,τι αφορά το άρθρο 2, για το οποίο είπα "εάν δεν αλλάξει, δεν θα το ψηφίσω", είπε χθες ο κ. Βερελής, ο Υπουργός, ότι το άρθρο 2 είναι η εισαγωγή στην έννομο δική μας τάξη, της οδηγίας 13/1997. Πράγματι, έτσι είναι. 
'Εφερα, λοιπόν, κύριε Πρόεδρε  -και θα το καταθέσω στα Πρακτικά- το άρθρο 19 της οδηγίας. Το καταθέτω για να υπάρχει αυτούσιο, όχι για κανέναν άλλο λόγο, αλλά για να φαίνονται οι αποκλίσεις μεταξύ εκείνων που επιβάλλει η Ευρωπαϊκή 'Ενωση με την οδηγία και εκείνων που περνάει στην έννομο τάξη με τη ρύθμιση αυτή το Υπουργείο. 
(Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά την προαναφερθείσα ρύθμιση η οποία έχει ως εξής: "Ισχύουσα κοινοτική νομοθεσία - 'Εγγραφο 397L0013  Σελίδα 14 από 18 'Αρθρο 19 Νέες Υπηρεσίες Με την επιφύλαξη του μέρους ΙΙ και του μέρους ΙΙΙ, όταν η παροχή τηλεπικοινωνιακής υπηρεσίας δεν καλύπτεται ακόμη από γενική άδεια και εφόσον η παροχή αυτής της υπηρεσίας ή/και του δικτύου δεν μπορούν να εκτελεσθούν χωρίς άδεια, τα κράτη μέλη θεσπίζουν προσωρινούς όρους επιτρέποντας στην επιχείρηση να αρχίσει να παρέχει την υπηρεσία ή απορρίπτουν την αίτηση και ενημερώνουν την ενδιαφερόμενη επιχείρηση για τους σχετικούς λόγους, το αργότερο έξι μήνες από την παραλαβή της αίτησης. Εν συνεχεία, και το ταχύτερο δυνατόν, τα κράτη μέλη θεσπίζουν οριστικούς όρους ή επιτρέπουν την παροχή της υπηρεσίας χωρίς άδεια ή αιτιολογούν την ενδεχόμενη άρνησή τους. Τα κράτη μέλη θεσπίζουν κατάλληλη διαδικασία προσφυγής σε οργανισμό ανεξάρτητο από την εθνική ρυθμιστική αρχή κατά των αρνήσεων για έγκριση προσωρινών ή οριστικών όρων, απορρίψεων αιτήσεων ή αρνήσεων να επιτραπεί η παροχή της υπηρεσίας χωρίς άδεια"). 
ΣΤΕΦΑΝΟΣ ΜΑΝΟΣ: Παράδειγμα, η κατάληξη του άρθρου 19 της οδηγίας είναι ότι τα κράτη μέλη υποχρεούνται να δημιουργήσουν ένα σύστημα προσφυγής κατά των αποφάσεων ενδεχομένως αρνητικών, της επιτροπής, γρήγορης εκδίκασης. Αυτό οφείλουν να το κάνουν για να μπορεί κάποιος να προσφύγει σε μία απόφαση.  Αυτό δεν υπάρχει στο άρθρο. Το λησμόνησε η Κυβέρνηση. 'Οπως λησμόνησε επίσης αυτό το οποίο γράφει εδώ μέσα, διότι στην πραγματικότητα το άρθρο 2 αφορά υπηρεσίες τις οποίες μέχρι τώρα δεν τις έχει σκεφθεί κανείς και θα μπορούσαν να είναι υπηρεσίες οι οποίες εφεξής δεν χρειάζονται άδεια.  Το λέει αυτό η οδηγία. Λέει ότι αμέσως μετά το προσωρινό οφείλει η επιτροπή να ξεκαθαρίσει και να καθορίσει τους όρους κάτω από τους οποίους αυτό το καινούριο θα παρέχεται ή θα προσφέρεται από επιχειρήσεις, χωρίς να χρειάζεται καμία άδεια. Και αυτό το έχει παραλείψει η Κυβέρνηση. Γι'αυτό δημιουργούνται ερωτήματα. 
Εδώ έχουμε το κείμενο που είναι στην οδηγία από το 1997. Γιατί, λοιπόν, δεν εφαρμόζει η Κυβέρνηση κατά γράμμα αυτό και πρωτοτυπεί; Γι'αυτό δημιουργούνται ερωτήματα, τα οποία διπλασιάζονται όταν διαπιστώνουμε αυτό που μόλις είπα πριν για τα τιμολόγια του ΟΤΕ. Δηλαδή, όταν πρόκειται περί του ΟΤΕ η επιτροπή τηλεπικοινωνιών δεν είναι  ανεξάρτητη αρχή, αλλά αρχή υφισταμένη στον ΟΤΕ. Κι'αυτό είναι απαράδεκτο. Μέσα σε όλα τα πολλά τα άθλια που λέει ότι κάνει η Κυβέρνηση γύρω από τις τηλεπικοινωνίες είναι και αυτό. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβέντης έχει το λόγο. 
ΑΘΑΝΑΣΙΟΣ ΛΕΒΕΝΤΗΣ: Ο κ. Κεδίκογλου διάβασε την άποψη της Επιστημονικής Επιτροπής, η οποία επιβεβαιώνει τους φόβους που είχαμε εκφράσει εμείς και εγώ προσωπικά, αλλά και ο κ. Κουβέλης χθες. 
'Ετσι όπως είναι διατυπωμένο το άρθρο 2 θα δημιουργήσει οπωσδήποτε σοβαρά προβλήματα. Δεν μπορεί να βάζουμε προσωρινούς όρους και εκ των υστέρων να ερχόμαστε και να καθορίζουμε τους οριστικούς όρους. Αυτό δηλαδή, σημαίνει ότι οι οριστικοί όροι μπορεί να είναι διαφορετικοί από τους προσωρινούς. Αυτό σημαίνει ότι αυτοί οι οριστικοί διαφορετικοί όροι μπαίνουν κατόπιν εορτής. Αυτό δεν μπορεί να σταθεί. 
Γι'αυτό ακριβώς εμείς το επισημάναμε και χαίρομαι που η Επιστημονική Επιτροπή επίσης το επισημαίνει και θέλω να πιστεύω ότι θα το λάβει σοβαρά υπόψιν και ο αρμόδιος Υπουργός. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για πέντε λεπτά να δευτερολογήσει. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Επειδή ο κ. Μάνος αναφέρθηκε ξανά στο άρθρο 2 και στην οδηγία της Ευρωπαϊκής 'Ενωσης... 
ΣΤΕΦΑΝΟΣ ΜΑΝΟΣ: Για τα τιμολόγια του ΟΤΕ πείτε πρώτα. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): ...θα ήθελα να απαντήσω διαβάζοντάς σας τι ακριβώς λέει το άρθρο 19 στην οδηγία του. Δεν θα διαβάσω όλο το κομμάτι, αλλά αυτό που μας ενδιαφέρει και το οποίο έχει μεταφερθεί στο νόμο και όπως τόνισα προηγουμένως η μόνη αλλαγή στην παράγραφο 2, του άρθρου 2, είναι ότι αυτό που αναφέρει ο ν.  2246/1994 σε απόφαση Υπουργού, αυτό γίνεται με την απόφαση της Εθνικής Επιτροπής Τηλεπικοινωνιών και Ταχυδρομείων. Δεν υπάρχει καμία αλλαγή. 
Η μόνη αλλαγή η οποία πραγματοποιήθηκε είναι ότι μπήκαν δύο λέξεις στην απόρριψη προσωρινά, "η αίτησή της και ενημερώνεται ο ενδιαφερόμενος" και στο τέλος "ή αιτιολογείται η ενδεχόμενη οριστική άρνηση σε τέτοια συναίνεση". Από εκεί και πέρα αρμόδια για να λύσουν την οποιαδήποτε διαφορά είναι τα πολιτικά δικαστήρια, κύριε Μάνο, και δεν είναι, σύμφωνα με την οδηγία και σύμφωνα με το προεδρικό διάταγμα που έχουμε ενσωματώσει την οδηγία, το Υπουργείο ούτε η εθνική επιτροπή. 
ΣΤΕΦΑΝΟΣ ΜΑΝΟΣ: Μου επιτρέπετε μία διακοπή; 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Σας παρακαλώ, κύριε Μάνο. Θα διαβάσω το σημείο που αναφέρεται η οδηγία: "...απορρίπτουν την αίτηση και ενημερώνουν την ενδιαφερόμενη επιχείρηση για τους σχετικούς λόγους...". Και η οδηγία λέει: "Εν συνεχεία και το ταχύτερο δυνατόν" και στο νόμο λέμε "το συντομότερο δυνατόν". Είναι η ίδια φράση. Δεν υπάρχει καμία αλλαγή. 
Επίσης, η οδηγία λέει: "Τα κράτη μέλη θεσπίζουν οριστικούς όρους ή επιτρέπουν την παροχή της υπηρεσίας χωρίς άδεια ή αιτιολογούν την ενδεχόμενη άρνησή τους". Αυτό λέει η οδηγία, αυτό λέει και ο νόμος.   
ΣΤΕΦΑΝΟΣ ΜΑΝΟΣ: Ο νόμος δεν το λέει. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Αυτό λέει ο νόμος. Λέει εν συνεχεία, το συντομότερο δυνατόν, το ταχύτερο δυνατόν -αν θέλετε αλλάζουμε και τη λέξη, δεν υπάρχει κανένα πρόβλημα- με απόφαση της Ε.Ε.Τ.Τ. είτε καθορίζονται οι οριστικοί όροι ή αιτιολογείται η ενδεχόμενη οριστική άρνηση σε τέτοια συναίνεση. 
Επειδή αναφερθήκατε και στον ΟΤΕ και ότι υπάρχει σύνδεσμος ΟΤΕ και εθνικής επιτροπής, εάν εννοείτε κάποιο προσωπικό που υπηρετεί με απόσπαση στον ΟΤΕ, θέλω να σας διαβεβαιώσω πως επειδή βρισκόμαστε στη διαδικασία απελευθέρωσης του ΟΤΕ, με το σχέδιο νόμου που φέρνουμε τώρα στη Βουλή, για τις τηλεπικοινωνίες γίνεται ρητή αναφορά ότι στην εθνική επιτροπή δεν επιτρέπεται να αποσπασθούν οι υπάλληλοι οι οποίοι υπηρετούν σε τηλεπικοινωνιακές επιχειρήσεις. 
ΣΤΕΦΑΝΟΣ ΜΑΝΟΣ: Αυτά είναι στο μέλλον. Τώρα τι γίνεται; 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Τη στιγμή αυτή βρισκόμαστε σε διαδικασία απελευθερωμένης αγοράς και η εθνική επιτροπή, απ'ό,τι γνωρίζετε -γιατί κατάλαβα ότι παρακολουθείτε από κοντά τα ζητήματα- έχει αρχίσει πια και αποδεσμεύει το αποσπασμένο προσωπικό του ΟΤΕ. 
Θέλω επίσης να σας πω ότι από τη στιγμή που μπαίνουμε, από 1.1.2001, σε πλήρως απελευθερωμένο καθεστώς και στη σταθερή τηλεφωνία, δεν θα υπάρχει η δυνατότητα -και με νόμο πια- κανένας υπάλληλος που υπηρετεί στην τηλεπικοινωνιακή επιχείρηση, να αποσπάται στην εθνική επιτροπή.   
ΣΤΕΦΑΝΟΣ ΜΑΝΟΣ: Τα τιμολόγια τώρα είναι σύμφωνα με το νόμο; 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): 'Οσον αφορά αυτό που είπατε σε σχέση με τον ΟΤΕ, -και αν δεν κάνω λάθος έχει γίνει και κάποια ερώτηση εκ μέρους σας, θα λάβετε την απάντηση-τηρήθηκε η διαδικασία που προέβλεπε ο νόμος σε σχέση με τη γνωμοδότηση της Εθνικής Επιτροπής Τηλεπικοινωνιών. Επίσης, η εθνική επιτροπή είχε γνωμοδοτήσει σχετικά με το τιμολόγιο το οποίο πρέπει να έχουμε σε ορισμένες τηλεπικοινωνιακές υπηρεσίες. 
Θα ήθελα επίσης, να αναφερθώ και στην παρατήρηση του κ. Κουτσούκου, για μία προσθήκη που προτείνει να προστεθεί μία παράγραφος σε σχέση με τα κριτήρια επιλογής. Νομίζω ότι είναι πλεονασμός, αλλά αποδέχομαι αυτήν την πρόταση και στο άρθρο 3, εκεί που αναφέρεται: "για την πρόσληψη του ειδικού επιστημονικού προσωπικού της, η Ε.Ε.Τ.Τ. προκηρύσσει τις σχετικές θέσεις, θέτει τους όρους του διαγωνισμού...", μετά τη λέξη "του διαγωνισμού" προστίθεται η φράση "καθορίζει τα κριτήρια επιλογής" και συνεχίζει η διάταξη "και επιλέγει τους υποψήφιους που θα προσληφθούν..." κλπ. 
Σε μία επισήμανση του κ. Παπαληγούρα σε σχέση με την απελευθέρωση της αγοράς, όπως αναφέρθηκε και ο Υπουργός χθες, το Υπουργείο έχει προχωρήσει με πολύ γρήγορους ρυθμούς στις δημόσιες διαβουλεύσεις και για την ασύρματη πρόσβαση στη σταθερή τηλεφωνία και για το φάσμα dect, αλλά και για την τέταρτη κινητή τηλεφωνία. 
Και επίσης μέσα στο Νοέμβριο θα έχουμε τον πλειστηριασμό για τις άδειες της ασύρματης πρόσβασης σε σταθερή τηλεφωνία και όλες τις διαδικασίες που χρειάζονται, για να προχωρήσουμε στα υπόλοιπα ζητήματα που έχουμε ήδη κάνει δημόσια διαβούλευση. 
Τι θα γίνει με τον ΟΤΕ στο απελευθερωμένο καθεστώς. Πρέπει να ενημερώσω το Σώμα πως όσον αφορά την ασύρματη πρόσβαση σε σταθερή τηλεφωνία από τις εννέα συχνότητες, οι οποίες θα προκηρυχθούν, τις δύο θα τις πάρει ο ΟΤΕ. Τις δικαιούται, διότι ήδη έχει προηγηθεί και απόφαση Υπουργού στο παρελθόν για την άσκηση αυτής της δραστηριότητας. Επίσης, ο ΟΤΕ δεν έχει να φοβηθεί τίποτα από το καθεστώς απελευθερωμένης αγοράς στις τηλεπικοινωνίες. Γιατί ένας μεγάλος δημόσιος οργανισμός, που έχει εκτεταμένο δίκτυο, έχει εκσυγχρονίσει το δίκτυό του, έχει επεκταθεί και στην κινητή τηλεφωνία με την COSMOTE με θυγατρικές εταιρίες. Αλλά και ο προγραμματισμός τον οποίο έχει ξεκινήσει αυτό το χρονικό διάστημα, πραγματικά δίνει το στίγμα ενός οργανισμού, ο οποίος θα μπορεί με τον καλύτερο δυνατό τρόπο να μπει σε μία απελευθερωμένη αγορά. 
Κλείνοντας, κύριε Πρόεδρε, θα ήθελα να πω, ότι ορισμένοι συνάδελφοι της Νέας Δημοκρατίας, και αυτό συνέβη και στη Διαρκή Επιτροπή, τόνισαν ότι το νομοσχέδιο αυτό εξυπηρετεί συγκεκριμένα συμφέροντα. Πραγματικά θα ήθελα να επαναλάβω αυτό το οποίο είπα και στην κοινοβουλευτική επιτροπή, ότι δεν είναι δυνατόν σε κάθε σχέδιο νόμου που φέρνει η Κυβέρνηση, να πλανάται αυτό το στίγμα της εξυπηρέτησης συμφερόντων. 
Λυπάμαι, γιατί από ένα καθεστώς -και αναφέρομαι στο συγκεκριμένο νομοσχέδιο, γιατί αυτό συζητούμε σήμερα... 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, περιττεύουν αυτά, γιατί θα ανοίξετε συζήτηση ξανά. Βοηθήστε τη νομοθετική διαδικασία.   
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Τελειώνω, κύριε Πρόεδρε. 
Επειδή με αυτό το νομοσχέδιο αποφασιστικές αρμοδιότητες του Υπουργού του ενός προσώπου πηγαίνουν σε μία επιτροπή, που διοικείται από ένα συμβούλιο εννέα μελών, πραγματικά δεν μπορώ να κατανοήσω μια τέτοια επισήμανση. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων του νομοσχεδίου: "Ρύθμιση θεμάτων της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις" και εισερχόμαστε στην ψήφιση των άρθρων κεχωρισμένως. 
Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Ερωτάται το Τμήμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 
Εισερχόμαστε στην ενότητα των τροπολογιών. 
'Εχουμε μία υπουργική τροπολογία, η οποία έχει να κάνει με μία ανειλημμένη υποχρέωση της πολιτείας απέναντι σε αυτούς που έχουν διακεκριμένες πράξεις για το κοινωνικό σύνολο. Είναι η τροπολογία με γενικό αριθμό 102 και ειδικό 3 "Προσλήψεις πολιτών, που διακρίνονται για εξαίρετες πράξεις", την οποία υπογράφουν ο κ. Βερελής, ο κ.  Χρυσοχοϊδης και η κ. Βάσω Παπανδρέου. 
Κύριε Υπουργέ, θέλετε να πάρετε το λόγο; Ορίστε, έχετε το λόγο. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, με την τροπολογία αυτή η πολιτεία εκπληρώνει μία υποχρέωσή της απέναντι σε ένα πρόσωπο, το οποίο συμμετείχε με αυταπάρνηση και αυτοθυσία στην προστασία της ζωής πολιτών, που ήταν μέσα στο λεωφορείο στο επεισόδιο με τους Αλβανούς. 
Υπήρχε ένα πρόβλημα με το άρθρο 31 του ν. 2800/2000. Ο συγκεκριμένος πολίτης, ο οποίος υπηρετούσε στις 'Ενοπλες Δυνάμεις, δεν είχε πτυχίο λυκείου και άρα δεν μπορούσε να ενταχθεί ή στην Ελληνική Αστυνομία ή στο Πυροσβεστικό Σώμα. Με αυτήν την τροπολογία, την οποία, όπως είπατε, υπογράφουν ο Υπουργός Δημόσιας Τάξης, η Υπουργός Εσωτερικών, Δημόσιας Διοίκησης και Αποκέντρωσης και ο Υπουργός Μεταφορών και Επικοινωνιών, ζητείται η ένταξη διάταξης, που να δίνει τη δυνατότητα σε αυτά τα πρόσωπα, τα οποία δείχνουν αυταπάρνηση και αυτοθυσία, στα ζητήματα της τρομοκρατίας, να μπορούν να εντάσσονται ως πολιτικοί υπάλληλοι στην Ελληνική Αστυνομία ή στο Πυροσβεστικό Σώμα και παρακαλούμε τους συναδέλφους να συμφωνήσουν, γιατί πράγματι πρόκειται για μία τιμητική διάκριση σε αυτούς τους ανθρώπους. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γρηγοράκος έχει το λόγο. 
ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, πιστεύω ότι πιθανόν να υπάρχουν και κάποια άλλα άτομα, τα οποία θα συμπεριληφθούν σε αυτήν την τροπολογία και αξίζει κι εμείς να τους επιδώσουμε αυτό το μεγάλο προτέρημα, που τους επιτρέπει αυτή η τροπολογία. 
Θα ήθελα, λοιπόν, κι εγώ να πω ότι αυτή η εγκληματικότητα συνήθως συναρτάται με την αύξηση του πνευματικού και βιοτικού επιπέδου. Δηλαδή όσο ψηλότερο είναι το βιοτικό και το πνευματικό επίπεδο, τόσο η εγκληματικότητα συνήθως μειώνεται. 'Ομως εδώ δεν πρέπει να ξεχνάμε ότι υπάρχουν και κάποιοι άνθρωποι, οι οποίοι κάτω από τρομοκατικές ενέργειες έχασαν τη ζωή τους. Περνώντας, δηλαδή, δίπλα κάποιοι πέταξαν μία βόμβα και έχασαν τη ζωή τους. Σε αυτούς, λοιπόν, τους ανθρώπους σας παρακαλώ πάρα πολύ να δεχθείτε ότι πρέπει κι εμείς να δείξουμε τη μεγαλοψυχία μας, διότι πιθανόν να υπάρχουν κάποιοι άνθρωποι, που έχασαν τη ζωή τους και οι οικογένειές τους έμειναν απροστάτευτες. Θα πρέπει, κύριε Υπουργέ, να συμπεριληφθούν και αυτοί οι άνθρωποι, όπως ένα από τα μέλη της οικογένειας του Αξαρλιάν, που έχασε τη ζωή του. 'Ετσι, κάποιο μέλος της οικογένειας να μπορεί να προσλαμβάνεται στα Σώματα Ασφαλείας ή στο Πυροσβεστικό Σώμα. 
ΠΡΟΕΔΡΕΥΩΝ (Παναγιώτης Σγουρίδης): Τι πρέπει να προστεθεί φραστικά, για να συμπεριληφθούν; 
ΛΕΩΝΙΔΑΣ ΓΡΗΓΟΡΑΚΟΣ: Στις οικογένειας που είχαν θύματα κατά τη διάρκεια αντιμετώπισης τέτοιων καταστάσεων ή τρομοκρατικών ενεργειών, να τους αναγνωρίζεται η θυσία του προσφιλούς προσώπου, εκτός των άλλων και από πρόσληψη ενός μέλους της οικογενείας στα Σώματα αυτά. Σαφέστατα.   
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο. 
ΣΤΑΥΡΟΣ ΚΑΛΟΓΙΑΝΝΗΣ: Σχετικά με την τροπολογία, την οποία φέρνουν οι κύριοι Υπουργοί, θέλουμε να πούμε ότι συζητάμε ένα σχέδιο νόμου περί ρύθμισης θεμάτων Εθνικής Επιτροπής Τηλεπικοινωνιών και Ταχυδρομείων και έρχεται εντελώς άσχετη τροπολογία. 
Επίσης, οφείλω να πω, κύριε Πρόεδρε, ότι αυτή η τροπολογία έρχεται εξαιρετικά καθυστερημένα. Επί ένα-ενάμιση χρόνο η Κυβέρνηση είχε ξεχάσει το θέμα και το επαναφέρει τώρα, που ήρθε στην επικαιρότητα μέσω δημοσιευμάτων στον Τύπο και κάποιων συγκεκριμένων παραπόνων, που εξέφρασε η οικογένεια του ενδιαφερόμενου προσώπου. 
Σχετικά όμως με την ουσία της τροπολογίας, η Νέα Δημοκρατία συμφωνεί και θα την ψηφίσει. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν έχουμε αντίρρηση να προσληφθεί. 'Οπως με ενημέρωσαν, πρόκειται για το Νέστορα Κόκκαλη, ο οποίος με αυτοθυσία πραγματικά αυτός ο στρατιώτης αφόπλισε τον επίδοξο εγκληματία τότε. Θα θυμάστε το γεγονός μέσα στο λεωφορείο με τον Ηπειρώτη κλπ. 'Ολοι το είχαμε ζήσει και φυσικά είχαμε εκφράσει την αντίθεσή μας στο νόμο αυτόν, που αναφέρεται σχετικά με όσους μετέχουν σε κατάσβεση πυρκαγιών.  Φοβόμασταν μήπως με αυτόν τον τρόπο ανοίξει η στρόφιγγα πέρα από εκεί και συμπεριλάβει ανθρώπους, οι οποίοι όλοι συμμετέχουν -όσοι έχουν τουλάχιστον λίγο φιλότιμο- όταν καίγεται δίπλα η περιοχή τους και προσφέρουν βοήθεια. 
Αυτό δεν ξέρω αν είναι αποκλειστικά και μόνο για το Νέστορα Κόκκαλη και ανοίγει πόρτες και διαύλους για να ικανοποιήσουμε ίσως "ημέτερες" επιδιώξεις. Ψηφίζουμε την τροπολογία αυτή για την πρόσληψη του Κόκκαλη.   
ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβέντης έχει το λόγο. 
ΑΘΑΝΑΣΙΟΣ ΛΕΒΕΝΤΗΣ: Και εμείς συμφωνούμε και ψηφίζουμε την τροπολογία. Είναι μια ηρωική πράξη, έσωσε ανθρώπινες ζωές, μια διακεκριμένη πράξη. Καθυστερημένα έρχεται η αναγνώριση, όπως επίσης υπάρχουν και άλλες ηρωικές πράξεις αν ψάξουμε γύρω μας, ουκ ολίγες και βέβαια υπάρχουν και ακούσια θύματα πολλές φορές που και αυτά πρέπει να ληφθούν υπόψη, όπως το θέμα που παρουσίασε ο κ. Γρηγοράκος. Πάντως εμείς συμφωνούμε και με την προσθήκη του κ. Γρηγοράκου. 
ΛΕΩΝΙΔΑΣ ΓΡΗΓΟΡΑΚΟΣ: Η προσθήκη θα γίνει δεκτή; 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, είναι ένα ζήτημα που πρέπει να εξετάσει το Υπουργείο Δημόσιας Τάξης. 
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτή η τροπολογία με γενικό αριθμό 102 και ειδικό 3 για την πρόσληψη πολιτών που διακρίνονται για εξαίρετες πράξεις; ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 102 και ειδικό 3 γίνεται δεκτή ομοφώνως ως έχει και εντάσσεται στο νομοσχέδιο ως ίδιον άρθρο. 
'Εχω την τιμή να ανακοινώσω στο Τμήμα ότι το Υπουργείο Εθνικής Οικονομίας, Οικονομικών, Ανάπτυξης, Εργασίας και Κοινωνικών Ασφαλίσεων, Δικαιοσύνης και Εμπορικής Ναυτιλίας, κατέθεσαν σχέδιο νόμου: "Για τον εκσυγχρονισμό των χρηματιστηριακών συναλλαγών, την εισαγωγή εταιρειών επενδύσεων στην ποντοπόρο ναυτιλία στο Χρηματιστήριο Αξιών Αθηνών και άλλες διατάξεις". 
Παραπέμπεται στην αρμόδια Διαρκή Επιτροπή. 
'Εχουμε επίσης δύο τροπολογίες εμπρόθεσμες η μια του Βουλευτή κ.  Κοντομάρη με γενικό αριθμό 63 και ειδικό 1 και η άλλη του Βουλευτή κ.  Κουρουμπλή με γενικό αριθμό 101 και ειδικό 2. Ο κ. Κουρουμπλής δεν είναι εδώ. 
Κύριε Υπουργέ, θα κάνετε δεκτή κάποια τροπολογία; 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): 'Οχι. 
ΠΡΟΕΔΡΕΥΩΝ (Παναγιώτης Σγουρίδης): 'Ομως η τροπολογία του κ. 
Κοντομάρη είναι εμπρόθεσμη και δεν εχει οικονομική επιβάρυνση, συνεπώς μπορεί να συζητηθεί. 
Ο κ. Κοντομάρης έχει το λόγο. 
ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, ειλικρινά μετά από τη θέση του κυρίου Υπουργού  ότι δεν την κάνει δεκτή λυπάμαι. Επειδή για δεύτερη φορά έρχομαι στη Βουλή και αντιμετωπίζω μια τέτοια άρνηση, θα ήθελα, επειδή αυτός ο χώρος είναι χώρος διαλόγου, να πω το σκεπτικό και επίσης να πω ότι έχω έρθει σε συνεννόηση με τους εισηγητές όλων των κομμάτων, οι οποίοι συμφωνούν γι' αυτήν την τροπολογία, όπως συμφωνούν και όλοι οι τοπικοί παράγοντες στην Κέρκυρα. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Δεν την έχουν διανείμει καν την τροπολογία. 
ΕΥΤΥΧΙΟΣ ΚΟΝΤΟΜΑΡΗΣ: Κύριε συνάδελφε, εάν δεν έχετε συνεννοηθεί με το Βουλευτή Κερκύρας της Νέας Δημοκρατίας τον κ. Σπύρου δεν φταίω εγώ. 
Θα ολοκληρώσω και θα πω ποιο είναι το σκεπτικό. Αν ήταν εδώ ο κ.   Σπύρου είναι βέβαιο, γιατί έχει υποβάλει και εκείνος τροπολογία παλαιότερα, θα την υποστήριζε. 
Αυτή η τροπολογία λέει το εξής: Σε απόσταση μεγαλύτερη των διακοσίων μέτρων και μικρότερη των τριακοσίων, που είναι μέχρι σήμερα, μπορεί να λειτουργεί επιχείρηση νόμιμα χωροταξικά, και να δομείται σε ένα χώρο που είναι πάνω από διακόσια μέτρα από τη ραδιοφωνική κεραία της ΕΡΑ που έχουμε στη Κέρκυρα. Αυτό έχει περάσει και ως τροπολογία το 1990 για τα Χανιά, που περιορίστηκαν τα μέτρα από τα τριακόσια στα διακόσια. Υπάρχει η γνωμάτευση του Πολυτεχνείου του αρμόδιου τμήματος που λέει ότι πρέπει να καθιερωθεί το ήμισυ του μήκους κύματος. Να μη μπούμε σε επιστημονικά δεδομένα. Σημασία έχει ότι αυτό για το οποίο έχω καταθέσει τροπολογία είναι απαίτηση της Νομαρχιακής Αυτοδιοίκησης της Κέρκυρας, είναι απαίτηση του Δήμου Κερκυραίων, είναι απαίτηση όλων των κατοίκων της περιοχής και όλες οι πολιτικές δυνάμεις του τόπου συμφωνούν. Είναι, δηλαδή, ένα κοινό σημείο που μας βρίσκει όλους σύμφωνους για να δώσουμε λύση σε ένα θέμα που έτσι και αλλιώς η ζωή ήδη έχει δώσει λύση. Δηλαδή, ο δρόμος Κέρκυρας -Λευκίμης είναι σε λιγότερο από τριακόσια μέτρα, είναι στα διακόσια και επομένως από εκεί διέρχονται όλα τα αυτοκίνητα. Η όποια ακτινοβολία θα μπορούσε να επηρεάσει όλο αυτόν τον κόσμο που περνάει από κει και το κυριότερο και στη μια μεριά του δρόμου και στην άλλη υπάρχουν επιχειρήσεις, υπάρχουν εργαζόμενοι χρόνια εκεί, οι οποίοι έχουν υποστεί όλη την ακτινοβολία και δεν υπάρχει κανένας απολύτως κίνδυνος. Θέλουμε, λοιπόν, να βελτιώσουμε την κατάσταση στο χώρο αυτό, είναι κοντά στο αεροδρόμιο ο χώρος και να δώσει μια ζωντάνια στην περιοχή. 
Είναι ένα αίτημα που οφείλω ως Βουλευτής Κέρκυρας, αφού είμαι στο Τμήμα αυτό να το αναφέρω και να παρακαλέσω τον κύριο Υπουργό να το δει, να μην το πάμε σε άλλο νομοσχέδιο, αφού έχουμε τη σύμφωνη γνώμη, γιατί σε άλλα νομοσχέδια όπως καταλαβαίνετε μπορεί να υπάρχει ένα άλλο κλίμα ονομαστικών ψηφοφοριών και νομίζω ότι μπορούμε να το κάνουμε τώρα δεκτό.  ΠΡΟΕΔΡΕΥΩΝ (Παναγιώτης Σγουρίδης): Ο κ. Βερελής έχει το λόγο. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, νομίζω ότι πρέπει να δώσουμε χρόνο τόσο στα υπόλοιπα κόμματα να δουν αυτήν την πρόταση, η οποία υπάρχει, όσο και να δούμε αν υπάρχει πρόβλημα με τη νέα ρύθμιση, η οποία γίνεται μαζί με  το Υπουργείο Υγείας για την επίδραση της ακτινοβολίας και με τις διάφορες προϋποθέσεις που θα πρέπει να υπάρχουν σε ό,τι αφορά την επίδραση αυτή. 
Γι' αυτό πιστεύω ότι μπορεί να συζητηθεί αυτή η τροπολογία αφού μελετηθεί στο επόμενο νομοσχέδιο το οποίο θα φέρουμε για την απελευθέρωση της αγοράς τηλεπικοινωνιών. 
ΕΥΤΥΧΙΟΣ ΚΟΝΤΟΜΑΡΗΣ: Μα, είχε ήδη διανεμηθεί εγκαίρως η τροπολογία... 
ΠΡΟΕΔΡΕΥΩΝ (Παναγιώτης Σγουρίδης): Είναι όμως μια δέσμευση αυτή, κύριε Κοντομάρη. 
ΕΥΤΥΧΙΟΣ ΚΟΝΤΟΜΑΡΗΣ: Ευχαριστώ πολύ τον κύριο Υπουργό γι' αυτό που είπε. Θέλω όμως να θυμίσω το εξής σ' αυτήν την Αίθουσα: 'Οταν το 1986 ο κ. Χαλάτσης που ήταν τότε στην ΕΡΑ προσπάθησε και ήθελε να λύσει το θέμα στα Χανιά με τη συνεργασία όλων των Βουλευτών, μέχρι το 1990 οι υπηρεσιακοί παράγοντες του πρόβαλαν ζητήματα υγείας.  'Οταν το 1990 έγινε η Κυβέρνηση του κ. Μητσοτάκη, το θέμα ελύθη από τους υπηρεσιακούς παράγοντες ως διά μαγείας και έγινε νόμος του Κράτους. Στο νόμο 1892/90 υπάρχει η ρύθμιση για τα Χανιά που σημαίνει ότι δέκα χρόνια τώρα οι Χανιώτες θα πρέπει να ξεσηκωθούν για την υγεία τους. 
Απλά αυτό το βάζω διότι είναι ένα θέμα που θα πρέπει να συζητήσει ο κύριος Υπουργός γιατί εδώ τελικά υπάρχει Κυβέρνηση, υπάρχει Βουλή και όχι υπηρεσιακοί παράγοντες. Επίσης, υπάρχει και το Πολυτεχνειο που έχει εκδόσει υπεύθυνη γνωμάτευση. 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση του ακροτελευτίου άρθρου. 
Εδώ θα πρέπει να μπει μία προσθήκη, διότι η διάταξη της τροπολογίας που ψηφίσαμε, έχει ισχύ προγενέστερη και η οποία προσθήκη έχει ως εξής: "από 1.1.1999". 
Δέχεται το Τμήμα την προσθήκη αυτή; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε λοιπόν στην ψήφιση του ακροτελευτίου άρθρου όπως αυτό διαμορφώνεται "η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως εκτός εάν ορίζεται διαφορετικά στις επί μέρους διατάξεις." Ερωτάται το Τμήμα: Γίνεται δεκτό το ακροτελεύτιο άρθρο όπως αυτό τροποποιήθηκε; ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό κατά πλειοψηφία όπως αυτό τροποποιήθηκε. 
Συνεπώς το νομοσχέδιο: "Ρύθμιση θεμάτων της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις", του Υπουργείου Μεταφορών και Επικοινωνιών, έγινε δεκτό επί της αρχής και επί των άρθρων και αναβάλλεται η ψήφισή του στο σύνολο για άλλη συνεδρίαση. Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 13.55' λύεται η συνεδρίαση για αύριο ημέρα Πέμπτη 31 Αυγούστου 2000 και ώρα 10.00' με αντικείμενο εργασιών του Τμήματος νομοθετική εργασία: Μόνη συζήτηση επί της αρχής, των άρθρων και του συνόλου της προτάσεως νόμου: "Εγγύηση διαφάνειας κατά τη σύναψη συμβάσεων δημοσίων έργων, κρατικών προμηθειών και υπηρεσιών". 
Ο ΠΡΟΕΔΟΣ                                            ΟΙ ΓΡΑΜΜΑΤΕΙΣ 

  


 

