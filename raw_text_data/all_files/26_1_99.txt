Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΞΣΤ'

Τρίτη 26 Ιανουαρίου 1999

 

 

Αθήνα, σήμερα στις 26 Ιανουαρίου 1999, ημέρα Τρίτη και ώρα 18.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα: 

(Ανακοινώνονται προς το Σώμα από τον κ. Χαράλαμπο Αγγουράκη, Βουλευτή Α' Αθηνών, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Δήμος Σταυρούπολης του Νομού Ξάνθης διαμαρτύρεται για την απομάκρυνση του 557 Τ.Π. από την περιοχή του. 

2) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Σύλλογοι Υπαλλήλων του ΕΟΤ ζητούν τη διασφάλιση των εργασιακών και ασφαλιστικών δικαιωμάτων των μελών τους. 

3) Οι Βουλευτές κύριοι ΦΩΤΗΣ ΚΟΥΒΕΛΗΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Μεσοχώρας Τρικάλων ζητεί την ολοκλήρωση και λειτουργία του έργου του 'Ανω Αχελώου - Μεσοχώρας. 

4) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Μονάδα Απεξάρτησης 18 ΑΝΩ του Ψυχιατρικού Νοσοκομείου Αττικής, ζητεί να μην απολυθούν οι 14 θεραπευτές της Μονάδας των οποίων έληξε η σύμβαση και τη διαμόρφωση κατάλληλου νομοθετικού πλαισίου ώστε να γίνουν προσλήψεις του αναγκαίου για τη λειτουργία της Μονάδας προσωπικού. 

5) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία εργαζόμενοι στο χώρο της καθαριότητας της ΚΤΗΜΑΤΙΚΗΣ ΤΡΑΠΕΖΑΣ ζητούν την επαναπρόσληψή τους. 

6) Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία το Συντονιστικό Αγώνα Σχολείων της Αθήνας καταγγέλλει γεγονότα σχετικά με την τρομοκρατία στα σχολεία και ζητεί την ικανοποίηση αιτημάτων σχετικά με τους ν. 2525/97 και 2640/98. 

7) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία Δήμαρχοι της Β.Εύβοιας ζητούν να κατασκευασθεί ο οδικός άξονας Ιστιαίας - Αιδηψού - Λίμνης - Καντηλίου - Χαλκίδας ώστε να συνδεθεί η Β.Εύβοια με το κέντρο του Νομού. 

8) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Πανελλήνια Ομοσπονδία Συλλόγων Γεωπόνων ζητεί να συσταθεί ο Ενιαίος Φορέας Ελέγχου Τροφίμων και να υπαχθεί στο Υπουργείο Γεωργίας. 

9) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Δήμαρχος Μανταμάδου Λέσβου ζητεί να μεταφερθεί η Πελόπη στη ΔΟΥ Μυτιλήνης. 

10) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Δημοτικό Συμβούλιο Αθήνας διαφωνεί με την τροποποίηση του εγκεκριμένου σχεδίου περ. Ελαιώνα που καταργεί τον κοινόχρηστο χώρο πρασίνου του χώρου του Αμαξοστασίου του ΟΑΣΑ και της ΕΘΕΛ στο Βοτανικό. 

11) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Συνδικάτο Οικοδόμων και εργαζομένων στα τεχνικά έργα και στις κατασκευές Πύργου Ηλείας καταγγέλλει τη μείωση του συντελεστή επικόλλησης των ενσήμων στους οικοδόμους. 

12) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας σχετικά με το αίτημα εκσυγχρονισμού του Μουσείου Ηρακλείου. 

13) Οι Βουλευτές κύριοι ΙΩΑΝΝΗΣ ΚΟΥΡΑΚΗΣ, ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία Φορείς του Νομού Ηρακλείου ζητούν την ίδρυση Τμήματος Ειδικής Αγωγής στο Πανεπιστήμιο Κρήτης. 

14) Ο Βουλευτής Εύβοιας κ. ΒΑΣΙΛΗΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Μαρμαρίου του Νομού Εύβοιας ζητεί τη χρηματοδότηση έργων οδοποιίας στο Νομό Εύβοιας. 

15) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Περιφερειακό Πανεπιστημιακό Γενικό Νοσοκομείο Ηρακλείου ζητεί την πλήρη στελέχωσή του με νοσηλευτικό προσωπικό. 

16) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Ευρωσύμβουλος του γραφείου Εργασίας Ηρακλείου ζητεί την πειραματική πλήρη απασχόληση ευρωσυμβούλων σε εκλεγμένες περιοχές της χώρας. 

17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία οι Υπάλληλοι ΟΑΕΔ Γραφείου Εργασίας Ηρακλείου ζητούν την ενίσχυση με προσωπικό του Γραφείου Εργασίας Ηρακλείου. 

18) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ με αναφορά του ζητεί να μην καταργηθεί το ΠΣΕ "Τεχνολογία και Οργάνωση ΜΜΕ" του ΤΕΙ Πάτρας. 

19) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ με αναφορά του ζητεί την ένταξη του Νομού Κέρκυρας στο πρόγραμμα κατάρτισης προσωπικού για τις αναστηλώσεις των αρχαίων μνημείων. 

20) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Πανελλήνιος 'Ομιλος Ιστιοπλοίας Ανοικτής Θαλάσσης Παράρτημα Κέρκυρας ζητεί την παραχώρηση του χώρου του Μανδρακίου στον 'Ομιλο. 

21) Οι Βουλευτές κύριοι ΘΕΟΔΩΡΟΣ ΚΑΤΣΙΚΗΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Γλυκών Νερών του Νομού Αττικής ζητεί τη λήψη μέτρων προστασίας του πευκοδάσους του Υμηττού. 

22) Ο Βουλευτής Εύβοιας κ. ΒΑΣΙΛΗΣ ΚΕΔΙΚΟΓΛΟΥ κατέθεσε αναφορά με την οποία η Νομαρχιακή Αυτοδιοίκηση Εύβοιας ζητεί να ενταχθεί ο Νομός Εύβοιας στο σχεδιασμό Ανάπτυξης του Ιαματικού Τουρισμού της Περιφέρειας Στερεάς Ελλάδας. 

23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με την πτώση του αγροτικού εισοδήματος. 

24) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία ο Σύλλογος Πολυτέκνων Φθιώτιδας ζητεί την ικανοποίηση των εργασιακών αιτημάτων των πολύτεκνων εκπαιδευτικών. 

25) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με την εξαγωγή της φέτας στις ΗΠΑ. 

26) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία οι μαθητές του Εσπερινού Λυκείου Σπάρτης ζητούν να μην καταργηθεί η λειτουργία των εσπερινών. 

27) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Ιατρών Νοσοκομείων Κέντρων Υγείας Μαγνησίας ζητεί την αναδρομική καταβολή των μισθών των μελών της. 

28) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τις διαμαρτυρίες ασφαλισμένων του ΙΚΑ για την πλημμελή παροχή υπηρεσιών του ιδρύματος. 

29) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας σχετικά με την κατασκευή αθλητικού κέντρου στη Στενή Εύβοιας. 

30) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας σχετικά με το κοινοτικό καθεστώς επιδότησης για τους έλληνες ελαιοπαραγωγούς. 

31) Η Επιτροπή Δημοψηφίσματος για Μάαστριχτ - 'Αμστερνταμ με ψήφισμά της το οποίο επέδωσε στον κύριο Πρόεδρο της Βουλής των Ελλήνων ζητεί να διεξαχθεί εθνικό δημοψήφισμα πριν από την κοινοβουλευτική διαδικασία επικύρωσης της Συνθήκης του 'Αμστερνταμ. 

32) Η Επιτροπή Φορέων Συμπαράστασης στον Κουρδικό Λαό σήμερα ημέρα Τρίτη 26 Ιανουαρίου 1999 υποβάλλει στον κύριο Πρόεδρο της Βουλής των Ελλήνων το αίτημα παροχής πολιτικού ασύλου από την Ελληνική Κυβέρνηση για τον Κούρδο ηγέτη Αμπντουλάχ Οτσαλάν στην περίπτωση που ο ίδιος το ζητήσει, καθώς και το αίτημα διοργάνωσης μιάς Διεθνούς Διάσκεψης για την επίλυση του Κουρδικού προβλήματος. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2106/9.9.98 ερώτηση δόθηκε με το υπ' αριθμ. 171/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2106/9.9.1998 που κατέθεσε στη Βουλή ο Βουλευτής κ. Π. Σκανδαλάκης για τα θέματα της αρμοδιότητάς μας σας πληροφορούμε τα εξής: 

Η Τεχνική Ομάδα Παρακολούθησης για την αποκατάσταση, προστασία και αναδάσωση του Ταϋγέτου, Νέδοντα και Μαυροματίου Ιθώμης συγκροτείται από υπηρεσιακούς μόνο παράγοντες της Διεύθυνσης Δασών της ΤΕΔΚ και ΤΥΔΚ Νομού Μεσσηνίας. 'Εργο της Τεχνικής Ομάδας είναι η παρακολούθηση του έργου αποκατάστασης και αναδάσωσης των παραπάνω περιοχών του Νομού Μεσσηνίας (αεροφωτογράφηση, χαρτογράφηση, αντιδιαβρωτικά έργα, μελέτη και εκτέλεση έργων τεχνητής αναδάσωσης κλπ.), σε συνεργασία με την επιτροπή που συστάθηκε με τις κοινές αποφάσεις των Υπουργών ΠΕ.ΧΩ.ΔΕ. και Γεωργίας. 

Οι επιτροπές κοινωνικού ελέγχου που προεδρεύονται απξό τους γενικούς γραμματείς των περιφερειών Αττικής, Πελοποννήσου και Δυτικής Ελλάδας και συμμετέχουν Νομάρχες, εκπρόσωποι των Τοπικών Ενώσεων Δήμων και Κοινοτήτων των Νομαρχιακών Συμβουλίων, του Υ.ΠΕ.ΧΩ.ΔΕ., της Γενικής Διεύθυνσης Δασών και Φυσικού Περιβάλλοντος του Υπουργείου Γεωργίας, του Γεωτεχνικού Επιμελητηρίου Ελλάδας, οικολογικών οργανώσεων καθώς και υπαλλήλων των Διευθύνσεων Αναδασώσεων και των Δασαρχείων. 

'Εργο των επιτροπών είναι η παρακολούθηση των μελετών και της εκτέλεσης των έργων αποκατάστασης. 

Η συμμετοχή εκπροσώπων του ΤΕΕ θα ορισθεί με συμπληρωματική απόφαση στις επιτροπές Κοινωνικού Ελέγχου. 

Ο Υπουργός 

ΣΤ. ΤΖΟΥΜΑΚΑΣ" 

2. Στην με αριθμό 2689/29.9.98 ερώτηση δόθηκε με το υπ' αριθμ. 237/23.10.98 έγγραφο από το Υπουργό Γεωργίας η ακόλουθη απάντηση: 

"Απαντώντας στην ερώτηση 2689/29.9.98 που κατέθεσε ο Βουλευτής κ. Θ. Γεωργιάδης, σας πληροφορούμε τα εξής: 

Για το έτος 1998 τα προς διανομή στους απόρους της χώρας μας προϊόντα ήταν: Ρύζι, κρέας και φέτα. 

Σύμφωνα με τις διαθέσιμες ποσότητες που προέκυψαν προς διανομή μετά τους διαγωνισμούς ανεύρεσης ή κατακύρωσης στη συνέχεια αναδόχου προς υλοποίηση του προγράμματος, το Υπουργείο Γεωργίας προχώρησε στην κατανομή ως εξής: 

Ρύζι: Ιδρύματα, πολύτεκνες οικογένειες, ιερές μητροπόλεις, παλιννοστούντες. 

Κρέας: Ιδρύματα, πολύτεκνες οικογένειες. 

Φέτα: Ιδρύματα, ιερές μητροπόλεις. 

Ειδικότερα: Η ποσότητα φέτας που διενεμήθη το έτος 1998 ανήρχετο στο 1/3 περίπου της ποσότητας που διενεμήθη το προηγούμενο έτος (1997) και ως είναι αυτονόητον, δεν ήταν δυνατόν να καλυφθεί το σύνολο των αποδεκτών του περσινού έτους. Για το λόγο αυτό το Υπουργείο Γεωργίας με σχετικό έγγραφο προς τις ιερές μητροπόλεις ζήτησε να καλύψουν όλους τους απόρους των ενοριών των. 

Ως εκ τούτου θα διανεμηθεί ποσότητα φέτας και στους απόρους πολύτεκνους και στους απόρους παλιννοστούντες. 

Ο Υπουργός 

ΣΤ. ΤΖΟΥΜΑΚΑΣ" 

3. Στην με αριθμό 2615/28.9.98 ερώτηση δόθηκε με το υπ' αριθμ. 232/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2615/28.9.98 που κατέθεσε ο Βουλευτής κ. Μ. Κ. Κεφαλογιάννης για τα θέματα της αρμοδιότητάς μας, σας πληροφορούμε τα εξής: 

Φράγμα Αποσελέμη: αρμόδιο για την κατασκευή του έργου είναι το συνερωτώμενο Υ.ΠΕ.ΧΩ.ΔΕ. 

Φράγμα Ινίου: Είναι εγγεγραμμένο στη ΣΑΕ 081/2 με κωδικό 9481015, προϋπολογισμό 2.500.000.000 δραχμές και η πίστωση για το οικονομικό έτος 1998 είναι 700.000.000 δραχμές. Η ολοκλήρωση του έργου προβλέπεται να γίνει μέχρι της λήξης του ΙΙ ΚΠΣ. 

Φράγμα Φανερωμένης: Είναι εγγεγραμμένο στη ΣΑΕ 081/2 με κωδικό 9481611, προϋπολογισμό 9.326.000.000 δραχμές και η πίστωση για το οικονομικό έτος 1998 είναι 600.000.000 δραχμές. Λόγω του ότι πρόκειται περί έργου 9.000.000.000 δραχμές περίπου θα καταβληθεί κάθε προσπάθεια για ολοκλήρωση μέσα στα χρονικά όρια του ΙΙ ΚΠΣ υπό την προϋπόθεση βέβαια ότι δεν θα παραβληθούν προβλήματα σοβαρά κατά τη διάρκεια κατασκευής του. 

Το φράγμα Ινίου βρίσκεται στη φάση ανάθεσης του έργου σε ανάδοχο. Εκτιμάται ότι η σχετική σύμβαση ανάθεσης του έργου μετά την έκδοσή της ΑΡ.631/5.10.98 του Συμβουλίου Επικρατείας θα υπογραφεί σύντομα. 

Το Φράγμα Φανερωμένης βρίσκεται στη φάση δημοπράτησης. Η δημοπράτηση του έργου έχει ορισθεί για την 18.11.98. 

Το σύστημα λήψης των αποφάσεων και παραγωγής έργων ακολουθεί την κείμενη νομοθεσία σε συνδυασμό με τους κανόνες που έχουν τεθεί από την Ευρωπαϊκή 'Ενωση (Ε.Ε.). 

Ο Υπουργός 

ΣΤ. ΤΖΟΥΜΑΚΑΣ" 

4. Στην με αριθμό 2897/6.10.98 ερώτηση δόθηκε με το υπ' αριθμ. 4717/26.10.98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 2897/6.10.98 που κατατέθηκε στη Βουλή των Ελλήνων από το Βουλευτή κ. Γ. Καρατζαφέρη σας γνωρίζουμε ότι: 

Σύμφωνα με το ν. 2206/94, τις υπουργικές αποφάσεις περί παραχώρησης αδειών λειτουργίας ιδιωτικών επιχειρήσεων καζίνων, αλλά και τις υπογραφείσες συμβάσεις μεταξύ των κατόχων αδειών και του ελληνικού δημοσίου, προβλέπεται η παροχή αντισταθμιστικών έργων, τα οποία θα κατασκευασθούν από τους κατόχους αδειών με στόχο την τουριστική αξιοποίηση των περιοχών, όπου λειτουργούν οι επιχειρήσεις καζίνων. 

Στις επί μέρους άδειες και συμβάσεις, προβλέπεται αναλυτικό χρονοδιάγραμμα εκτέλεσης των παραπάνω έργων, καθώς και λεπτομερής περιγραφή αυτών. 

Κατά το ν.2206/94 αρμόδιο όργανο για την εποπτεία της εν γένει λειτουργίας των υφισταμένων σήμερα ιδιωτικών επιχειρήσεων καζίνων, είναι η Επιτροπή Καζίνων που προεδρεύεται από Ανώτατο Δικαστικό Λειτουργό και αποτελείται από υψηλόβαθμα στελέχη Δημοσίων Υπηρεσιών. 

Τόσο η επιτροπή όσο και η αρμόδια Διεύθυνση Καζίνων του Υπουργείου Ανάπτυξης, επιβλέπουν με αυστηρότητα την τήρηση του χρονοδιαγράμματος εκτέλεσης, καθώς και κάθε ενδεχόμενη παραβίαση αυτού. 

Κατά τακτά χρονικά διαστήματα στην Επιτροπή υποβάλλονται Εκθέσεις σε σχέση με την πορεία υλοποίησης των έργων και αν κριθεί απαραίτητο, καλούνται οι εκπρόσωποι των κατόχων αδειών, προκειμένου να ενημερώσουν για την χρονική και ποιοτική εξέλιξη της κατασκευής τους. 

'Ολες οι λειτουργούσες επιχειρήσεις Καζίνο έχουν προβεί στην έναρξη εκτέλεσης των έργων, ορισμένες μάλιστα από αυτές θα έχουν πραγματοποιήσει εν μέρει ή καθ' ολοκληρίαν τις υποχρεώσεις τους μέσα στο 1999. 

'Οσον αφορά τον ισχυρισμό του κυρίου Βουλευτή για την δήθεν κάλυψη (των παραβατών), πίσω απο νέες συμβάσεις είναι παντελώς αβάσιμος, αφού η μοναδική νέα σύμβαση που υπεγράφη ως συμπλήρωμα της παλαιάς είναι αυτή του Καζίνο Λουτρακίου, η οποία βελτιώνει τη θεση του ελληνικού δημοσίου, τόσο με την αύξηση του ποσοστού απόδοσης επί των μεικτών κερδών παιγνίων από 20% σε 33%, όσο και με τη σημαντική σύντμηση των προθεσμιών εκτέλεσης των έργων. 

Εάν διαπιστωθεί οποιαδήποτε παράβαση, τόσο η Επιτροπή Καζίνων, όσο και το Υπουργείο Ανάπτυξης, θα προβούν με συνέπεια και αυστηρότητα σε όλες τις απαιτούμενες νόμιμες ενέργειες. 

Η Υπουργός 

ΒΑΣΩ ΠΑΠΑΝΔΡΕΟΥ" 

5. Στην με αριθμό 1788/26.8.98 ερώτηση δόθηκε με το υπ' αριθμ. 78/26.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της υπ' αριθμ. 1788/26.8.98 ερώτηση που κατέθεσε στη Βουλή ο Βουλευτής κ. Δημήτρης Σιούφας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Διεύθυνσης Μελετών Οδικών 'Εργων (ΔΜΕΟ) του Υ.ΠΕ.ΧΩ.ΔΕ. και της ΔΕΚΕ Περιφέρειας Στερεάς Ελλάδας τα εξής: 

1. α. Στο τμήμα Λαμία - Διασταύρωση προς Παλαμά, οι μελέτες έχουν ολοκληρωθεί και δημοπρατήθηκε κατά τμήματα. 

β. Στο τμήμα Διασταύρωση προς Παλαμά μέχρι Δομοκό, εκπονείται μελέτη απευθείας απο την Περιφερειακή Υπηρεσία. 

γ. Στο τμήμα Δομοκός - Διασταύρωση προς Πουρνάρι, εκπονείται την περίοδο αυτή η Οριστική Μελέτη που παραλλάσσει και βελτιώνει την υφιστάμενη οδό. 

2. Από τη ΔΕΚΕ Περιφέρειας Στερεάς Ελλάδας επιβλέπονται τα παρακάτω έργα: 

- Ολοκλήρωση εργασιών στο τμήμα από χ.θ. 0+000 έως χ.θ. 1+480, αναμένεται η υπογραφή της σύμβασης από τον Ανάδοχο. 

- Εκτέλεση εργασιών στο τμήμα από χ.θ. 0+000 έως χ.θ. 4+900, το οποίο προβλέπεται να αποπερατωθεί εντός του 1998. 

- Εκτέλεση εργασιών στο τμήμα από χ.θ. 4+900 έως χ.θ. 8+100, το οποίο προβλέπεται να αποπερατωθεί εντός του Σεπτεμβρίου 1998. 

- Εκτέλεση εργασιών στο τμήμα από χ.θ. 8+100 έως 11+900, το οποίο προβλέπεται να αποπερατωθεί εντός του Οκτωβρίου 1998. 

- Εκτέλεση εργασιών στο τμήμα από χ.θ. 11+900 έως χ.θ. 16+100, το οποίο έχει αποπερατωθεί και έχει γίνει η προσωρινή παραλαβή. 

- Εκτέλεση εργασιών στο τμήμα από χ.θ. 16+100 έως χ.θ. 17+945 (διασταύρωση προς Παλαμά) και αποκατάσταση περιβάλλοντος στο τμήμα από χ.θ. 0+000 έως 17+945, το οποίο βρίσκεται στο στάδιο της δημοπράτησης και δεν έχει αναδειχθεί ακόμα ανάδοχος. 

Ο Υπουργός 

Κ. ΛΑΛΙΩΤΗΣ" 

6. Στην με αριθμό 1752/26.8.98 ερώτηση δόθηκε με το υπ' αριθμ. 77/26.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης με αριθμό 1752/26.8.98 που κατέθεσε στη Βουλή ο Βουλευτής κ. Ιωάννης Λαμπρόπουλος, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Περιφέρειας Πελοποννήσου τα εξής: 

1. Οι εγκεκριμένες πιστώσεις για τα έργα του αυτοκινητόδρομου Τρίπολης-Καλαμάτας από το ΙΙ - ΚΠΣ/1994-99 και Εθνικούς Πόρους είναι συνολικά (σε δραχμές): 

Εκ του Ταμείου Συνοχής της Ε.Ε.=11,50 ΔΙΣ (Κ.Ε.=9371514-ΣΑΕ 071/2) 

Εκ του ΠΕΠ Πελοποννήσου=33,00 ΔΙΣ (Κ.Ε.=9471597-ΣΑΣ 071/2) 

1,50 ΔΙΣ (Κ.Ε.=9571501-ΣΑΕ 071/2) 

ΣΥΝΟΛΟ=46,00 ΔΙΣ 

Με υπόδειξη της Περιφέρειας Πελοποννήσου, ο σύμβουλος αξιολόγησης του ΠΕΠ Πελοποννήσου, εκπόνησε Προκαταρκτική Μελέτη Σκοπιμότητας (ΠΜΣ) του υπόψη αυτοκινητόδρομου, διά της οποίας αποδεικνύεται αδιαμφισβήτητα η αναγκαιότητα υλοποίησης αυτού, ως βασικού έργου μεταφορικής υποδομής και αναπτυξιακής σημασίας για την Πελοπόννησο. Συμπέρασμα το οποίο είναι καθ' ολοκηρίαν από όλους αποδεκτό. 

Εν συνεχεία της ΠΜΣ, η Περιφέρεια Πελοποννήσου ανέθεσε την εκπόνηση της μελέτης με τίτλο "'Εκθεση-Οφέλους του αυτοκινητόδρομου Τρίπολη-Καλαμάτα" της οποίας τα πορίσματα και προτάσεις θα είναι διαθέσιμες μέσα στο Α' δίμηνο του 1999. 

Με τη μελέτη αυτή θα αξιολογηθούν και θα προταθούν και πηγές χρηματοδότησης των εκτός του ΙΙ ΚΠΣ (1994-1999) τμημάτων του αυτοκινητόδρομου, συνολικού μήκους: 44,0 ΚΜ περίπου (εξαιρουμένων των τμημάτων που κατασκευάζονται ή είναι στο υπό εξέλιξη ΠΕΠ). 

2. α) Η απορρόφηση του ΠΕΠ Πελοποννήσου στο σύνολο της δημόσιας δαπάνης, μέχρι σήμερα, ανέρχεται σε ποσοστό 36,0% και όχι σε ποσοστό 5,7% που αναφέρεται σε αντίστοιχο ερώτημα. 

β) Ο επιτευχθείς βαθμός απορρόφησης υπό του οικείου ΠΕΠ, οφείλεται σε πολλούς παράγοντες και αιτίες, κυριότερη εκ των οποίων είναι: 

- Η μη σωστή προετοιμασία για τη δημοπράτηση των ενταχθέντων στο πρόγραμμα έργων. 

- Η έλλειψη των αναγκαίων μελετών περιβαλλοντικών επιπτώσεων (ΜΠΕ), η υστέρηση εφαρμογής του ισχύοντος νομοθετικού πλαισίου, η ανετοιμότητα για την εκπόνηση αυτών και η καθυστέρηση στο στάδιο της εγκρίσεώς τους (π.χ. για τα έργα του Εθνικού Οδικού Δικτύου, κατά την έκδοση των αντιστοιχων ΚΥΑ εγκρίσεως περιβαλλοντικών όρων, απαιτήθησαν είκοσι πέντε (25) υπογραφές). Συνέπεια αυτών η καθυστέρηση έναρξης των έργων. 

- Η αδυναμία των Νομαρχιακών Αυτοδιοικήσεων να ανταποκριθούν στην προετοιμασία και υλοποίηση των προταθέντων υπ' αυτών έργων που εντάχθηκαν στο ΠΕΠ. 

- Η έλλειψη καθολικού οργανωμένου συστήματος επί: του σχεδιασμού, της προετοιμασίας (σύνταξη μελετών, εγκρίσεις αυτών κλπ.) και της παραγωγής (διοίκηση, επίβλεψη, ποιοτικός έλεγχος) των έργων. 

3. Το τμήμα του αυτοκινητόδρομου που περιλαμβάνει τη σηραγγα (δύο κλάδων) "Ραψομμάτη" μήκους 1.320 μέτρα, προετοιμάσθηκε για να κατασκευασθεί ο ένας κλάδος αυτού (αριστερός) με τις εκατέρωθεν προσβάσεις της σήραγγας, σε μήκος 500 μέτρα περίπου σε κάθε πρόσβαση και δημοπρατήθηκαν οι αντίστοιχες εργασίες με τίτλο έργου: "Κατασκευή Οδικής Σήραγγας "Ραψομμάτη" του οδικού άξονα Τρίπολη-Καλαμάτα" προϋπολογισμού 6.000.000.000 δραχμές. 

Η δημοπράτηση του παραπάνω έργου, με εφαρμογή του συστήματος δημοπρατήσεως "με μελέτη-κατασκευή", έγινε επειδή πρόκειται για έργο με τεχνικές ιδιομορφίες ως προς: τον τρόπο και τις φάσεις κατασκευής και τις μεθόδους εκτέλεσης που καλύπτονται από τεχνογνωσίες, σε συσχετισμό και με τον διατιθέμενο εξοπλισμό. 

Η ωριμότητα ως προς τις διατιθέμενες μελέτες (γεωλογικές, οδοποιϊας, γεωτεχνικές, περιβαλλοντικές) για να δύναται να δημοπρατηθεί το έργο, ολοκληρώθηκε μεταξύ των αρχών του έτους 1993 και του μέσου του έτους 1997, οπότε και ανετέθη η σύνταξη των τευχών δημοπράτησης του έργου: "Κατασκευή Οδικής Σήραγγας "Ραψομμάτη" του οδικού άξονα Τρίπολη-Καλαμάτα" (Κ.Ε. - 9471597-ΣΑΕ 071/2) (Απόφαση Υ.ΠΕ.ΧΩ.ΔΕ. υπ' αριθμ. Δ1α/οικ/3/35/18.6.97). 

4. Η επιβάρυνση του κόστους του έργου της σήραγγας μετά των εκατέρωθεν αυτής οδικών έργων, εκ της αναγκαίας κατά τα ανωτέρω καθυστερήσεως ενάρξεως της κατασκευής αυτής, προσδοκούμε ότι θα αντισταθμιστεί από την ταχύτερη εκτέλεση της εργολαβίας, η οποία ανετέθη με την υπ' αριθμ. Δ1α/0/12/27/29.6.98 Απόφαση κυρίου Υπουργού ΠΕ.ΧΩ.ΔΕ. για την οποία έχει προσδιορισθεί προθεσμία περαιώσεως 700 ωρολογιακών ημερών από την υπογραφή του εργολαβικού συμφωνητικού. 

5. α) Για το τμήμα: από έξοδο σήραγγας "Καλογερικού" έως είσοδος σήραγγας "Ραψομμάτη", μήκους 12,5 χιλιομέτρων περίπου, έχει συναφθεί η από 4.8.97 σύμβαση για εκπόνηση όλων των αναγκαίων μελετών. 'Ηδη εξεδόθη η απόφαση έγκρισης της Μελέτης Προέγκρισης Χωροθέτησης (ΜΠΧ) αυτής. Για τη χρηματοδότηση αυτής έχει διατεθεί ποσό 260.000.000 δραχμές (από το έργο με κ.α.=9571775-ΣΑΜ 071/2). 

β) Για το τμήμα: από Τσακώνα (ανισόπεδος κόμβος Κυπαρισσίας) έως Καλαμάτα, μήκους 28,5 χιλιομέτρων περίπου, έχει συνταχθεί η απο 9.3.98 σύμβαση για εκπόνηση όλων των αναγκαίων μελετών. Για τη χρηματοδότηση αυτής έχει διατεθεί ποσό 200.000.000 δραχμές. (από το έργο με κ.α.=9571775-ΣΑΜ 071/2). 

γ) Η χρηματοδότηση για την κατασκευή των ανωτέρω τμημάτων θα μεθοδευθεί ύστερα από τη μελέτη: "'Εκθεση κόστους-οφέλους για τον αυτοκινητόδρομο Τρίπολη-Καλαμάτα" που ανέθεσε η Περιφέρεια ή θα προχωρήσει με αυτοχρηματοδότηση, ή θα ενταχθεί στο Γ' Κοινοτικό Πλαίσιο Στήριξης. 

Ο Υπουργός 

Κ. ΛΑΛΙΩΤΗΣ" 

7. Στην με αριθμό 1518/24.8.98 ερώτηση δόθηκε με το υπ' αριθμ. 73/26.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης με αριθμό 1518.24.8.98 που κατέθεσε στη Βουλή ο Βουλευτής κ. Ηλίας Βεζδρεβάνης παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΥΔΕ/ΜΕΔΕ, της Διεύθυνσης Ελέγχου Συντηρήσεων 'Εργων Περιφέρειας Δυτικής Ελλάδας, της Διεύθυνσης Δημοσίων 'Εργων, και της Διεύθυνσης Ελέγχου Συντήρησης 'Εργων Περιφέρειας Ηπείρου και της Διεύθυνσης Μελετών 'Εργων Οδοποιίας του Υ.ΠΕ.ΧΩ.ΔΕ. τα εξής: 

1. Για όλον τον οδικό άξονα από Αντίρριο μέχρι Αλβανικά σύνορα (Κακαβιά) βρίσκονται σε εξέλιξη μελέτες αυτοκινητόδρομου Ιονία Οδρός, (Δυτικός 'Αξονας Β-Ν), οι οποίες ακολουθώντας νέα χάραξη διασφαλίζουν την ασφαλή, άνετη και ταχεία κυκλοφορία των οχημάτων. 'Ηδη ορισμένα τμήματα, όπως η Παράκαμψη Αγρινίου και η Παράκαμψη 'Αρτας-Φιλιππιάδας, μήκους 34 και 23 χιλιομέτρων αντίστοιχα, έχουν μπει σε στάδιο κατασκευής με την έναρξη των εργασιών στα πρώτα 13 και 15 χιλιόμετρα αυτών αντίστοιχα. 

Η Ηγουμενίτσα θα συνδέεται με την Ιονία Οδό μέσω της Εγνατίας Οδού, στον Ανισόπεδο Κόμβο Ιωαννίνων και μέσω της Ζεύξης Πρέβεζας-Ακτίου στην περιοχή της Αιτωλοακαρνανίας. Για το τελευταίο αυτό οδικό τμήμα συνδεση του Ακτίου με την Ιονία Οδό (Δυτικός 'Αξονας Β-Ν) έχουν ανατεθεί και συντάσσονται ήδη οι σχετικές προκαταρκτικές μελέτες. 

Εκτός από τον Ιονία Οδό με επίβλεψη της ΕΥΔΕ/ΜΕΔΕ μελετάται και η βελτίωση της σημερινής Εθνικής Οδού Ηγουμενίτσας-Πρέβεζας, στο τμήμα από Ηγουμενίτσα μέχρι Πλαταριά. Για υποτμήμα αυτού, μήκους 2,4 χιλιομέτρων όπου παρουσιάζονται και τα πιο επικίνδυνα σημεία, συντάσσεται ήδη οριστική μελέτη οδού και θα προωθηθεί στη συνέχεια η κατασκευή της βελτίωσης. 

2. Για την επικινδυνότητα του οδικού άξονα Αντίρριο-Αγρίνιο-'Αρτα-Ηγουμενίτσα, η ΔΕΣΕ Περιφέρειας Δυτικής Ελλάδας μας πληροφόρησε τα εξής: 

Η Ε.Ο. Αντιρρίου-Αγρινίου όρια Νομού Αιτωλοακαρνανίας, είναι οδός που έχει κατασκευασθεί προ 30ετίας με αποτέλεσμα να μην πληρεί τις σημερινές απαιτήσεις κυκλοφορίας, που ο φόρτος των οχημάτων είναι συνεχώς αυξανόμενος και ιδιαίτερα της βαριάς κυκλοφορίας. 

Η επικινδυνότητα της οδού εντοπίζεται: 

α) Στα γεωμετρικά χαρακτηριστικά της (δύο λωρίδες κυκλοφορίας, μία από κάθε κατεύθυνση χωρίς διαχωριστική νησίδα, πολλές ισόπεδες προσβάσεις χωρίς διαμόρφωση κόμβου σύμφωνα με τις προδιαγραφές κλπ.). 

β) Στον τάπητα κυκλοφορίας της οδού, όπου μεγάλο μήκος της δεν έχει καλυφθεί με νέο αντιολισθηρό τάπητα και παρατηρείται ολισθηρότητα λόγω παλαιότητας. 

γ) Στα τμήματα εκείνα που βρίσκονται στην Παλιοβούνα (μήκος 3,5 χιλιόμετρα περίπου) και στο Μακρυνόρος (5 χιλιόμετρα περίπου) με συνεχείς πτώσεις λίθως στο οδόστρωμα. 

δ) Στα τμήματα τα διερχόμενα από οικισμούς και ιδιαίτερα τους Δήμους Αγρινίου και Αμφιλοχίας. 

Κατά το τρέχον έτος τα έργα βελτίωσης και άρσης της επικινδυνότητας της ανωτέρω οδού, που έχουν υλοποιηθεί ή βρίσκονται σε εξέλιξη από την αρμόδια υπηρεσία είναι τα εξής: 

- "Συντήρηση της αρ. 5α. Ν.Ε.Ο. Αντιρρίου-Ιωαννίνων" 

Προϋπ.: 100.000.000 δραχμές. 

'Εχει κατασκευασθεί πορώδης αντιολισθηρός τάπητας κατά τμήματα συνολικού μήκους 5,5 χιλιομέτρων. 

- "Διαμόρφωση κόμβου και ηλεκτροφωτισμός κόμβου στη Ν.Ε.Ο. Αντιρρίου-Ιωαννίνων προς Γαλατά-Κρυονέρι". 

Προϋπ.: 70.000.000 

Εν εξελίξει. 

- "Διαμόρφωση ισόπεδου κόμβου στη Ν.Ε.Ο. Αντιρρίου-Ιωαννίνων με οικισμό Μπούκας του Δήμου Αμφιλοχίας και εγκατάσταση δικτύου ηλεκτροφωτισμού στους οικισμούς Λουτρού-Ανοιξιάτικο Νομού Αιτωλοακαρνανίας". 

Προϋπ.: 100.000.000. δραχμές. 

Εν εξελίξει. 

- "Διαπλάτυνση και εγκατάσταση ηλεκτροφωτισμού εντός του οικισμού Κυψέλης". 

Προϋπ.: 40.000.000 δραχμές. 

Εν εξελίξει. 

- "Αντικατάσταση παλαιών κιγκλιδωμάτων γέφυρας Αχελώου επί της Ε.Ο. Αντιρρίου-Ιωαννίνων". 

Προϋπ.: 50.000.000 δραχμές. 

Εν εξελίξει. 

- "Κατασκευή τοίχων προστασίας (ολοκλήρωση) από καταπτώσεις προς άρση της επικινδυνότητας στη Ν.Ε.Ο. Αντιρρίου-Ιωαννίνων στο Μακρυνόρος". 

Προϋπ.: 50.000.000 δραχμές. 

'Εχουν κατασκευασθεί 300 μέτρα συνολικό μήκος τοίχων, κατά τμήματα. 

- "Διαμόρφωση κόμβου Κατούνας επί της Ν.Ε.Ο. Αντιρρίου-Ιωαννίνων". 

Προϋπ.: 35.000.000 δραχμές. 

Εν εξελίξει. 

- "Συντήρηση - Ενίσχυση και αντικατάσταση της υπάρχουσας περίφραξης πρανούς από χ.θ. 7+000 έως χ.θ. 10+000 της Ν.Ε.Ο. Αντιρρίου-Ιωαννίνων, στην Παλιοβούνα". 

Προϋπ.: 20.000.000 δραχμές. 

'Εχει ολοκληρωθεί με την κατασκευή τοίχων κατά τμήματα και την τοποθέτηση συρματοπλέγματος. 

- "Διαμόρφωση του τριγώνου της Ε.Ο. Αντιρρίου-Ιωαννίνων στην προβλήτα Αντιρρίου". 

Προϋπ.: 20.000.000 δραχμές. 

- "Κατασκευή τοίχων προστασίας και περίφραξης από καταπτώσεις προς άρση επικινδυνότητας στη Ν.Ε.Ο. Αντιρρίου-Ιωαννίνων (α) στο Μακρυνόρος και (β) στην Παλιοβούνα". 

Προϋπ: 50.000.000 δραχμές. 

Συντάσσεται μελέτη. 

- Διαμόρφωση κόμβου και ηλεκτροφωτισμός Κοινότητας Πλευρώνος Μεσολογγίου. 

Προϋπ: 50.000.000 δραχμές. 

Συντάσσεται μελέτη. 

- "Συντήρηση-σήμανση και εγκατάσταση ηλεκτροφωτισμού στη Ν.Ε.Ο. Αντιρρίου-Ιωαννίνων στους οικισμούς Λουτρού, Ανοιξιάτικο και ισόπεδου κόμβου στη Ν.Ε.Ο. Αντιρρίου-Ιωαννίνων με οικ. Μπούκας του δήμου Αμφιλοχίας". 

Προϋπ.: 70.000.000 δραχμές. 

Συντάσσεται μελέτη. 

- "Διαμόρφωση ισόπεδου κόμβου στη Ν.Ε.Ο. Αντιρρίου-Ιωαννίνων στην Κοινότητα Παπαδάτου". 

Προϋπ.: 30.000.000 δραχμές. 

Συντάσσεται μελέτη. 

- "Εγκατάσταση ηλεκτροφωτισμού στη Ν.Ε.Ο. Αντιρρίου-Ιωαννίνων, στον κόμβο Χρυσοβεργίου". 

Προϋπ.: 20.000.000 δραχμές. 

Συντάσσεται μελέτη. 

- "Εγκατάσταση ηλεκτροφωτισμού στη Ν.Ε.Ο. Αντιρρίου-Ιωαννίνων στον κόμβο Κατούνας". 

Προϋπ.: 20.000.000 δραχμές. 

Συντάσσεται μελέτη. 

3. Επίσης η Διεύθυνση Ελέγχου Συντήρησης 'Εργων (ΔΕΣΕ) και Διεύθυνση Δημοσίων 'Εργων Περιφέρειας Ηπείρου μας πληροφόρησε τα εξής: 

Στη Νέα Παραλιακή Πρέβεζας-Ηγουμενίτσας στην χ.θ. 27+000, στην περιοχή Λυγιάς, παρουσιάσθηκε καθίζηση στο κατάστρωμα της εθνικής οδού έχουν γίνει από τη ΔΔΕ/ΠΗ γεωτεχνικές έρευνες για τη σύνταξη μελέτης για την αποκατάσταση των ζημιών. 

Για τη βελτίωση της κυκλοφορίας έχει διατεθεί πίστωση 600.000.000 δραχμές για την κατασκευή τεσσάρων (4) κόμβων στην Νέα Παραλιακή οδό Πρέβεζας-Ηγουμενίτσας και πρόκειται να δημοπρατηθεί σύντομα η κατασκευή. 

Για τη βελτίωση της κυκλοφορίας διατέθηκε πίστωση 150.000.000 δραχμές για τη διαμόρφωση και σηματοδότηση τεσσάρων (4) κόμβων στην Περιφερειακή 'Αρτας. 

Υπάρχει εγκατεστημένη εργολαβία στην Παραλιακή Οδό Πρέβεζα-Ηγουμενίτσα με τίτλο: "Βελτίωση του τμήματος Πλαταριά-Καρτέρι από χ.θ. 12+700 έως χ.θ. +24+200", προϋπολογισμού 1.950.000.000 δραχμές και συμβατικού αντικειμένου 765.103.872 δραχμές. 

4. Επιπλέον η Διεύθυνση Μελετών 'Εργων Οδοποιίας του Υ.ΠΕ.ΧΩ.ΔΕ. μας πληροφόρησε ότι για τη βελτίωση των κυκλοφοριακών συνθηκων στην παραλιακή οδό Πρέβεζας-Ηγουμενίτσας βρίσκονται σε εξέλιξη δύο μελέτες. 

Η μία έχει ανατεθεί από την υπηρεσία και αφορά βελτίωση της οδού στο τμήμα Καρτέρι-Κόμβος Πάργας μήκους 16 χιλιομέτρων περίπου, καθώς και τη σύνδεση αυτής με την υπό κατασκευή Εγνατία Οδό (τμήμα Καρτέρι-κόμβος Μεσοβουνίου μήκους 8 χιλιομέτρων). 'Ηδη για τη μελέτη αυτή έχει συνταχθεί και υποβληθεί για έγκριση Αναγνώριση Οδού, Γεωλογική Αναγνώριση και Μελέτη Προέγκρισης Χωροθέτησης. 

Η δεύτερη μελέτη έχει ανατεθεί απο την Περιφέρεια και αφορά τη βελτίωση και παραλλαγή της Ε.Ο. στην Πλαταριά (Παράκαμψη Πλαταριάς) μήκους 8 χιλιομέτρων περίπου. Και για τη μελετη αυτή έχει συνταχθεί και υποβληθεί για έγκριση η Προέγκριση Χωροθέτησης και η Προμελέτη Οδοποιϊας. 

Ο Υπουργός 

Κ. ΛΑΛΙΩΤΗΣ"). 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, πριν εισέλθουμε στη συζήτηση των αναφορών και ερωτήσεων, της σήμερον, θα σας αναγνώσω το δελτίο των επικαίρων ερωτήσεων της αύριον Τετάρτης 27 Ιανουαρίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 129 παρ. 2 & 3 και 130 παρ. 2 & 3 Κανονισμού Βουλής) 

1. Η με αριθμό 499/31/25.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον κύριο Πρωθυπουργό, σχετικά με τα μέτρα που προτίθεται να λάβει η Κυβέρνηση για την πλήρη εφαρμογή της Συνθήκης Schengen κλπ. 

2. Η με αριθμό 483/29/22.1.99 επίκαιρη ερώτηση της Βουλευτού της Νέας Δημοκρατίας κ. Μαριέττας Γιαννάκου προς τον κύριο Πρωθυπουργό, σχετικά με την ευθύνη χάραξης και υλοποίησης της εθνικής εξοπλιστικής πολιτικής, την πολιτική των αντισταθμιστικών οφελών κλπ. 

3. Η με αριθμό 490/25.1.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Δημόσιας Τάξης, σχετικά με τους τρόπους αντιμετώπισης των μαθητικών κινητοποιήσεων από την Αστυνομία κλπ. 

4. Η με αριθμό 487/25.1.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Γεωργίας, σχετικά με τη λήψη μέτρων προστασίας των ελαιοπαραγωγών. 

5. Η με αριθμό 494/25.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Τύπου και Μέσων Μαζικής Ενημέρωσης, σχετικά με τη λήψη μέτρων για την ποιοτική βελτίωση των επιμορφωτικών και ψυχαγωγικών εκπομπών της κρατικής ραδιοφωνίας και τηλεόρασης. 

Β. EΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 & 3 Κανονισμού Βουλής) 

1. Η με αριθμό 482/22.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Υγείας και Πρόνοιας, σχετικά με την ανανέωση των συμβάσεων του επιστημονικού προσωπικού της μονάδας απεξάρτησης ναρκωτικών με την ονομασία "18 'Ανω" κλπ. 

2. Η με αριθμό 476/20.1.99 επίκαιρη ερώτηση του Βουλευτή της Νέας Δημοκρατίας κ. Θεόδωρου Πασσαλίδη προς τους Υπουργούς Εθνικής 'Αμυνας, Οικονομικών, σχετικά με την επίλυση του συνταξιοδοτικού προβλήματος των Αξιωματικών του Στρατού. 

3. Η με αριθμό 493/25.1.99 επίκαιρη ερώτηση του Ανεξάρτητου Βουλευτή κ. Αναστασίου Παπαληγούρα προς τον Υπουργό Εθνικής 'Αμυνας, σχετικά με την εγκατάσταση των πυραύλων S-300 στην Κρήτη, την ανατροπή του δόγματος του Ενιαίου Αμυντικού Χώρου κλπ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 

ΑΝΑΦΟΡΩΝ ΚΑΙ ΕΡΩΤΗΣΕΩΝ

Αναφορές και ερωτήσεις πρώτου κύκλου: 

Πρώτη είναι η με αριθμό 1119/10.12.98 αναφορά του Βουλευτή του Πανελληνίου Σοσιαλιστικού Κινήματος κ. Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για τη δημιουργία τεσσάρων (4) νέων τμημάτων στο Τεχνολογικό Εκπαιδευτικό 'Ιδρυμα (ΤΕΙ) Καλαμάτας. 

Λόγω κωλύματος του ερωτωμένου κυρίου Υπουργού διαγράφεται η αναφορά αυτή. 

Δεύτερη είναι η με αριθμό 4391/25.11.98 ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την κάλυψη των ελλείψεων σε υλικοτεχνική υποδομή που παρουσιάζει η Δευτεροβάθμια Εκπαίδευση στο Νομό Καρδίτσας. 

Λόγω κωλύματος του ερωτωμένου κυρίου Υπουργού διαγράφεται η ερώτηση αυτή. 

Θα συζητηθεί η τρίτη με αριθμό 5003/11.12.98 ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Δικαιοσύνης, σχετικά με τη λήψη μέτρων για την πλήρωση των κενών οργανικών θέσεων Δικαστικών Λειτουργών, την κατασκευή δικαστικών αιθουσών και τη μηχανοργάνωση των Γραμματειών των Δικαστηρίων. 

Η ερώτηση του κ. Αγγουράκη έχει ως εξής: 

"Οι πολλές κενές οργανικές θέσεις δικαστικών λειτουργών, που λ.χ. στην πρωτοβάθμια δικαιοσύνη φτάνουν τις 304, αλλά και οι ελλείψεις δικαστικών αιθουσών και η καθυστέρηση της ολοκλήρωσης της μηχανοργάνωσης των Γραμματειών των Δικαστηρίων και Εισαγγελιών προκαλούν μεγάλα προβλήματα στη λειτουργία του δικαστικού συστήματος με αποτέλεσμα να καθυστερεί πάρα πολύ η διαδικασία απονομής της δικαιοσύνης. Είναι χαρακτηριστικό πως η 'Ενωση Δικαστικών και Εισαγγελέων επισημαίνει τον κίνδυνο άμεσης παραγραφής πολλών αδικημάτων, εξαιτίας των καθυστερήσεων αυτών. Ωστόσο, φαίνεται ότι η Κυβέρνηση δεν είναι διατεθειμένη να αντιμετωπίσει αυτά τα προβλήματα, αφού λ.χ. στον Κρατικό Προϋπολογισμό του 1999 δεν έχουν εγγραφεί πιστώσεις για την πρόσληψη νέου προσωπικού. 

Ερωτάται ο κύριος Υπουργός ποια μέτρα πρόκειται να πάρει η Κυβέρνηση, ώστε να καλυφθούν άμεσα οι κενές οργανικές θέσεις, να αντιμετωπιστεί το πρόβλημα των ελλείψεων σε δικαστικές αίθουσες και ολοκληρωθεί το ταχύτερο η μηχανοργάνωση των Γραμματειών των Δικαστηρίων και των Εισαγγελιών;". 

Ο Υπουργός Δικαιοσύνης κ. Ευάγγελος Γιαννόπουλος έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, οι κενές οργανικές θέσεις των δικαστικών λειτουργών, ήτοι εκατόν είκοσι τριών πρωτοδικών, παρέδρων πρωτοδικείου και ενενήντα έξι αντεισαγγελέων πρωτοδικών παρέδρων εισαγγελίας, που κυρίως έχουν προκύψει λόγω της αύξησης των οργανικών τους θέσεων κατά τα δύο τελευταία έτη θα καλυφθούν από αποφοίτους της Εθνικής Σχολής Δικαστών, ο αριθμός των οποίων τα τελευταία χρόνια έχει υπερδιπλασιαστεί. Το 1995 ήταν εξήντα σπουδαστές, το 1998 είναι εκατόν εξήντα τρεις σπουδαστές. 

Σε ό,τι αφορά τα θέματα των ελλείψεων δικαστικών αιθουσών και κτιρίων, το κτιριακό πρόγραμμα του Υπουργείου Δικαιοσύνης προβλέπει ότι στον τομέα αυτόν την τελευταία διετία έχει επιτελεστεί τεράστιο έργο με κατασκευές, συντηρήσεις και εκσυγχρονισμό σαράντα οκτώ δικαστικών μεγάρων. 

Στον τομέα της μηχανοργάνωσης, μηχανογράφησης, των δικαστηρίων έχουν προγραμματιστεί και υλοποιηθεί τα κάτωθι έργα: 

Συμβούλιο της Επικρατείας: 'Εχει πραγματοποιηθεί η προσωρινή παραλαβή του συστήματος. Χρηματοδότησης ΤΑΧΔΙΚ και επιχειρηματικό πρόγραμμα "ΚΛΕΙΣΘΕΝΗΣ". 

Πρωτοδικείο Αθηνών: 'Εχει τεθεί σε μερική λειτουργία το σύστημα της πολιτικής διαδικασίας. Χρηματοδότηση ΤΑΧΔΙΚ. 

Εισαγγελία Πρωτοδικών Αθηνών: 'Εχει τεθεί σε λειτουργία το σύστημα εκτέλεσης ποινών και είναι υπό υλοποίηση η πλήρης μηχανοργάνωση της πολιτικής διαδικασίας. Χρηματοδότηση ΤΑΧΔΙΚ και πρόγραμμα "ΚΛΕΙΣΘΕΝΗΣ". 

Πρωτοδικείο Πειραιά: 'Εχει τεθεί σε πλήρη λειτουργία το σύστημα πολιτικής διαδικασίας και του Ναυτικού Πρωτοδικείου Πειραιά. Χρηματοδότηση ΤΑΧΔΙΚ. 

Επίκειται η ολοκλήρωση της μηχανοργάνωσης σε δεκαπέντε περιφερειακά πρωτοδικεία μέσω του προγράμματος προμηθειών του Υπουργείου Εμπορίου. 'Εγινε παράδοση τετρακοσίων εξήντα φορητών ηλεκτρονικών υπολογιστών και εκτυπωτών στους δικαστικούς λειτουργούς για την καθαρογραφή των αποφάσεων. Επίκειται προμήθεια άλλων εξακοσίων φορητών ηλεκτρονικών υπολογιστών και εκτυπωτών εντός του 1999. Χρηματοδότηση προγράμματος δημοσίων επενδύσεων. 

Διοικητικό Πρωτοδικείο Αθηνών: Η επιτροπή αξιολόγησης των τεχνικών προδιαγραφών αναμένεται εντός του Φεβρουαρίου 1999 να καταθέσει το πόρισμά της. Χρηματοδότηση ΤΑΧΔΙΚ. 

Τέλος, στο νομοθετικό τομέα με τις διατάξεις του νόμου 2449/1997, αν το Ειδικό Δικαστήριο επιτάσσει το υλικό κλπ. και του νόμου 2597, μισθολόγιο δικαστικών λειτουργών, έγιναν ρυθμίσεις για την ταχύτερη απονομή της δικαιοσύνης. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Κατ' αρχήν, θα ήθελα να πω ότι καταθέσαμε αυτήν την ερώτηση γιατί συμμεριζόμαστε απόλυτα την ανησυχία της 'Ενωσης Δικαστών και Εισαγγελέων, όπως και των δικαστικών υπαλλήλων οι οποίοι, λόγω αυτών των προβλημάτων κατέβηκαν σε απεργία στις 3 και 4 του Δεκέμβρη. 

Θα έλεγα, κύριε Πρόεδρε, ότι ο κύριος Υπουργός μας έδωσε μια ωραιοποιημένη εικόνα της κατάστασης. Πρώτα απ' όλα στην ίδια την απάντηση του κυρίου Υπουργού, όσον αφορά τουλάχιστον τα έργα πληροφορικής, στα τέσσερα από τα πέντε γίνεται λόγος για έργα υπό κατασκευή ή εν πάση περιπτώσει είναι ακόμη υπό περάτωση. 

'Ομως, κύριε Πρόεδρε, ούτως ή άλλως το θέμα της κατάστασης αυτής κατά τη γνώμη μας είναι ένα σοβαρό πολιτικό θέμα. Είναι ένα θέμα που αφορά επιλογές και γι' αυτό είναι πολιτικό ζήτημα. 'Εχουμε τη γνώμη ότι η κατάσταση στη δικαιοσύνη έχει πέσει και αυτή θύμα του μονόδρομου της ΟΝΕ, δηλαδή της περικοπής των κοινωνικών δαπανών. 

Ο ίδιος ο κύριος Υπουργός αναγνώρισε την κατάσταση παρία, θα έλεγα, του Υπουργείου Δικαιοσύνης, εδώ σε αυτήν την Αίθουσα, σε μία συζήτηση στις 23.11.1998, σημειώνοντας ακόμα ότι δεν έχει τη σημασία που πρέπει να έχει το Υπουργείο αυτό. Αυτή η εικόνα φαίνεται από τα πολύ χαμηλά κονδύλια που προβλέπονται στον κρατικό προϋπολογισμό. Παραδείγματος χάρη, 3,6% το 1999 σε σχέση με το 1998, που είναι κάτω από τον προϋπολογισμό και σε σχέση με τις πραγματικές δαπάνες η αύξηση αυτή είναι μόνο 1%. 

Το δεύτερο που ήθελα να πω είναι ότι ελπίζουμε, αλλά δεν ξέρουμε πώς θα καλυφθούν οι κενές θέσεις όταν στον ίδιο τον προϋπολογισμό δεν φαίνεται καμία πρόσληψη για το Υπουργείο Δικαιοσύνης. Χώρια από το γεγονός ότι το άθροισμα των αριθμών που είπε ο κύριος Υπουργός μας δίνει διακόσιους δεκατρείς, η 'Ενωση Δικαστών και Εισαγγελέων κάνει λόγο για τριακόσιους τέσσερις. Η ίδια κατάσταση, μειωμένη, εμφανίζεται και στο πρόγραμμα για τη μηχανοργάνωση, όπως επίσης και το πολύ χαμηλό ποσό των 5,9 δισεκατομμυρίων, όσον αφορά το πρόγραμμα δημοσίων επενδύσεων. 

Κατά συνέπεια θεωρούμε ότι είναι πολύ σοβαρή η κατάσταση. Αν δεν παρθούν άμεσα μέτρα θα υπάρχουν πολύ σοβαρές συνέπειες στην παραγραφή ή στην καθυστέρηση διάφορων διαδικασιών και θα έπρεπε να παρθούν πολύ πιο  επείγοντα μέτρα για να αντιμετωπιστεί αυτή η κατάσταση. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Δικαιοσύνης κ. Γιαννόπουλος έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σύμφωνα με τις οικονομικές δυνατότητες το Υπουργείου Δικαιοσύνης υλοποιεί το πρόγραμμά του. 

Θα καταθέσω για τα Πρακτικά -απ' όπου θα παραπεμφθεί βέβαια στο οικείο γραφείο "αποθήκης" και από κει θα μπορεί να πάρει ο καθένας πληροφορίες- τα πεπραγμένα του Υπουργείου Δικαιοσύνης 1996-1998. Θα σας μοιραστούν εντός εικοσιτετραώρου, αν δεν τα έχετε πάρει, και θα πληροφορηθείτε την πολύ καλή εικόνα που έχει το Υπουργείο όσον αφορά τη δραστηριότητά του και σύμφωνα με τα μέσα που του παρέχει, είτε το πρόγραμμα δημοσίων επενδύσεων είτε τα εισπραττόμενα από το ΤΑΧΔΙΚ. 

(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά τα προαναφερθέντα πεπραγμένα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Πάντως είναι πολύ καλή η εικόνα και όσον αφορά τις συμπληρώσεις των θέσεων των δικαστικών υπαλλήλων, των θέσεων δικαστικών λειτουργών και εκεί το πρόγραμμα αντιμετωπίζει τα πράγματα ικανοποιητικά. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στις αναφορές και ερωτήσεις δευτέρου κύκλου: 

Πρώτη είναι η με αριθμό 5491/21.12.98 ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Χρυσανθακόπουλου προς τον Υπουργό Εθνικής 'Αμυνας, σχετικά με την ανάληψη πρωτοβουλίας της Ελληνικής Κυβέρνησης, για τη θεσμοθέτηση ρήτρας μη χρήσης των οπλικών συστημάτων που προμηθεύουν την Τουρκία οι δυτικές χώρες, εναντίον της Ελλάδος και Κύπρου. 

Η ερώτηση του κυρίου συναδέλφου έχει ως εξής: 

"Η έγκριτη κυπριακή εφημερίδα "ΦΙΛΕΛΕΥΘΕΡΟΣ" αποκάλυψε σε δημοσίευμά της στις 18.11.98 τον κατάλογο των αμερικανικών βαρέων όπλων που διαθέτει ο κατοχικός στρατός στην Κύπρο, κατά παράβαση του σχετικού νόμου που ψήφισε το Κογκρέσο το 1988. 

Σύμφωνα με τα στοιχεία του καταλόγου από το 1990 μέχρι σήμερα έχουν μεταφερθεί στα κατεχόμενα τριακόσια εξήντα έξι αμερικανικά άρματα Μ-48. 

Από το 1995 έχουν μεταφερθεί διακόσια πενήντα πέντε αμερικανικά τεθωρακισμένα οχήματα μεταφοράς προσωπικού, διακόσια οκτώ τεθωρακισμένα οχήματα μάχης και ενενήντα αυτοκινούμενα πυροβόλα. 

Το 1994 μεταφέρθηκαν επίσης τριάντα έξι αντιαρματικοί πύραυλοι Τόου και τέσσερις αυτοκινούμενοι όλμοι με ραντάρ. 

Επίσης όλμοι διαφόρων διαμετρημάτων: Πάο, οβιδοβόλα, νάρκες, ασύρματοι και άλλος εξοπλισμός αμερικανικής προέλευσης είναι από το 1990 και πριν εγκατεστημένος στα κατεχόμενα. 

Αντίστοιχα μεγάλη παραγγελία εξετελέσθη το 1997 από τη Γαλλία προς την Τουρκία, ύψους πέντε δισεκατομμυρίων δολαρίων. 

Διαπιστώνουμε, λοιπόν, ότι η τουρκική πλευρά και το καθεστώς κατοχής της βόρειας Κύπρου, εξοπλίζονται ανεξέλεγκτα και προκλητικά, με επιθετικούς εξοπλισμούς, διαθέτοντας υπέρογκα ποσά. 

Ερωτώνται οι Υπουργοί: 

Γιατί μέχρι σήμερα δεν έχει ζητήσει η ελληνική Κυβέρνηση στους διεθνείς οργανισμούς που συμμετέχει (ΝΑΤΟ, ΔΕΕ, Ε.Ε.) να τεθεί από τις προμηθεύτριες χώρες-συμμάχους ρήτρα μη χρήσης από τους Τούρκους των οπλικών συστημάτων, ενάντια σε χώρα μέλος του ΝΑΤΟ, της ΔΕΕ, της Ευρωπαϊκής 'Ενωσης και την Κύπρο;". 

Ο Υφυπουργός Εθνικής 'Αμυνας κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, ο ερωτών κύριος συνάδελφος θίγει ένα πολύ σημαντικό θέμα, αυτό του εξοπλισμού των τουρκικών στρατευμάτων κατοχής στην Κύπρο. 

Το θέμα αυτό δεν είναι καινούριο. 'Εχει απασχολήσει, τόσο τις προηγούμενες Κυβερνήσεις, όσο και τη σημερινή. Και αυτό, γιατί οι εξοπλισμοί του τουρκικού στρατού είναι ένα θέμα που απαιτεί -και πράγματι δίδουμε- ιδιαίτερη προσοχή. Το παρακολουθούμε και επαγρυπνούμε και θέλω να σας διαβεβαιώσω ότι αντιμετωπίζεται με ιδιαίτερη προσοχή. Τα στοιχεία που δώσατε δεν είναι άγνωστα σε μας. 

Επίσης, θέλω να σας επισημάνω ότι το θέμα των εξοπλισμών του τουρκικού στρατού κατοχής στην Κύπρο είναι συνυφασμένο και με το Κυπριακό πρόβλημα και με το καθεστώς των κατεχομένων. Γιατί ενόσον το Κυπριακό παραμένει άλυτο δεν μπορεί να ισχυριστεί κανείς ότι τα κατεχόμενα εδάφη διέπονται από ένα συγκεκριμένο πολιτικό και νομικό καθεστώς. 

Αντίθετα, κατά πάγια ελληνική θέση το αντιμετωπίζουμε ως προδήλως παράνομη κατοχή εδαφών στην Κύπρο, η οποία με κανένα τρόπο δεν μπορεί να θεωρηθεί ως ένα αυτοτελές ευνομούμενο πολιτικό καθεστώς, το οποίο λειτουργεί, σύμφωνα με τους κανόνες του Διεθνούς Δικαίου. 

Αυτό είναι και το μείζον θέμα και εκεί επικεντρώνεται το κύριο μέρος της προσπάθειας της ελληνικής και της κυπριακής Κυβέρνησης. 

Ειδικότερα ως προς το θέμα το οποίο θίγετε, δηλαδή της ρήτρας της μη χρήσης από τους Τούρκους οπλικών συστημάτων ενάντια σε χώρες-μέλη του ΝΑΤΟ, της Δυτικοευρωπαϊκής 'Ενωσης, της Ευρωπαϊκής 'Ενωσης και στην Κύπρο πρέπει να σας πω τα εξής: 

Είναι γεγονός ότι ο στρατός κατοχής στην Κύπρο χρησιμοποιεί αυτά τα όπλα παράνομα, όπλα τελευταίας τεχνολογίας και σαφώς αυτό είναι πέραν των συμφωνημένων, κατά παράβαση και της αμερικανικής ακόμα νομοθεσίας. 

Γι' αυτόν το λόγο άλλωστε το Αμερικανικό Κογκρέσο και το Υπουργείο Εξωτερικών έχουν ευαισθητοποιηθεί προς αυτήν την κατεύθυνση. 'Ηδη βρίσκεται σε εξέλιξη σχετική έρευνα του State Department και αναμένεται υποβολή έκθεσης προς το Κογκρέσο, το οποίο θα ασχοληθεί με την υπόθεση, προκειμένου να ληφθούν στη συνέχει ατα κατάλληλα μέτρα για την Τουρκία. 

Επιπλέον το ίδιο αφορά και τους διεθνείς οργανισμούς, για τους οποίους κάνει λόγο ο κύριος συνάδελφος. Πρέπει να πω ότι το εμπόριο όπλων είναι πάρα πολύ λεπτή υπόθεση, διότι αφ' ενός μεν δεν έχουν αρμοδιότητα για την παράνομη διακίνηση οπλικών συστημάτων, αφ' ετέρου, τόσο η Κύπρος, όσο και η Τουρκία, δεν είναι και μέλη αυτών των οργανισμών. 

Παρ' όλα αυτά, η ελληνική Κυβέρνηση έχει κάνει όλες -τις ενέργειες, τις οποίες δεν μπορώ να αναφέρω εδώ με λεπτομέρεια ακριβώς- προς την κατεύθυνση αυτή. Η χώρα μας έχει προβεί κατ' επανάληψη σε πλήθος διαβημάτων, τόσο προς τις προμηθεύτριες χώρες, όσο και προς τους διεθνείς οργανισμούς, στο μέτρο που επιτρέπουν η νομοθεσία ή οι αρμοδιότητες των οργανισμών αυτών. 

Ως αποτέλεσμα αυτών των ενεργειών είναι το εμπάργκο που ακούμε πρόσφατα. 'Εχει επιβληθεί το 1997 για τη μεταφορά όπλων στην Τουρκία, όπως και τα προηγούμενα του 1975 - 1978, καθώς και του 1988. 

Στηρίζουμε με πάρα πολλή προσοχή τις προσπάθειες του State Department και έχουμε καταλήξει σε παρεμβάσεις, τόσο προς την αμερικανική πλευρά όσο και στους άλλους οργανισμούς, όπως είπα, τονίζοντας ότι η Τουρκία παραβιάζει την ίδια την αμερικανική νομοθεσία, η οποία απαγορεύει τη μεταφορά ή χρήση αμερικανικών οπλικών συστημάτων για σκοπούς άλλους, πέραν εκείνων για τους οποίους χορηγούνται και ειδικότερα μάλιστα για την κατοχή ενός τμήματος μιας ανεξάρτητης τρίτης χώρας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χρυσανθακόπουλος έχει το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Υπουργέ, η ερώτησή μου αυτή έχει και μία άλλη διάσταση. Είναι ταυτόχρονα μια εισήγηση-πρόταση ανάληψης μιας διπλωματικής πρωτοβουλίας δεδομένου ότι τον Απρίλη στην Ουάσιγκτον οι 16 του Βορειοατλαντικού Συμφώνου θα συζητήσουν για το ΝΑΤΟ του επόμενου αιώνα. Και είναι ευκαιρία, μετά από πενήντα χρόνια ύπαρξης του ΝΑΤΟ να δούμε και εμείς κάποια ζητήματα τα οποία μπορούν να προστεθούν, να μην πω αναθεωρηθούν σε σχέση με τη συνθήκη αυτή. 

Στα πλαίσια επίσης της Ευρωπαϊκής 'Ενωσης η κοινή εξωτερική πολιτική και πολιτική ασφάλειας, αποτελούν ένα νέο πυλώνα οικοδόμησης της Ευρωπαϊκής 'Ενωσης που θα κτισθεί οπωσδήποτε με τα υλικά που θα συνεισφέρουμε όλοι μας. Και πρέπει σ' αυτό να συμβάλουμε συγκεκριμένα με προτάσεις. Δεν μπορεί να διαμορφωθεί η κοινή εξωτερική πολιτική σε αναμονή απλά δημιουργίας ενός διευθυντηρίου πολιτικών αποφάσεων στην Ευρωπαϊκή 'Ενωση από το οποίο εμείς θα απουσιάζουμε. 'Ετσι, λοιπόν, χρειαζόμαστε ένα νέο αμυντικό δόγμα, τόσο της συμμαχίας του ΝΑΤΟ όσο και της Ευρωπαϊκής 'Ενωσης. Γι' αυτό πρέπει να προστεθεί ένα άρθρο στη συνθήκη του ΝΑΤΟ, μια ρήτρα ειρήνης και αλληλεγγύης. Δηλαδή τα όπλα που πωλούνται από χώρα-μέλος του ΝΑΤΟ ή της Ευρωπαϊκής 'Ενωσης, αυτά δεν θα μπορούν να χρησιμοποιηθούν από τις παραλήπτριες χώρες ενάντια σε χώρα - μέλος του ΝΑΤΟ ή της Ευρωπαϊκής 'Ενωσης, ακόμη ενάντια και σε συνδεδεμένες χώρες με την Ευρωπαϊκή 'Ενωση. 

'Εχουμε μια θετική εξέλιξη από τις 5.6.98, έναν κώδικα συμπεριφοράς της Ευρωπαϊκής 'Ενωσης για εξαγωγές όπλων τον οποίο και θα καταθέσω στα Πρακτικά, ο οποίος βέβαια κώδικας στα οκτώ κριτήριά του δεν επαρκεί, δεν περιλαμβάνει και αυτή τη ρήτρα η οποία θα συνεπάγεται και σοβαρές κυρώσεις για τη χώρα η οποία θα παραβαίνει αυτόν τον κανονισμό. 

Θα πρέπει, λοιπόν, εμείς ως Ελλάδα, ως χώρα η οποία έχουμε υποστεί αρκετά να κινητοποιηθούμε προς αυτήν την κατεύθυνση. 'Οταν στη Μαδρίτη αναγκαστήκαμε σε μια συμφωνία με την Τουρκία, την επομένη είδαμε να προμηθεύονται οι Τούρκοι κάποιες φρεγάτες του αμερικανικού ναυτικού, που υπήρχε εμπάργκο γι' αυτές. Αυτές δεν πρόσθεσαν ένταση και δεν ήταν ενάντια στο πνεύμα της Μαδρίτης; 'Οπως επίσης είναι γνωστό ότι μας εκβιάσανε και για τους S-300 και δεν αναλαμβάνουν καμία ευθύνη απέναντί μας. 

Να τελειώσω με μια επίκληση προς την Κυβέρνηση, την οποία καλώ να αποδεχθεί την πρότασή μου και να ετοιμάσει τη διπλωματική αποστολή της Ελλάδος ώστε να προωθηθούν οι προτάσεις τις οποίες σας ανέφερα προηγουμένως στους διεθνείς οργανισμούς που συμμετέχουμε και που την ερχόμενη άνοιξη, τον Απρίλη είναι μια ιστορική ευκαιρία εμείς ως αδικούμενη χώρα από την ιστορική εξέλιξη να ζητήσουμε μία αποκατάσταση με αυτές τις ρήτρες. 

(Στο σημείο αυτό ο Βουλευτής κ. Αλέξανδρος Χρυσανθακόπουλος καταθέτει για τα Πρακτικά τον προαναφερθέντα κώδικα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργος Εθνικής Αμύνης κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής Αμύνης): Να αρχίσω με το θέμα της ΚΕΠΠΑ. Είναι γνωστό αυτό ότι η ελληνική Κυβέρνηση προσπαθεί και υποστηρίζει την άποψη ότι η Ευρωπαϊκή 'Ενωση θα πρέπει να αποκτήσει, προκειμένου να γίνει μια πολιτική ένωση πράγματι τη δική της κοινή εξωτερική πολιτική και πολιτική άμυνας. 

'Οσον αφορά το άρθρο που επικαλείσθε για την απαγόρευση χρησιμοποίησης των όπλων, αυτό απορρέει και από την αποστολή του ΝΑΤΟ. Καμία χώρα του ΝΑΤΟ δεν θα 'έπρεπε να στραφεί εναντίον άλλης χώρας του ΝΑΤΟ. Βέβαια να θυμίσω ότι η Κύπρος δεν είναι χώρα του ΝΑΤΟ. Εσωτερικά βέβαια στο ΝΑΤΟ δεν μπορεί να επιληφθεί τώρα, αλλά σε ευρωπαϊκό επίπεδο θα επιληφθεί όταν ολοκληρωθούν οι ενταξιακές διαδικασίες και η Κύπρος θα αποτελέσει μέλος της Ευρωπαϊκής 'Ενωσης. 

Επίσης να θυμίσω ότι κατά καιρούς ευαισθητοποιούνται ορισμένες κυβερνήσεις, όπως η Γερμανίας παράδειγμα, που προειδοποίησε την Τουρκία να μη χρησιμοποιεί τα όπλα εναντίον των Κούρδων. 

Πρέπει όμως να πω σ' αυτήν την Αίθουσα, που φαίνεται λίγο κυνικό, ότι πάρα πολλές φορές οι χώρες, προκειμένου να πουλήσουν όπλα, παραβλέπουν και το δίκαιο και την ηθική διάσταση της χρήσης αυτών των όπλων. Προσπαθούμε πάντως προς αυτήν την κατεύθυνση και πολλές ενέργειες, όπως το εμπάργκο που σας είπα ή ακόμα και η έρευνα που γίνεται από το Υπουργείο Εξωτερικών των ΗΠΑ, στηρίζονται από την Ελληνική Κυβέρνηση και συστηματικά παρακολουθούμε το θέμα. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη -και τελευταία- είναι η με αριθμό 5279/17-12-98 ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Δικαιοσύνης, σχετικά με την απόλυση από τις φυλακές των προσωποκρατουμένων για συμβατικά τους χρέη, κατ' εφαρμογή του άρθρου 11 του ν. 2462/1997, η οποία έχει ως εξής: 

"Με το νόμο 2462/26-2-1997 κυρώθηκε "η Διεθνής Συμφωνία για τα ατομικά και πολιτικά δικαιώματα ..." και ισχύει ως εσωτερικό μας δίκαιο από το Σεπτέμβριο του 1997. 

Στο άρθρο 11 ορίζεται ότι: "Κανείς δεν φυλακίζεται αποκλειστικά λόγω της αδυναμίας του να εκπληρώσει συμβατική υποχρέωση". 

Από τη γενικότητα της διατύπωσης της διάταξης αυτής συνάγεται ότι πρώτον, απαγορεύεται πλέον η προσωπική κράτηση για χρέη τα οποία προέρχονται από συμβατική υποχρέωση προς οποιονδήποτε δανειστή (Δημόσιο, Ασφαλιστικούς Οργανισμούς, Τράπεζες, ιδιώτες κλπ.) και δεύτερον, δεν μπορεί να καταδικαστεί κάποιος σε φυλάκιση και να εγκλειστεί στις φυλακές για να αποτίσει την ποινή του όταν το αδίκημά του είναι η μη καταβολή χρέους προς το Δημόσιο ή Ασφαλιστικό Οργανισμό κλπ., του οποίου όμως χρέους η γενεσιουργός αιτία είναι συμβατική υποχρέωση του οφειλέτη προς καταβολή του. Η περίπτωση αυτή περιλαμβάνει ασφαλώς και δάνεια που συνήφθησαν με την εγγυηση του ελληνικού δημοσίου και όταν κατέπεσε η εγγύηση τα πλήρωσε εκείνο και στη συνέχεια τα βεβαίωσε προς είσπραξη ως δημόσιο έσοδο. 

Παρά τη διάταξη, όμως, αυτή, πολλοί οφειλέτες εξαιτίας της μη εκπλήρωσης κάποιας συμβατικής τους υποχρέωσης, βρίσκονται στις φυλακές ως προσωποκρατούμενοι ή ως κατάδικοι για ποινικοποιηθέντα συμβατικά τους χρέη. Η κράτησή τους στις φυλακές είναι παράνομη πλέον λόγω της αναδρομικότητας της ανωτέρω διάταξης, αφού περιέχει ευνοϊκότερη μεταχείριση. 

Ερωτάται ο κύριος Υπουργός Δικαιοσύνης: 

Πρώτον, πόσοι κρατούνται στις φυλακές της χώρας μας ως προσωποκρατούμενοι ή ως εκτίοντες ποινές φυλάκισης για μη καταβολή χρεών προς το Δημόσιο ή Ασφαλιστικούς Οργανισμούς ή Τράπεζες κλπ., που προέρχονται από συμβατικές τους υποχρεώσεις προς καταβολήν τους. 

Δεύτερον, αν θα απολυθούν όσοι εμπίπτουν στις ανωτέρω κατηγορίες κατ' εφαρμογή του άρθρου 11 του ν. 2462/1997". 

Ο Υπουργός Δικαιοσύνης κ. Ευάγγελος Γιαννόπουλος έχει και πάλι το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, σύμφωνα με την άποψη του νομικού συμβούλου του Υπουργείου πάνω σε αυτό το θέμα -γιατί όπως ισχύει η διάταξη βλέπω ότι μάλλον νομίμως κρατούνται οι αναφερόμενοι- σύμφωνα με το άρθρο 11 του ν.2462/1997 κανείς δεν φυλακίζεται αποκλειστικά λόγω της αδυναμίας του να εκπληρώσει συμβατική υποχρέωση. 

Από την παραπάνω διάταξη προκύπτει σαφώς ότι δεν εμπίπτει στη ρύθμιση αυτή η κατά νόμο προσωποκράτηση για χρέη προς το δημόσιο τα οποία προέρχονται από οφειλές φόρων, προστίμων ή εισφορών εν γένει. Επίσης, δεν καταλαμβάνεται από την εν λόγω διάταξη η προσωποκράτηση η οποία διατάσσεται για χρέη μεταξύ ιδιωτών με νόμιμη βάση την αδικοπραξία, άρθρο 914 Αστικού Kώδικος. 

Κατ' ακολουθίαν αυτών δεν ανακύπτει ζήτημα παραβιάσεως της παραπάνω διάταξης από τις σήμερον υφιστάμενες δυνάμει αποφάσεων διοικητικών ή πολιτικών δικαστηρίων προσωποκρατήσεις πολιτών καθ' όσον οι προσωποκρατήσεις αυτές έχουν διαταχθεί είτε για χρέη προς το δημόσιο προερχόμενα από οφειλές φόρων ή προστίμων -απόφαση 35/1993 και 39/1994 του Προέδρου Διοικητικού Πρωτοδικείου Αθηνών και 4/1998 του Προέδρου Διοικητικού Πρωτοδικείου Ηρακλείου και 15/1995 του Προέδρου Διοικητικού Εφετείου Χανίων- είτε για μη καταβληθείσες εισφορές προς το ΙΚΑ -απόφαση 17/1998 Διοικητικού Πρωτοδικείου Ηρακλείου- είτε για αστικά μεν χρέη προερχόμενα όμως όχι από συμβατικές υποχρεώσεις, αλλά από αδικοπρακτική συμπεριφορά ιδιώτη προς ιδιώτη -απόφαση 821/1996 Μονομελούς Πρωτοδικείου Αθηνών. 

Αυτές είναι οι αιτιολογίες που προσδιορίζουν την αιτία της προσωποκράτησης. Δηλαδή, δεν είναι οφειλές από συμβατική υποχρέωση. Είναι είτε οφειλές από αδικοπραξία, κάποιο αυτοκινητιστικό ατύχημα προφανώς, είτε από φόρους, πρόστιμα ή εισφορές εν γένει οφειλόμενες προς το δημόσιο. Και δεν πρόκειται συνεπώς περί συμβατικής υποχρεώσεως. 

Τώρα, βέβαια, να κρατείται κανείς για αυτά, πλην των φόρων προς το δημόσιο, και εγώ δεν το βρίσκω είτε "νόμιμο" είτε συμφέρον και προς το δημόσιο και προς την ηθική και πολιτική τάξη, όταν για χρέη γενικώς απηλλάγησαν από την προσωποκράτηση οι οφειλέτες. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Θα το δω το θέμα και θα το μελετήσουμε, κύριε Αντιπρόεδρε της Βουλής, για να δούμε τι μπορούμε να κάνουμε. Γιατί φτωχοί άνθρωποι είναι που δεν έχουν να πληρώσουν και βρίσκονται σε αυτήν την κατάσταση για μηδαμινά ποσά. Γιατί παραδείγματος χάριν μια αδικοπρακτική συμπεριφορά ενός ιδιώτη, τι θα έχει σαν συνέπεια; Πόσο είναι το ποσόν για το οποίο κρατείται; Θα το δω πάντως το θέμα. 

ΠΡΟΕΔΡΟΣ (Απόστολος Κακλαμάνης): Ο κ. Κατσαρός έχει το λόγο. 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Υπουργέ, συμφωνώ με όσα είπατε, αλλά η ερώτηση έχει και μία άλλη διάσταση, μία άλλη παράμετρο. Θα αναφέρω ένα παράδειγμα για να γίνω περισσότερο κατανοητός. Συνήφθε ένα στεγαστικό δάνειο με την Κτηματική Τράπεζα.'Ενα μέρος από τα δάνεια αυτά είναι με την εγγύηση του ελληνικού δημοσίου. Δεν πληρώθηκε εμπρόθεσμα το δάνειο και βεβαίως η τράπεζα πήρε τα χρήματά της από το δημόσιο. Σε αυτές τις περιπτώσεις βεβαιώνεται ως δημόσιο έσοδο στην αρμόδια ΔΟΥ το ποσό το οποίο κατέβαλε το ελληνικό δημόσιο. Και θεωρείται η μη καταβολή αυτού του δανείου ποινικό αδίκημα και καταδικάζεται ο οφειλέτης εάν δεν το πληρώσει. 

Επομένως η βάση αυτής της υποχρέωσης που ποινικοποιήθηκε κατ' αυτόν τον τρόπο, είναι η σύμβαση. Δεν έχουμε άλλη διαμεσολάβηση και καμία άλλη σχέση στη συνέχεια του οφειλέτη με το ελληνικό δημόσιο. Απλώς υπάρχει συμβατική υποχρέωση έναντι της Κτηματικής Τράπεζας. 

Το περιεχόμενο της επίκαιρης ερώτησης ακριβώς εκεί εστιάζεται. Θέλησα να δω τι ακριβώς εννοεί η διάταξη της συμβάσεως την οποία κυρώσαμε με την έννοια "φυλακίζεται". Δυστυχώς κατά τη συζήτηση από τις τοποθετήσεις των εισηγητών όλων των κομμάτων, δεν βγαίνει τίποτε. Είδα την ερμηνεία του αντίστοιχου γαλλικού όρου που σημαίνει "φυλακίζεται". Επομένως δεν μπορούμε λόγω της γενικότητας που έχει αυτός ο όρος να τον περιορίσουμε μόνο στην προσωπική κράτηση. Πιστεύω ότι περιλαμβάνει όλες τις περιπτώσεις που γενεσιουργός αιτία του χρέους είναι η συμβατική υποχρέωση. Είναι πάρα πολύ σοβαρό θέμα, αφού έγινε νόμος του κράτους, αυτή η σύμβαση για τα ατομικά και πολιτικά δικαιώματα. Πρέπει να εφαρμοστεί και πιστεύω ότι είναι αρκετοί οι φυλακισμένοι και όχι μόνο εκείνοι για τους οποίους μου απαντήσατε -εκπροθέσμως βέβαια- ότι προσωποκρατούνται. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οπως έχει η διάταξη έχει δίκιο ο κ. Κατσαρός. 'Ομως φαίνεται ότι το καλό το παλληκάρι ξέρει και άλλο μονοπάτι. Καλό παλληκάρι εδώ είναι το ελληνικό δημόσιο που μεταφέρει την αιτία της διώξεως σε άλλη κατηγορία οπωσδήποτε εφευρέσεως διώξεως. Η εφεύρεση αυτή είναι αφού δεν πλήρωσε ο οφειλέτης στην τράπεζα και ήταν εγγυητής στο δημόσιο ή ο νόμος έλεγε ότι εκείνα που πληρώνει η τράπεζα εάν δεν τα εισπράξει τότε τα παίρνει από το δημόσιο και υπάγεται σε άλλες πλέον διατάξεις, το θέμα είναι περιπεπλεγμένο. Εγώ δεν έχω αντίρρηση να το συζητήσουμε και μήπως πρέπει με μία ερμηνευτική έστω δήλωση σε κάποιο νομοσχέδιο να λύσουμε και αυτό το θέμα, αφού προηγουμένως πληροφορηθούμε πόσες είναι αυτές οι περιπτώσεις, μήπως είναι πάρα πολλές και το δημόσιο δεν θα συμφωνήσει σε κάποια τροπολογία που εγώ θα ετοιμάσω. 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Δηλαδή εάν είναι πολλές οι περιπτώσεις τότε έχουμε αδίκημα, ενώ εάν είναι λίγες δεν έχουμε; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι, να δούμε τι θα κάνουμε με τη δημόσια κοινή γνώμη, διότι κατ' αυτόν τον τρόπο μήπως δεν πληρώνει κανένας όταν παίρνει δάνειο και εγγυητής είναι το δημόσιο και πέσουμε σε άλλη κατάσταση, στην οποία εμείς θα πρέπει να δώσουμε λόγο; Θα το δούμε. 

ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των αναφορών και ερωτήσεων. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

Υπουργείου Εσωτερικών, Δημόσιας Διοίκησης και Αποκέντρωσης. 

Ψήφιση στο σύνολο του σχεδίου νόμου: "Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις". 

H ψήφιση θα γίνει στη συνέχεια. 

Υπουργείου Οικονομικών. 

Ψήφιση στο σύνολο του σχεδίου νόμου: "Διαρρυθμίσεις στη φορολογία των αυτοκινήτων οχημάτων και άλλες διατάξεις". 

Η ψήφιση θα γίνει στη συνέχεια. 

Του ιδίου Υπουργείου. 

Μόνη συζήτηση επί της αρχής, των άρθρων και του συνόλου του σχεδίου νόμου: "Δαπάνες κίνησης των μετακινουμένων προσώπων με εντολή του Δημοσίου εντός και εκτός της Επικράτειας για εκτέλεση υπηρεσίας και άλλες διατάξεις". 

Το νομοσχέδιο θα συζητηθεί κατά τη σημερινή συνεδρίαση. 

Υπουργείου Εμπορικής Ναυτιλίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Μετατροπή του Οργανισμού Λιμένος Πειραιώς και του Οργανισμού Λιμένος Θεσσαλονίκης σε ανώνυμες εταιρείες". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Εσωτερικών, Δημόσιας Διοίκησης και Αποκέντρωσης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Κώδικα Διοικητικής Διαδικασίας" 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Δικαιοσύνης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης για την προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στη σύμβαση για το εφαρμοστέο δίκαιο στις συμβατικές ενοχές και στο πρώτο και δεύτερο Πρωτόκολλο που αφορούν την ερμηνεία της από το Δικαστήριο". 

'Εγινε δεκτό κατά πλειοψηφία στην επιτροπή. Το Κομμουνιστικό Κόμμα Ελλάδας ψήφισε αρνητικά. 

Κρατείται, κύριε Κωστόπουλε; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Του ιδίου Υπουργείου. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης για την έκδοση μεταξύ των Κρατών-Μελών της Ευρωπαϊκής 'Ενωσης". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Επανερχόμεθα στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης ψήφιση στο σύνολο του σχεδίου νόμου: "Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις". Υπάρχει καμία παρατήρηση; 'Οχι. 

Ερωτάται το Σώμα: Γίνεται δεκτό το σχέδιο νόμου και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΤΩΝΙΟΣ ΦΟΥΣΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Το σχέδιο νόμου έγινε δεκτό κατά πλειοψηφία και στο σύνολο. 

Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις" έγινε δεκτό κατά πλειοψηφία σε μόνη συζήτηση κατ' αρχήν, κατ' άρθρον και στο σύνολο και έχει ως εξής: 

"Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις 

'Αρθρο πρώτο

Κυρώνεται ο Κώδικας Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ., όπως καταρτίσθηκε από την Επιτροπή του άρθρου 31 παρ. 6 του ν. 2190/1994 (ΦΕΚ 28 Α') του οποίου το κείμενο έχει ως εξής: 

"ΚΩΔΙΚΑΣ ΚΑΤΑΣΤΑΣΗΣ ΔΗΜΟΣΙΩΝ

ΠΟΛΙΤΙΚΩΝ ΔΙΟΙΚΗΤΙΚΩΝ ΥΠΑΛΛΗΛΩΝ

ΚΑΙ ΥΠΑΛΛΗΛΩΝ Ν.Π.Δ.Δ. ΓΕΝΙΚΕΣ ΔΙΑΤΑΞΕΙΣ

'Aρθρο 1

Αρχές του Υπαλληλικού Κώδικα

1. Σκοπός του παρόντος Κώδικα είναι η καθιέρωση ενιαίων και ομοιόμορφων κανόνων που διέπουν την πρόσληψη και την υπηρεσιακή κατάσταση των πολιτικών διοικητικών υπαλλήλων, σύμφωνα με τις αρχές της αξιοκρατίας και της κοινωνικής αλληλεγγύης και τη διασφάλιση της μέγιστης δυνατής απόδοσης κατά την εργασία τους. 

2. Στην πραγματοποίηση του κατά την προηγούμενη παράγραφο σκοπού συμβάλλει η λειτουργία της Ανεξάρτητης Διοικητικής Αρχής για τις προσλήψεις, της Εθνικής Σχολής Δημόσιας Διοίκησης και του Ινστιτούτου Επιμόρφωσης στο πλαίσιο του Εθνικού Κέντρου Δημόσιας Διοίκησης. 

'Aρθρο 2

'Εκταση εφαρμογής

1. Στις διατάξεις του παρόντος Κώδικα υπάγονται οι πολιτικοί διοικητικοί υπάλληλοι του κράτους και των νομικών προσώπων δημοσίου δικαίου. 

2. Υπάλληλοι ή λειτουργοί του κράτους ή νομικών προσώπων δημοσίου δικαίου, οι οποίοι, κατά συνταγματική ή νομοθετική πρόβλεψη, διέπονται από ειδικές γι' αυτούς διατάξεις, καθώς και οι υπάλληλοι των οργανισμών τοπικής αυτοδιοίκησης, υπάγονται σε εκείνες τις διατάξεις του παρόντος Κώδικα στις οποίες παραπέμπουν οι ειδικοί νόμοι που τους διέπουν. 

'Aρθρο 3

Αμφισβήτηση ιδιότητας υπαλλήλου

1. Οποιαδήποτε αμφισβήτηση ως προς την ιδιότητα του πολιτικού διοικητικού υπαλλήλου, κατά τον παρόντα Κώδικα, ακόμη και αν αναφύεται ως προδικαστικό ζήτημα σε αστική ή ποινική δίκη, επιλύεται με απόφαση τριμελούς Επιτροπής του αρμόδιου για την επίλυση των υπαλληλικών διαφορών Τμήματος του Συμβουλίου της Επικρατείας. 

2. Η Επιτροπή της προηγούμενης παραγράφου συγκροτείται από τον πρόεδρο του προαναφερόμενου Τμήματος και αποτελείται από τον ίδιο ή τον αναπληρωτή του και δύο συμβούλους του ίδιου Τμήματος, από τους οποίους ο ένας ορίζεται ως εισηγητής. 

3. Η Επιτροπή επιλαμβάνεται ύστερα από ερώτημα του δικαστηρίου ή της δημόσιας αρχής, ενώπιον των οποίων έχει ανακύψει το σχετικό ζήτημα ή ύστερα από σχετική αίτηση του ενδιαφερομένου. 

4. Η αίτηση του ενδιαφερομένου κοινοποιείται με μέριμνα του ίδιου προς την υπηρεσία του και τις τυχόν άλλες εμπλεκόμενες δημόσιες αρχές. Τα ερωτήματα που υποβάλλονται εκ μέρους δικαστηρίου ή δημόσιας αρχής κοινοποιούνται, με μέριμνά τους, στον ενδιαφερόμενο και στις αρχές του προηγούμενου εδαφίου. Ο ενδιαφερόμενος και οι δημόσιες αρχές μπορούν να υποβάλουν στην Επιτροπή υπόμνημα εντός δέκα (10) ημερών από την κοινοποίηση σε αυτούς του σχετικού ερωτήματος ή αίτησης. 

5. Η απόφαση της Επιτροπής εκδίδεται εντός είκοσι (20) ημερών από τις κατά την παρ. 4 κοινοποιήσεις. 

ΜΕΡΟΣ Α'

ΠΡΟΫΠΟΘΕΣΕΙΣ ΔΙΟΡΙΣΜΟΥ

ΚΕΦΑΛΑΙΟ Α'

ΠΡΟΣΟΝΤΑ ΚΑΙ ΚΩΛΥΜΑΤΑ ΔΙΟΡΙΣΜΟΥ

'Aρθρο 4

Ιθαγένεια

1. Ως υπάλληλοι διορίζονται μόνο 'Ελληνες και Ελληνίδες πολίτες. 

2. Οι πολίτες των κρατών - μελών της Ευρωπαϊκής 'Eνωσης επιτρέπεται να διορίζονται σε θέσεις οι οποίες δεν εμπίπτουν στην εξαίρεση της παρ. 4 του άρθρου 48 Συνθ. Ε.Κ., σύμφωνα με τα προβλεπόμενα γι' αυτούς σε ειδικό νόμο. 

3. Ο διορισμός αλλοδαπών μη υπηκόων των κρατών - μελών της Ευρωπαϊκής 'Eνωσης επιτρέπεται μόνο στις προβλεπόμενες από ειδικούς νόμους περιπτώσεις. 

4. 'Oσοι αποκτούν την ελληνική ιθαγένεια με πολιτογράφηση, δεν μπορούν να διορισθούν ως υπάλληλοι πριν από τη συμπλήρωση ενός (1) έτους από την απόκτησή της. 

'Aρθρο 5

Μη εκπλήρωση στρατιωτικών υποχρεώσεων

Δεν διορίζονται υπάλληλοι: 

α) όσοι δεν έχουν εκπληρώσει τις στρατιωτικές τους υποχρεώσεις ή δεν έχουν απαλλαγεί νόμιμα από αυτές, 

β) όσοι έχουν αναγνωρισθεί ως αντιρρησίες συνείδησης και δεν έχουν εκπληρώσει, σύμφωνα με τις ειδικές διατάξεις της στρατολογικής νομοθεσίας, άοπλη θητεία ή εναλλακτική πολιτική κοινωνική υπηρεσία. 

'Aρθρο 6

Ηλικία διορισμού

1. Τα κατώτατα και ανώτατα όρια ηλικίας διορισμού, κατά κατηγορία, ορίζονται ως ακολούθως: 

Για την κατηγορία ΠΕ και ΤΕ κατώτατο όριο ορίζεται το 21ο έτος της ηλικίας και ανώτατο το 35ο. Για την κατηγορία ΔΕ κατώτατο όριο ορίζεται το 21ο και ανώτατο το 30ό. Για την κατηγορία ΥΕ κατώτατο όριο ορίζεται το 20ό και ανώτατο το 30ό. 

2. Οι διατάξεις της παρ.1 για το ανώτατο όριο ηλικίας διορισμού δεν εφαρμόζονται στους μετακλητούς και επί θητεία υπαλλήλους του Δημοσίου και των νομικών προσώπων δημοσίου δικαίου. 

3. Παρεκκλίσεις από το κατώτατο ή ανώτατο όριο ηλικίας της παρ. 1 μπορεί να καθορίζονται μόνο για εξαιρετικούς υπηρεσιακούς λόγους με προεδρικά διατάγματα, που εκδίδονται με πρόταση του Υπουργού Εσωτερικών, Δημόσιας Διοίκησης και Αποκέντρωσης και του κατά περίπτωση αρμόδιου υπουργού, ύστερα από γνώμη της Α.Δ.Ε.Δ.Υ.. 

4. Για τους άγαμους ή χήρους ή διαζευγμένους γονείς που έχουν την επιμέλεια τέκνου, το ανώτατο όριο ηλικίας διορισμού αυξάνεται κατά ένα έτος για κάθε τέκνο και μέχρι δύο τέκνα. 

5. Για τη συμπλήρωση των προβλεπόμενων από την παρ. 1 κατώτατων και ανώτατων ορίων ηλικίας για διορισμό, ως ημέρα γέννησης θεωρείται η 1η Ιανουαρίου του έτους γέννησης για το κατώτατο όριο και η 31η Δεκεμβρίου του αντίστοιχου έτους για το ανώτατο. 

6. Η ηλικία αποδεικνύεται από το δελτίο αστυνομικής ταυτότητας και, σε περίπτωση αμφισβήτησης, από τη ληξιαρχική πράξη γέννησης που έχει συνταχθεί εντός ενενήντα (90) ημερών από τη γέννηση. Αν δεν υπάρχει τέτοια πράξη, η ηλικία αποδεικνύεται από τα μητρώα αρρένων για τους άνδρες και από το γενικό μητρώο δημοτών (δημοτολόγιο) για τις γυναίκες. 

7. Εάν υπάρχουν περισσότερες εγγραφές στο οικείο μητρώο, επικρατεί η πρώτη εγγραφή. 

8. Βεβαίωση της ηλικίας ή διόρθωση της εγγραφής με οποιονδήποτε άλλο τρόπο ουδέποτε λαμβάνεται υπόψη. 

9. Ειδικά όρια ηλικίας που ισχύουν κατά τη δημοσίευση του παρόντος για συγκεκριμένες κατηγορίες προσώπων, διατηρούνται σε ισχύ. 

'Aρθρο 7

Υγεία

1. Υπάλληλοι διορίζονται όσοι έχουν την υγεία και την αρτιμέλεια που τους επιτρέπουν την εκτέλεση των καθηκόντων της αντίστοιχης θέσης, με την επιφύλαξη των διατάξεων για τα άτομα με ειδικές ανάγκες. 

2. Η υγεία και η αρτιμέλεια των υποψήφιων υπαλλήλων πιστοποιούνται από τις αρμόδιες υγειονομικές επιτροπές, με βάση παραπεμπτικό έγγραφο, στο οποίο περιγράφονται από την υπηρεσία, σε γενικές γραμμές τα καθήκοντα της θέσης που πρόκειται να καταληφθεί. 

'Aρθρο 8

Ποινική καταδίκη, στερητική ή επικουρική

δικαστική συμπαράσταση

1. Δεν διορίζονται υπάλληλοι: 

α) 'Οσοι καταδικάσθηκαν για κακούργημα και σε οποιαδήποτε ποινή για κλοπή, υπεξαίρεση (κοινή και στην υπηρεσία), απάτη, εκβίαση, πλαστογραφία, απιστία δικηγόρου, δωροδοκία, καταπίεση, απιστία περί την υπηρεσία, παράβαση καθήκοντος, καθ' υποτροπή συκοφαντική δυσφήμηση, καθώς και για οποιοδήποτε έγκλημα κατά της γενετήσιας ελευθερίας ή οικονομικής εκμετάλλευσης της γενετήσιας ζωής. 

β) Οι υπόδικοι που έχουν παραπεμφθεί με τελεσίδικο βούλευμα για κακούργημα ή για πλημμέλημα της περίπτωσης α', έστω και αν το αδίκημα έχει παραγραφεί. 

γ) 'Οσοι, λόγω καταδίκης, έχουν στερηθεί τα πολιτικά τους δικαιώματα και για όσο χρόνο διαρκεί η στέρηση αυτή. 

δ) 'Οσοι τελούν είτε υπό στερητική δικαστική συμπαράσταση (πλήρη ή μερική) είτε υπό επικουρική δικαστική συμπαράσταση (πλήρη ή μερική) είτε υπό συνδυασμό των δύο προηγουμένων. 

2. Η απονομή χάριτος δεν αίρει την ανικανότητα για διορισμό, εφόσον δεν εκδοθεί το κατά το άρθρο 47 παρ. 1 του Συντάγματος διάταγμα που αίρει το σχετικό κώλυμα. 

'Aρθρο 9

Απόλυση από άλλη θέση για πειθαρχικούς λόγους

Δεν διορίζονται υπάλληλοι όσοι απολύθηκαν από θέση δημόσιας υπηρεσίας ή Ο.Τ.Α. ή άλλου νομικού προσώπου του δημόσιου τομέα, λόγω επιβολής της πειθαρχικής ποινής της οριστικής παύσης ή λόγω καταγγελίας της σύμβασης εργασίας για σπουδαίο λόγο, οφειλόμενο σε υπαιτιότητα του εργαζομένου, αν δεν παρέλθει πενταετία από την απόλυση. 

'Αρθρο 10

Χρόνος συνδρομής προϋποθέσεων διορισμού

1. Οι υποψήφιοι υπάλληλοι πρέπει να έχουν τα προσόντα του διορισμού τόσο κατά το χρόνο λήξης της προθεσμίας υποβολής αιτήσεων όσο και κατά το χρόνο του διορισμού. Το ανώτατο όριο της ηλικίας διορισμού πρέπει να συντρέχει κατά το πρώτο, σύμφωνα με τα ανωτέρω, χρονικό σημείο. 

2. Οι διατάξεις του πρώτου εδαφίου της παρ. 1 του παρόντος άρθρου ισχύουν και για τα κωλύματα διορισμού. 

ΚΕΦΑΛΑΙΟ Β'

ΠΛΗΡΩΣΗ ΘΕΣΕΩΝ

'Αρθρο 11

Προγραμματισμός πλήρωσης θέσεων

1. Οι δημόσιες υπηρεσίες και τα νομικά πρόσωπα δημοσίου δικαίου προγραμματίζουν σε ετήσια βάση τις ανάγκες τους σε τακτικό προσωπικό μετά από γνώμη της οικείας συνδικαλιστικής οργάνωσης. 

2. Το Υπουργείο Εσωτερικών, Δημόσιας Διοίκησης και Αποκέντρωσης, στο πλαίσιο της γενικότερης κυβερνητικής πολιτικής, συντονίζει τον προγραμματισμό του ανθρώπινου δυναμικού ανάλογα με τις πραγματικές ανάγκες των υπηρεσιών. 

'Αρθρο 12

Τρόπος πλήρωσης θέσεων

1. Η πλήρωση των θέσεων διέπεται από τις αρχές της ίσης ευκαιρίας συμμετοχής, της αξιοκρατίας, της αντικειμενικότητας, της κοινωνικής αλληλεγγύης, της διαφάνειας και της δημοσιότητας. 

2. Η πλήρωση των θέσεων γίνεται με δημόσιο διαγωνισμό, γραπτό και κατ' εξαίρεση προφορικό ή με σειρά προτεραιότητας βάσει σαφώς καθορισμένων κριτηρίων, σύμφωνα με τις αρχές του άρθρου 1 του παρόντος και όπως ορίζει ο νόμος. 

3. Ειδικές διατάξεις που ρυθμίζουν κατ' εξαίρεση διορισμό χωρίς την τήρηση των διατάξεων της παρ. 2 ισχύουν. 

'Αρθρο 13

Αρμόδιο όργανο

1. Οι διαδικασίες πρόσληψης διενεργούνται από ανεξάρτητη διοικητική αρχή. 

2. Κατά των πράξεων της ανεξάρτητης αυτής αρχής επιτρέπεται στον αρμόδιο υπουργό η άσκηση αίτησης ακυρώσεως ενώπιον του Συμβουλίου της Επικρατείας. 

'Αρθρο 14

Προκήρυξη πλήρωσης θέσεων

1. Κάθε διαδικασία πρόσληψης προϋποθέτει προηγούμενη προκήρυξη, η οποία δημοσιεύεται υποχρεωτικά σε ειδικό τεύχος της Εφημερίδος της Κυβερνήσεως. Για την εξασφάλιση της ευρύτερης δυνατής πληροφόρησης των υποψηφίων περίληψη της προκήρυξης δημοσιεύεται δια του τύπου και ανακοινώνεται με άλλα μέσα μαζικής ενημέρωσης, σύμφωνα με τα οριζόμενα στο νόμο για τις προσλήψεις, όπως εκάστοτε αυτός ισχύει. 

2. Δεν επιτρέπεται η προκήρυξη χωρίς προηγούμενη έγκριση για την πλήρωση των θέσεων από το εκάστοτε αρμόδιο κυβερνητικό όργανο, εφόσον απαιτείται, καθώς και βεβαίωση ύπαρξης των σχετικών πιστώσεων. 

3. Ειδικές διατάξεις που ρυθμίζουν κατ' εξαίρεση διορισμό σε κενή θέση χωρίς την πρόβλεψη σχετικής προκήρυξης ισχύουν. 

ΚΕΦΑΛΑΙΟ Γ'

ΔΙΟΡΙΣΜΟΣ

'Αρθρο 15

Υποχρέωση διορισμού

Οι επιτυχόντες που περιλαμβάνονται στον πίνακα διοριστέων διορίζονται υποχρεωτικά μέσα σε τριάντα (30) ημέρες από τη λήξη της προθεσμίας υποβολής των δικαιολογητικών και το αργότερο εντός τεσσάρων (4) μηνών από την έκδοση των πινάκων διοριστέων. 

'Aρθρο 16

Αρμοδιότητα έκδοσης και τύπος πράξης διορισμού

1. Οι δημόσιοι υπάλληλοι διορίζονται με απόφαση του οικείου υπουργού, εκτός αν ορίζει διαφορετικά ο νόμος. 

2. Οι υπάλληλοι των νομικών προσώπων δημοσίου δικαίου διορίζονται με απόφαση του ανώτατου μονομελούς οργάνου διοίκησής του και, αν δεν υπάρχει, του προέδρου του συλλογικού οργάνου διοίκησης του νομικού προσώπου. 

3. Κείμενες διατάξεις, που προβλέπουν το διορισμό με απόφαση άλλου οργάνου, διατηρούνται σε ισχύ. 

'Aρθρο 17

Δημοσίευση και κοινοποίηση πράξης διορισμού

1. Περίληψη της πράξης διορισμού δημοσιεύεται στην Εφημερίδα της Κυβερνήσεως και κοινοποιείται στο διο- ριζόμενο το αργότερο εντός τριάντα (30) ημερών από τη δημοσίευση. 

2. Η κοινοποίηση στο διοριζόμενο γίνεται με έγγραφο της οικείας αρχής, στο οποίο αναγράφεται ο αριθμός του φύλλου της Εφημερίδος της Κυβερνήσεως όπου δημοσιεύθηκε η περίληψη της πράξης διορισμού και το οποίο επιδίδεται επί αποδείξει στην κατοικία του είτε στον ίδιο είτε σε πρόσωπο που συνοικεί με αυτόν. Με το έγγραφο αυτό τάσσεται και εύλογη προθεσμία τριάντα (30) το πολύ ημερών για ορκωμοσία του διοριζομένου και ανάληψη υπηρεσίας. Αν δεν καθορίζεται τέτοια προθεσμία, θεωρείται ότι έχει ταχθεί προθεσμία τριάντα (30) ημερών. Η προθεσμία αυτή μπορεί να παραταθεί ως έξι (6) μήνες, μόνο μία φορά, για εξαιρετικούς λόγους. 

3. Αν παρέλθει άπρακτη η προθεσμία της παρ. 1, η πράξη διορισμού θεωρείται ότι έχει κοινοποιηθεί την τριακοστή ημέρα από τη δημοσίευση και από την ημέρα αυτή αρχίζει η προθεσμία για ορκωμοσία του διοριζομένου και ανάληψη υπηρεσίας. 

'Αρθρο 18

Κατάρτιση υπαλληλικής σχέσης

1. Η υπαλληλική σχέση καταρτίζεται με το διορισμό και την αποδοχή του. 

2. Η αποδοχή δηλώνεται με την ορκωμοσία. 

'Αρθρο 19

Ορκωμοσία - Ανάληψη υπηρεσίας

1. Ο όρκος δίνεται ενώπιον του οργάνου που έχει εκδώσει την πράξη διορισμού ή του οργάνου που ορίζεται στο έγγραφο της κοινοποίησης. 

α) Ο όρκος έχει ως εξής: 

"Ορκίζομαι να φυλάττω πίστη στην πατρίδα, υπακοή στο Σύνταγμα και τους νόμους και να εκπληρώνω τιμίως και ευσυνειδήτως τα καθήκοντά μου." 

β) Ο όρκος των αλλοδαπών έχει ως εξής: 

"Ορκίζομαι να φυλάττω πίστη στην Ελλάδα, υπακοή στο Σύνταγμα και τους νόμους της και να εκπληρώνω τιμίως και ευσυνειδήτως τα καθήκοντά μου." 

γ) 'Οσοι δηλώνουν ότι δεν πρεσβεύουν καμιά θρησκεία ή πρεσβεύουν θρησκεία που δεν επιτρέπει τον όρκο, παρέχουν, αντί όρκου, την ακόλουθη διαβεβαίωση: 

"Δηλώνω, επικαλούμενος την τιμή και τη συνείδησή μου, ότι θα φυλάττω πίστη στην Ελλάδα, υπακοή στο Σύνταγμα και τους νόμους και ότι θα εκπληρώνω τιμίως και ευσυνειδήτως τα καθήκοντά μου." 

2. Η ορκωμοσία βεβαιώνεται με πρωτόκολλο, που χρονολογείται και υπογράφεται από τον ορκιζόμενο και το όργανο ενώπιον του οποίου ορκίζεται. Η ανάληψη καθηκόντων πιστοποιείται με έκθεση, που υπογράφεται από τον προϊστάμενο της οικείας υπηρεσίας και τον υπάλληλο. Η έκθεση φέρει αριθμό πρωτοκόλλου της χρονολογίας ανάληψης καθηκόντων. 

3. Αφετηρία του υπολογισμού της υπηρεσίας των υπαλλήλων αποτελεί η χρονολογία δημοσίευσης στο φύλλο της Εφημερίδος της Κυβερνήσεως της πράξης διορισμού, με την προϋπόθεση ότι η ανάληψη υπηρεσίας γίνεται εντός μηνός από την κοινοποίηση της πράξης διορισμού, αλλιώς η ανάληψη υπηρεσίας. 

'Αρθρο 20

Ανάκληση διορισμού

1. Η πράξη διορισμού ανακαλείται υποχρεωτικά, εάν ο διοριζόμενος δεν αποδέχτηκε το διορισμό ρητώς ή σιωπηρώς ή δεν εκπλήρωσε άλλες νόμιμες πρόσθετες υποχρεώσεις πριν από την ανάληψη υπηρεσίας. 

2. Η πράξη διορισμού, που έγινε κατά παράβαση νό- μου, ανακαλείται εντός διετίας από τη δημοσίευσή της. Μετά την παρέλευση της προθεσμίας αυτής η πράξη διορισμού ανακαλείται, εάν αυτός που διορίστηκε προκάλεσε δολίως ή υποβοήθησε την παρανομία ή εάν ο διορισμός του έγινε κατά παράβαση των άρθρων 4 και 8 του παρόντος Κώδικα. 

3. Ο υπάλληλος, του οποίου η πράξη διορισμού ανα- κλήθηκε κατά την προηγούμενη παράγραφο, υπέχει τις ευθύνες των δημοσίων υπαλλήλων για το χρόνο κατά τον οποίο άσκησε τα καθήκοντά του και οι πράξεις του είναι έγκυρες. 

4. Οι διατάξεις της παρ. 2 για απαγόρευση ανάκλησης της πράξης διορισμού μετά την πάροδο διετίας δεν εφαρμόζονται, όταν η πράξη διορισμού ακυρώνεται δικαστικώς. 

'Αρθρο 21

Αναδιορισμός

1. Ο υπάλληλος που απολύθηκε λόγω σωματικής ή πνευματικής ανικανότητας, αναδιορίζεται εντός πενταετίας από την απόλυση, εφόσον: 

α) είχε τουλάχιστον τριετή ευδόκιμη υπηρεσία, 

β) υπέβαλε αίτηση αναδιορισμού μέσα σε αποκλειστική προθεσμία πέντε (5) ετών από την απόλυση, 

γ) έχει όλα τα τυπικά προσόντα, εκτός από την ηλικία, που απαιτούνται για την κατάληψη της θέσης κατά το χρόνο του αναδιορισμού. 

2. Ο υπάλληλος αναδιορίζεται μετά από γνωμοδότηση της οικείας υγειονομικής επιτροπής, με την οποία διαπιστώνεται ότι αποκαταστάθηκε η σωματική ή πνευματική του ικανότητα, σε βαθμό που του επιτρέπει να ασκεί τα καθήκοντά του. Ο υπάλληλος παραπέμπεται στην επιτροπή μέσα σε προθεσμία ενός (1) μηνός από την ημερομηνία υποβολής της αίτησης αναδιορισμού. 

3. Για τον αναδιορισμό αποφασίζει το υπηρεσιακό συμβούλιο. Ο υπάλληλος αναδιορίζεται με το βαθμό που έφερε κατά το χρόνο της απόλυσής του. Στην περίπτωση που δεν υπάρχει κατά το χρόνο του αναδιορισμού κενή θέση, συνιστάται προσωποπαγής θέση. Ο αναδιοριζόμενος σε προσωποπαγή θέση καταλαμβάνει την πρώτη θέση που κενούται στον οικείο κλάδο και βαθμό. 

4. Οι διατάξεις των άρθρων 16 έως 20 που ανα- φέρονται στο διορισμό ισχύουν και για τον αναδιορισμό. 

'Αρθρο 22

Βαθμός διοριζομένου

1. Ο διοριζόμενος εισέρχεται στην υπηρεσία με τον εισαγωγικό βαθμό που προβλέπεται στον οικείο κλάδο. 

2. Κατ' εξαίρεση, επιτρέπεται ο διορισμός, σε βαθμό ανώτερο του εισαγωγικού, προσώπων τα οποία έχουν τα αυξημένα τυπικά και ουσιαστικά προσόντα , εφόσον αυτό προβλέπεται από ειδικές διατάξεις. 

'Aρθρο 23

Προσωπικό μητρώο του υπαλλήλου

1. Το προσωπικό μητρώο συγκροτείται μετά το διορισμό του υπαλλήλου και περιλαμβάνει όλα τα στοιχεία τα οποία προσδιορίζουν την ατομική, οικογενειακή, περιουσιακή και υπηρεσιακή του κατάσταση σύμφωνα με την επόμενη παράγραφο. 

2. Ειδικότερα το προσωπικό μητρώο περιλαμβάνει: 

α) Τα στοιχεία της ταυτότητας του υπαλλήλου, τα στοιχεία συζύγου και των παιδιών του, καθώς και τα περιουσιακά στοιχεία του ίδιου, συζύγου και παιδιών του, εφόσον συνοικούν με αυτόν. Τα στοιχεία αυτά υποβάλλονται από τον υπάλληλο κατά το διορισμό του με υπεύθυνη δήλωση στην υπηρεσία του. Με τον ίδιο τρόπο δηλώνεται υποχρεωτικά κάθε ουσιώδης μεταβολή των στοιχείων αυτών. 

β) Τους τίτλους σπουδών ή άλλα τυπικά προσόντα. 

γ) Αποφάσεις, έγγραφα ή άλλα στοιχεία που αναφέρονται στην υπηρεσιακή γενικά κατάσταση και δραστηριότητα του υπαλλήλου, στα οποία συμπεριλαμβάνονται και οι εκθέσεις αξιολόγησης των ουσιαστικών προσόντων. 

δ) Κάθε άλλο στοιχείο που ο υπάλληλος καταθέτει ο ίδιος στην υπηρεσία του ζητώντας να περιληφθεί στο προσωπικό μητρώο του, εφόσον σχετίζεται με την υπηρεσιακή του κατάσταση ή είναι πρόσφορο για την αξιολόγησή του. 

Κάθε υπάλληλος δικαιούται να λάβει γνώση του προσωπικού μητρώου του. 

3. Η αρμόδια υπηρεσία προσωπικού υποχρεούται να τηρεί, να φυλάσσει και να ενημερώνει το προσωπικό μητρώο του υπαλλήλου, σύμφωνα με τις διατάξεις των προηγούμενων παραγράφων. Η παράλειψη των υποχρέων για εφαρμογή του προηγούμενου εδαφίου συνιστά το παράπτωμα του εδαφίου στ' της παρ. 1 του άρθρου 107. 

4. Η αρμόδια υπηρεσία, σε περίπτωση μετάθεσης του υπαλλήλου, συγκροτεί βοηθητικό προσωπικό μητρώο με τα απαραίτητα στοιχεία, το οποίο τον συνοδεύει. 

5. Τα αναγκαία στοιχεία του προσωπικού μητρώου τίθενται υπόψη του υπηρεσιακού συμβουλίου, καθώς και κάθε άλλου αρμόδιου οργάνου για τη διενέργεια των μεταβολών της υπηρεσιακής κατάστασης του υπαλλήλου. 

6. Με προεδρικό διάταγμα, που εκδίδεται μετά από πρόταση του Υπουργού Εσωτερικών, Δημόσιας Διοίκησης και Αποκέντρωσης, καθορίζονται ο τρόπος τήρησης και ενημέρωσης του προσωπικού μητρώου, κύριου και βοηθητικού, ο χρόνος περιοδικής καταστροφής των εκθέσεων αξιολόγησης των ουσιαστικών προσόντων, η μετά από αίτηση του υπαλλήλου αφαίρεση στοιχείων, καθώς και η σχετική διαδικασία, όπως και κάθε άλλη σχετική λεπτομέρεια. 

ΜΕΡΟΣ Β'

ΥΠΟΧΡΕΩΣΕΙΣ - ΠΕΡΙΟΡΙΣΜΟΙ - ΚΩΛΥΜΑΤΑ-

ΑΣΤΙΚΗ ΕΥΘΥΝΗ

ΚΕΦΑΛΑΙΟ Α'

ΥΠΟΧΡΕΩΣΕΙΣ ΤΩΝ ΥΠΑΛΛΗΛΩΝ

'Αρθρο 24

Πίστη στο Σύνταγμα

Ο υπάλληλος είναι εκτελεστής της θέλησης του Κράτους, υπηρετεί μόνο το Λαό και οφείλει πίστη στο Σύνταγμα και αφοσίωση στην Πατρίδα και τη Δημοκρατία. 

'Αρθρο 25

Νομιμότητα υπηρεσιακών ενεργειών

1. Ο υπάλληλος είναι υπεύθυνος για την εκτέλεση των καθηκόντων του και τη νομιμότητα των υπηρεσιακών του ενεργειών. 

2. Ο υπάλληλος οφείλει να υπακούει στις διαταγές των προϊσταμένων του. 'Οταν όμως εκτελεί διαταγή, την οποία θεωρεί παράνομη, οφείλει, πριν την εκτελέσει, να αναφέρει εγγράφως την αντίθετη γνώμη του και να εκτελέσει τη διαταγή χωρίς υπαίτια καθυστέρηση. Η διαταγή δεν προσκτάται νομιμότητα εκ του ότι ο υπάλληλος οφείλει να υπακούσει σε αυτήν. 

3. Αν η διαταγή είναι προδήλως αντισυνταγματική ή παράνομη, ο υπάλληλος οφείλει να μην την εκτελέσει και να το αναφέρει χωρίς αναβολή. 'Oταν σε διαταγή, η οποία προδήλως αντίκειται σε διατάξεις νόμων ή κανονιστικών πράξεων, διατυπώνονται επείγοντες και εξαιρετικοί λόγοι γενικότερου συμφέροντος ή όταν, ύστερα από άρνηση υπακοής σε πρώτη διαταγή που προδήλως αντίκειται σε τέτοιες διατάξεις, ακολουθήσει δεύτερη διαταγή που εκθέτει επείγοντες και εξαιρετικούς λόγους γενικότερου συμφέροντος, ο υπάλληλος οφείλει να εκτελέσει τη διαταγή και να αναφέρει συγχρόνως στην προϊσταμένη αρχή εκείνου που τον διέταξε. Επί νομικών προσώπων δημοσίου δικαίου, εφό- σον εκείνος που διέταξε είναι το διοικητικό συμβούλιο ή το ανώτατο μονομελές όργανο διοίκησης, η αναφορά υποβάλλεται στον εποπτεύοντα υπουργό. Εάν εκείνος που διέταξε είναι ο υπουργός, η αναφορά υποβάλλεται στον πρωθυπουργό. 

4. Αν ο υπάλληλος έχει αντίθετη γνώμη για εντελλόμενη ενέργεια, για την οποία είναι αναγκαία η προσυπογραφή ή η θεώρησή του, οφείλει να τη διατυπώσει εγγράφως για να απαλλαγεί από την ευθύνη. Εάν παραλείπει την προσυπογραφή ή θεώρηση, θεωρείται ότι προσυπέγραψε ή θεώρησε. 

5. Οι προϊστάμενοι όλων των βαθμίδων οφείλουν να προσυπογράφουν τα έγγραφα που ανήκουν στην αρμοδιότητά τους και εκδίδονται με την υπογραφή του προϊσταμένου τους. Αν διαφωνούν, οφείλουν να διατυπώσουν εγγράφως τις τυχόν αντιρρήσεις τους. Αν παραλείψουν να προσυπογράψουν το έγγραφο, θεωρείται ότι το προσυπέγραψαν. 

6. Ο υπάλληλος δεν έχει το δικαίωμα να αρνηθεί τη σύνταξη, με κάθε μέσο, εγγράφου για θέμα της αρμοδιότητάς του, εφόσον διαταχθεί γι' αυτό από οποιονδήποτε από τους προϊσταμένους του. Αν διαφωνεί με το περιεχόμενο του εγγράφου, εφαρμόζεται η παρ. 4 του παρόντος. 

'Αρθρο 26

Εχεμύθεια

1. Ο υπάλληλος οφείλει να τηρεί εχεμύθεια για θέματα που χαρακτηρίζονται ως απόρρητα από τις κείμενες διατάξεις. Οφείλει επίσης να τηρεί εχεμύθεια σε κάθε περίπτωση που αυτό επιβάλλεται από την κοινή πείρα και λογική, για γεγονότα ή πληροφορίες των οποίων λαμβάνει γνώση κατά την εκτέλεση των καθηκόντων του ή επ' ευκαιρία αυτών. 

2. Η υποχρέωση εχεμύθειας δεν αντιτάσσεται στις περιπτώσεις που προβλέπεται δικαίωμα των πολιτών να λαμβάνουν γνώση των διοικητικών εγγράφων. 

3. Μαρτυρία ή πραγματογνωμοσύνη για θέματα απόρρητα επιτρέπεται μόνο με άδεια του οικείου υπουργού. 

'Αρθρο 27

Συμπεριφορά υπαλλήλου

1. Ο υπάλληλος οφείλει να συμπεριφέρεται εντός και εκτός της υπηρεσίας κατά τρόπο ώστε να καθίσταται άξιος της κοινής εμπιστοσύνης. 

2. Ο υπάλληλος οφείλει κατά την άσκηση των καθηκόντων του να συμπεριφέρεται με ευπρέπεια στους διοικουμένους και να τους εξυπηρετεί κατά τη διεκπεραίωση των υποθέσεών τους. 

3. Κατά την άσκηση των καθηκόντων του, ο υπάλληλος δεν επιτρέπεται να κάνει διακρίσεις σε όφελος ή σε βάρος των πολιτών, εξαιτίας των πολιτικών, των φιλοσοφικών ή των θρησκευτικών τους πεποιθήσεων. 

'Αρθρο 28

Περιουσιακή κατάσταση

1. Ο υπάλληλος υποχρεούται να δηλώσει εγγράφως, κατά το διορισμό του, την περιουσιακή κατάσταση του ίδιου, συζύγου και παιδιών του, εφόσον συνοικούν με αυτόν, καθώς και κάθε μεταγενέστερη ουσιώδη μεταβολή της. Οι υπάλληλοι, εντός τριών (3) μηνών από την τέλεση γάμου, υποχρεούνται να δηλώσουν την περιουσιακή κατάσταση των συζύγων τους. Οποιαδήποτε αγορά κινητών σημαντικής αξίας ή ακινήτων, από τον υπάλληλο ή τα πρόσωπα του πρώτου εδαφίου, αιτιολογείται υποχρεωτικά με την υποβαλλόμενη δήλωση. Αν για την αγορά αυτή ο υπάλληλος επικαλείται οικονομική ενίσχυση προσώπων άλλων από τα οριζόμενα στο πρώτο εδάφιο, οφείλει να δηλώσει και την περιουσιακή κατάσταση αυτών. 

2. Κάθε δύο (2) χρόνια η αρμόδια υπηρεσία προσωπικού υποχρεούται να ζητεί από τους υπαλλήλους να υποβάλουν υπεύθυνη δήλωση για την ουσιώδη μεταβολή ή μη της περιουσιακής τους κατάστασης. Τα στοιχεία που περιλαμβάνονται στις ανωτέρω δηλώσεις αποτελούν υποχρεωτικά αντικείμενο επεξεργασίας. 

3. Αν η μεταβολή της περιουσιακής κατάστασης του υπαλλήλου είναι δυσανάλογη προς τις αποδοχές και την εν γένει οικονομική του κατάσταση, η αρμόδια υπηρεσία υποχρεούται να ενεργήσει έρευνα για την προέλευση των πόρων του υπαλλήλου. Αν μετά την έρευνα αυτή προκύψουν σοβαρές ενδείξεις ότι ο υπάλληλος απέκτησε τους πόρους αυτούς κατά τρόπο που συνιστά ποινικό αδίκημα ή πειθαρχικό παράπτωμα, ο αρμόδιος υπουργός προβαίνει στις απαραίτητες ενέργειες για την ποινική ή πειθαρχική δίωξη αυτού. Προκειμένου για υπαλλήλους νομικών προσώπων δημοσίου δικαίου τη δίωξη αυτή ασκούν και τα όργανα που είναι αρμόδια για την παραπομπή των υπαλλήλων στο υπηρεσιακό συμβούλιο. 

4. Οι διατάξεις του παρόντος άρθρου ισχύουν και για υπαλλήλους υπαγόμενους στον παρόντα Κώδικα, για τους οποίους εφαρμόζονται ειδικές διατάξεις. 

'Αρθρο 29

Χρόνος παροχής εργασίας

1. Ο υπάλληλος παρέχει την εργασία του μέσα στον οριζόμενο από τις κείμενες γενικές ή ειδικές διατάξεις χρόνο. 

2. Εφόσον έκτακτες και εξαιρετικές υπηρεσιακές ανάγκες το επιβάλλουν, ο υπάλληλος οφείλει να εργαστεί και πέρα από το χρόνο εργασίας ή σε μη εργάσιμες ημέρες. Στην περίπτωση αυτή καταβάλλεται στον υπάλληλο αποζημίωση σύμφωνα με τις ισχύουσες διατάξεις. 

'Αρθρο 30

Καθήκοντα υπαλλήλου

1. Ο υπάλληλος εκτελεί τα καθήκοντα του κλάδου ή της ειδικότητάς του. 

2. Σε περιπτώσεις επιτακτικής υπηρεσιακής ανάγκης που δεν μπορεί να καλυφθεί με άλλο τρόπο, επιτρέπεται να ανατίθενται στον υπάλληλο καθήκοντα άλλου κλάδου ή ειδικότητας. Σε όμοιες περιπτώσεις επιτρέπεται να ανατίθενται στον υπάλληλο εργασίες συναφείς με την ειδικότητα ή τα καθήκοντά του ή για τις οποίες έχει την απαιτούμενη εμπειρία ή ειδίκευση. 

3. Η κατά την παρ. 2 ανάθεση επιτρέπεται για χρονικό διάστημα έως δύο (2) μήνες και μετά από αιτιολογημένη απόφαση του υπηρεσιακού συμβουλίου έως έξι (6) μήνες ακόμη. 

ΚΕΦΑΛΑΙΟ Β'

ΠΕΡΙΟΡΙΣΜΟΙ ΤΩΝ ΥΠΑΛΛΗΛΩΝ

'Αρθρο 31

'Aσκηση ιδιωτικού έργου με αμοιβή

1. Μετά από άδεια ο υπάλληλος μπορεί να ασκεί ιδιωτικό έργο ή εργασία με αμοιβή, εφόσον συμβιβάζεται με τα καθήκοντα της θέσης του και δεν παρεμποδίζει την ομαλή εκτέλεση της υπηρεσίας του. 

2. Η άδεια χορηγείται για συγκεκριμένο έργο ή εργασία μετά από σύμφωνη αιτιολογημένη γνώμη του υπηρεσιακού συμβουλίου και μπορεί να ανακαλείται με τον ίδιο τρόπο. Η άδεια στους υπαλλήλους του Δημοσίου χορηγείται από τον οικείο υπουργό και στους υπαλλήλους των νομικών προσώπων δημοσίου δικαίου από το ανώτατο μονομελές όργανο διοίκησης και αν δεν υπάρχει τέτοιο όργανο, από τον πρόεδρο του συλλογικού οργάνου διοίκησης. 

3. Δεν επιτρέπεται στον υπάλληλο η κατ' επάγγελμα άσκηση εμπορίας. 

4. Ειδικές απαγορευτικές διατάξεις διατηρούνται σε ισχύ. 

'Αρθρο 32

Συμμετοχή σε εταιρείες

1. Ο υπάλληλος υποχρεούται να δηλώνει στην υπηρεσία του τη συμμετοχή του σε νομικά πρόσωπα ιδιωτικού δικαίου οποιασδήποτε μορφής, εκτός των σωματείων και των κοινωφελών ιδρυμάτων. 

2. Απαγορεύεται ο υπάλληλος να μετέχει σε οποιαδήποτε εμπορική εταιρεία προσωπική, περιορισμένης ευθύνης ή κοινοπραξία ή να είναι διευθύνων ή εντεταλμένος σύμβουλος ανωνύμου εταιρείας ή διαχειριστής οποιασδήποτε εμπορικής εταιρείας. Μετά από άδεια ο υπάλληλος μπορεί να μετέχει στη διοίκηση ανωνύμου εταιρείας ή γεωργικού συνεταιρισμού με την επιφύλαξη του προηγούμενου εδαφίου. Η άδεια χορηγείται με τις προϋποθέσεις και τη διαδικασία των παραγράφων 1 και 2 του άρθρου 31. 

3. Απαγορεύεται η απόκτηση από υπάλληλο, σύζυγό του ή ανήλικα τέκνα τους μετοχών ανωνύμων εταιρειών που υπάγονται στον ειδικό έλεγχο της υπηρεσίας του. Ο υπάλληλος που κατά το διορισμό ο ίδιος ή η σύζυγός του ή τα ανήλικα τέκνα του κατέχουν μετοχές ανωνύμων εταιρειών οι οποίες εμπίπτουν στην απαγόρευση του προηγούμενου εδαφίου ή τις αποκτά κατά τη διάρκεια της υπηρεσίας του, λόγω κληρονομιάς, υποχρεούται να υποβάλει σχετική δήλωση στην υπηρεσία του και εντός ενός έτους είτε να τις μεταβιβάσει είτε να ζητήσει τη μετακίνησή του σε άλλη αρχή της υπηρεσίας του ή τη μετάταξή του σε άλλη δημόσια υπηρεσία ή νομικό πρόσωπο δημοσίου δικαίου. Η μετακίνηση ή μετάταξη είναι υποχρεωτική για την υπηρεσία του και διενεργείται σύμφωνα με τις διατάξεις των άρθρων 66 και 73 του παρόντος. Κατά το διάστημα που μεσολαβεί μέχρι τη μεταβίβαση των μετοχών ή την ολοκλήρωση της μετάταξής του, ο υπάλληλος εμπίπτει στο κώλυμα συμφέροντος του άρθρου 36. 

4. Διατηρούνται σε ισχύ ειδικές διατάξεις που αναφέρονται σε νομικά πρόσωπα ιδιωτικού δικαίου της παρ. 2 του παρόντος άρθρου και θεσπίζουν πρόσθετους περιορισμούς για τους υπαλλήλους. 

5. Επιτρέπεται η συμμετοχή υπαλλήλων με την υπηρεσιακή τους ιδιότητα σε συνεταιρισμούς ή στη διοίκηση ανωνύμων εταιρειών ή εταιρειών περιορισμένης ευθύνης, οι οποίες ελέγχονται από το Δημόσιο, τα νομικά πρόσωπα δημοσίου δικαίου, τους Ο.Τ.Α. και τις δημόσιες επιχειρήσεις, όταν προβλέπεται από ειδικές διατάξεις. 

ΚΕΦΑΛΑΙΟ Γ'

ΑΣΥΜΒΙΒΑΣΤΑ ΕΡΓΑ 'H ΙΔΙΟΤΗΤΕΣ

'Αρθρο 33

'Εργα ασυμβίβαστα με το βουλευτικό αξίωμα

Απαγορεύεται στους υπαλλήλους η άσκηση έργων ασυμβίβαστων κατά τις κείμενες διατάξεις, με το βουλευτικό αξίωμα, με την επιφύλαξη των διατάξεων της παρ. 5 του άρθρου 32. 

'Αρθρο 34

Δικηγορική ιδιότητα

Η ιδιότητα του δημοσίου υπαλλήλου είναι ασυμβίβαστη προς την ιδιότητα του δικηγόρου, εκτός αν ειδικές διατάξεις ορίζουν διαφορετικά. 

'Αρθρο 35

Κατοχή δεύτερης θέσης

1. Απαγορεύεται ο διορισμός υπαλλήλου, με οποιαδήποτε σχέση, σε δεύτερη θέση: 

α) δημοσίων υπηρεσιών, 

β) νομικών προσώπων δημοσίου δικαίου, 

γ) Ο.Τ.Α., συμπεριλαμβανομένων και των ενώσεων αυτών, 

δ) δημοσίων επιχειρήσεων και δημοσίων οργανισμών, 

ε) νομικών προσώπων ιδιωτικού δικαίου, που ανήκουν στο κράτος ή επιχορηγούνται τακτικώς, σύμφωνα με τις κείμενες διατάξεις, από κρατικούς πόρους κατά 50% τουλάχιστον του ετήσιου προϋπολογισμού τους ή το κράτος κατέχει το 51% τουλάχιστον του μετοχικού τους κεφαλαίου και 

στ) νομικών προσώπων ιδιωτικού δικαίου, που ανήκουν στα υπό στοιχεία β', γ', δ' και ε' νομικά πρόσωπα ή επιχορηγούνται από αυτά τακτικώς, κατά 50% τουλάχιστον του ετήσιου προϋπολογισμού τους, σύμφωνα με τις κείμενες διατάξεις ή κατά τα οικεία καταστατικά ή που τα ανωτέρω νομικά πρόσωπα κατέχουν το 51% τουλάχιστον του μετοχικού τους κεφαλαίου. 

2. Διατάξεις ειδικών νόμων που επιτρέπουν το διορισμό σε δεύτερη θέση, εξακολουθούν να ισχύουν. 

3. Υπάλληλος που κατά παράβαση των διατάξεων των παραπάνω παραγράφων διορίζεται σε δεύτερη θέση και αποδέχεται το διορισμό του, θεωρείται ότι παραιτείται αυτοδίκαια από την πρώτη θέση. 

ΚΕΦΑΛΑΙΟ Δ'

ΚΩΛΥΜΑΤΑ

'Αρθρο 36

Κώλυμα συμφέροντος

1. Ο υπάλληλος δεν επιτρέπεται είτε ατομικώς είτε ως μέλος συλλογικού οργάνου να αναλαμβάνει την επίλυση ζητήματος ή να συμπράττει στην έκδοση πράξεων, εάν ο ίδιος ή σύζυγός του ή συγγενής του εξ αίματος ή εξ αγχιστείας έως και τον τρίτο βαθμό ή πρόσωπο με το οποίο τελεί σε σχέση ιδιαίτερης φιλίας ή έχθρας έχει πρόδηλο συμφέρον στην έκβαση της υπόθεσης. 

2. Η παράβαση της διάταξης της προηγούμενης παραγράφου αποτελεί λόγο ακυρώσεως της σχετικής διοικητικής πράξης. 

3. Υπάλληλοι που είναι σύζυγοι ή συγγενείς μεταξύ τους έως και τον τρίτο βαθμό εξ αίματος ή εξ αγχιστείας δεν επιτρέπεται να είναι μέλη του ίδιου συλλογικού οργάνου. 

'Αρθρο 37

Κώλυμα εντοπιότητας

1. Με προεδρικά διατάγματα, που εκδίδονται με πρόταση του Υπουργού Εσωτερικών, Δημόσιας Διοίκησης και Αποκέντρωσης και του κατά περίπτωση αρμόδιου υπουργού, ύστερα από γνώμη της οικείας συνδικαλιστικής οργάνωσης, είναι δυνατόν να ορίζεται ότι οι προϊστάμενοι των υπηρεσιών δεν μπορούν να υπηρετούν στον τόπο καταγωγής των ίδιων ή των συζύγων τους. 

2. Η προηγούμενη παράγραφος δεν έχει εφαρμογή για την περιφέρεια τέως διοικήσεως πρωτευούσης και την περιφέρεια του Δήμου Θεσσαλονίκης και των όμορων δήμων. 

ΚΕΦΑΛΑΙΟ Ε'

ΑΣΤΙΚΗ ΕΥΘΥΝΗ

'Αρθρο 38

Αστική ευθύνη

1. Ο υπάλληλος ευθύνεται έναντι του Δημοσίου για κάθε θετική ζημία την οποία προξένησε σε αυτό από δόλο ή βαρεία αμέλεια κατά την εκτέλεση των καθηκόντων του. Ο υπάλληλος ευθύνεται επίσης για την αποζημίωση την οποία κατέβαλε το Δημόσιο σε τρίτους για παράνομες πράξεις ή παραλείψεις του κατά την εκτέλεση των καθηκόντων του, εφόσον οφείλονται σε δόλο ή βαρειά αμέλεια. Ο υπάλληλος δεν ευθύνεται έναντι των τρίτων για τις ανωτέρω πράξεις ή παραλείψεις του. 

2. Σε περίπτωση δόλου του υπαλλήλου, αυτός παραπέμπεται υποχρεωτικώς στο Ελεγκτικό Συνέδριο. Σε περίπτωση βαρειάς αμέλειας, αν ο υπάλληλος παραπεμφθεί, το Ελεγκτικό Συνέδριο, εκτιμώντας τις ειδικές περιστάσεις, μπορεί να καταλογίσει σε αυτόν μέρος μόνο της ζημίας που επήλθε στο Δημόσιο ή της αποζημίωσης που το τελευταίο υποχρεώθηκε να καταβάλει. 

3. Αν περισσότεροι υπάλληλοι προξένησαν από κοινού ζημία στο Δημόσιο, ευθύνονται εις ολόκληρον κατά τις διατάξεις του αστικού δικαίου. 

4. Η αξίωση του Δημοσίου για αποζημίωση έναντι των υπαλλήλων του στις περιπτώσεις της παρ. 1 παραγράφεται σε δύο (2) έτη. Στην περίπτωση του πρώτου εδαφίου της παρ. 1, η διετία αρχίζει αφότου επήλθε η ζημία και στην περίπτωση του δεύτερου εδαφίου, αφότου το Δημόσιο κατέβαλε την αποζημίωση. 

5. Η αστική ευθύνη των δημόσιων υπολόγων και των διατακτών διέπεται από τις ειδικές γι' αυτούς διατάξεις. 

6. Ειδικές διατάξεις για την προσωπική αστική ευθύνη των δημοσίων υπαλλήλων έναντι των τρίτων διατηρούνται σε ισχύ. 

ΜΕΡΟΣ Γ'

ΔΙΚΑΙΩΜΑΤΑ

ΚΕΦΑΛΑΙΟ Α'

ΜΟΝΙΜΟΤΗΤΑ

'Αρθρο 39

Δικαίωμα μονιμότητας - Εξαιρέσεις

1. Οι δημόσιοι υπάλληλοι και οι υπάλληλοι των νομικών προσώπων δημοσίου δικαίου που κατέχουν οργανικές θέσεις είναι μόνιμοι, εφόσον αυτές οι θέσεις υπάρχουν. 

2. Εξαιρούνται από τη μονιμότητα οι κατά την παρ. 5 του άρθρου 103 του Συντάγματος υπάλληλοι. 

3. Μόνιμοι υπάλληλοι, οι οποίοι, σύμφωνα με ειδικές διατάξεις, καταλαμβάνουν θέσεις υπαλλήλων της παρ. 2, διατηρούν τη μονιμότητά τους. 

'Aρθρο 40

Δοκιμαστική υπηρεσία - Μονιμοποίηση

1. Οι δημόσιοι υπάλληλοι και οι υπάλληλοι των νομικών προσώπων δημοσίου δικαίου, που διορίζονται σε οργανικές θέσεις, διανύουν διετή δοκιμαστική υπηρεσία, κατά τη διάρκεια της οποίας απολύονται για λόγους που ανάγονται στην υπηρεσία τους μόνο μετά από απόφαση του υπηρεσιακού συμβουλίου. 

2. Οι δόκιμοι υπάλληλοι, κατά τη διάρκεια της δοκιμαστικής υπηρεσίας τους, παρακολουθούν υποχρεωτικά προγράμματα εισαγωγικής εκπαίδευσης που οργανώνονται σύμφωνα με τις κείμενες διατάξεις. 

3. Μέσα σε τρεις (3) μήνες από τη συμπλήρωση της δοκιμαστικής υπηρεσίας, το υπηρεσιακό συμβούλιο υποχρεούται να αποφασίσει αν ο δόκιμος υπάλληλος είναι κατάλληλος για μονιμοποίηση. Για το σκοπό αυτόν συνεκτιμά τα προσόντα του υπαλλήλου, όπως προκύπτουν από τις εκθέσεις αξιολόγησης και τα λοιπά στοιχεία του προσωπικού του μητρώου, λαμβάνοντας υπόψη την επίδοσή του στο πρόγραμμα εισαγωγικής εκπαίδευσης και την επιμέλεια την οποία επέδειξε σε αυτό. 

4. Ο υπάλληλος που κρίνεται κατάλληλος για μονιμοποίηση, μονιμοποιείται με πράξη του οργάνου που είναι αρμόδιο για το διορισμό. Με όμοια πράξη απολύεται ο υπάλληλος που κρίνεται ακατάλληλος. 

5. Κατά της απόφασης του υπηρεσιακού συμβουλίου για τη μη μονιμοποίηση δόκιμου υπαλλήλου, καθώς και κατά της απόφασης απόλυσής του, σύμφωνα με την παρ. 1, επιτρέπεται η άσκηση προσφυγής στο Συμβούλιο της Επικρατείας. 

6. Υπάλληλοι που διορίζονται με ειδικές διατάξεις απευθείας στο βαθμό Α' ή ανώτερο, καθώς και οι απόφοιτοι της Εθνικής Σχολής Δημόσιας Διοίκησης, δεν διανύουν δοκιμαστική υπηρεσία. 

7. Ειδικές διατάξεις που προβλέπουν δοκιμαστική υπηρεσία μεγαλύτερης διάρκειας εξακολουθούν να ισχύουν. 

ΚΕΦΑΛΑΙΟ Β'

ΜΙΣΘΟΣ - ΣΥΝΘΗΚΕΣ ΕΡΓΑΣΙΑΣ

'Αρθρο 41

Δικαίωμα - Αξίωση μισθού

1. Ο υπάλληλος έχει δικαίωμα σε μισθό. Ο μισθός καθορίζεται σε μηνιαία βάση και έχει σκοπό την αξιοπρεπή διαβίωση του υπαλλήλου. 

2. Οι κάθε είδους πρόσθετες αποδοχές ή απολαβές των υπαλλήλων δεν μπορεί να είναι κατά μήνα ανώτερες από το σύνολο των αποδοχών της οργανικής τους θέσης. 

3. Η αξίωση του υπαλλήλου για το μισθό αρχίζει από την ανάληψη υπηρεσίας. 

4. Προκειμένου περί υπαλλήλου, ο οποίος επανέρχεται από την κατάσταση της διαθεσιμότητας ή της αργίας στα καθήκοντά του, η αξίωση για πλήρη μισθό αρχίζει από την επανάληψη των καθηκόντων του. 

5. Η αξίωση του υπαλλήλου για μισθό παύει με τη λύση της υπαλληλικής σχέσης. 

6. Οι αποδοχές που παρέχονται μετά τη λύση της υπαλληλικής σχέσης αντί για σύνταξη, σύμφωνα με τη συνταξιοδοτική νομοθεσία, δεν επηρεάζονται από τις διατάξεις της παρ. 5. 

'Αρθρο 42

Χρόνος καταβολής μισθού

Ο μισθός προκαταβάλλεται στην αρχή κάθε δεκαπενθημέρου. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονο- μικών, που εκδίδεται ύστερα από γνώμη της Α.Δ.Ε.Δ.Υ. και δημοσιεύεται στην Εφημερίδα της Κυβερνήσεως, μπορεί να καθορίζεται διαφορετικά ο χρόνος καταβολής του μισθού. 

'Αρθρο 43

Πότε δεν οφείλεται μισθός

1. Δεν οφείλεται μισθός, όταν ο υπάλληλος από υπαιτιότητά του δεν παρέσχε υπηρεσία καθόλου ή εν μέρει. 

2. Η περικοπή του μισθού στις περιπτώσεις της παρ. 1 ενεργείται με πράξη του αρμόδιου για την εκκαθάριση και πληρωμή των δαπανών οργάνου, το οποίο οφείλει να ειδοποιήσει ο προϊστάμενος της υπηρεσίας προσωπικού ή της υπηρεσίας στην οποία υπηρετεί ο υπάλληλος. Κατά της πράξης αυτής, η οποία κοινοποιείται με απόδειξη στον υπάλληλο, επιτρέπεται προσφυγή στο υπηρεσιακό συμβούλιο μέσα σε δέκα (10) ημέρες από την κοινοποίηση. Η άσκηση της προσφυγής δεν έχει ανασταλτικό αποτέλεσμα. Το υπηρεσιακό συμβούλιο αποφαίνεται οριστικώς. 

3. Σε περίπτωση κινήσεως της διαδικασίας απολύσεως του υπαλλήλου λόγω ανίατης ασθένειας καταβάλλεται ο μισθός ενέργειας ή διαθεσιμότητας ως τη λύση της υπαλληλικής σχέσης, όχι όμως πέρα από έξι (6) μήνες από τη λήξη της αναρρωτικής άδειας ή της διαθεσιμότητας. 

'Αρθρο 44

'Οροι υγιεινής και ασφάλειας

1. Οι υπάλληλοι έχουν δικαίωμα στη διασφάλιση συνθηκών υγιεινής και ασφάλειας στο χώρο εργασίας τους. 

2. Για τους όρους υγιεινής και ασφάλειας του χώρου εργασίας των υπαλλήλων και για τον έλεγχο τήρησής τους ισχύουν οι ειδικές διατάξεις. 

ΚΕΦΑΛΑΙΟ Γ'

ΘΕΜΕΛΙΩΔΗ ΔΙΚΑΙΩΜΑΤΑ

'Aρθρο 45

Ελευθερία της έκφρασης

1. Η ελευθερία της έκφρασης των πολιτικών, φιλοσοφικών και θρησκευτικών πεποιθήσεων, όπως και των επιστημονικών απόψεων και της υπηρεσιακής κριτικής των πράξεων της προϊσταμένης αρχής, αποτελεί δικαίωμα των υπαλλήλων και τελεί υπό την εγγύηση του Κράτους. Δεν επιτρέπονται διακρίσεις των υπαλλήλων λόγω των πεποιθήσεων ή των απόψεών τους ή της κριτικής των πράξεων της προϊσταμένης αρχής. 

2. Η συμμετοχή των υπαλλήλων στην πολιτική ζωή της Χώρας επιτρέπεται σύμφωνα με τις κείμενες διατάξεις. 

'Aρθρο 46

Συνδικαλιστική ελευθερία και δικαίωμα απεργίας

1. Η συνδικαλιστική ελευθερία και η ανεμπόδιστη άσκηση των συναφών με αυτή δικαιωμάτων διασφαλίζονται στους υπαλλήλους. 

2. Οι υπάλληλοι μπορούν ελεύθερα να ιδρύουν συνδικαλιστικές οργανώσεις, να γίνονται μέλη τους και να ασκούν τα συνδικαλιστικά τους δικαιώματα. 

3. Η απεργία αποτελεί δικαίωμα των υπαλλήλων και ασκείται από τις συνδικαλιστικές τους οργανώσεις ως μέσο για τη διαφύλαξη και προαγωγή των οικονομικών, εργασιακών, συνδικαλιστικών, κοινωνικών και ασφαλιστικών συμφερόντων τους και ως εκδήλωση αλληλεγγύης προς άλλους εργαζόμενους για τους αυτούς σκοπούς. Το δικαίωμα της απεργίας ασκείται σύμφωνα με τις διατάξεις του νόμου που το ρυθμίζει. 

4. Οι συνδικαλιστικές οργανώσεις έχουν δικαίωμα να διαπραγματεύονται με τις αρμόδιες αρχές για τους όρους, την αμοιβή και τις συνθήκες εργασίας των μελών τους. 

ΚΕΦΑΛΑΙΟ Δ'

ΕΚΠΑΙΔΕΥΣΗ ΠΡΟΣΩΠΙΚΟΥ

'Αρθρο 47

Υπηρεσιακή εκπαίδευση

1. Η υπηρεσιακή εκπαίδευση είναι δικαίωμα του υπαλλήλου. Η εκπαίδευση γίνεται με τη συμμετοχή του υπαλλήλου σε προγράμματα εισαγωγικής εκπαίδευσης, επιμόρφωσης, μετεκπαίδευσης και προγράμματα ή κύκλους μεταπτυχιακής εκπαίδευσης. Τα προγράμματα εκτελούνται στην Ελλάδα, ιδίως στο πλαίσιο του Εθνικού Κέντρου Δημόσιας Διοίκησης ή στο εξωτερικό, σύμφωνα με τις διατάξεις που ισχύουν κάθε φορά. 

2. Η εισαγωγική εκπαίδευση είναι υποχρεωτική, γίνεται κατά τη διάρκεια της δοκιμαστικής υπηρεσίας του υπαλλήλου και έχει ως σκοπό την εξοικείωση του υπαλλήλου με τα αντικείμενα της υπηρεσίας του και τα καθήκοντά του ως δημόσιου υπαλλήλου γενικότερα. 

3. Η υπηρεσία είναι υποχρεωμένη να μεριμνά για την επιμόρφωση των υπαλλήλων της σε όλη τη διάρκεια της σταδιοδρομίας τους ανεξάρτητα από την κατηγορία, τον κλάδο, την ειδικότητα και το βαθμό τους. Η επιμόρφωση μπορεί να είναι γενική ή να έχει τη μορφή εξειδίκευσης σε αντικείμενα της υπηρεσίας του υπαλλήλου. Η συμμετοχή του υπαλλήλου σε προγράμματα επιμόρφωσης μπορεί να ορίζεται και ως υποχρεωτική. 

4. Η μετεκπαίδευση έχει ως σκοπό την απόκτηση από τον υπάλληλο των ειδικών γνώσεων που είναι απαραίτητες για την άσκηση των καθηκόντων του. Γίνεται σε φορείς δημόσιους ή ιδιωτικούς, στην Ελλάδα ή το εξωτερικό, ιδίως σε Α.Ε.Ι. και Τ.Ε.Ι.. Η μετεκπαίδευση μπορεί να ορίζεται και ως υποχρεωτική. 

5. Η μεταπτυχιακή εκπαίδευση γίνεται με τη συμμετοχή του υπαλλήλου σε προγράμματα ή κύκλους μεταπτυχιακών σπουδών σε αναγνωρισμένα Α.Ε.Ι. του εσωτερικού ή του εξωτερικού. Ως προγράμματα ή κύκλοι μεταπτυχιακών σπουδών νοούνται τα οργανωμένα προγράμματα ή κύκλοι που οδηγούν στη λήψη διδακτορικού διπλώματος, μεταπτυχιακού τίτλου ή πιστοποιητικού. 

ΚΕΦΑΛΑΙΟ Ε'

ΚΑΝΟΝΙΚΗ ΑΔΕΙΑ

'Aρθρο 48

Δικαίωμα κανονικής άδειας

1. Δημόσιοι υπάλληλοι που συμπληρώνουν δημόσια πραγματική υπηρεσία ενός (1) έτους, δικαιούνται κανονική άδεια απουσίας με αποδοχές, η διάρκεια της οποίας ορίζεται σε είκοσι (20) εργάσιμες ημέρες αν ακολουθούν εβδομάδα πέντε (5) εργασίμων ημερών και είκοσι τέσσερις (24) εργάσιμες ημέρες αν ακολουθούν εβδομάδα έξι (6) εργασίμων ημερών. 

Ο χρόνος της κανονικής άδειας επαυξάνεται κατά μία εργάσιμη ημέρα για κάθε έτος απασχόλησης και μέχρι τη συμπλήρωση του ανώτατου ορίου των είκοσι πέντε (25) ή τριάντα (30) εργασίμων ημερών προκειμένου για πενθήμερη ή εξαήμερη εβδομάδα εργασίας, αντίστοιχα. 

2. Με απόφαση του Υπουργού Εσωτερικών, Δημόσιας Διοίκησης και Αποκέντρωσης μπορεί να προσαυξάνεται ως τέσσερις (4) εργάσιμες ημέρες ο αριθμός των ημερών κανονικής άδειας των υπαλλήλων που υπηρετούν σε παραμεθόριες περιοχές. 

3. Οι διατάξεις των προηγούμενων παραγράφων δεν εφαρμόζονται σε όσους έχουν κατά τις κείμενες διατάξεις διακοπές εργασίας. Οι υπάλληλοι αυτοί μπορούν, εφόσον συντρέχουν σοβαροί λόγοι ανάγκης, να παίρνουν κανονική άδεια με αποδοχές ως δέκα (10) εργάσιμες ημέρες κατ' έτος. 

'Aρθρο 49

Χορήγηση κανονικής άδειας

1. Δεκαπέντε (15) ημέρες από την κανονική άδεια χορηγούνται υποχρεωτικά, εφόσον το ζητήσει ο υπάλληλος, από 15 Μα|ου έως 31 Οκτωβρίου. Η υποχρέωση αυτή δεν ισχύει σε υπηρεσίες οι οποίες έχουν καθοριστεί με απόφαση του οικείου υπουργού και κατά την περίοδο αυτή βρίσκονται στην αιχμή της λειτουργίας τους ή λειτουργούν σε εικοσιτετράωρη βάση. 'Oταν με αίτηση του υπαλλήλου ολόκληρη η άδεια χορηγείται εκτός από την περίοδο αυτή, προσαυξάνεται κατά πέντε (5) εργάσιμες ημέρες. Η προσαύξηση αυτή δεν χορηγείται όταν ο υπάλληλος κάνει χρήση της κανονικής του άδειας κατά την περίοδο των Χριστουγέννων και του Πάσχα. 

2. Η υπηρεσία στην οποία ανήκει ο υπάλληλος χορηγεί υποχρεωτικά σε αυτόν μέσα στο δεύτερο εξάμηνο κάθε έτους την κανονική άδεια που δικαιούται και αν ακόμα δεν τη ζητήσει. 

3. Επιτρέπεται να μην χορηγείται, να περιορίζεται ή να ανακαλείται η κανονική άδεια προκειμένου να αντιμετωπιστούν έκτακτες ανάγκες της υπηρεσίας, μετά όμως από έγκριση του οργάνου που προ|σταται εκείνου το οποίο είναι αρμόδιο για τη χορήγηση της άδειας. Αν τέτοιο όργανο δεν υπάρχει, αποφασίζει το αρμόδιο για τη χορήγηση της άδειας όργανο. 

4. Η άδεια που δεν χορηγήθηκε κατ' εφαρμογή της προηγούμενης παραγράφου, χορηγείται υποχρεωτικά το επόμενο έτος. 

ΚΕΦΑΛΑΙΟ ΣΤ'

ΑΔΕΙΕΣ ΔΙΕΥΚΟΛΥΝΣΕΩΝ

'Aρθρο 50

Δικαίωμα ειδικής άδειας

1. Οι υπάλληλοι έχουν δικαίωμα άδειας απουσίας με αποδοχές πέντε (5) εργασίμων ημερών σε περίπτωση γάμου και τριών (3) εργασίμων ημερών σε περίπτωση θανάτου συζύγου τους ή και συγγενούς έως και β' βαθμού. 

Επίσης δικαιούνται κατόπιν τεκμηριωμένης αίτησης ειδική άδεια με αποδοχές διάρκειας μιας (1) έως τριών (3) ημερών, κατά περίπτωση, για την άσκηση του εκλογικού δικαιώματος ή για τη συμμετοχή σε δίκη ενώπιον οποιουδήποτε δικαστηρίου. 

2. Υπάλληλοι που πάσχουν ή έχουν τέκνα που πάσχουν από νόσημα, το οποίο απαιτεί τακτικές μεταγγίσεις αίματος ή χρήζει περιοδικής νοσηλείας, δικαιούνται ειδική άδεια με αποδοχές έως είκοσι δύο (22) εργάσιμες ημέρες το χρόνο. Με προεδρικό διάταγμα, που εκδίδεται μετά από πρόταση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, καθορίζονται τα νοσήματα του προηγούμενου εδαφίου. 

3. Υπάλληλοι με ποσοστό αναπηρίας πενήντα τοις εκατό (50%) και άνω δικαιούνται από την υπηρεσία κάθε ημερολογιακό έτος άδεια με αποδοχές έξι (6) εργασίμων ημερών επιπλέον της κανονικής τους άδειας. 

4. Λοιπές άδειες που προβλέπονται από ειδικές διατάξεις διατηρούνται. 

'Aρθρο 51

'Aδειες χωρίς αποδοχές

1. Επιτρέπεται η χορήγηση στον υπάλληλο, μετά από αίτησή του, άδειας άνευ αποδοχών, εφόσον οι ανάγκες της υπηρεσίας το επιτρέπουν. Η άδεια αυτή δεν μπορεί να υπερβεί τον ένα (1) μήνα εντός του ίδιου ημερολογιακού έτους. 

2. Στους υπαλλήλους επιτρέπεται η χορήγηση άδειας άνευ αποδοχών συνολικής διάρκειας έως δύο (2) ετών, ύστερα από αίτησή τους και γνώμη του υπηρεσιακού συμβουλίου, για σοβαρούς ιδιωτικούς λόγους. 

3. Υπάλληλος, του οποίου ο σύζυγος υπηρετεί στο εξωτερικό σε ελληνική υπηρεσία του Δημοσίου, νομικού προσώπου δημοσίου δικαίου ή άλλου φορέα του δημόσιου τομέα ή σε υπηρεσία ή φορέα της Ευρωπαϊκής 'Ενωσης ή σε διεθνή οργανισμό, στον οποίο μετέχει και η Ελλάδα, δικαιούται να πάρει άδεια χωρίς αποδοχές μέχρι έξι (6) έτη συνεχώς ή και τμηματικά, εφόσον έχει συμπληρώσει διετή πραγματική υπηρεσία. 

4. Στον υπάλληλο που αποδέχεται θέση στην Ευρωπαϊκή 'Eνωση ή σε διεθνή οργανισμό, στον οποίο μετέχει η Ελλάδα, χορηγείται μετά από γνώμη του υπηρεσιακού συμβουλίου άδεια χωρίς αποδοχές μέχρι πέντε (5) έτη, η οποία μπορεί να παραταθεί με την ίδια διαδικασία για μια ακόμα πενταετία. Αν ο υπάλληλος δεν εμφανιστεί να αναλάβει καθήκοντα μέσα σε δύο (2) μήνες από τη λήξη της άδειας, θεωρείται ότι παραιτήθηκε αυτοδικαίως από την υπηρεσία. 

5. Ο χρόνος της άδειας άνευ αποδοχών αποτελεί χρόνο πραγματικής υπηρεσίας μόνο στις περιπτώσεις των προηγούμενων παραγράφων 1 και 4. 

6. Κατά τη διάρκεια της άδειας της παρ. 4 ο υπάλληλος υποχρεούται να καταβάλλει τις νόμιμες κρατήσεις για κύρια και επικουρική ασφάλιση και τα ταμεία πρόνοιας, οι οποίες αντιστοιχούν στο βαθμό ή το μισθό της υπηρεσίας του στην Ελλάδα, στην οποία ανήκει οργανικά. 

'Aρθρο 52

'Aδειες μητρότητας

1. Στις υπαλλήλους οι οποίες κυοφορούν χορηγείται άδεια μητρότητας με πλήρεις αποδοχές δύο (2) μήνες πριν και τρεις (3) μήνες μετά τον τοκετό. Η άδεια λόγω κυοφορίας χορηγείται ύστερα από βεβαίωση του θεράποντα γιατρού για τον πιθανολογούμενο χρόνο τοκετού. 

2. 'Οταν ο τοκετός πραγματοποιείται σε χρόνο μεταγενέστερο από αυτόν που είχε πιθανολογηθεί αρχικά, η άδεια που είχε χορηγηθεί παρατείνεται μέχρι την πραγματική ημερομηνία του τοκετού, χωρίς αυτή η παράταση να συνεπάγεται αντίστοιχη μείωση του χρόνου της άδειας που χορηγείται μετά τον τοκετό. 'Οταν ο τοκετός πραγματοποιηθεί σε χρόνο προγενέστερο από αυτόν που είχε αρχικά πιθανολογηθεί, το υπόλοιπο της άδειας χορηγείται μετά τον τοκετό, ώστε να εξασφαλιστεί συνολικός χρόνος πέντε (5) μηνών. 

3. Σε κυοφορούσες υπαλλήλους που έχουν ανάγκη ειδικής θεραπείας, μετά την εξάντληση της αναρρωτικής άδειας με αποδοχές, χορηγείται κανονική άδεια κυοφορίας με αποδοχές, μετά από βεβαίωση θεράποντος ιατρού και διευθυντή γυναικολογικής ή μαιευτικής κλινικής ή τμήματος δημόσιου νοσηλευτικού ιδρύματος. 

4. Στις υπαλλήλους που υιοθετούν τέκνο χορηγείται άδεια τριών (3) μηνών με πλήρεις αποδοχές εντός του πρώτου εξαμήνου μετά την περαίωση της διαδικασίας της υιοθεσίας, εφόσον το υιοθετημένο τέκνο είναι ηλικίας έως έξι (6) ετών. 

5. Επιδόματα λόγω τοκετού, που καταβλήθηκαν στην υπάλληλο νομικού προσώπου δημοσίου δικαίου λόγω υποχρεωτικής ασφάλισης σε ασφαλιστικούς οργανισμούς, εκπίπτουν από τις αποδοχές που καταβάλλονται κατά τη διάρκεια της άδειας μητρότητας, εφόσον η ασφάλιση θεμελιώνεται και σε συνεισφορά του νομικού προσώπου. 

'Αρθρο 53

Δευκολύνσεις υπαλλήλων με οικογενειακές

υποχρεώσεις

1. Η προβλεπόμενη από την παρ. 2 του άρθρου 51 άδεια χορηγείται υποχρεωτικά, χωρίς γνώμη υπηρεσιακού συμβουλίου, όταν πρόκειται για ανατροφή παιδιού ηλικίας έως και έξι (6) ετών. 

2. Στις μητέρες υπαλλήλους ο χρόνος εργασίας μειώνεται κατά δύο (2) ώρες ημερησίως, εφόσον έχουν τέκνα ηλικίας έως δύο (2) ετών, και κατά μία (1) ώρα, εφόσον έχουν τέκνα ηλικίας από δύο (2) έως τεσσάρων (4) ετών. Η μητέρα υπάλληλος δικαιούται εννέα (9) μήνες άδεια με αποδοχές για ανατροφή παιδιού, εφόσον δεν κάνει χρήση του κατά το προηγούμενο εδάφιο μειωμένου ωραρίου. 

3. 'Οταν ο ένας γονέας λάβει την άδεια της παρ. 1, ο άλλος δεν έχει δικαίωμα να κάνει χρήση των διευκολύνσεων της παρ. 2 για το ίδιο διάστημα. 

4. Σε περίπτωση διάστασης, διαζυγίου, χηρείας ή γέννησης τέκνου χωρίς γάμο των γονέων του, την άδεια της παρ. 1 δικαιούται ο γονέας που ασκεί τη γονική μέριμνα. 

5. Οι υπηρεσίες υποχρεούνται να διευκολύνουν τους υπαλλήλους που έχουν τέκνα τα οποία παρακολουθούν μαθήματα πρωτοβάθμιας ή δευτεροβάθμιας εκπαίδευσης, για να επισκέπτονται το σχολείο των παιδιών τους, με σκοπό την παρακολούθηση της σχολικής τους επίδοσης. 

6. Με απόφαση του Υπουργού Εσωτερικών, Δημόσιας Διοίκησης και Αποκέντρωσης ρυθμίζονται οι λεπτομέρειες εφαρμογής των διατάξεων της προηγούμενης παραγράφου και καθορίζεται το ανώτατο όριο ημερών απουσίας. 

ΚΕΦΑΛΑΙΟ Ζ'

ΑΝΑΡΡΩΤΙΚΕΣ ΑΔΕΙΕΣ

'Αρθρο 54

Δικαίωμα αναρρωτικής άδειας

1. Ο υπάλληλος που έχει συμπληρώσει τριετή πραγματική υπηρεσία και είναι ασθενής ή χρειάζεται να αναρρώσει, δικαιούται αναρρωτική άδεια με αποδοχές τόσων μηνών όσα είναι τα έτη της υπηρεσίας του, από την οποία αφαιρείται το σύνολο των αναρρωτικών αδειών που τυχόν έχει λάβει μέσα στην προηγούμενη πενταετία. Αναρρωτική άδεια χορηγούμενη χωρίς διακοπή δεν μπορεί να υπερβεί τους δώδεκα (12) μήνες. 

2. Υπάλληλος με πραγματική υπηρεσία λιγότερη από τρία (3) έτη δικαιούται, για τους ίδιους λόγους, αναρρωτική άδεια με αποδοχές τόσων μηνών όσα τα έτη υπηρεσίας του, από την οποία αφαιρείται το σύνολο των αναρρωτικών αδειών που έχει μέχρι τότε λάβει. 

Χρόνος υπηρεσίας τουλάχιστον έξι (6) μηνών θεωρείται ως πλήρες έτος. 

3. Στην αναρρωτική άδεια συνυπολογίζονται και οι ημέρες απουσίας λόγω ασθένειας που προηγήθηκαν της άδειας. 

4. Οι υπάλληλοι που πάσχουν από δυσίατα νοσήματα δικαιούνται αναρρωτικές άδειες, των οποίων η διάρκεια είναι διπλάσια από τη διάρκεια των αδειών των προηγούμενων παραγράφων. 

5. Τα δυσίατα νοσήματα καθορίζονται με απόφαση του Υπουργού Υγείας και Πρόνοιας, που εκδίδεται ύστερα από γνώμη του Κεντρικού Συμβουλίου Υγείας. 

'Aρθρο 55

Χορήγηση αναρρωτικής άδειας

1. Η αναρρωτική άδεια χορηγείται ανά τρίμηνο ή σε περίπτωση δυσίατων νοσημάτων ανά εξάμηνο, κατ' ανώτατο όριο, ύστερα από γνωμάτευση της οικείας υγειονομικής επιτροπής, σύμφωνα με τα οριζόμενα στο άρθρο 166. 

2. Βραχυχρόνιες αναρρωτικές άδειες χορηγούνται: 

α) με υπεύθυνη δήλωση του υπαλλήλου ή γνωμάτευση θεράποντος γιατρού έως δύο (2) ημέρες κάθε φορά και όχι περισσότερες από τέσσερις (4) ημέρες κατ' έτος, β) με γνωμάτευση του θεράποντα γιατρού έως τρεις (3) ημέρες κάθε φορά και όχι περισσότερες από έξι (6) κατ' έτος, γ) με γνωμάτευση του διευθυντή κλινικής δημόσιου νοσοκομείου έως πέντε (5) ημέρες κάθε φορά και όχι πέραν των δέκα (10) ημερών κατ' έτος. 

Το σύνολο των βραχυχρόνιων αναρρωτικών αδειών των περιπτώσεων (α), (β) και (γ), που χορηγούνται χωρίς γνωμάτευση υγειονομικής επιτροπής, δεν υπερβαίνει αθροιστικά τις δέκα (10) ημέρες το χρόνο. 

3. Ο υπάλληλος υποχρεούται να δεχτεί την επίσκεψη του ελεγκτή γιατρού. 

4. Η αποστολή γιατρού για έλεγχο υπαλλήλου, που κάνει χρήση βραχυχρόνιων αναρρωτικών αδειών κατ' επανάληψη, είναι υποχρεωτική για την υπηρεσία. 

'Aρθρο 56

Διαδικασία χορήγησης αναρρωτικής άδειας

1. Η αναρρωτική άδεια χορηγείται ύστερα από αίτηση του υπαλλήλου ή και αυτεπαγγέλτως. 

2. Αναρρωτική άδεια πέραν των δέκα (10) ημερών κατ' έτος χορηγείται ύστερα από γνωμάτευση της οικείας υγειονομικής επιτροπής, με εξαίρεση την περίπτωση που η άδεια χορηγείται βάσει κοινής γνωμάτευσης του διευθυντή κλινικής δημόσιου νοσοκομείου και ενός γιατρού του ίδιου νοσοκομείου. 

3. Το αρμόδιο για τη χορήγηση της αναρρωτικής άδειας όργανο είτε χορηγεί ολόκληρη την άδεια που προτείνει η πρωτοβάθμια υγειονομική επιτροπή ή, εάν κρίνει τη γνωμάτευσή της ως αναιτιολόγητη, παραπέμπει τον ενδιαφερόμενο για εξέταση στη δευτεροβάθμια υγειονομική επιτροπή. Ο ενδιαφερόμενος μπορεί μέσα σε δέκα (10) ημέρες από την κοινοποίηση σε αυτόν της γνωμάτευσης της πρωτοβάθμιας υγειονομικής επιτροπής, να ζητήσει με ένστασή του νέα εξέταση από την οικεία δευτεροβάθμια επιτροπή είτε όταν η πρωτοβάθμια έχει απορρίψει εξ ολοκλήρου την αίτησή του είτε όταν η απόφαση της πρωτοβάθμιας επιτροπής δεν είναι ομόφωνη. Η αναρρωτική άδεια που προτείνεται από τη δευτεροβάθμια υγειονομική επιτροπή χορηγείται υποχρεωτικά. 

4. Δικαίωμα ένστασης ενώπιον της πρωτοβάθμιας ή της ειδικής υγειονομικής επιτροπής έχουν η υπηρεσία και ο υπάλληλος για την κατ' εξαίρεση χορήγηση άδειας σύμφωνα με την παρ. 2 του άρθρου αυτού. 

5. Η αίτηση υπαλλήλου για παράταση αναρρωτικής άδειας υποβάλλεται το αργότερο μέσα στο τελευταίο δεκαπενθήμερο του χρόνου της άδειας που του έχει χορηγηθεί. 

6. 'Υστερα από κάθε εξέταση, καθώς και μετά τη λήξη του ανώτατου χρονικού ορίου αναρρωτικής άδειας οι υγειονομικές επιτροπές γνωμοδοτούν εάν η νόσος είναι ιάσιμη ή όχι. Στη δεύτερη περίπτωση και αφού η γνωμάτευση γίνει οριστική, ο υπάλληλος απολύεται κατά τα οριζόμενα στο άρθρο 154. Οι προϊστάμενες αρχές της οικείας υπηρεσίας μπορούν να παραπέμπουν και αυτεπαγγέλτως υπαλλήλους στις δευτεροβάθμιες υγειονομικές επιτροπές για απόλυσή τους, εάν κρίνουν ότι δεν μπορούν να εκτελούν τα καθήκοντά τους λόγω σωματικής ή πνευματικής ανικανότητας και πριν χορηγηθεί αναρρωτική άδεια ή μετά τη λήξη αναρρωτικής άδειας. 

7. Κατά της γνωμοδότησης αρμόδιας υγειονομικής επιτροπής για απαλλαγή εκ της υπηρεσίας λόγω ασθένειας, δικαιούται ο ενδιαφερόμενος να ασκήσει προσφυγή σε αποκλειστική προθεσμία δέκα (10) ημερών από την κοινοποίηση της απόφασης της υγειονομικής επιτροπής ενώπιον της επιτροπής προσφυγών του άρθρου 167, με την επιφύλαξη της διάταξης του δευτέρου εδαφίου της παρ. 2 του άρθρου 168. Στην ίδια επιτροπή μπορεί να ασκήσει προσφυγή ο υπάλληλος κατά της γνωμάτευσης της αρμόδιας υγειονομικής επιτροπής με την οποία κρίθηκε ικανός για ανάληψη υπηρεσίας. 

8. Ο υπάλληλος είναι υποχρεωμένος να παρουσιάζεται για ιατρική εξέταση, εφόσον το ζητήσει η επιτροπή. Αν δεν παρουσιαστεί, δεν χορηγείται αναρρωτική άδεια. 

9. Ο υπάλληλος, ο οποίος βρίσκεται δικαιολογημένα εκτός της έδρας του, υποχρεούται, αμέσως μόλις ασθε- νήσει, να υποβάλει αίτηση χορήγησης αναρρωτικής άδειας στην πλησιέστερη υγειονομική επιτροπή. Αν η υγειονομική επιτροπή δεν εξετάσει για οποιονδήποτε λόγο τον υπάλληλο έως ότου επανέλθει στην έδρα του, υποχρεούται να διαβιβάσει την αίτηση με τα σχε- τικά δικαιολογητικά στην υγειονομική επιτροπή της έδρας του υπαλλήλου. 

10. Αν η αρμόδια υγειονομική επιτροπή κρίνει ότι για τη χορήγηση αναρρωτικής άδειας είναι αναγκαία η παρακολούθηση του υπαλλήλου για ορισμένο διάστημα σε νοσηλευτικό ίδρυμα, η άδεια δεν χορηγείται χωρίς την παρακολούθηση αυτή. 

11. Τυχόν γνωμάτευση δευτεροβάθμιας υγειονομικής επιτροπής για μη χορήγηση εν όλω ή εν μέρει άδειας δεν επιφέρει συνέπειες σε βάρος του υπαλλήλου, εφό- σον η άδεια αυτή έχει ήδη διανυθεί βάσει γνωμάτευσης πρωτοβάθμιας επιτροπής, εκτός εάν για τη χορήγησή της διαπιστώνεται βαρειά αμέλεια ή δόλος του υπαλλήλου. 

12. Ειδικές διατάξεις για έλεγχο της κατ' οίκον ασθένειας των υπαλλήλων διατηρούνται σε ισχύ. 

'Aρθρο 57

Υγειονομική περίθαλψη - 'Εξοδα κηδείας

1. Οι υπάλληλοι και τα μέλη της οικογένειάς τους έχουν δικαίωμα σε υγειονομική περίθαλψη που περιλαμβάνει νοσοκομειακή, ιατρική και φαρμακευτική περίθαλψη. 

2. Με προεδρικό διάταγμα, που εκδίδεται με πρόταση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, καθορίζονται ο τρόπος, οι προϋποθέσεις, οι φορείς παροχής της υγειονομικής περίθαλψης, τα μέλη της οικογένειας του υπαλλήλου που δικαιούνται περίθαλψη, καθώς και η τυχόν συμμετοχή των υπαλλήλων στις δαπάνες για φαρμακευτική περίθαλψη. 

3. Η υπηρεσία έχει υποχρέωση να καταβάλει τα έξοδα κηδείας των υπαλλήλων, των συζύγων και των τέκνων τους, εφόσον αυτά προστατεύονται και συντηρούνται από αυτούς. Από τα έξοδα αυτά εκπίπτεται κάθε ποσό που καταβάλλεται βάσει των κειμένων διατάξεων για την ίδια αιτία από ασφαλιστικό οργανισμό ή από οποιονδήποτε άλλο δημόσιο φορέα. 

4. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Υγείας και Πρόνοιας και Οικονομικών καθορίζονται το ύψος και ο τρόπος καταβολής των εξόδων κηδείας, καθώς και κάθε άλλη σχετική λεπτομέρεια. 

ΚΕΦΑΛΑΙΟ Η'

ΕΙΔΙΚΕΣ ΑΔΕΙΕΣ

'Αρθρο 58

'Αδειες υπηρεσιακής εκπαίδευσης

1. Για τη συμμετοχή του σε προγράμματα μετεκπαίδευσης και προγράμματα ή κύκλους μεταπτυχιακής εκπαίδευσης, ο υπάλληλος δικαιούται να ζητήσει άδεια υπηρεσιακής εκπαίδευσης. 'Αδεια δεν χορηγείται αν ο υπάλληλος έχει υπερβεί κατά το χρόνο, για τον οποίο ζητείται η άδεια, το 50ό έτος της ηλικίας του ή δεν έχει συμπληρώσει τρία (3) χρόνια πραγματικής υπηρεσίας. Προκειμένου για συμμετοχή σε προγράμματα μετεκπαίδευσης με διάρκεια μικρότερη του έτους, άδεια δεν χορηγείται εάν ο υπάλληλος έχει συμπληρώσει το 55ο έτος της ηλικίας του. 

2. Η άδεια υπηρεσιακής εκπαίδευσης χορηγείται από τον αρμόδιο υπουργό ή από τη διοίκηση του οικείου νομικού προσώπου δημοσίου δικαίου, ύστερα από αίτηση του υπαλλήλου και μετά από σύμφωνη γνώμη του υπηρεσιακού συμβουλίου, το οποίο συνεκτιμά τη συνάφεια της μετεκπαίδευσης ή της μεταπτυχιακής εκ- παίδευσης με το αντικείμενο της υπηρεσίας του, καθώς και την υπηρεσιακή επίδοση, τις γνώσεις και την ηλικία του υπαλλήλου. Ειδικά, προκειμένου περί εκπαιδευτικής άδειας στο εξωτερικό, απαιτείται πολύ καλή γνώση της γλώσσας της χώρας στην οποία πρόκειται να μεταβεί ο υπάλληλος. 

3. Η άδεια χορηγείται υποχρεωτικά, εάν ο υπάλληλος έχει λάβει υποτροφία από το 'Ιδρυμα Κρατικών Υποτροφιών. Υποτροφία από άλλο ίδρυμα ή οργανισμό ημεδαπό, διεθνή ή αλλοδαπό ή αλλοδαπή κυβέρνηση για μετεκπαίδευση ή μεταπτυχιακή εκπαίδευση σχετιζόμενη με το αντικείμενο της υπηρεσίας του υπαλλήλου συνεκτιμάται για τη χορήγηση της άδειας. Η άρνηση χορήγησης της άδειας πρέπει να αιτιολογείται ειδικώς. 

4. Η άδεια υπηρεσιακής εκπαίδευσης δεν μπορεί να υπερβεί τη διετία. Σε περίπτωση φοίτησης σε προγράμματα ή κύκλους μεταπτυχιακών σπουδών διάρκειας δύο (2) ετών ή εκπόνησης διδακτορικής διατριβής, η άδεια υπηρεσιακής εκπαίδευσης δεν μπορεί να υπερβεί τα τρία (3) ή τα τέσσερα (4) χρόνια, αντίστοιχα. Καθ' όλη τη διάρκεια της υπηρεσίας του υπαλλήλου δεν μπορεί να χορηγηθεί σε αυτόν άδεια υπηρεσιακής εκπαίδευσης πέραν των πέντε (5) ετών. 

5. Ο υπάλληλος, στον οποίο χορηγείται άδεια υπηρεσιακής εκπαίδευσης, λαμβάνει τις αποδοχές του. Στους υπαλλήλους που χορηγείται άδεια για μετεκπαίδευση ή μεταπτυχιακή εκπαίδευση στο εσωτερικό παρέχονται αποδοχές αυξημένες κατά 15%. Μετά από σύμφωνη γνώμη του υπηρεσιακού συμβουλίου μπορεί να χορηγηθούν αποδοχές αυξημένες έως και 75%. Στους υπαλλήλους που χορηγείται άδεια για μετεκπαίδευση ή μεταπτυχιακή εκπαίδευση στο εξωτερικό παρέχονται αποδοχές αυξημένες στο διπλάσιο. Η προσαύξηση των αποδοχών μειώνεται κατά το μέρος που καλύπτεται από υποτροφία ή άλλου είδους χρηματική αμοιβή ή αποζημίωση που τυχόν χορηγείται στον υπάλληλο στο εσωτερικό ή το εξωτερικό. Ο υπάλληλος δικαιούται επίσης οδοιπορικά έξοδα μετάβασης και επιστροφής. 

6. Η άδεια υπηρεσιακής εκπαίδευσης μπορεί να ανακαλείται για εξαιρετικούς λόγους που αφορούν στην υπηρεσία ή για λόγους που ανάγονται στην επίδοση του υπαλλήλου πριν από την πάροδο του χρόνου της λήξης της, με πράξη του αρμόδιου για τη χορήγησή της οργάνου, η οποία εκδίδεται μετά από σύμφωνη και ειδικώς αιτιολογημένη γνώμη του υπηρεσιακού συμβουλίου. 

7. Μετά το τέλος της άδειας εκπαίδευσης ο υπάλληλος υποχρεούται να υπηρετήσει στο Δημόσιο ή σε νομικό πρόσωπο δημοσίου δικαίου για χρονικό διάστημα ίσο με το τριπλάσιο του χρόνου της άδειας. Το διάστημα αυτό δεν μπορεί να είναι λιγότερο από τρία (3) ούτε περισσότερο από δέκα (10) έτη. Σε περίπτωση αθέτησης της υποχρέωσής του αυτής ο υπάλληλος υποχρεούται να επιστρέψει τις αποδοχές που έλαβε κατά το χρόνο της άδειας, ο οποίος δεν υπολογίζεται στην περίπτωση αυτή ως χρόνος πραγματικής υπηρεσίας. 

8. Με απόφαση του Υπουργού Εσωτερικών, Δημόσιας Διοίκησης και Αποκέντρωσης καθορίζονται οι υποχρεώσεις των υπαλλήλων κατά τη διάρκεια της άδειας του παρόντος άρθρου, καθώς και κάθε άλλη αναγκαία λεπτομέρεια. 

'Αρθρο 59

'Αδειες για επιμορφωτικούς ή επιστημονικούς λόγους

1. 'Αδειες μικρής χρονικής διάρκειας χορηγούνται υποχρεωτικά, μετά από αίτησή τους, σε υπαλλήλους που μετέχουν σε διαγωνισμούς για να πάρουν υποτροφία ή να εισαχθούν στην Εθνική Σχολή Δημόσιας Διοίκησης ή για να επιλεγούν για φοίτηση σε κύκλους μεταπτυχιακών σπουδών, σε αντικείμενα που ενδιαφέρουν την υπηρεσία. 

2. 'Ομοιες άδειες μπορεί να χορηγούνται για συμμετοχή σε συνέδρια, συνδιασκέψεις, σεμινάρια και κάθε είδους συναντήσεις επιστημονικού χαρακτήρα, στο εσωτερικό ή το εξωτερικό, εφόσον η συμμετοχή κρί- νεται συμφέρουσα για την υπηρεσία. 

3. Οι άδειες των προηγούμενων παραγράφων χορηγούνται από τον οικείο υπουργό ή τη διοίκηση του οικείου νομικού προσώπου δημοσίου δικαίου, κατά περίπτωση, μετά από γνώμη του άμεσου προϊσταμένου του υπαλλήλου, με αποδοχές για όλο το χρόνο κατά τον οποίο ο υπάλληλος μετέχει στο διαγωνισμό ή τις λοιπές δραστηριότητες. Στο χρόνο αυτόν προστίθενται οι ημέρες που είναι αναγκαίες για τη μετάβαση και την επιστροφή του υπαλλήλου. 

'Αρθρο 60

'Αδειες εξετάσεων

1. Στους υπαλλήλους που είναι μαθητές, σπουδαστές ή φοιτητές, προπτυχιακοί ή μεταπτυχιακοί, σε σχολεία και ιδρύματα και των τριών βαθμίδων εκπαίδευσης, χορηγείται άδεια εξετάσεων με αποδοχές. 

2. Η άδεια εξετάσεων δεν μπορεί να υπερβαίνει τις είκοσι (20) εργάσιμες ημέρες κάθε έτος και χορηγείται συνεχώς ή τμηματικώς κατά την εξεταστική περίοδο που ζητά ο ενδιαφερόμενος. Οι άδειες εξετάσεων χορηγούνται για το χρόνο φοίτησης και μέχρι δύο το πολύ εξάμηνα μετά τη λήξη του, εφόσον ο υπάλληλος εξακολουθεί να φοιτά. Για κάθε ημέρα εξετάσεων χορηγείται άδεια δύο (2) ημερών. 

ΚΕΦΑΛΑΙΟ Θ'

ΗΘΙΚΕΣ ΑΜΟΙΒΕΣ

'Αρθρο 61

'Επαινος - Μετάλλιο

1. Για πράξεις εξαιρετικές κατά την εκτέλεση της υπηρεσίας τους, που δεν επιβάλλονται από τα καθήκοντά τους, μπορεί να απονέμονται στους υπαλλήλους οι ακόλουθες κατά περίπτωση ηθικές αμοιβές: 

α) έπαινος, 

β) μετάλλιο διακεκριμένων πράξεων με δίπλωμα. 

2. Το σχήμα, οι διαστάσεις και οι παραστάσεις που αποτυπώνονται στο μετάλλιο διακεκριμένων πράξεων και ο τύπος και το περιεχόμενο του διπλώματος, καθώς και κάθε σχετική λεπτομέρεια, καθορίζονται με προεδρικό διάταγμα, που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης. 

'Αρθρο 62

Τρόπος απονομής ηθικών αμοιβών

Δημοσιοποίηση απονομής 

1. Ο έπαινος απονέμεται με απόφαση του αρμόδιου υπουργού, μετά από σύμφωνη και ειδικά αιτιολογημένη γνώμη του οικείου υπηρεσιακού συμβουλίου. 

2. Το μετάλλιο διακεκριμένων πράξεων απονέμεται με προεδρικό διάταγμα, που εκδίδεται με πρόταση του αρμόδιου υπουργού, μετά από ειδικά αιτιολογημένη σύμφωνη γνώμη του οικείου υπηρεσιακού συμβουλίου. 

3. Η πράξη απονομής ηθικής αμοιβής δημοσιεύεται στην Εφημερίδα της Κυβερνήσεως και ανακοινώνεται με εγκύκλιο σε όλες τις υπηρεσίες του υπουργείου ή του νομικού προσώπου δημοσίου δικαίου στο οποίο ανήκει ο υπάλληλος. 

'Αρθρο 63

Ευαρέσκεια

1. Στους υπαλλήλους, που αποχωρούν μετά από τριακονταετή τουλάχιστον ευδόκιμο παραμονή, μπορεί να απονεμηθεί η ευαρέσκεια της υπηρεσίας. 

2. Η ευαρέσκεια απονέμεται με την πράξη λύσης της υπαλληλικής σχέσης και περιλαμβάνεται στο κείμενο που δημοσιεύεται στην Εφημερίδα της Κυβερνήσεως. 

'Αρθρο 64

Βράβευση προτάσεων ή μελετών

1. Σε υπαλλήλους, οι οποίοι με δική τους πρωτοβουλία συντάσσουν και υποβάλλουν αξιόλογη πρωτότυπη πρόταση ή μελέτη, που αφορά είτε τα αντικείμενα αρμοδιότητας της υπηρεσίας τους είτε την καλύτερη οργάνωση ή τη βελτίωση της αποδοτικότητας της δημόσιας υπηρεσίας, παρέχονται χρηματικά βραβεία. 

2. Με προεδρικό διάταγμα, που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης και του Υπουργού Οικονομικών, καθορίζονται τα όργανα, η διαδικασία αξιολόγησης και βράβευσης των προτάσεων ή μελετών, ο τρόπος αξιοποίησής τους, το ύψος των χρηματικών βραβείων και κάθε αναγκαία λεπτομέρεια. 

3. Το χρηματικό βραβείο παρέχεται στο δικαιούχο και μετά την αποχώρησή του από την υπηρεσία. 

ΜΕΡΟΣ Δ'

ΥΠΗΡΕΣΙΑΚΕΣ ΜΕΤΑΒΟΛΕΣ

ΚΕΦΑΛΑΙΟ Α'

ΚΙΝΗΤΙΚΟΤΗΤΑ

'Αρθρο 65

Τοποθέτηση

1. Ο υπάλληλος, μετά το διορισμό του, τοποθετείται, με απόφαση του προϊσταμένου της οικείας αρχής και μετά γνώμη του οικείου υπηρεσιακού συμβουλίου, σε θέση για την κατάληψη της οποίας συμμετείχε στη δια- δικασία πρόσληψης. Σε περίπτωση που ο υπάλληλος μπορεί να τοποθετηθεί σε περισσότερες θέσεις, συνεκτιμάται για την τοποθέτησή του σε συγκεκριμένη θέση η αίτηση προτίμησης που τυχόν έχει υποβάλει. Γνώμη του υπηρεσιακού συμβουλίου δεν απαιτείται, εάν από τη διαδικασία πρόσληψης προκύπτουν η θέση και η υπηρεσιακή μονάδα, στην οποία πρόκειται να προσληφθεί ο υπάλληλος. 

2. Οι προϊστάμενοι των οργανικών μονάδων τοποθετούνται, με απόφαση της οικείας αρχής και μετά γνώμη του υπηρεσιακού συμβουλίου, ανάλογα με τα προσόντα, τις εμπειρίες και την ειδίκευση που διαθέτουν. Το υπηρεσιακό συμβούλιο συνεκτιμά επίσης το συνολικό χρόνο υπηρεσίας, το χρόνο υπηρεσίας κατά περιοχή, την οικογενειακή κατάσταση, την ηλικία, τη συνυπηρέτηση συζύγου και την εντοπιότητα. Η τοποθέτηση σε θέσεις της ίδιας αρχής γίνεται χωρίς γνώμη του υπηρεσιακού συμβουλίου. 

'Αρθρο 66

Μετακίνηση

1. Μετακίνηση υπαλλήλου από μία οργανική μονάδα σε άλλη της ίδιας αρχής πραγματοποιείται με απόφαση του προϊσταμένου της. 

2. Μετακίνηση προϊσταμένων γίνεται σε αντίστοιχης βαθμίδας οργανική μονάδα. 

3. Για μετακίνηση σε οργανική μονάδα που εδρεύει σε περιοχή άλλου δήμου ή κοινότητας, το οικείο όργανο υποχρεούται να λάβει υπόψη του κριτήρια όπως ο τόπος κατοικίας του υπαλλήλου, η κατάσταση υγείας του, η οικογενειακή του κατάσταση και η συνυπηρέτηση συζύγου. 

'Aρθρο 67

Μετάθεση

1. Μετάθεση επιτρέπεται μετά από αίτηση του υπαλλήλου ή αυτεπαγγέλτως από την υπηρεσία, μόνο όταν υπάρχει κενή θέση. 

2. Οι μεταθέσεις μετά από αίτηση του υπαλλήλου προηγούνται των μεταθέσεων χωρίς αίτηση. Οι μεταθέσεις, μετά από αίτηση, υπαλλήλων που πάσχουν από δυσίατα νοσήματα, προηγούνται των λοιπών κατηγοριών μεταθέσεων μετά από αίτηση. Μετάθεση πολυτέκνων δεν είναι δυνατή χωρίς αίτησή τους. 

3. Για τη διενέργεια μεταθέσεων λαμβάνονται υπόψη τα κριτήρια του συνολικού χρόνου υπηρεσίας του υπαλλήλου, του χρόνου υπηρεσίας κατά περιοχή, της οικογενειακής του κατάστασης, της ηλικίας, της συνυπηρέτησης και της εντοπιότητας, αξιολογούμενα με συντελεστές βαρύτητας (μόρια). Η οικογενειακή κατάσταση αξιολογείται με συντελεστή τρία (3) για το σύζυγο, τρία (3) για το πρώτο και πέντε (5) για κάθε επόμενο ανήλικο τέκνο ή τέκνο που σπουδάζει σε σχολή τριτοβάθμιας εκπαίδευσης, εφόσον δεν έχει συμπληρώσει το 25ο έτος της ηλικίας του. Στους άγαμους, διαζευγμένους, χήρους και εν διαστάσει γονείς τέκνων από τα αναφερόμενα στο προηγούμενο εδάφιο, για τα οποία τους έχει αποδεδειγμένα ανατεθεί η επιμέλεια, οι συντελεστές βαρύτητας προσαυξάνονται κατά ένα (1) για κάθε τέκνο. Η ηλικία των ετών 40, 41 - 50 και 51 - 60 αξιολογείται με τους συντελεστές ένα (1), δύο (2) και τρία (3), αντίστοιχα. 

4. Με προεδρικά διατάγματα, που εκδίδονται με πρόταση του Υπουργού Εσωτερικών, Δημόσιας Διοίκησης και Αποκέντρωσης και του οικείου υπουργού, καθορίζονται συντελεστές, πλην των προσδιοριζομένων στην προηγούμενη παράγραφο, ανάλογα με τις συνθήκες λειτουργίας και τις ειδικότερες ανάγκες της υπηρεσίας, η διαδικασία με βάση πίνακες μεταθετέων, η δυνατότητα εξαιρέσεων από μεταθέσεις και η δυνατότητα προσωρινής αναστολής αυτών, καθώς και κάθε άλλη αναγκαία λεπτομέρεια για τη διενέργεια των μεταθέσεων, κατά υπουργείο ή αυτοτελή δημόσια υπηρεσία ή νομικό πρόσωπο δημοσίου δικαίου ή κλάδο προσωπικού αυτών. Με τα ίδια προεδρικά διατάγματα επιτρέπεται, ανάλογα με τις συνθήκες λειτουργίας και τις ειδικότερες ανάγκες της υπηρεσίας, η προσθήκη και άλλων, μέχρι τριών το πολύ, κριτηρίων και ο καθορισμός των συντελεστών αυτών. Με τα ίδια διατάγματα επιτρέπεται να μη λαμβάνεται υπόψη το κριτήριο της εντοπιότητας, εφόσον αυτό επιβάλλεται από τη φύση της υπηρεσίας. 

Τυχόν τροποποίηση των προεδρικών διαταγμάτων της παρούσας παραγράφου δεν θίγει τους ισχύοντες πίνακες μεταθετέων ούτε τη διαδικασία κατάρτισης πινάκων μεταθετέων που έχει ήδη αρχίσει. 

5. Η μετάθεση των υπαλλήλων διενεργείται με απόφαση του αρμόδιου οργάνου διοίκησης μετά από σύμφωνη γνώμη του υπηρεσιακού συμβουλίου. 

6. Με το έγγραφο, με το οποίο ανακοινώνεται στον υπάλληλο η μετάθεσή του, τάσσεται ανάλογα με την απόσταση και τα μέσα συγκοινωνίας, η αναγκαία για τη μετάβαση στη νέα του θέση προθεσμία. Η προθεσμία αυτή δεν μπορεί να υπερβαίνει τον ένα (1) μήνα και για μεταθέσεις προς ή από το εξωτερικό τους δύο (2) μήνες. 

7. Οι υπάλληλοι δεν μετατίθενται πριν συμπληρώσουν διετία στην υπηρεσία που τοποθετήθηκαν κατά το διορισμό τους. 

8. Κατ' εξαίρεση επιτρέπεται, σύμφωνα με τη διαδικασία της παρ. 5, μετάθεση πριν από την παρέλευση του ανωτέρω χρονικού διαστήματος είτε σε περίπτωση αμοιβαίας αίτησης υπαλλήλων του ίδιου κλάδου είτε για σοβαρούς υπηρεσιακούς ή προσωπικούς λόγους. 

9. Η μετά από αίτηση του υπαλλήλου μετάθεσή του σε παραμεθόρια περιοχή με σκοπό τη συνυπηρέτηση συζύγων είναι υποχρεωτική. 

10. Ειδικές διατάξεις που αφορούν τις μεταθέσεις εξακολουθούν να ισχύουν. 

'Αρθρο 68

Aπόσπαση

1. Με απόφαση των οικείων υπουργών επιτρέπεται η απόσπαση υπαλλήλων δημοσίων υπηρεσιών κάθε μορφής ή νομικών προσώπων δημοσίου δικαίου σε υπηρεσία άλλου υπουργείου ή σε νομικό πρόσωπο δημοσίου δικαίου για την αντιμετώπιση σοβαρών και επειγουσών υπηρεσιακών αναγκών προσωρινού χαρακτήρα μετά από γνώμη των οικείων υπηρεσιακών συμβουλίων. 

2. Απόσπαση υπαλλήλων από μία αρχή σε άλλη του ίδιου υπουργείου ή νομικού προσώπου δημοσίου δικαίου επιτρέπεται για κάλυψη υπηρεσιακών αναγκών με απόφαση του οικείου υπουργού ή του οργάνου διοίκησης του νομικού προσώπου μετά από γνώμη του υπηρεσιακού συμβουλίου. 

3. Απόσπαση για προσωπικούς λόγους είναι δυνατή κατ' εξαίρεση και εφόσον οι ανάγκες της υπηρεσίας το επιτρέπουν. 

4. Η διάρκεια των ανωτέρω αποσπάσεων δεν μπορεί να υπερβαίνει τα δύο (2) έτη συνολικά. 

5. Η απόσπαση παύει αυτοδικαίως όταν λήξει το χρονικό όριο της παρ. 4. Ο υπάλληλος με τη λήξη της απόσπασης επανέρχεται υποχρεωτικά στη θέση του χωρίς άλλη διατύπωση. 

6. Σε περίπτωση που ο αποσπασθείς υπάλληλος επιλεγεί ως προϊστάμενος οργανικής μονάδας, επέρχεται αυτοδίκαιη παύση της απόσπασης από την τοποθέτησή του ως προϊσταμένου. 

7. Η απόσπαση μπορεί να παύει οποτεδήποτε πριν από τη λήξη του χρονικού ορίου της παρ. 4 για λόγους αναγόμενους στην υπηρεσία. 

8. Στην περίπτωση της παρ. 1, αποσπασμένος υπάλληλος που συμπλήρωσε διετία συνεχώς ή διακεκομμένα, δεν επιτρέπεται να αποσπασθεί πριν να παρέλθει τριετία από τη λήξη της προηγούμενης απόσπασης. Για εξαιρετικούς λόγους επιτρέπεται απόσπαση μέχρι τεσσάρων (4) μηνών και πριν από την πάροδο της τριετίας. 

9. Απαγορεύεται η απόσπαση του υπαλλήλου κατά τη διάρκεια της δοκιμαστικής υπηρεσίας. 

10. Με την απόφαση της απόσπασης καθορίζεται η υπηρεσία η οποία επιβαρύνεται με τη μισθοδοσία του αποσπασμένου υπαλλήλου. 

11. Επιτρέπεται η απόσπαση σε γραφεία βουλευτών ή Ελλήνων βουλευτών του Ευρωπαϊκού Κοινοβουλίου κατά τις ισχύουσες ειδικές διατάξεις. 

12. Ειδικές διατάξεις διατηρούνται σε ισχύ. 

ΚΕΦΑΛΑΙΟ Β'

ΚΙΝΗΤΙΚΟΤΗΤΑ - ΜΕΤΑΤΑΞΗ

'Aρθρο 69

Μετάταξη από κλάδο σε κλάδο της ίδιας κατηγορίας

Μετάταξη υπαλλήλου σε κενή θέση άλλου κλάδου της ίδιας κατηγορίας του ίδιου υπουργείου ή νομικού προσώπου δημοσίου δικαίου, αντίστοιχα, επιτρέπεται είτε με πρωτοβουλία της υπηρεσίας είτε μετά από αίτηση του υπαλλήλου. Ο μετατασσόμενος πρέπει να έχει τα τυπικά και ουσιαστικά προσόντα για την κατάληψη της θέσης στην οποία μετατάσσεται. Δεν επιτρέπεται μετάταξη δόκιμου υπαλλήλου. 

'Aρθρο 70

Μετάταξη σε κλάδο ανώτερης κατηγορίας

1. Μετάταξη υπαλλήλου σε κενή θέση κλάδου ανώτερης κατηγορίας του ίδιου υπουργείου ή νομικού προσώπου δημοσίου δικαίου, αντίστοιχα, επιτρέπεται με αίτηση του υπαλλήλου. Ο μετατασσόμενος πρέπει να έχει τα τυπικά και ουσιαστικά προσόντα του κλάδου στον οποίο μετατάσσεται. Δεν επιτρέπεται μετάταξη δόκιμου υπαλλήλου. 

2. Υπάλληλοι που είχαν το απαιτούμενο για διορισμό σε ανώτερη κατηγορία τυπικό προσόν κατά το χρόνο υποβολής της αίτησης διορισμού τους, δεν επιτρέπεται να μεταταγούν σε θέση κλάδου ανώτερης κατηγορίας πριν από τη συμπλήρωση οκταετίας από το διορισμό τους. 

3. Οι υπάλληλοι μετατάσσονται με το βαθμό που κατέχουν. Αν ο εισαγωγικός βαθμός του κλάδου στον οποίο μετατάσσονται είναι ανώτερος του βαθμού που κατέχουν, μετατάσσονται με τον εισαγωγικό αυτόν βαθμό. Ο χρόνος υπηρεσίας που έχει διανυθεί στο βαθμό με τον οποίο ο υπάλληλος μετατάσσεται, θεωρείται ότι έχει διανυθεί στο βαθμό της θέσης στην οποία μετατάσσεται, εφόσον έχει διανυθεί με τα τυπικά προσόντα της ανώτερης κατηγορίας. 

'Aρθρο 71

Διαδικασία μετατάξεων

1. Οι μετατάξεις των άρθρων 69 και 70 του παρόντος διενεργούνται μετά από γνώμη του οικείου υπηρεσιακού συμβουλίου, το οποίο εκτιμά και τις ανάγκες της υπηρεσίας. 

2. Οι αιτήσεις μετατάξεων των περιπτώσεων της παρ. 1 υποβάλλονται στην αρμόδια υπηρεσία προσωπικού δύο (2) φορές το χρόνο κατά τους μήνες Μάρτιο και Οκτώβριο και συνεξετάζονται από τα οικεία υπηρεσιακά συμβούλια. 

3. Σε περίπτωση υποβολής περισσότερων αιτήσεων για μετάταξη στην ίδια θέση, το υπηρεσιακό συμβούλιο λαμβάνει υπόψη την απόδοση των υπαλλήλων, το χρόνο κτήσης του τυπικού προσόντος, το χρόνο συνολικής υπηρεσίας στο βαθμό και τον κλάδο, καθώς και τα λοιπά στοιχεία του υπηρεσιακού τους φακέλου. 

4. Θέσεις για τις οποίες κινήθηκε η διαδικασία πλήρωσής τους με διορισμό δεν καλύπτονται με μετάταξη. 

'Aρθρο 72

Μετάταξη σε ανώτερη κατηγορία άλλου υπουργείου ή

νομικού προσώπου δημοσίου δικαίου 

1. Επιτρέπεται η μετάταξη υπαλλήλου σε κενή θέση κλάδου ανώτερης κατηγορίας άλλου υπουργείου ή άλλου νομικού προσώπου δημοσίου δικαίου στην περίπτωση που ο υπάλληλος κατέχει τίτλο σπουδών που δεν προβλέπεται ως τυπικό προσόν διορισμού σε κανέναν κλάδο του υπουργείου ή του νομικού προσώπου δημοσίου δικαίου στο οποίο ανήκει. 

2. Η μετάταξη γίνεται με τους όρους του άρθρου 70 του παρόντος. 

3. Η διαδικασία του άρθρου 71 του παρόντος εφαρμόζεται αναλόγως και στην παρούσα περίπτωση. 

'Aρθρο 73

Πράξη μετάταξης

1. Οι μετατάξεις του παρόντος κεφαλαίου γίνονται με απόφαση του αρμόδιου ή των αρμόδιων υπουργών. Προκειμένου για υπαλλήλους νομικών προσώπων δημοσίου δικαίου οι μετατάξεις διενεργούνται με απόφαση των αρμόδιων μονομελών οργάνων διοίκησης και όταν δεν υπάρχουν, με απόφαση του διοικητικού συμβουλίου. Μετατάξεις από νομικό πρόσωπο δημοσίου δικαίου σε υπουργείο ή άλλο νομικό πρόσωπο και αντίστροφα διε- νεργούνται με απόφαση των οικείων υπουργών. 

2. Η πράξη μετάταξης δημοσιεύεται σε περίληψη στην Εφημερίδα της Κυβερνήσεως. 

'Aρθρο 74

Ειδικές διατάξεις

Ειδικές διατάξεις που ρυθμίζουν θέματα μετατάξεων, τα οποία δεν προβλέπονται στο παρόν κεφάλαιο, εξακολουθούν να ισχύουν. 

ΚΕΦΑΛΑΙΟ Γ'

ΚΑΤΗΓΟΡΙΕΣ - ΚΛΑΔΟΙ - ΠΡΟΣΟΝΤΑ

'Αρθρο 75

Κατάταξη θέσεων σε κατηγορίες

Οι θέσεις του προσωπικού που υπάγεται στις διατάξεις του παρόντος κατατάσσονται στις εξής κατηγορίες: 

α) κατηγορία Ειδικών Θέσεων (ΕΘ), 

β) κατηγορία θέσεων Πανεπιστημιακής Εκπαίδευσης 

(ΠΕ), 

γ) κατηγορία θέσεων Τεχνολογικής Εκπαίδευσης (ΤΕ), 

δ) κατηγορία θέσεων Δευτεροβάθμιας Εκπαίδευσης 

(ΔΕ), 

ε) κατηγορία θέσεων Υποχρεωτικής Εκπαίδευσης (ΥΕ). 

'Aρθρο 76

Θέσεις κατά κατηγορία - Τυπικά προσόντα

1. Θέσεις της κατηγορίας ΥΕ είναι εκείνες, για τις οποίες ως τυπικό προσόν διορισμού ορίζεται απολυτήριος τίτλος υποχρεωτικής εκπαίδευσης ή ισοδύναμης κατώτερης τεχνικής σχολής. 

2. Θέσεις της κατηγορίας ΔΕ είναι εκείνες, για τις οποίες ως τυπικό προσόν διορισμού ορίζεται απολυτήριος τίτλος ή πτυχίο σχολής δευτεροβάθμιας εκπαίδευσης ή άλλου ισότιμου σχολείου ή αναγνωρισμένης σχολής τυφλών τηλεφωνητών. 

Στις περιπτώσεις που δεν καθίσταται δυνατή η πλήρωση θέσεων κλάδων τεχνικών ειδικοτήτων κατηγορίας ΔΕ, διότι δεν προσήλθε κανένας υποψήφιος με τα προσόντα της παρούσας παραγράφου ή προσήλθαν λιγότεροι από τις προς πλήρωση θέσεις, επιτρέπεται ο διορισμός με τα προσόντα της προηγούμενης παραγράφου ή τριετή τουλάχιστον αντίστοιχη εμπειρία. 

3. Θέσεις της κατηγορίας ΤΕ είναι εκείνες για τις οποίες ως τυπικό προσόν διορισμού ορίζεται το πτυχίο ή το δίπλωμα σχολής τεχνολογικού εκπαιδευτικού ιδρύματος της ημεδαπής ή ισότιμο πτυχίο ή δίπλωμα της ημεδαπής ή αλλοδαπής ή πτυχίο Κ.Α.Τ.Ε.Ε. ή ισότιμο πτυχίο ή δίπλωμα της ημεδαπής ή αλλοδαπής. 

4. Θέσεις της κατηγορίας ΠΕ είναι εκείνες για τις οποίες ως τυπικό προσόν διορισμού ορίζεται το πτυχίο ή δίπλωμα τμήματος ή σχολής ανώτατου εκπαιδευτικού ιδρύματος της ημεδαπής ή ισότιμο της αλλοδαπής. 

5. Θέσεις της κατηγορίας ΕΘ είναι οι θέσεις γενικών γραμματέων, καθώς και οι προβλεπόμενες από ειδικές διατάξεις. 

'Αρθρο 77

Θέσεις και τυπικά προσόντα

κατά κλάδο - Καθήκοντα

1. Η κατάταξη των θέσεων κάθε κατηγορίας σε κλάδους, οι ειδικότητες των κλάδων, η κατανομή των θέσεων κάθε κλάδου ανά ειδικότητα και τα κατά το άρθρο 76 τυπικά προσόντα διορισμού σε θέσεις κάθε κλάδου καθορίζονται με τους οικείους οργανισμούς. Εάν οι οργανισμοί δεν προβλέπουν κατανομή των θέσεων ανά ειδικότητα ο αριθμός των υπαλλήλων που διορίζονται από κάθε ειδικότητα καθορίζεται με την προκήρυξη για την πλήρωση των θέσεων του οικείου κλάδου. 

2. Με τους οργανισμούς μπορεί να καθορίζονται και πρόσθετα ειδικά τυπικά προσόντα διορισμού σε θέσεις κάθε κλάδου, καθώς και οι τίτλοι σπουδών ή άλλα έγγραφα με τα οποία αποδεικνύεται η συνδρομή τους. Σε εξαιρετικές περιπτώσεις και εφόσον δεν είναι δυνατή η απόδειξη με έγγραφα, επιτρέπεται η απόδειξη με άλλα αποδεικτικά μέσα και με διαδικασία που καθορίζεται με προεδρικό διάταγμα, που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης και των οικείων υπουργών, άλλως με τον οργανισμό κάθε υπηρεσίας. 

3. Με προεδρικό διάταγμα, που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης, μπορεί να ορίζονται ενιαία για όλες ή για μέρος των δημοσίων υπηρεσιών ή νομικών προσώπων δημοσίου δικαίου οι κλάδοι, οι ειδικότητες, τα τυπι- κά προσόντα διορισμού σε θέσεις κάθε κλάδου ή ειδικότητας, τα καθήκοντα κάθε κλάδου ή ομάδας κλάδων της ίδιας ή διαφορετικής κατηγορίας και κάθε άλλη αναγκαία λεπτομέρεια. 

'Αρθρο 78

Διυπουργικοί κλάδοι

1. Με προεδρικά διατάγματα, που εκδίδονται με πρόταση του Υπουργού Εσωτερικών, Δημόσιας Διοίκησης και Αποκέντρωσης και των οικείων κατά περίπτωση υπουργών, μετά από γνώμη της Α.Δ.Ε.Δ.Υ., μπορεί για την άσκηση καθηκόντων της ίδιας ειδικότητας ή την άσκηση της ίδιας λειτουργίας σε περισσότερα υπουργεία: α) να συνιστώνται διυπουργικοί κλάδοι ή β) να συγχωνεύονται ομοειδείς κλάδοι ή ειδικότητες κλάδων της ίδιας κατηγορίας περισσότερων υπουργείων σε ενιαίο διυπουργικό κλάδο ή γ) θέσεις της ίδιας κατηγορίας διαφορετικών κλάδων υπουργείων να συγκροτούν διυπουργικό κλάδο ορισμένης ειδικότητας. Με τα ίδια διατάγματα ρυθμίζονται και θέματα κατάταξης στους κλάδους αυτούς των υπαλλήλων, οι θέσεις των οποίων μεταφέρονται στο διυπουργικό κλάδο, καθώς και θέματα μετάταξης υπαλλήλων στον κλάδο αυτόν. Με όμοια προεδρικά διατάγματα καθορίζονται τα προσόντα διορισμού στο διυπουργικό κλάδο, ο αρμόδιος για τη διοί- κηση του διυπουργικού κλάδου υπουργός και κάθε άλλο θέμα σχετικό με την οργάνωση και τη λειτουργία του κλάδου. 'Οταν ρυθμίζονται θέματα επικουρικής ασφάλισης του προσωπικού των διυπουργικών κλάδων, τα σχετικά διατάγματα εκδίδονται με πρόταση και του Υπουργού Εργασίας. 

2. Οι θέσεις των διυπουργικών κλάδων κατανέμονται στις υπηρεσίες των κατ' ιδίαν υπουργείων με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του αρμόδιου, για τη διοίκηση του κλάδου, υπουργού. 

'Αρθρο 79

Βαθμολογική διάρθρωση θέσεων

1. Οι θέσεις της κατηγορίας ΕΘ κατατάσσονται στους βαθμούς 1ο και 2ο. 

2. Οι θέσεις των κατηγοριών ΠΕ, ΤΕ, ΔΕ και ΥΕ κατατάσσονται σε επτά (7) συνολικά βαθμούς ως ακολούθως: 

Βαθμός Γενικού Διευθυντή 

" Διευθυντή 

" Α' 

" Β' 

" Γ' 

" Δ' 

" Ε' 

3. Οι θέσεις της κατηγορίας ΠΕ κατατάσσονται στους βαθμούς από τον Δ' που είναι ο εισαγωγικός έως και του Γενικού Διευθυντή που είναι ο καταληκτικός. 

Για τους αποφοίτους της Εθνικής Σχολής Δημόσιας Διοίκησης εισαγωγικός βαθμός είναι ο Β'. 

4. Οι θέσεις της κατηγορίας ΤΕ κατατάσσονται στους βαθμούς από τον Δ' που είναι ο εισαγωγικός έως και του Διευθυντή που είναι ο καταληκτικός. 

5. Οι θέσεις της κατηγορίας ΔΕ κατατάσσονται στους βαθμούς από τον Δ' που είναι ο εισαγωγικός έως και τον Α' που είναι ο καταληκτικός και κατ' εξαίρεση έως και το βαθμό του Διευθυντή, όπου αυτό προβλέπεται από τις οργανικές διατάξεις, σύμφωνα με την παρ. 8 του παρόντος άρθρου. 

6. Οι θέσεις της κατηγορίας ΥΕ κατατάσσονται στους βαθμούς από τον Ε' που είναι ο εισαγωγικός έως και τον Β' που είναι ο καταληκτικός. 

7. α) Για τις κατηγορίες ΠΕ, ΤΕ και ΔΕ οι θέσεις είναι οργανικά ενιαίες έως και το βαθμό Α'. 

β) Για την κατηγορία ΥΕ όλες οι θέσεις είναι οργανικά ενιαίες. 

8. Στις περιφερειακές υπηρεσίες των δημοσίων υπηρεσιών και των νομικών προσώπων δημοσίου δικαίου υπάλληλοι της κατηγορίας ΔΕ προάγονται στο βαθμό του Διευθυντή, σε περίπτωση έλλειψης υπαλλήλων των οικείων κλάδων των κατηγοριών ΠΕ ή ΤΕ, εφόσον προβλέπεται από τις οικείες οργανικές διατάξεις. 

9. Ο αριθμός των θέσεων των Γενικών Διευθυντών αντιστοιχεί στις οργανικές μονάδες Γενικής Διεύθυνσης. Ο αριθμός των θέσεων των Διευθυντών αντιστοιχεί στις οργανικές μονάδες Διεύθυνσης, Υποδιεύθυνσης ή αντίστοιχου επιπέδου οργανικών μονάδων. 

10. Η κατά βαθμούς κατάταξη των θέσεων κάθε κλάδου μπορεί, ανάλογα με τις κατ' ιδίαν υπηρεσιακές ανάγκες, να μην εξαντλεί την ανωτέρω προβλεπόμενη βαθμολογική κλίμακα. Ειδικά για την εξέλιξη στο βαθμό του Διευθυντή των υπαλλήλων της κατηγορίας ΔΕ εφαρμόζονται οι διατάξεις της παρ. 8 του παρόντος άρθρου. 

11. Με τους οργανισμούς των υπηρεσιών γίνεται η κατανομή των θέσεων κάθε κλάδου της οικείας υπηρεσίας στους βαθμούς του παρόντος άρθρου. 

Στην περίπτωση κατά την οποία για τις θέσεις βαθμού Γενικού Διευθυντή και Διευθυντή προβλέπεται να συμμετέχουν για προαγωγή υπάλληλοι περισσότερων κλάδων ή κατηγοριών, οι θέσεις συνιστώνται εκτός βαθμολογικής κλίμακας των κλάδων αυτών και ανήκουν σε όλους τους κλάδους. 

ΚΕΦΑΛΑΙΟ Δ'

ΠΡΟΑΓΩΓΗ - ΠΡΟΪ'ΣΤΑΜΕΝΟΙ

'Aρθρο 80

Αξιολόγηση

1. Τα ουσιαστικά προσόντα των υπαλλήλων αξιολογούνται βάσει συστήματος αξιολόγησης, το οποίο διέπεται από τις αρχές της αμεροληψίας, της επαγγελματικής ικανότητας του υπαλλήλου και της αποδοτικότητάς του. 

2. Με προεδρικό διάταγμα, που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης, μετά από γνώμη της Α.Δ.Ε.Δ.Υ., η οποία διατυπώνεται μέσα σε προθεσμία τριάντα (30) ημερών, καθορίζονται οι περιπτώσεις κατά τις οποίες απαιτείται αξιολόγηση, τα κριτήρια αξιολόγησης, ο χρόνος, η συχνότητα, ο τύπος, η διαδικασία και τα όργανα αξιολόγησης, καθώς και τα δικαιώματα και οι εγγυήσεις υπέρ των υπαλλήλων σε σχέση με αυτήν. 

'Αρθρο 81

Χρόνος προαγωγής

1. Για την προαγωγή των υπαλλήλων απαιτείται : 

α) Για την κατηγορία ΠΕ: από το βαθμό Δ' στο βαθμό Γ' τριετής υπηρεσία στο βαθμό Δ', από το βαθμό Γ' στο βαθμό Β' τετραετής υπηρεσία στο βαθμό Γ', από το βαθμό Β' στο βαθμό Α' εξαετής υπηρεσία στο βαθμό Β' , από το βαθμό Α' στο βαθμό του Διευθυντή εξαετής υπηρεσία στο βαθμό Α' και άσκηση καθηκόντων προϊσταμένου τμήματος για δύο τουλάχιστον τριετίες και από το βαθμό του Διευθυντή στο βαθμό του Γενικού Διευθυντή τετραετής υπηρεσία στο βαθμό του Διευθυντή. 

β) Για την κατηγορία ΤΕ: από το βαθμό Δ' στο βαθμό Γ' τριετής υπηρεσία στο βαθμό Δ', από το βαθμό Γ' στο βαθμό Β' επταετής υπηρεσία στο βαθμό Γ', από το βαθμό Β' στο βαθμό Α' επταετής υπηρεσία στο βαθμό Β', από το βαθμό Α' στο βαθμό του Διευθυντή εξαετής υπηρεσία στο βαθμό Α' και άσκηση καθηκόντων προϊσταμένου τμήματος για δύο τουλάχιστον τριετίες. 

γ) Για την κατηγορία ΔΕ: από το βαθμό Δ' στο βαθμό Γ' τριετής υπηρεσία στο βαθμό Δ' , από το βαθμό Γ' στο βαθμό Β' οκταετής υπηρεσία στο βαθμό Γ', από το βαθμό Β' στο βαθμό Α' οκταετής υπηρεσία στο βαθμό Β' και από το βαθμό Α' στο βαθμό του Διευθυντή επταετής υπηρεσία στο βαθμό Α' και άσκηση καθηκόντων προϊσταμένου τμήματος για δύο τουλάχιστον τριετίες. 

δ) Για την κατηγορία ΥΕ: από το βαθμό Ε' στο βαθμό Δ' τριετής υπηρεσία στο βαθμό Ε', από το βαθμό Δ' στο βαθμό Γ' δεκαετής υπηρεσία στο βαθμό Δ', από το βαθμό Γ' στο βαθμό Β' εννεαετής υπηρεσία στο βαθμό Γ'. 

2. Για τους υπαλλήλους κατηγορίας ΠΕ ή ΤΕ, κατόχους μεταπτυχιακού διπλώματος σπουδών διάρκειας ενός (1) τουλάχιστον έτους, ο χρόνος που απαιτείται για τη βαθμολογική εξέλιξη μειώνεται συνολικά κατά ένα (1) έτος. Για τους κατόχους διδακτορικού διπλώματος ο χρόνος που απαιτείται για τη βαθμολογική εξέλιξη μειώνεται συνολικά κατά τρία (3) έτη για τους υπαλλήλους κατηγορίας ΠΕ και δύο (2) έτη για τους υπαλλήλους κατηγορίας ΤΕ. Αν ο υπάλληλος κατέχει και μεταπτυχιακό και διδακτορικό δίπλωμα, για την κατά τα ανωτέρω μείωση του χρόνου λαμβάνεται υπόψη μόνο το διδακτορικό δίπλωμα. Οι εν λόγω τίτλοι απαιτείται να είναι συναφείς με τα αντικείμενα στα οποία απασχολούνται ή είναι δυνατόν, κατά τις οργανικές διατάξεις της υπηρεσίας τους, να απασχοληθούν. Ως μεταπτυχιακό και ως διδακτορικό δίπλωμα νοούνται εκείνα που χορηγούνται με αντίστοιχο ιδιαίτερο τίτλο μετά τη λήψη του πτυχίου ή διπλώματος Α.Ε.Ι. ή Τ.Ε.Ι.. Για τα μεταπτυχιακά και τα διδακτορικά διπλώματα εκπαιδευτικών ιδρυμάτων εξωτερικού απαιτείται βεβαίωση ισοτιμίας από την αρμόδια αρχή. 

'Aρθρο 82

Σύστημα προαγωγών

1. Οι υπάλληλοι προάγονται στον αμέσως επόμενο ενιαίο βαθμό, εφόσον έχουν συμπληρώσει τον απαιτούμενο χρόνο στο βαθμό που κατέχουν και έχουν τα ουσιαστικά προσόντα, σύμφωνα με τα στοιχεία του προσωπικού τους μητρώου. 

Ειδικά για την προαγωγή στον Α' βαθμό πρέπει ο υπάλληλος να έχει αναμφισβητήτως τα ουσιαστικά προσόντα, σύμφωνα με τα στοιχεία του προσωπικού του μητρώου. 

2. Στο βαθμό του Διευθυντή προάγονται οι υπάλληλοι που έχουν συμπληρώσει τον απαιτούμενο χρόνο υπηρεσίας στον Α' βαθμό και έχουν διατελέσει προϊστάμενοι τμήματος ή αυτοτελούς γραφείου ή αντίστοιχου επιπέδου οργανικής μονάδας για δύο (2) τουλάχιστον τριετίες. 

3. Στο βαθμό του Γενικού Διευθυντή προάγονται οι υπάλληλοι που έχουν συμπληρώσει τον απαιτούμενο χρόνο υπηρεσίας στο βαθμό του Διευθυντή. 

4. Για την προαγωγή στο βαθμό του Διευθυντή και του Γενικού Διευθυντή απαιτούνται: 

α) κενή θέση, 

β) συμπλήρωση του απαιτούμενου χρόνου, 

γ) συνδρομή τυπικών και ουσιαστικών προσόντων. 

5. Οι προαγωγές των υπαλλήλων έως και το βαθμό του Διευθυντή γίνονται με απόφαση του οικείου υπηρεσιακού συμβουλίου. 

6. Στην περίπτωση κατά την οποία δεν είναι δυνατή, σύμφωνα με τους οικείους πίνακες προακτέων, η πλήρωση κενών θέσεων με προαγωγή λόγω ελλείψεως υπαλλήλων που έχουν τα τυπικά και ουσιαστικά προσόντα, με απόφαση του οικείου υπουργού ή του ανώτατου οργάνου διοίκησης του νομικού προσώπου δημοσίου δικαίου, μπορούν να ανατίθενται τα καθήκοντα των θέσεων αυτών σε υπάλληλο του αμέσως κατώτερου βαθμού υπό την προϋπόθεση ότι ανήκει σε κλάδο οι υπάλληλοι του οποίου προβλέπεται από τις οικείες οργανικές διατάξεις ότι μπορεί να προ|στανται. 

7. Οι προαγωγές των υπαλλήλων στο βαθμό του Γενικού Διευθυντή γίνονται με απόφαση του ειδικού υπηρεσιακού συμβουλίου του άρθρου 158, ύστερα από αίτηση υποψηφιότητας που υποβάλλεται σε αποκλειστική προθεσμία που τάσσεται από τον οικείο υπουργό και η οποία δεν μπορεί να είναι μικρότερη των δέκα (10) ημερών. Η αίτηση υποψηφιότητας συνοδεύεται από βιογραφικό σημείωμα, το περιεχόμενο του οποίου προκύπτει από τα στοιχεία του προσωπικού μητρώου του υπαλλήλου. 

Δικαίωμα υποβολής αίτησης υποψηφιότητας έχουν και υπάλληλοι άλλων δημοσίων υπηρεσιών ή νομικών προσώπων δημοσίου δικαίου συναφούς αντικειμένου, όπως αυτά καθορίζονται με προεδρικό διάταγμα, που εκδίδεται άπαξ μετά από πρόταση του Υπουργού Εσωτερικών, Δημόσιας Διοίκησης και Αποκέντρωσης. 

Το ειδικό υπηρεσιακό συμβούλιο καλεί σε προφορική συνέντευξη τους υποψηφίους, οι οποίοι δικαιούνται να εκθέσουν τις απόψεις τους, προκειμένου να διαμορφώσει γνώμη για την ικανότητα και την προσωπικότητά τους ως προς την άσκηση των καθηκόντων του Γενικού Διευθυντή και να προαγάγει τον καταλληλότερο μεταξύ αυτών. 

8. Μετά από ειδικώς αιτιολογημένη πρόταση του υπουργού ή του οργάνου διοίκησης των νομικών προσώπων δημοσίου δικαίου, το ειδικό υπηρεσιακό συμβούλιο μπορεί, με επίσης ειδικώς αιτιολογημένη απόφασή του, να απαλλάξει από τα καθήκοντά του Γενικό Διευθυντή για λόγους ακαταλληλότητας ή ανυπαίτιας αδυναμίας εκπληρώσεως των καθηκόντων του Γενικού Διευθυντή. Κατά της απόφασης αυτής του ειδικού υπηρεσιακού συμβουλίου επιτρέπεται προσφυγή ουσίας ενώπιον του Συμβουλίου της Επικρατείας. 

Στην περίπτωση απαλλαγής, εφόσον ο υπάλληλος αποχωρήσει από την υπηρεσία μέσα σε δύο (2) μήνες, διατηρεί το βαθμό και τον τίτλο της θέσης που κατέχει και προσμετρώνται πλασματικά στην πράγματι διανυθείσα υπηρεσία του δύο (2) χρόνια ως πραγματική δη- μόσια υπηρεσία. 'Aλλως, καταλαμβάνει κενή θέση βαθμού Διευθυντή και αν δεν υπάρχει, την πρώτη θέση που θα κενωθεί. Μέχρι την κένωση θέσης ο υπάλληλος καταλαμβάνει συνιστώμενη προσωρινή θέση βαθμού Διευθυντή, η οποία καταργείται με την καθ' οιονδήποτε τρόπο αποχώρησή του από αυτήν και ασκεί τα καθήκοντα που ορίζονται με απόφαση του οικείου υπουργού ή του οργάνου διοίκησης του οικείου νομικού προσώπου δημοσίου δικαίου. 

'Αρθρο 83

Κριτήρια για το σχηματισμό κρίσης

1. Το υπηρεσιακό συμβούλιο, προκειμένου να διαπιστώσει τη συνδρομή των ουσιαστικών προσόντων, λαμβάνει υπόψη όλα τα στοιχεία του προσωπικού μητρώου του υπαλλήλου, από τα οποία προκύπτει η δραστηριότητά του στην υπηρεσία, η πρωτοβουλία του, η άσκηση καθηκόντων ως προϊσταμένου και η ικανότητα παρακίνησης των υφισταμένων του για αυξημένη απόδοση στην υπηρεσία. 

2. Προτιμώνται οι υποψήφιοι για τους οποίους προκύπτει από τα προσωπικά τους μητρώα, με βάση συγκεκριμένα πραγματικά στοιχεία, ότι επέδειξαν υψηλότερη έναντι των λοιπών υποψηφίων πρωτοβουλία, διοικητική ικανότητα και δραστηριότητα στην υπηρεσία. 

3. Επί ισοδυναμίας, κατά την εκτίμηση των ουσιαστικών προσόντων, προηγούνται οι υποψήφιοι που έχουν αποφοιτήσει από την Εθνική Σχολή Δημόσιας Διοίκησης. Οι πρόσθετοι τίτλοι σπουδών, σε συνδυασμό με την απόδοση του υπαλλήλου στην υπηρεσία, συνεκτιμώνται από το υπηρεσιακό συμβούλιο. 

4. Η προαγωγική εκπαίδευση αποτελεί προσόν για την προαγωγή του υπαλλήλου, όπου και όπως οι ειδικές διατάξεις ορίζουν. 

5. Αιτιολογία απαιτείται μόνο στην περίπτωση κατάδηλης υπεροχής υποψηφίου που παραλείπεται. 

6. Η επίδραση των αναρρωτικών αδειών στην ικανότητα του υπαλλήλου για την άσκηση καθηκόντων αυξημένων απαιτήσεων του ανώτερου βαθμού, όπως επίσης και η επίδραση των συστηματικά επαναλαμβανόμενων αναρρωτικών αδειών, συνεκτιμώνται από το υπηρεσιακό συμβούλιο. 

7. Ειδικά για την προαγωγή στο βαθμό του Γενικού Διευθυντή λαμβάνονται υπόψη κατά κύριο λόγο τα στοιχεία του προσωπικού μητρώου κάθε υπαλλήλου, από τα οποία εκτιμώνται ιδιαίτερα η άρτια επαγγελματική κατάρτιση και οι επιστημονικές γνώσεις, η δραστηριότητα στην υπηρεσία, η ικανότητα ανάληψης πρωτοβουλιών και ευθυνών, η ευχέρεια προγραμματισμού και συντονισμού, η ικανότητα παρακίνησης των υφισταμένων για την επίτευξη στόχων, καθώς και η καλή γνώση μιας ή περισσότερων ευρωπαϊκών γλωσσών από τις πλέον διαδεδομένες. Επίσης συνεκτιμώνται η τυχόν συγγραφική δραστηριότητα σε συναφή για τη λειτουργία ή τη δραστηριότητα της δημόσιας διοίκησης θέματα, η συμμετοχή σε προγράμματα μετεκπαίδευσης και οι μεταπτυχιακοί τίτλοι σπουδών που συνδέονται με αντικείμενα της υπηρεσίας. Επί ισοδυναμίας προσόντων προτιμάται ο υποψήφιος υπάλληλος της οικείας υπηρεσίας. 

Μετά μια πενταετία από την έναρξη ισχύος του παρόντος η καλή γνώση μιας τουλάχιστον ξένης γλώσ- σας αποτελεί προϋπόθεση για την προαγωγή στο βαθμό του Γενικού Διευθυντή. 

'Αρθρο 84

Προϊστάμενοι οργανικών μονάδων

1. Ως προϊστάμενοι Γενικών Διευθύνσεων τοποθετούνται υπάλληλοι με βαθμό Γενικού Διευθυντή. 

2. Ως προϊστάμενοι Διευθύνσεων, Υποδιευθύνσεων ή αντίστοιχου επιπέδου οργανικών μονάδων τοποθετούνται υπάλληλοι με βαθμό Διευθυντή. 

3. Ως προϊστάμενοι τμημάτων και αυτοτελών γραφείων ή αντίστοιχου επιπέδου οργανικών μονάδων επιλέγονται από το υπηρεσιακό συμβούλιο για μια τριετία υπάλληλοι με βαθμό Α'. Εάν δεν υπάρχουν υπάλληλοι με βαθμό Α' ή αυτοί δεν επαρκούν, επιλέγονται υπάλληλοι με βαθμό Β', οι οποίοι έχουν συμπληρώσει κατά κατηγορία ελάχιστο χρόνο υπηρεσίας στο βαθμό Β' πέντε (5) έτη προκειμένου για την κατηγορία ΠΕ, έξι (6) έτη προκειμένου για την κατηγορία ΤΕ και επτά (7) έτη για την κατηγορία ΔΕ. Εάν δεν υπάρχουν υπάλληλοι με τις ανωτέρω προϋποθέσεις, επιλέγονται υπάλληλοι Β' βαθμού με λιγότερα έτη υπηρεσίας. 

4. Τον προϊστάμενο μη αυτοτελούς γραφείου ή αντίστοιχου επιπέδου μη αυτοτελούς οργανικής μονάδας ορίζει ο προϊστάμενος της αμέσως υπερκείμενης οργανικής μονάδας από τους υπαλλήλους που υπάγονται σε αυτόν, χωρίς επιλογή από το υπηρεσιακό συμβούλιο, σύμφωνα με τις προϋποθέσεις 

της παρ. 3 του παρόντος άρθρου. 

5. Με τους οργανισμούς των υπηρεσιών καθορίζονται οι κλάδοι από τους οποίους προέρχονται οι προϊστάμενοι των οργανικών μονάδων ανάλογα με το αντικείμενο της συγκεκριμένης οργανικής μονάδας και την ειδικότητα του κλάδου. 

'Aρθρο 85

Επιλογή προϊσταμένων τμημάτων

και αυτοτελών γραφείων

1. Η επιλογή των προϊσταμένων τμημάτων και αυτοτελών γραφείων ή αντίστοιχου επιπέδου οργανικών μονάδων γίνεται με απόφαση του υπηρεσιακού συμβουλίου, με βάση τα κριτήρια που αναφέρονται στο άρθρο 83. Η επιλογή γίνεται το αργότερο μέσα σε ένα (1) μήνα από τη λήξη της θητείας. Οι κατά τις διατάξεις της παρ. 3 του άρθρου 84 προϋποθέσεις πρέπει να συντρέχουν το αργότερο μέχρι και την επόμενη ημέρα από τη λήξη της θητείας των προϊσταμένων. 

2. Για την επιλογή των προϊσταμένων τμημάτων και αυτοτελών γραφείων ή αντίστοιχου επιπέδου οργανικών μονάδων, ο αριθμός των κρινόμενων υπαλλήλων πρέπει να είναι τουλάχιστον διπλάσιος του αριθμού των κενών θέσεων για τις οποίες γίνεται η κρίση. Εφόσον δεν συμπληρώνεται ο αριθμός αυτός από υπαλλήλους που έχουν τις απαιτούμενες προϋποθέσεις, ο πίνακας των υπαλλήλων που κρίνονται συμπληρώνεται με υπαλλήλους με λιγότερα χρόνια στο βαθμό Α'. 'Οταν στον κλάδο από τον οποίο προέρχεται ο προϊστάμενος υπηρετεί ένας μόνο υπάλληλος, αυτός κρίνεται αυτοτελώς από το υπηρεσιακό συμβούλιο. 

3. 'Εγγραφη δήλωση του υπαλλήλου, ότι δεν επιθυμεί να κριθεί κατά την επιλογή προϊσταμένων τμημάτων και αυτοτελών γραφείων ή αντίστοιχου επιπέδου οργανικών μονάδων, εκτιμάται από το υπηρεσιακό συμβούλιο με βάση τις ανάγκες της υπηρεσίας. 

4. Αν κενωθεί ή συσταθεί θέση προϊσταμένου τμήματος ή αυτοτελούς γραφείου ή αντίστοιχου επιπέδου οργανικής μονάδας πριν από τη λήξη της τριετίας, το υπηρεσιακό συμβούλιο επιλέγει νέο προϊστάμενο για το υπόλοιπο της θητείας. Η επιλογή προϊσταμένων για τις θέσεις που κενώθηκαν ή συστάθηκαν γίνεται το αργότερο μέσα σε ένα (1) μήνα από τότε που οι θέσεις κενώθηκαν ή συστάθηκαν. Αν το χρονικό διάστημα που απομένει για τη συμπλήρωση της τριετίας είναι μικρότερο από έξι (6) μήνες, δεν επιλέγεται προϊστάμενος αλλά εφαρμόζεται το άρθρο 97. Για την επιλογή, σύμφωνα με τις διατάξεις της παραγράφου αυτής, απαιτείται να υποβληθεί αίτηση από τον ενδιαφερόμενο υπάλληλο στην οικεία υπηρεσία το αργότερο μέσα σε δεκαπέντε (15) ημέρες από την ημέρα που έλαβε γνώση, με φροντίδα της υπηρεσίας προσωπικού. Το υπηρεσιακό συμβούλιο, με ειδικά αιτιολογημένη απόφασή του, μπορεί να επιλέξει ως προϊστάμενο και υπάλληλο που δεν υπέβαλε αίτηση, ιδίως αν υπηρετεί στον τόπο που θα ασκήσει καθήκοντα προϊσταμένου. 

5. 'Οσοι επιλέγονται τοποθετούνται σε οργανικές μονάδες αντίστοιχου επιπέδου, με απόφαση του οικείου οργάνου και εξακολουθούν να ασκούν τα καθήκοντά τους και μετά τη λήξη της θητείας τους έως την τοποθέτηση νέου προϊσταμένου. 

6. Με απόφαση του υπηρεσιακού συμβουλίου, ο προϊστάμενος τμήματος ή αυτοτελούς γραφείου ή αντίστοιχου επιπέδου οργανικών μονάδων μπορεί να απαλλαγεί από τα καθήκοντά του και πριν από τη λήξη της τριετίας, για σοβαρό λόγο αναγόμενο στην πλημμελή άσκηση των υπηρεσιακών του καθηκόντων, όπως η αποφυγή ανάληψης ευθυνών και η μειωμένη ποσοτική και ποιοτική απόδοση. Το υπηρεσιακό συμβούλιο, συνεκτιμώντας τις ανάγκες της υπηρεσίας, μπορεί επίσης να απαλλάξει από τα καθήκοντά του τον προϊστάμενο ύστερα από αίτησή του. Στην περίπτωση αυτή ο υπάλληλος, που παραιτείται με αίτησή του πριν από την ανάληψη καθηκόντων προϊσταμένου ή εντός έξι (6) μηνών από της αναλήψεως, στερείται του δικαιώματος επιλογής του ως προϊσταμένου οργανικής μονάδας για μια τριετία. 

7. 'Οπου από τις οικείες οργανικές διατάξεις επιτρέπεται η τοποθέτηση προϊσταμένου κατηγορίας που έπεται κατά το προβάδισμα, δεν ισχύει το προβάδισμα των κατηγοριών. 

8. Υπάλληλοι που έχουν επιλεγεί δύο (2) φορές ως προϊστάμενοι τμήματος, αυτοτελούς γραφείου ή αντίστοιχου επιπέδου οργανικών μονάδων και έχουν ασκήσει καθήκοντα για δύο (2) τριετίες εξακολουθούν να ασκούν καθήκοντα προϊσταμένου αντίστοιχης οργανικής μονάδας χωρίς νέα κρίση υπηρεσιακού συμβουλίου, εκτός εάν με αιτιολογημένη απόφασή του το υπηρεσιακό συμβούλιο κρίνει διαφορετικά, μετά από πρόταση της υπηρεσίας. 

'Αρθρο 86

Καταστάσεις υπαλλήλων

1. Τον Ιανουάριο κάθε έτους συντάσσονται από την αρμόδια υπηρεσία καταστάσεις, στις οποίες καταγράφονται όλοι οι υπάλληλοι κατά κατηγορία, βαθμό, κλάδο και ειδικότητα και με βάση το χρόνο υπηρεσίας στο βαθμό. Οι καταστάσεις αυτές συντάσσονται με βάση τα στοιχεία της 31ης Δεκεμβρίου του προηγούμενου έτους και περιλαμβάνουν και στοιχεία δηλωτικά της ηλικίας, της συνολικής υπηρεσίας, του μισθολογικού κλιμακίου και των τίτλων σπουδών. 

2. Οι καταστάσεις αυτές κοινοποιούνται υποχρεωτικά στους υπαλλήλους κατά το πρώτο δεκαήμερο του Φεβρουαρίου κάθε έτους. Διόρθωση των στοιχείων που αναγράφονται στις καταστάσεις γίνεται από την υπηρεσία ύστερα από αίτηση του υπαλλήλου, η οποία υποβάλλεται σε προθεσμία δέκα (10) ημερών από την κοινοποίηση. 

Αν η υπηρεσία απορρίψει την αίτηση ή δεν απαντήσει μέσα σε δέκα (10) ημέρες από την υποβολή της, επι- τρέπεται η υποβολή αίτησης διόρθωσης στο υπηρεσιακό συμβούλιο μέσα σε δέκα (10) ημέρες από την πάροδο της παραπάνω δεκαήμερης προθεσμίας ή από την κοινοποίηση της απορριπτικής απόφασης της υπηρεσίας, αν αυτή γίνει νωρίτερα. Το υπηρεσιακό συμβούλιο αποφασίζει μέσα σε ένα (1) μήνα από την υποβολή της αίτησης διόρθωσης. 

'Αρθρο 87

Πίνακες προακτέων

Για την εφαρμογή των οριζομένων στο άρθρο 82, το υπηρεσιακό συμβούλιο καταρτίζει, με βάση τις καταστάσεις του άρθρου 86, χωριστά κατά βαθμούς, κλάδους ή και ειδικότητα, τους ακόλουθους πίνακες: 

α) Πίνακες προακτέων στους ενιαίους βαθμούς: 

Για την εγγραφή στους πίνακες αυτούς κρίνονται οι υπάλληλοι που συμπληρώνουν έως τις 30 Απριλίου του επόμενου έτους τον απαιτούμενο για την προαγωγή στον επόμενο ενιαίο βαθμό χρόνο υπηρεσίας. 

β) Πίνακες προακτέων στο βαθμό του Διευθυντή: 

Για την εγγραφή στους πίνακες αυτούς κρίνονται οι υπάλληλοι που συμπληρώνουν έως τις 30 Απριλίου του επόμενου έτους τον απαιτούμενο για την προαγωγή στο βαθμό του Διευθυντή χρόνο υπηρεσίας και άσκησης καθηκόντων προϊσταμένου τμήματος, εφόσον κατά τον Απρίλιο του έτους κατάρτισης έχουν τα απαιτούμενα λοιπά τυπικά προσόντα για προαγωγή. Η σειρά εγγραφής στους πίνακες αυτούς καθορίζεται από το υπηρεσιακό συμβούλιο με βάση τα στοιχεία που αναφέρονται στο άρθρο 83. 'Εγγραφη δήλωση του υπαλλήλου, ότι δεν επιθυμεί να συμπεριληφθεί στους πίνακες προακτέων της παρούσας παραγράφου, εκτιμάται από το υπηρεσιακό συμβούλιο με βάση τις ανάγκες της υπηρεσίας. 

Αν από τις οργανικές διατάξεις προβλέπεται η δυνατότητα προαγωγής στην ίδια θέση υπαλλήλων περισσότερων κλάδων, οι ανωτέρω πίνακες περιλαμβάνουν τους υπαλλήλους των κλάδων αυτών. 

γ) Για την προαγωγή στο βαθμό του Γενικού Διευθυντή δεν καταρτίζονται πίνακες προακτέων. 

δ) Πίνακες μη προακτέων: 

Στους πίνακες αυτούς περιλαμβάνονται οι υπάλληλοι που κρίνονται ως μη προακτέοι. Ως μη προακτέοι κρίνονται με ειδικά αιτιολογημένη απόφαση του υπηρεσιακού συμβουλίου, βάσει πραγματικών στοιχείων, οι υπάλληλοι που δεν πληρούν τις ουσιαστικές προϋποθέσεις να ασκήσουν τα καθήκοντα του ανώτερου βαθμού. 

'Αρθρο 88

Χρόνος μη υπολογιζόμενος για προαγωγή

Στο χρόνο για προαγωγή δεν υπολογίζεται: α) ο χρόνος της διαθεσιμότητας, β) ο χρόνος της αργίας που επήλθε είτε εξαιτίας ποινικής δίωξης που κατέληξε σε οποιαδήποτε καταδίκη είτε εξαιτίας πειθαρχικής δίωξης που κατέληξε σε πειθαρχική ποινή τουλάχιστον προστίμου αποδοχών τριών (3) μηνών, γ) ο χρόνος της αδικαιολόγητης αποχής από τα καθήκοντα, δ) ο χρόνος της προσωρινής παύσης και ε) ο χρόνος αναστολής άσκησης καθηκόντων κατά το άρθρο 104. 

'Αρθρο 89

'Ελεγχος νομιμότητας και ισχύς πινάκων προακτέων

1. Οι πίνακες προακτέων, που καταρτίζονται σύμφωνα με το άρθρο 87, υποβάλλονται για κύρωση μέσα σε δέκα (10) ημέρες στον οικείο υπουργό ή στο ανώτατο όργανο διοίκησης του νομικού προσώπου δημοσίου δικαίου. Το αρμόδιο όργανο εξετάζει μόνο τη νομιμότητα της διαδικασίας κατάρτισης των πινάκων και, εφόσον διαπιστώσει παράβαση των σχετικών διατάξεων, αναπέμπει τους πίνακες στο υπηρεσιακό συμβούλιο, το οποίο υποχρεούται να αποφασίσει εντός δέκα (10) ημερών. 

2. Οι πίνακες που καταρτίζονται σύμφωνα με τα ανωτέρω είναι οριστικοί και ανακοινώνονται στις αρμόδιες υπηρεσίες. 

Η ισχύς των πινάκων προακτέων αρχίζει την 1η Μα|ου του έτους κατάρτισής τους, ανεξάρτητα από την ημερομηνία οριστικοποίησής τους και λήγει στο τέλος Απριλίου του επόμενου έτους. 

3. Οι υπάλληλοι που περιλαμβάνονται στους πίνακες προακτέων στους ενιαίους βαθμούς προάγονται μέσα σε ένα (1) μήνα από την κύρωση των πινάκων ή από την ημέρα που συμπληρώνουν τον απαιτούμενο για προαγωγή χρόνο. Η πράξη προαγωγής των υπαλλήλων ισχύει αναδρομικά από την ημέρα που συμπλήρωσε ο υπάλληλος το χρόνο υπηρεσίας που απαιτείται για να προαχθεί στον επόμενο βαθμό, ποτέ όμως πριν από την έναρξη ισχύος του οικείου πίνακα προακτέων. 

4. Οι υπάλληλοι που περιλαμβάνονται στους πίνακες προακτέων στο βαθμό του Διευθυντή προάγονται κατά τη σειρά εγγραφής τους στους οικείους πίνακες μέσα σε ένα (1) μήνα από την κύρωση των πινάκων ή από την κένωση αντίστοιχης θέσης. Από την προαγωγή παραλείπονται οι υπάλληλοι που δεν έχουν συμπληρώσει τον απαιτούμενο χρόνο προς προαγωγή. Σε κάθε περίπτωση παραμένουν κενές τόσες θέσεις, όσες απαιτούνται για την προαγωγή των παραλειπόμενων υπαλλήλων. 

'Αρθρο 90

Ειδικές περιπτώσεις εγγραφής σε πίνακες προακτέων

Υπάλληλοι οι οποίοι μετατάσσονται ή εντάσσονται, σύμφωνα με τις διατάξεις των άρθρων 69, 70, 72 και 98 μετά την κύρωση των πινάκων προακτέων, κρίνονται από το υπηρεσιακό συμβούλιο και εγγράφονται στους οικείους πίνακες προακτέων κατά το άρθρο 87 του παρόντος Κώδικα. 

'Αρθρο 91

Μη εγγραφή σε πίνακα προακτέων

1. Το υπηρεσιακό συμβούλιο, με αιτιολογημένη απόφασή του, μπορεί να μην εγγράφει στους πίνακες προακτέων υπάλληλο, σε βάρος του οποίου εκκρεμεί ποινική ή πειθαρχική κατηγορία. 

2. 'Οταν η κατηγορία αποδειχθεί αβάσιμη, ο υπάλληλος, είτε είχε αναβληθεί η κρίση είτε είχε κριθεί υπό το βάρος της εκκρεμοδικίας, κρίνεται εκ νέου από το υπηρεσιακό συμβούλιο μέσα σε ένα (1) μήνα από την κοινοποίηση στην αρμόδια υπηρεσία της τελεσίδικης απαλλακτικής κρίσης επί της κατηγορίας και εγγράφεται, με βάση τα προσόντα του, στους οικείους πίνακες και κατά τη σειρά εγγραφής που προβλέπεται στο άρθρο 87 του παρόντος Κώδικα. 

3. Οι ανωτέρω, εγγραφόμενοι στους πίνακες προακτέων σε σειρά προαγωγής, προάγονται αναδρομικά, ανεξάρτητα από την ύπαρξη ή όχι κενών θέσεων. Αν δεν υπάρχουν κενές θέσεις, καταλαμβάνουν τις πρώτες θέσεις που θα κενωθούν. 

'Αρθρο 92

Διαγραφή από πίνακα προακτέων

1. Το υπηρεσιακό συμβούλιο μπορεί με αιτιολογημένη απόφασή του να διαγράψει από πίνακα προακτέων, κατά τη διάρκεια της ισχύος του, υπάλληλο λόγω τελεσίδικης ποινικής καταδίκης τουλάχιστον για πλημμέλημα ή επιβολής πειθαρχικής ποινής προστίμου μεγαλύτερου από τις αποδοχές ενός (1) μηνός. Ο υπάλληλος, που διαγράφεται, μπορεί να κατατάσσεται στον πίνακα μη προακτέων. 

2. Αν ανατραπεί αμετάκλητα η πειθαρχική ποινή ή η ποινική καταδίκη, εφαρμόζονται αναλογικά οι διατάξεις της παρ. 3 του άρθρου 91. 

'Αρθρο 93

Παράλειψη από προαγωγή

1. Το υπηρεσιακό συμβούλιο, με αιτιολογημένη απόφασή του, μπορεί να παραλείψει από τις προαγωγές υπάλληλο ο οποίος περιλαμβάνεται στους πίνακες προακτέων, αν κατά το χρόνο της προαγωγής εκκρεμεί σε βάρος του ποινική ή πειθαρχική κατηγορία. Οι θέσεις στις οποίες θα προήγοντο οι υπάλληλοι παραμένουν κενές μέχρι τη λήξη της ισχύος των οικείων πινάκων. 

2. Αν αποφασισθεί η παράλειψη, εφαρμόζονται αναλογικά οι διατάξεις των παρ. 2 και 3 του άρθρου 91. 

'Αρθρο 94

Παραπομπή μη προακτέου υπαλλήλου

Υπάλληλος, ο οποίος εγγράφεται δύο φορές κατά συνέχεια σε πίνακες μη προακτέων στον ίδιο βαθμό, μέσα σε δύο (2) μήνες από την κύρωση του οικείου πίνακα, εισάγεται υποχρεωτικώς προς κρίση στο υπηρεσιακό συμβούλιο, το οποίο, με αιτιολογημένη απόφασή του και μετά από προηγούμενη κλήση αυτού για να παράσχει εγγράφως ή προφορικώς τις αναγκαίες διευκρινίσεις, μπορεί να τον απολύσει ή να τον υποβιβάσει κατά ένα βαθμό. Κατά της απόφασης αυτής επιτρέπεται να υποβληθεί ένσταση στο δευτεροβάθμιο υπηρεσιακό συμβούλιο. 

'Αρθρο 95

Τιμητική απονομή τίτλων

1. Στους δημόσιους υπαλλήλους που αποχωρούν ευδοκίμως από την υπηρεσία μετά από συμπλήρωση τριάντα πέντε (35) χρόνων πραγματικής δημόσιας υπηρεσίας, απονέμεται τιμητικά ο τίτλος του βαθμού και της θέσης που κατέχουν. Η υπηρεσία μπορεί να απονέμει τον τίτλο του επιτίμου και σε υπάλληλο που αποχωρεί μετά από τριάντα (30) χρόνια υπηρεσίας. Ο τίτλος του επιτίμου δεν χορηγείται στον υπάλληλο που έχει εκπέσει ή έχει τιμωρηθεί με την ποινή της οριστικής παύσης ή εντός της τελευταίας δεκαετίας πριν την αποχώρησή του έχει τιμωρηθεί με την ποινή του υποβιβασμού ή της στέρησης του προς προαγωγή δικαιώματος. 

2. Η απονομή του επιτίμου τίτλου μνημονεύεται στην πράξη λύσης της υπαλληλικής σχέσης και περιλαμβάνεται στο κείμενο που δημοσιεύεται στην Εφημερίδα της Κυβερνήσεως. 

'Αρθρο 96

Προβάδισμα

Το προβάδισμα μεταξύ των υπαλλήλων καθορίζεται ως εξής: 

α) Μεταξύ υπαλλήλων που ανήκουν σε διαφορετικές κατηγορίες, προηγούνται οι υπάλληλοι της κατηγορίας ΕΘ και ακολουθούν κατά σειρά οι υπάλληλοι της κατηγορίας ΠΕ, της κατηγορίας ΤΕ, της κατηγορίας ΔΕ και τέλος οι υπάλληλοι της κατηγορίας ΥΕ. 

β) Μεταξύ υπαλλήλων που ανήκουν στην ίδια κατηγορία, προηγούνται οι υπάλληλοι ανώτερου βαθμού, βάσει της ιεραρχικής κλίμακας των βαθμών σύμφωνα με το άρθρο 79. 

γ) Μεταξύ υπαλλήλων του ίδιου κλάδου και βαθμού δεν υπάρχει προβάδισμα. 

'Αρθρο 97

Αναπλήρωση προϊσταμένων

1. Toν προϊστάμενο, που απουσιάζει ή κωλύεται, ανα- πληρώνει στα καθήκοντά του ο ανώτερος κατά βαθμό προϊστάμενος των υποκείμενων οργανικών μονάδων και επί ομοιοβάθμων ο προϊστάμενος που έχει ασκήσει περισσότερο χρόνο καθήκοντα προϊσταμένου, με την προϋπόθεση ότι ανήκει σε κλάδο του οποίου οι υπάλληλοι προβλέπεται ότι μπορούν να προ|στανται, σύμφωνα με τις οικείες οργανικές διατάξεις. 

Το αρμόδιο για την τοποθέτηση προϊσταμένων όργανο μπορεί, τηρουμένου του προβαδίσματος των βαθμών, να ορίσει ως αναπληρωτή προϊσταμένου οργανικής μονάδας, που απουσιάζει ή κωλύεται, έναν από τους προϊσταμένους των υποκείμενων οργανικών μονάδων. 

2. Αν δεν υπάρχουν υποκείμενες οργανικές μονάδες, τον προϊστάμενο αναπληρώνει στα καθήκοντά του ο ανώτερος κατά βαθμό υπάλληλος που υπηρετεί στην ίδια οργανική μονάδα, εφόσον ανήκει σε κλάδο του οποίου οι υπάλληλοι προβλέπεται ότι μπορούν να προ|στανται σύμφωνα με τις οικείες οργανικές διατάξεις. Αν υπηρετούν περισσότεροι υπάλληλοι με τον ίδιο βαθμό, αναπληρώνει αυτός που έχει περισσότερο χρόνο στο βαθμό ή αυτός που ορίζεται από τον προϊστάμενο της αμέσως υπερκείμενης μονάδας ή αρχής. 

3. Το αρμόδιο για το διορισμό όργανο μπορεί με απόφασή του να ορίσει ως αναπληρωτή προϊσταμένου οργανικής μονάδας τον προϊστάμενο άλλης οργανικής μονάδας του ίδιου επιπέδου. 

4. 'Οταν ο προϊστάμενος τμήματος ή αυτοτελούς γραφείου ή αντίστοιχου επιπέδου οργανικής μονάδας απουσιάζει νομίμως από τα καθήκοντά του για χρονικό διάστημα μεγαλύτερο των έξι (6) μηνών, επιλέγεται προσωρινός προϊστάμενος σύμφωνα με τις διατάξεις της παρ. 4 του άρθρου 85. 

5. Αν κενωθεί ή συσταθεί θέση προϊσταμένου οργανικής μονάδας, έως την τοποθέτηση νέου προϊσταμένου εφαρμόζονται οι διατάξεις της παρ.1. 

Ο αναπληρωτής προϊσταμένου οργανικής μονάδας κατά την παράγραφο αυτή δικαιούται το προβλεπόμενο για τη θέση επίδομα από την έναρξη της αναπλήρωσης. 

'Aρθρο 98

'Eνταξη

1. Οι υπάλληλοι, που έχουν πριν από το διορισμό τους χρόνο πραγματικής δημόσιας υπηρεσίας, εντάσσονται μετά τη μονιμοποίησή τους μέχρι και τον αμέσως ανώτερο βαθμό, ανάλογα με το συνολικό χρόνο υπηρεσίας τους, ύστερα από ουσιαστική κρίση του υπηρεσιακού συμβουλίου. 

2. Ως πραγματική δημόσια υπηρεσία νοείται κάθε υπηρεσία που έχει διανυθεί στο Δημόσιο, νομικό πρόσωπο δημοσίου δικαίου ή σε Ο.Τ.Α., με σχέση εργασίας δημόσιου ή ιδιωτικού δικαίου, καθώς και κάθε άλλη υπηρεσία που, με βάση ειδικές διατάξεις, αναγνωρίζεται ως πραγματική δημόσια υπηρεσία για βαθμολογική εξέλιξη. 

3. Η προϋπηρεσία με σχέση εργασίας δημοσίου ή ιδιωτικού δικαίου σε υπηρεσίες της Κυπριακής Δημοκρατίας λαμβάνεται υπόψη για την ένταξη. 

4. Για την κατά τα ανωτέρω ένταξη λαμβάνεται υπόψη μόνο η υπηρεσία που έχει διανυθεί πριν από το διορισμό με τα τυπικά προσόντα της κατηγορίας, στην οποία ανήκει ο υπάλληλος κατά το χρόνο της ένταξης. 

5. Ο τυχόν πλεονάζων χρόνος μετά την ένταξη, σύμφωνα με την παρ. 1 του παρόντος άρθρου, δεν λαμβάνεται υπόψη. 

ΚΕΦΑΛΑΙΟ Ε'

ΔΙΑΘΕΣΙΜΟΤΗΤΑ

'Αρθρο 99

Θέση σε διαθεσιμότητα

1. Ο υπάλληλος τίθεται σε διαθεσιμότητα λόγω ασθένειας ή επειδή καταργείται η θέση του, σύμφωνα με τις διατάξεις των επόμενων άρθρων. 

2. Η πράξη θέσης του υπαλλήλου σε διαθεσιμότητα και η πράξη επαναφοράς του στην υπηρεσία, αν δεν ορίζεται διαφορετικά στον παρόντα Κώδικα, εκδίδονται από το αρμόδιο για το διορισμό του όργανο, μετά από απόφαση του υπηρεσιακού συμβουλίου. 

3. Κατά τη διάρκεια της διαθεσιμότητας παύει η άσκηση των καθηκόντων του υπαλλήλου, κύριων ή παρεπόμενων. 

'Αρθρο 100

Διαθεσιμότητα λόγω ασθένειας

1. Ο υπάλληλος τίθεται, αυτεπάγγελτα ή με αίτησή του, σε διαθεσιμότητα λόγω ασθένειας μετά από απόφαση του υπηρεσιακού συμβουλίου, όταν η ασθένειά του παρατείνεται πέρα από το μέγιστο χρόνο αναρρωτικής άδειας του άρθρου 54, είναι όμως, κατά την εκτίμηση της υγειονομικής επιτροπής, ιάσιμη. 

2. Η διαθεσιμότητα αρχίζει από τη λήξη της αναρρωτικής άδειας και δεν μπορεί να υπερβεί το ένα (1) έτος και για τα δυσίατα νοσήματα τα δύο (2). Αρμόδιο όργανο για την έκδοση της πράξης αυτής είναι ο υπουργός ή το ανώτατο μονομελές όργανο διοίκησης των νομικών προσώπων δημοσίου δικαίου ή αν δεν υπάρχει, ο πρόεδρος του συλλογικού οργάνου διοίκησης των νομικών προσώπων δημοσίου δικαίου. 

3. Κατά το τελευταίο δεκαπενθήμερο πριν από τη λήξη του ανώτατου ορίου διαθεσιμότητας οι επιτροπές του άρθρου 166 υποχρεούνται να γνωμοδοτήσουν για την ικανότητα του υπαλλήλου να αναλάβει αμέσως τα καθήκοντά του. Αν η επιτροπή γνωματεύσει αρνητικά, με τη λήξη του χρόνου της διαθεσιμότητας, ο υπάλληλος απολύεται υποχρεωτικά, σύμφωνα με το άρθρο 154. 

Ο υπάλληλος μπορεί να παραπεμφθεί προς εξέταση στην αρμόδια υγειονομική επιτροπή, ύστερα από αίτησή του ή αυτεπάγγελτα και πριν από το χρόνο λήξης της διαθεσιμότητας. Στην περίπτωση αυτή, αν η επιτροπή γνωματεύσει αρνητικά, ο υπάλληλος απολύεται υποχρεωτικά με τη λήξη του χρόνου της διαθεσιμότητας. 

4. Οι διατάξεις των άρθρων 31 - 35 του παρόντος Κώδικα εφαρμόζονται και για τους υπαλλήλους που τίθενται σε διαθεσιμότητα λόγω ασθένειας. 

'Αρθρο 101

Διαθεσιμότητα λόγω κατάργησης θέσης

1. Σε διαθεσιμότητα τίθεται, με απόφαση του υπηρεσιακού συμβουλίου, ο υπάλληλος του οποίου καταργείται η θέση, εφόσον δεν μεταταγεί σύμφωνα με την παρ. 4 του άρθρου 155 του παρόντος. 

2. Η διαθεσιμότητα διαρκεί ένα (1) έτος, μετά την πάροδο του οποίου ο υπάλληλος απολύεται. 

3. Κατά τη διάρκεια της διαθεσιμότητας και ένα (1) έτος μετά τη λήξη της ο υπάλληλος δικαιούται τις αποδοχές του άρθρου 102. 

'Αρθρο 102

Αποδοχές διαθεσιμότητας

1. Ο υπάλληλος κατά τη διάρκεια της διαθεσιμότητας δικαιούται τα τρία τέταρτα των αποδοχών του. 

2. Επιδόματα ασθενείας, που καταβάλλονται σε υπαλλήλους νομικών προσώπων δημοσίου δικαίου κατά τη διάρκεια της διαθεσιμότητας, εκπίπτουν από τις απο- δοχές του υπαλλήλου, εφόσον η ασφάλισή του θεμελιώνεται και στη συνεισφορά του νομικού προσώπου. 

ΚΕΦΑΛΑΙΟ ΣΤ'

ΑΡΓΙΑ - ΑΝΑΣΤΟΛΗ ΑΣΚΗΣΗΣ ΚΑΘΗΚΟΝΤΩΝ

'Αρθρο 103

Αυτοδίκαιη θέση σε αργία

1. Τίθεται αυτοδίκαια σε αργία ο υπάλληλος ο οποίος στερήθηκε την προσωπική του ελευθερία, ύστερα από ένταλμα προσωρινής κράτησης ή δικαστική απόφαση, έστω και αν απολύθηκε με εγγύηση. 

2. Τίθεται αυτοδίκαια σε αργία ο υπάλληλος στον οποίο επιβλήθηκε η ποινή της οριστικής παύσης. Η αργία αρχίζει από την κοινοποίηση της πειθαρχικής απόφασης και λήγει την τελευταία ημέρα της προθεσμίας άσκησης προσφυγής ενώπιον του Συμβουλίου της Επικρατείας ή την ημέρα που δημοσιεύθηκε η απόφαση του Συμβουλίου της Επικρατείας, εφόσον έχει ασκηθεί προσφυγή. 

3. Ο υπάλληλος επανέρχεται αυτοδίκαια στα καθήκοντά του, εάν εκλείψει ο λόγος για τον οποίο έχει τεθεί σε αργία. 

'Αρθρο 104

Δυνητική θέση σε αργία - Αναστολή

άσκησης καθηκόντων

1. Μπορεί να τεθεί σε αργία ο υπάλληλος κατά του οποίου : α) έχει ασκηθεί ποινική δίωξη για αδίκημα, το οποίο μπορεί να επισύρει την έκπτωση από την υπηρεσία και προκειμένου για το αδίκημα της παράβασης καθήκοντος, εφόσον έχει παραπεμφθεί στο ακροατήριο, β) έχει ασκηθεί πειθαρχική δίωξη για παράπτωμα, το οποίο μπορεί να επισύρει την ποινή της οριστικής παύσης και γ) υπάρχει βάσιμη υπόνοια για άτακτη διαχείριση, η οποία στηρίζεται σε έκθεση της προϊσταμένης αρχής ή του αρμόδιου επιθεωρητή. 

2. Σε κατεπείγουσες περιπτώσεις, όταν διακυβεύεται το συμφέρον της υπηρεσίας και πριν αποφανθεί το υπηρεσιακό συμβούλιο, μπορεί να επιβληθεί στον υπάλ- ληλο από τον προϊστάμενο της αρχής, στην οποία υπηρετεί, το μέτρο της αναστολής της άσκησης των καθηκόντων του. Εντός δεκαπέντε (15) ημερών το υπηρεσιακό συμβούλιο συνέρχεται και αποφασίζει για τη θέση του υπαλλήλου σε αργία. Η αναστολή άσκησης των καθηκόντων αίρεται αυτοδικαίως, εάν το υπηρεσιακό συμβούλιο δεν αποφασίσει για τη θέση σε αργία εντός της παραπάνω προθεσμίας. 

3. Η πράξη, με την οποία ο υπάλληλος τίθεται σε δυνητική αργία ή επαναφέρεται στα καθήκοντά του, εκδίδεται μετά από απόφαση του υπηρεσιακού συμβουλίου. Για να τεθεί ο υπάλληλος σε αργία απαιτείται προηγούμενη ακρόασή του. Αρμόδιο όργανο για την έκδοση της πράξης αυτής είναι ο υπουργός ή το ανώτατο μονομελές όργανο διοίκησης των νομικών προσώπων δημοσίου δικαίου ή, αν δεν υπάρχει, ο πρόεδρος του συλλογικού οργάνου διοίκησης των νομικών προσώπων δημοσίου δικαίου. 

4. Μετά την πάροδο έτους από τη θέση σε αργία, το υπηρεσιακό συμβούλιο υποχρεούται να αποφανθεί για τη συνέχιση ή μη της αργίας. 

5. Η αργία αρχίζει από την κοινοποίηση της σχετικής πράξης. Ο υπάλληλος επανέρχεται στα καθήκοντά του από την κοινοποίηση της πράξης επαναφοράς ή αυτοδίκαια από την τελεσιδικία της ποινικής απόφασης που δεν συνεπάγεται έκπτωση, ή της πειθαρχικής απόφασης, η οποία δεν επιβάλλει την ποινή της οριστικής παύσης. 

'Αρθρο 105

Συνέπειες της αργίας

1. Ο υπάλληλος ο οποίος τελεί σε κατάσταση αργίας απέχει από την άσκηση των κύριων και παρεπόμενων καθηκόντων του. 

2. Στον υπάλληλο που τελεί σε κατάσταση αργίας καταβάλλεται το ήμισυ των αποδοχών του. Το υπόλοιπο ήμισυ ή μέρος αυτού μπορεί να αποδοθεί σε αυτόν, μετά από ειδικά αιτιολογημένη απόφαση του υπηρεσιακού συμβουλίου, εφόσον απαλλαγεί με τελεσίδικη δικα- στική απόφαση ή τιμωρηθεί με πειθαρχική ποινή κατώτερη από την οριστική παύση. Εάν ο υπάλληλος απαλλαγεί από κάθε πειθαρχική ευθύνη ή αποδειχτεί αβάσιμη η υπόνοια για άτακτη διαχείριση, επιστρέφεται το μέρος των αποδοχών του που παρακρατήθηκε. 

3. Ο υπάλληλος, στον οποίο επιβλήθηκε πειθαρχική ποινή οριστικής παύσης για το παράπτωμα της αδικαιολόγητης αποχής από την εκτέλεση των καθηκόντων του, δεν δικαιούται αποδοχές αργίας. 

4. Οι διατάξεις των άρθρων 31 - 35 του παρόντος Κώδικα εφαρμόζονται και κατά τη διάρκεια της αργίας. 

ΜΕΡΟΣ Ε'

ΠΕΙΘΑΡΧΙΚΟ ΔΙΚΑΙΟ ΤΜΗΜΑ Α '

ΠΕΙΘΑΡΧΙΚΑ ΠΑΡΑΠΤΩΜΑΤΑ ΚΑΙ ΠΟΙΝΕΣ

ΚΕΦΑΛΑΙΟ Α'

ΠΕΙΘΑΡΧΙΚΑ ΠΑΡΑΠΤΩΜΑΤΑ ΚΑΙ ΒΑΣΙΚΕΣ ΑΡΧΕΣ

'Aρθρο 106

Ορισμός πειθαρχικού παραπτώματος

1. Πειθαρχικό παράπτωμα αποτελεί κάθε παράβαση υπαλληλικού καθήκοντος που συντελείται με υπαίτια πράξη ή παράλειψη και μπορεί να καταλογισθεί στον υπάλληλο. 

2. Το υπαλληλικό καθήκον προσδιορίζεται τόσο από τις υποχρεώσεις που επιβάλλουν στον υπάλληλο οι κείμενες διατάξεις, οι εντολές και οδηγίες όσο και από τη συμπεριφορά που πρέπει να τηρεί ο υπάλληλος και εκτός της υπηρεσίας ώστε να μη θίγεται το κύρος αυτής. 

3. Το υπαλληλικό καθήκον, κατά την προηγούμενη παράγραφο, σε καμία περίπτωση δεν επιβάλλει στον υπάλληλο πράξη ή παράλειψη που να αντίκειται προς τις διατάξεις του Συντάγματος και των νόμων. 

'Aρθρο 107

Πειθαρχικά παραπτώματα

1. Πειθαρχικά παραπτώματα αποτελούν ιδίως: 

α) Πράξεις με τις οποίες εκδηλώνεται άρνηση αναγνώρισης του Συντάγματος ή έλλειψη αφοσίωσης στην Πατρίδα και τη Δημοκρατία. 

β) Η παράβαση καθήκοντος κατά τον Ποινικό Κώδικα ή άλλους ειδικούς ποινικούς νόμους. 

γ) Η παράβαση της αρχής της αμεροληψίας. 

δ) Η αδικαιολόγητη αποχή από την εκτέλεση των καθηκόντων. 

ε) Η άρνηση ή παρέλκυση εκτέλεσης υπηρεσίας. 

στ) Η αμέλεια, καθώς και η ατελής ή μη έγκαιρη εκ- πλήρωση του καθήκοντος. 

ζ) Η παράβαση της υποχρέωσης εχεμύθειας, με την επιφύλαξη των διατάξεων του άρθρου 26. 

η) Η άσκηση κριτικής των πράξεων της προϊσταμένης αρχής που γίνεται δημοσίως, γραπτώς ή προφορικώς, με σκόπιμη χρησιμοποίηση εκδήλως ανακριβών στοιχείων ή με προδήλως απρεπείς εκφράσεις. 

θ) Η άσκηση εργασίας ή έργου με αμοιβή χωρίς προηγούμενη άδεια της υπηρεσίας. 

ι) Η αδικαιολόγητη άρνηση προσέλευσης για ιατρική εξέταση. 

ια) Η αδικαιολόγητη μη έγκαιρη σύνταξη ή η σύνταξη μεροληπτικής έκθεσης αξιολόγησης. 

ιβ) Η ανάρμοστη συμπεριφορά προς τους πολίτες, η αδικαιολόγητη μη εξυπηρέτησή τους και η μη έγκαιρη διεκπεραίωση των υποθέσεών τους. 

ιγ) Η αδικαιολόγητη μη έγκαιρη απάντηση σε αναφορές πολιτών. 

ιδ) Η αδικαιολόγητη προτίμηση νεότερων υποθέσεων με παραμέληση παλαιότερων. 

ιε) Η άμεση ή μέσω τρίτου προσώπου συμμετοχή σε δημοπρασία την οποία διενεργεί επιτροπή, μέλος της οποίας είναι ο υπάλληλος ή η αρχή στην οποία αυτός ανήκει. 

ιστ) Η χρησιμοποίηση της δημοσιοϋπαλληλικής ιδιότητας ή πληροφοριών που κατέχει ο υπάλληλος λόγω της υπηρεσίας ή της θέσης του, για εξυπηρέτηση ιδιωτικών συμφερόντων του ίδιου ή τρίτων προσώπων. 

ιζ) Η αποδοχή οποιασδήποτε υλικής εύνοιας ή ανταλλάγματος που προέρχεται από πρόσωπο του οποίου τις υποθέσεις χειρίζεται ή πρόκειται να χειριστεί κατά την άσκηση των υπηρεσιακών του καθηκόντων ο υπάλληλος. 

ιη) Η χρησιμοποίηση τρίτων προσώπων για την απόκτηση υπηρεσιακής εύνοιας ή την πρόκληση ή ματαίωση διαταγής της υπηρεσίας. 

ιθ) Η σύναψη στενών κοινωνικών σχέσεων με πρόσωπα των οποίων ουσιώδη συμφέροντα εξαρτώνται από τον τρόπο αντιμετώπισης θεμάτων της αρμοδιότητας του υπαλλήλου. 

κ) Η φθορά λόγω ασυνήθιστης χρήσης, η εγκατάλειψη ή η παράνομη χρήση πράγματος το οποίο ανήκει στην υπηρεσία. 

κα) Η παράλειψη δίωξης και τιμώρησης πειθαρχικού παραπτώματος, με την επιφύλαξη των διατάξεων του άρθρου 110 παρ. 2. 

2. Διατάξεις που ορίζουν ειδικά πειθαρχικά παραπτώματα διατηρούνται σε ισχύ. 

'Aρθρο 108

Εφαρμογή κανόνων και αρχών του ποινικού δικαίου

1. Κανόνες και αρχές του ποινικού δικαίου και της ποινικής δικονομίας εφαρμόζονται ανάλογα και στο πειθαρχικό δίκαιο, εφόσον δεν αντίκεινται στις ρυθμίσεις του παρόντος και συνάδουν με τη φύση και το σκοπό της πειθαρχικής διαδικασίας. 

2. Εφαρμόζονται ιδίως οι κανόνες και οι αρχές που αφορούν : 

α) Τους λόγους αποκλεισμού της υπαιτιότητας και της ικανότητας προς καταλογισμό. 

β) Τις ελαφρυντικές ή επιβαρυντικές περιστάσεις για την επιμέτρηση της πειθαρχικής ποινής. 

γ) Την έμπρακτη μετάνοια. 

δ) Το δικαίωμα σιγής του πειθαρχικώς διωκομένου. 

ε) Την πραγματική και νομική πλάνη. 

στ) Το τεκμήριο της αθωότητας του πειθαρχικώς διωκομένου. 

ζ) Την επιείκεια υπέρ του πειθαρχικώς διωκομένου. 

η) Την προστασία των δικαιολογημένων συμφερόντων ως λόγο που αίρει τον πειθαρχικό χαρακτήρα δυσμενών κρίσεων, εκφράσεων και εκδηλώσεων, εκτός εάν συνιστούν το πειθαρχικό παράπτωμα της χαρακτηριστικώς ανάρμοστης συμπεριφοράς. 

ΚΕΦΑΛΑΙΟ Β'

ΠΕΙΘΑΡΧΙΚΕΣ ΠΟΙΝΕΣ

'Aρθρο 109

Πειθαρχικές ποινές

1. Οι πειθαρχικές ποινές που επιβάλλονται στους υπαλλήλους είναι: 

α) η έγγραφη επίπληξη, 

β) το πρόστιμο έως τις αποδοχές τριών (3) μηνών, 

γ) η στέρηση του δικαιώματος για προαγωγή από ένα 

(1) έως πέντε (5) έτη, 

δ) ο υποβιβασμός κατά ένα βαθμό, 

ε) η προσωρινή παύση από τρεις (3) έως έξι (6) μή- 

νες με πλήρη στέρηση των αποδοχών και 

στ) η οριστική παύση. 

2. Η ποινή της οριστικής παύσης μπορεί να επιβληθεί μόνο για τα ακόλουθα παραπτώματα: 

α) παράβαση του άρθρου 107 παρ. 1(α) του παρόντος κεφαλαίου, 

β) παράβαση καθήκοντος κατά τον Ποινικό Κώδικα ή άλλους ειδικούς νόμους, 

γ) αποδοχή οποιασδήποτε υλικής εύνοιας ή ανταλλάγματος που προέρχεται από πρόσωπο του οποίου τις υποθέσεις χειρίζεται ή πρόκειται να χειριστεί, κατά την άσκηση των υπηρεσιακών καθηκόντων του, ο υπάλληλος, 

δ) χαρακτηριστικώς αναξιοπρεπή ή ανάξια για υπάλληλο διαγωγή εντός ή εκτός της υπηρεσίας, 

ε) παραβίαση απορρήτων της υπηρεσίας κατά τις κείμενες διατάξεις, 

στ) αδικαιολόγητη αποχή από την εκτέλεση των υπηρεσιακών καθηκόντων πάνω από είκοσι δύο (22) εργάσιμες ημέρες συνεχώς ή πάνω από τριάντα (30) εργάσιμες ημέρες σε διάστημα ενός (1) έτους, 

ζ) εξαιρετικώς σοβαρή απείθεια, 

η) άμεση ή μέσω τρίτου προσώπου συμμετοχή σε δημοπρασία την οποία διενεργεί η αρχή στην οποία αυτός ανήκει ή επιτροπή, μέλος της οποίας είναι αυτός, 

θ) εμμονή σε άρνηση προσέλευσης για εξέταση από υγειονομική επιτροπή σύμφωνα με το άρθρο 56 παρ. 8. 

3. Η ποινή της οριστικής παύσης μπορεί να επιβληθεί στον υπάλληλο για οποιοδήποτε παράπτωμα αν: α) κατά την προηγούμενη της διάπραξής του διετία του είχαν επιβληθεί τρεις (3) τουλάχιστον πειθαρχικές ποινές ανώτερες του προστίμου αποδοχών ενός (1) μηνός ή β) κατά το προηγούμενο της διάπραξής του έτος είχε τιμωρηθεί για το ίδιο αδίκημα με ποινή ανώτερη του προστίμου αποδοχών ενός (1) μηνός. 

ΚΕΦΑΛΑΙΟ Γ'

ΔΙΩΞΗ ΠΕΙΘΑΡΧΙΚΩΝ ΠΑΡΑΠΤΩΜΑΤΩΝ

'Aρθρο 110

Δίωξη πειθαρχικών παραπτωμάτων

1. Η δίωξη και η τιμωρία πειθαρχικών παραπτωμάτων αποτελεί καθήκον των πειθαρχικών οργάνων. Η παράβαση του καθήκοντος αυτού συνιστά το κατά την περ. κα' της παρ. 1 του άρθρου 107 πειθαρχικό παράπτωμα. 

2. Κατ' εξαίρεση, για παραπτώματα που θα επέσυραν την ποινή της έγγραφης επίπληξης, η δίωξη απόκειται στη διακριτική εξουσία των πειθαρχικών οργάνων, τα οποία λαμβάνουν υπόψη αφ' ενός το συμφέρον της υπηρεσίας και αφ' ετέρου τις συνθήκες διάπραξής τους και την υπηρεσιακή γενικώς διαγωγή του υπαλλήλου. Αν το πειθαρχικό όργανο αποφασίσει να μην ασκήσει δίωξη, υποχρεούται να ενημερώσει, με αιτιολογημένη έκθεσή του, τον αμέσως ανώτερο πειθαρχικώς προϊστάμενο. 

3. Δεν επιτρέπεται δεύτερη δίωξη για το ίδιο πειθαρχικό παράπτωμα. 

4. H βαθμολογική ή η μισθολογική εξέλιξη του υπαλλήλου δεν αίρει το πειθαρχικώς κολάσιμο παραπτώματος που διαπράχτηκε πριν από την εξέλιξη αυτή. 

5. Πράξεις που έχουν τελεστεί από υπάλληλο κατά τη διάρκεια προγενέστερης υπηρεσίας του σε δημόσια υπηρεσία, οργανισμό τοπικής αυτοδιοίκησης ή άλλο νομικό πρόσωπο του δημόσιου τομέα τιμωρούνται πειθαρχικά, εάν υπάγονται σε μία από τις περιπτώσεις του άρθρου 109 παρ. 2 και δεν έχει παρέλθει ο χρόνος παραγραφής τους. 

'Aρθρο 111

Σχέση πειθαρχικού παραπτώματος και ποινής

1. Για κάθε πειθαρχικό παράπτωμα επιβάλλεται μία μόνο πειθαρχική ποινή. Σε κάθε υπάλληλο με την ίδια πειθαρχική απόφαση επιβάλλεται μία μόνο ποινή. 

2. Αν το πειθαρχικό όργανο επιλαμβάνεται για περισσότερα πειθαρχικά παραπτώματα, με την πειθαρχική απόφαση επιβάλλεται μία μόνο ποινή σε κάθε υπάλληλο. Κατά την επιμέτρηση της ποινής αυτής λαμβάνεται υπόψη ο αριθμός και η βαρύτητα όλων των παραπτωμάτων. 

3. Κατά την επιμέτρηση των πειθαρχικών ποινών λαμβάνονται υπόψη οι κανόνες και οι αρχές των περιπτώσεων β', γ', ε', ζ' και η' της παρ. 2 του άρθρου 108. Η υποτροπή αποτελεί ιδιαιτέρως επιβαρυντική περίπτωση για την επιμέτρηση της ποινής. 

'Aρθρο 112

Παραγραφή πειθαρχικών παραπτωμάτων

1. Τα πειθαρχικά παραπτώματα παραγράφονται μετά δύο (2) έτη από την ημέρα που διαπράχτηκαν. Τα πειθαρχικά παραπτώματα της παρ. 2 του άρθρου 109 παραγράφονται μετά πέντε (5) έτη. 

2. Πειθαρχικό παράπτωμα το οποίο αποτελεί και ποινικό αδίκημα, δεν παραγράφεται πριν παραγραφεί το ποινικό αδίκημα. Για τα παραπτώματα αυτά οι πράξεις της ποινικής διαδικασίας διακόπτουν την παραγραφή του πειθαρχικού παραπτώματος. 

3. Η κλήση σε απολογία ή η παραπομπή στο υπηρεσιακό συμβούλιο διακόπτουν την παραγραφή. Στις περιπτώσεις αυτές ο συνολικός χρόνος παραγραφής ως την έκδοση της πρωτοβάθμιας πειθαρχικής απόφασης δεν μπορεί να υπερβεί τα τρία (3) έτη και προκειμένου για τα παραπτώματα της παρ. 2 του άρθρου 109, τα επτά (7) έτη. 

4. Η παραγραφή του πειθαρχικού παραπτώματος διακόπτεται επίσης από την τέλεση νέου πειθαρχικού παραπτώματος, το οποίο αποσκοπεί στην απόκρυψη ή την παρεμπόδιση της πειθαρχικής δίωξης του πρώτου. Στην περίπτωση αυτή το πρώτο παράπτωμα παραγράφεται όταν παραγραφεί το δεύτερο, εφόσον η παραγραφή του δεύτερου συντελείται σε χρόνο μεταγενέστερο της παραγραφής του πρώτου. 

5. Δεν παραγράφεται το πειθαρχικό παράπτωμα για το οποίο εκδόθηκε πειθαρχική απόφαση που επιβάλλει πειθαρχική ποινή σε πρώτο βαθμό. 

'Aρθρο 113

Λήξη πειθαρχικής ευθύνης

Ο υπάλληλος ο οποίος απώλεσε την υπαλληλική ιδιότητα με οποιονδήποτε τρόπο δε διώκεται πειθαρχικώς, η πειθαρχική όμως διαδικασία, η οποία τυχόν έχει αρχίσει, συνεχίζεται και μετά τη λύση της υπαλληλικής σχέσης με εξαίρεση την περίπτωση του θανάτου. Η τυχόν καταδικαστική απόφαση που εκδίδεται στην περίπτωση αυτή παραμένει ανεκτέλεστη. 

'Aρθρο 114

Σχέση της πειθαρχικής διαδικασίας

με την ποινική δίκη

1. Η πειθαρχική διαδικασία είναι αυτοτελής και ανεξάρτητη από την ποινική ή άλλη δίκη. 

2. Η ποινική δίκη δεν αναστέλλει την πειθαρχική διαδικασία. Το πειθαρχικό όργανο όμως μπορεί με απόφασή του, η οποία είναι ελευθέρως ανακλητή, να διατάξει, για εξαιρετικούς λόγους, την αναστολή της πειθαρχικής διαδικασίας, η οποία δεν πρέπει να υπερβαίνει το ένα (1) έτος. Αναστολή δεν επιτρέπεται σε περίπτωση που το πειθαρχικό παράπτωμα προκάλεσε δημόσιο σκάνδαλο ή θίγει σοβαρά το κύρος της υπηρεσίας. 

3. Το πειθαρχικό όργανο δεσμεύεται από την κρίση που περιέχεται σε αμετάκλητη απόφαση ποινικού δικαστηρίου ή σε αμετάκλητο απαλλακτικό βούλευμα, μόνο ως προς την ύπαρξη ή την ανυπαρξία πραγματικών περιστατικών που στοιχειοθετούν την αντικειμενική υπόσταση πειθαρχικού παραπτώματος. 

4. Αν μετά την έκδοση πειθαρχικής απόφασης με την οποία απαλλάσσεται ο υπάλληλος ή επιβάλλεται ποινή κατώτερη από την οριστική παύση, εκδοθεί αμετάκλητη καταδικαστική απόφαση ποινικού δικαστηρίου με την οποία διαπιστώνονται πραγματικά περιστατικά που συνιστούν την αντικειμενική υπόσταση παραπτώματος, το οποίο δικαιολογεί κατά το άρθρο 109 παρ. 2 την πειθαρχική ποινή της οριστικής παύσης, η πειθαρχική διαδικασία επαναλαμβάνεται με τη διαδικασία του άρθρου 143. Επίσης επαναλαμβάνεται η πειθαρχική διαδικασία, αν μετά την έκδοση καταδικαστικής πειθαρχικής απόφασης, με την οποία επιβάλλεται οποιαδήποτε ποινή, εκδοθεί αμετάκλητη αθωωτική ποινική απόφαση ή αμετάκλητο απαλλακτικό βούλευμα για την πράξη ή την παράλειψη, για την οποία διώχθηκε πειθαρχικά ο υπάλληλος. 

5. Η επανάληψη της πειθαρχικής διαδικασίας επιτρέπεται και όταν έχει εκδοθεί καταδικαστική πειθαρχική απόφαση, χωρίς να έχει λάβει υπόψη καταδικαστική ποινική απόφαση που προηγήθηκε. 

6. Ο εισαγγελέας πλημμελειοδικών έχει υποχρέωση να ανακοινώνει αμέσως στην προϊσταμένη αρχή του υπαλλήλου κάθε ποινική δίωξη που ασκείται κατ' αυτού. Στην ίδια αρχή ανακοινώνεται επίσης από τον αρμόδιο εισαγγελέα η απόφαση ή το βούλευμα με το οποίο τερματίζεται η δίωξη. Σε περίπτωση εγκλεισμού σε σωφρονιστικό κατάστημα, ο διευθυντής φυλακών γνωστοποιεί, χωρίς καθυστέρηση, στην προϊσταμένη αρχή του υπαλλήλου. 

'Aρθρο 115

Αυτοτέλεια κολασίμου του πειθαρχικού

παραπτώματος

1. Σε περίπτωση αποκατάστασης, απονομής χάριτος ή άρσης με οποιονδήποτε άλλο τρόπο του κολασίμου ή μεταβολής των συνεπειών της ποινικής καταδίκης, δεν αίρεται το πειθαρχικώς κολάσιμο της πράξης. 

2. Σε περίπτωση άρσης των συνεπειών της ποινικής καταδίκης, κατά το άρθρο 47 του Συντάγματος, αίρεται και το πειθαρχικώς κολάσιμο της πράξης. 

ΚΕΦΑΛΑΙΟ Δ'

ΠΕΙΘΑΡΧΙΚΑ ΟΡΓΑΝΑ

'Αρθρο 116

Πειθαρχικά όργανα

Πειθαρχική εξουσία στους υπαλλήλους ασκούν: α) οι πειθαρχικώς προϊστάμενοί τους, β) το διοικητικό συμβούλιο νομικού προσώπου δημοσίου δικαίου για τους υπαλλήλους του νομικού προσώπου, γ) τα υπηρεσιακά συμβούλια και δ) το Συμβούλιο της Επικρατείας. 

'Αρθρο 117

Πειθαρχικώς προϊστάμενοι

1. Πειθαρχικώς προϊστάμενοι των υπαλλήλων των κεντρικών και περιφερειακών υπηρεσιών που ανήκουν στην αρμοδιότητά τους είναι: 

α) ο υπουργός, 

β) ο γενικός γραμματέας υπουργείου ή γενικής 

γραμματείας, 

γ) ο γενικός γραμματέας αυτοτελούς υπηρεσίας, 

δ) ο γενικός γραμματέας περιφέρειας, 

ε) ο ειδικός γραμματέας, 

στ) ο γενικός διευθυντής, 

ζ) ο διευθυντής. 

2. Επίσης πειθαρχικώς προϊστάμενοι είναι: 

α) Ο αρχηγός των ενόπλων δυνάμεων και οι αρχηγοί του στρατού, του ναυτικού και της αεροπορίας, των σωμάτων ασφαλείας και του λιμενικού σώματος για τους πολιτικούς υπαλλήλους των υπηρεσιών που υπάγονται σ' αυτούς. 

β) Οι διοικητές μονάδων και σχολών των ενόπλων δυνάμεων, των σωμάτων ασφαλείας και του λιμενικού σώματος. 

γ) Οι διευθυντές καταστημάτων ή οι προϊστάμενοι υπηρεσιών εφόσον είναι ανώτατοι ή ανώτεροι αξιωματικοί, για τους πολιτικούς υπαλλήλους των υπηρεσιών που υπάγονται σ' αυτούς. 

δ) Ο διοικητής του Αγίου 'Ορους για όλους τους πολιτικούς υπαλλήλους που υπάγονται στην αρμοδιότητά του. 

ε) Ο προϊστάμενος ανεξάρτητης διοικητικής αρχής. 

3. Πειθαρχικώς προϊστάμενοι για τους υπαλλήλους νομικών προσώπων δημοσίου δικαίου είναι: 

α) Ο διοικητής ή ο πρόεδρος του συλλογικού οργάνου ο οποίος ασκεί διοίκηση, ο υποδιοικητής, ο γενικός γραμματέας ή ο αναπληρωτής γενικός γραμματέας, για όλο το προσωπικό του νομικού προσώπου. 

β) Ο πρόεδρος της Ακαδημίας Αθηνών για το προσωπικό της. 

γ) Ο πρύτανης Α.Ε.Ι. για όλο το προσωπικό του Ιδρύματος, ο κοσμήτορας σχολής, ο πρόεδρος τμήματος και ο διευθυντής τομέα για το προσωπικό που υπάγεται σ' αυτούς. 

δ) Ο πρόεδρος και ο αντιπρόεδρος Τ.Ε.Ι., για όλο το προσωπικό του Ιδρύματος, ο διευθυντής παραρτήματος Τ.Ε.Ι. για όλο το προσωπικό του παραρτήματος, ο διευθυντής σχολής και ο προϊστάμενος τμήματος για το προσωπικό που υπάγεται σ' αυτούς. 

ε) Ο γενικός διευθυντής ή ο διευθυντής για τους υπαλλήλους που υπάγονται σ' αυτούς. 

4. Η ιδιότητα του προϊσταμένου ως επί θητεία ή μετακλητού υπαλλήλου δεν κωλύει την άσκηση της πειθαρχικής εξουσίας από αυτόν. 

'Αρθρο 118

Αρμοδιότητα πειθαρχικώς προϊσταμένων

1. 'Ολοι οι πειθαρχικώς προϊστάμενοι μπορούν να επιβάλλουν την ποινή της επίπληξης. Την ποινή του προστίμου μπορούν να επιβάλλουν οι εξής με τις πιο κάτω διακρίσεις: 

α) Ο υπουργός έως και τις αποδοχές ενός (1) μηνός. 

β) Ο γενικός γραμματέας υπουργείου ή γενικής γραμματείας ή αυτοτελούς υπηρεσίας, ο γενικός γραμματέας περιφέρειας, ο ειδικός γραμματέας υπουργείου και ο αρχηγός των ενόπλων δυνάμεων και οι αρχηγοί του στρατού ξηράς, του ναυτικού και της αεροπορίας, των σωμάτων ασφαλείας και του λιμενικού σώματος έως και τα δύο τρίτα των μηνιαίων αποδοχών. 

γ) Οι διοικητές μονάδων και σχολών των ενόπλων δυνάμεων, των σωμάτων ασφαλείας και του λιμενικού σώματος, οι διευθυντές καταστημάτων και οι προϊστάμενοι στρατιωτικών υπηρεσιών ή υπηρεσιών των σωμάτων ασφαλείας ή του λιμενικού σώματος αν είναι ανώτατοι αξιωματικοί έως το ήμισυ των μηνιαίων αποδοχών και αν είναι ανώτεροι έως και το ένα τρίτο των μηνιαίων αποδοχών. 

δ) Ο διοικητής του Αγίου 'Ορους, ο προϊστάμενος ανεξάρτητης διοικητικής αρχής, ο διοικητής ή ο πρόεδρος συλλογικού οργάνου, ο οποίος ασκεί διοίκηση, ο υποδιοικητής, ο γενικός γραμματέας ή ο αναπληρωτής γενικός γραμματέας νομικού προσώπου έως και το ήμισυ των μηνιαίων αποδοχών. 

ε) Ο πρύτανης Α.Ε.Ι και ο πρόεδρος Τ.Ε.Ι. έως και τα δύο τρίτα των μηνιαίων αποδοχών. Ο κοσμήτορας σχολής, ο πρόεδρος τμήματος και ο διευθυντής τομέα Α.Ε.Ι., ο αντιπρόεδρος Τ.Ε.Ι., ο διευθυντής παραρτήματος Τ.Ε.Ι., έως και το ήμισυ των μηνιαίων αποδοχών, ο διευθυντής σχολής Τ.Ε.Ι. και ο προϊστάμενος τμήματος Τ.Ε.Ι. έως και το ένα τέταρτο των μηνιαίων αποδοχών. 

στ) Ο γενικός διευθυντής έως και το ήμισυ των μηνιαίων αποδοχών. 

2. Η αρμοδιότητα των πειθαρχικώς προϊσταμένων είναι αμεταβίβαστη, εκτός αν από διάταξη νόμου προ- βλέπεται διαφορετικά. 

3. Αρμόδιος πειθαρχικώς προϊστάμενος είναι εκείνος στον οποίο υπάγεται, με οποιαδήποτε υπηρεσιακή σχέση ή κατάσταση, ο υπάλληλος κατά το χρόνο τέλεσης του παραπτώματος. 

4. Οι πειθαρχικώς προϊστάμενοι και το διοικητικό συμβούλιο νομικού προσώπου δημοσίου δικαίου επιλαμβάνονται αυτεπαγγέλτως. 

5. Αν έχουν επιληφθεί αρμοδίως περισσότεροι πειθαρχικώς προϊστάμενοι, η πειθαρχική διαδικασία συνεχίζεται μόνο από εκείνον που κάλεσε πρώτος σε απολογία τον υπάλληλο. Ανώτερος πειθαρχικώς προϊστάμενος ή το διοικητικό συμβούλιο νομικού προσώπου έχουν, σε κάθε περίπτωση, δικαίωμα να ζητήσουν την παραπομπή σ' αυτούς της πειθαρχικής υπόθεσης, εφόσον δεν έχει εκδοθεί πειθαρχική απόφαση. 

6. Αν ο πειθαρχικώς προϊστάμενος, ο οποίος έχει επιληφθεί, κρίνει ότι το παράπτωμα επισύρει ποινή ανώτερη της αρμοδιότητάς του, παραπέμπει την υπόθεση σε οποιονδήποτε ανώτερο αυτού πειθαρχικώς προϊστάμενο μέχρι και τον υπουργό ή και το διοικητικό συμβούλιο του νομικού προσώπου δημοσίου δικαίου, αν πρόκειται για υπάλληλο του νομικού προσώπου. Αν και ο υπουργός ή το διοικητικό συμβούλιο νομικού προσώπου δημοσίου δικαίου κρίνει ότι η προσήκουσα ποινή είναι ανώτερη και της δικής τους αρμοδιότητας, παραπέμπουν το θέμα στο υπηρεσιακό συμβούλιο. 

'Αρθρο 119

Αρμοδιότητα διοικητικών συμβουλίων νομικών

προσώπων δημοσίου δικαίου

Τα διοικητικά συμβούλια νομικών προσώπων δημοσίου δικαίου μπορεί να επιβάλλουν τις ποινές της επίπληξης και του προστίμου έως και τις αποδοχές ενός (1) μηνός. 

'Αρθρο 120 

Αρμοδιότητα υπηρεσιακών συμβουλίων 

1. Τα πρωτοβάθμια υπηρεσιακά συμβούλια μπορεί να επιβάλλουν οποιαδήποτε πειθαρχική ποινή. Τα πρωτοβάθμια συμβούλια κρίνουν σε πρώτο βαθμό μετά από παραπομπή της υπόθεσης σε αυτά και σε δεύτερο βαθμό μετά από άσκηση ένστασης κατ' αποφάσεων πειθαρχικώς προϊσταμένων. 

Τα δευτεροβάθμια υπηρεσιακά συμβούλια αποφαίνονται σε δεύτερο βαθμό ύστερα από ένσταση κατ' αποφάσεων των πρωτοβάθμιων συμβουλίων και σε πρώτο βαθμό για την εκδίκαση του παραπτώματος του τελευταίου εδαφίου του άρθρου 123. 

2. Αρμόδιο υπηρεσιακό συμβούλιο είναι εκείνο στο οποίο υπάγεται, με οποιαδήποτε υπηρεσιακή σχέση ή κατάσταση, ο υπάλληλος κατά το χρόνο τέλεσης του παραπτώματος. 

3. Συγκρούσεις αρμοδιότητας μεταξύ περισσότερων υπηρεσιακών συμβουλίων για την κρίση του ίδιου παραπτώματος αίρονται από τον πρόεδρο του Νομικού Συμβουλίου του Κράτους. Οι καταφατικές συγκρούσεις αίρονται, εφόσον δεν έχει εκδοθεί οριστική απόφαση ενός τουλάχιστον από τα συμβούλια που έχουν επιληφθεί. Οι αποφατικές συγκρούσεις αίρονται, εφόσον οι αποφάσεις δύο τουλάχιστον συμβουλίων που έχουν κηρυχθεί αναρμόδια, είναι τελεσίδικες. Για την άρση απαιτείται αίτηση της υπηρεσίας ή του υπαλλήλου. Αν πρόκειται για καταφατική σύγκρουση, την άρση μπορεί να τη ζητήσει και ο πρόεδρος ενός από τα υπηρεσιακά συμβούλια που έχουν επιληφθεί. 

'Αρθρο 121

Συμβούλιο της Επικρατείας

Δικαίωμα προσφυγής ενώπιον του Συμβουλίου της Επικρατείας έχουν οι μόνιμοι υπάλληλοι κατά των αποφάσεων: 

α) του υπουργού, του προϊσταμένου ανεξάρτητης διοικητικής αρχής, του Διοικητή του Αγίου 'Ορους, καθώς και του διοικητή ή του προέδρου συλλογικού οργάνου, ο οποίος ασκεί τη διοίκηση νομικού προσώπου δημόσιου δικαίου, που επιβάλλουν οποιαδήποτε ποινή, 

β) των δευτεροβάθμιων υπηρεσιακών συμβουλίων που επιβάλλουν τις πειθαρχικές ποινές του προστίμου αποδοχών ενός (1) μηνός και άνω, της στέρησης του δικαιώματος για προαγωγή, του υποβιβασμού και της προσωρινής ή οριστικής παύσης και 

γ) των συλλογικών οργάνων του άρθρου 119. 

'Aρθρο 122

Από κοινού κρίση πειθαρχικών παραπτωμάτων

1. Περισσότερα του ενός πειθαρχικά παραπτώματα του ίδιου υπαλλήλου μπορεί, κατά την κρίση του πειθαρχικού οργάνου, να κρίνονται ενιαίως, εφόσον ανάγονται σε καθήκοντα υπηρεσιών του ίδιου υπουργείου ή νομικού προσώπου δημοσίου δικαίου. 

2. Περισσότεροι υπάλληλοι, που διώκονται για το ίδιο ή για συναφή πειθαρχικά παραπτώματα, μπορεί να κρίνονται ενιαίως, εφόσον συντρέχουν οι προϋποθέσεις της προηγούμενης παραγράφου. 

3. Aν στις περιπτώσεις των παραγράφων 1 και 2 τα πειθαρχικά όργανα που είναι αρμόδια να επιληφθούν είναι διαφορετικά, αρμόδιο για την κρίση όργανο είναι: 

α) μεταξύ περισσότερων πειθαρχικώς προϊσταμένων ο ανώτερος σε βαθμό, και σε περίπτωση ομοιοβάθμων, εκείνος που έχει επιληφθεί πρώτος, 

β) μεταξύ περισσότερων υπηρεσιακών συμβουλίων, εκείνο που έχει επιληφθεί πρώτο και 

γ) μεταξύ πειθαρχικώς προϊσταμένου και υπηρεσιακού συμβουλίου, το τελευταίο. 

ΤΜΗΜΑ Β'

ΠΕΙΘΑΡΧΙΚΗ ΔΙΑΔΙΚΑΣΙΑ

ΚΕΦΑΛΑΙΟ Α'

ΑΣΚΗΣΗ ΠΕΙΘΑΡΧΙΚΗΣ ΔΙΩΞΗΣ

'Αρθρο 123

'Ασκηση πειθαρχικής δίωξης 

Η πειθαρχική δίωξη αρχίζει είτε με την κλήση του υπαλλήλου σε απολογία από το μονομελές πειθαρχικό όργανο είτε με την παραπομπή του στο υπηρεσιακό συμβούλιο. Η πειθαρχική διαδικασία ολοκληρώνεται ενώπιον του μονομελούς πειθαρχικού οργάνου εντός τριμήνου και ενώπιον του υπηρεσιακού συμβουλίου εντός εξαμήνου από την έναρξη της πειθαρχικής δίωξης. 

Η υπαίτια παράβαση της διάταξης του προηγούμενου εδαφίου αποτελεί πειθαρχικό παράπτωμα. Το παράπτωμα αυτό, για τα μέλη του υπηρεσιακού συμβουλίου, εκδικάζεται μετά από παραπομπή ενώπιον του δευτεροβάθμιου υπηρεσιακού συμβουλίου. 

'Αρθρο 124

Παραπομπή στο υπηρεσιακό συμβούλιο

1. Αν ο υπουργός κρίνει ότι το πειθαρχικό παράπτωμα τιμωρείται με ποινή μεγαλύτερη της αρμοδιότητάς του, παραπέμπει την υπόθεση στο υπηρεσιακό συμβούλιο. Για τους υπαλλήλους νομικών προσώπων δημοσίου δικαίου η πειθαρχική υπόθεση παραπέμπεται για τον ίδιο λόγο στο υπηρεσιακό συμβούλιο από το διοικητικό συμβούλιο του νομικού προσώπου. Η παραπομπή είναι υποχρεωτική όταν υπάρχει αιτιολογημένη πρόταση αρμόδιας υπηρεσίας. 

2. Ο υπουργός ή ο γενικός γραμματέας περιφέρειας, όταν λάβουν γνώση πειθαρχικού παραπτώματος που τελέσθηκε από υπάλληλο νομικού προσώπου δημοσίου δικαίου, παραπέμπουν την υπόθεση ενώπιον του οικείου υπηρεσιακού συμβουλίου για την άσκηση του πειθαρχικού ελέγχου. 

3. Δεν επιτρέπεται παραπομπή στο υπηρεσιακό συμβούλιο μετά την έκδοση οριστικής απόφασης για το ίδιο παράπτωμα από οποιοδήποτε πειθαρχικό όργανο. 

'Αρθρο 125

Διαδικασία και συνέπειες παραπομπής

1. Στο έγγραφο, με το οποίο η υπόθεση παραπέμπεται στο υπηρεσιακό συμβούλιο σύμφωνα με το άρθρο 124 του παρόντος, πρέπει να προσδιορίζονται επακριβώς κατά τόπο και χρόνο τα πραγματικά περιστατικά που συνιστούν το πειθαρχικό παράπτωμα και ο διωκόμενος υπάλληλος. 

2. Το παραπεμπτήριο έγγραφο κοινοποιείται στον διωκόμενο υπάλληλο και αποστέλλεται μαζί με το φάκελο της υπόθεσης στο υπηρεσιακό συμβούλιο. Η παράλειψη κοινοποίησης του παραπεμπτηρίου εγγράφου συνεπάγεται ακυρότητα της πειθαρχικής διαδικασίας, εκτός αν ο διωκόμενος υπάλληλος έλαβε αποδεδειγμένως πλήρη γνώση του με άλλον τρόπο. 

3. Η έκδοση του παραπεμπτηρίου εγγράφου καταργεί την εκκρεμή πειθαρχική διαδικασία ενώπιον άλλου πειθαρχικού οργάνου. 

4. Το παραπεμπτήριο έγγραφο δεν ανακαλείται. 

ΚΕΦΑΛΑΙΟ Β'

ΠΡΟΚΑΤΑΡΚΤΙΚΗ ΕΡΕΥΝΑ - ΕΝΟΡΚΗ ΔΙΟΙΚΗΤΙΚΗ

ΕΞΕΤΑΣΗ - ΠΕΙΘΑΡΧΙΚΗ ΑΝΑΚΡΙΣΗ

'Αρθρο 126

Προκαταρκτική έρευνα

1. Προκαταρκτική έρευνα είναι η άτυπη συλλογή και καταγραφή στοιχείων για να διαπιστωθεί η τέλεση πειθαρχικού παραπτώματος και οι συνθήκες τέλεσής του. 

2. Προκαταρκτική έρευνα μπορεί να ενεργήσει κάθε πειθαρχικώς προϊστάμενος του υπαλλήλου. 

3. Αν αυτός που ενεργεί προκαταρκτική έρευνα κρίνει, με βάση τα στοιχεία που έχουν συγκεντρωθεί, ότι δεν συντρέχει περίπτωση πειθαρχικής δίωξης, περατώνει την έρευνα με αιτιολογημένη έκθεσή του. Στην περίπτωση αυτή δεν αποκλείεται η ενέργεια προκαταρκτικής έρευνας από ανώτερο πειθαρχικώς προϊστάμενο. Αν, αντιθέτως, αυτός που ενεργεί προκαταρκτική έρευνα κρίνει ότι έχει διαπραχθεί πειθαρχικό παράπτωμα, το οποίο τιμωρείται με ποινή της αρμοδιότητάς του, καλεί τον υπάλληλο σε απολογία σύμφωνα με το άρθρο 135. Αν κρίνει, είτε πριν από την κλήση του υπαλλήλου σε απολογία ή μετά την απολογία του, ότι δικαιολογείται η επιβολή βαρύτερης ποινής, παραπέμπει την υπόθεση σε ανώτερο πειθαρχικώς προϊστάμενο, σύμφωνα με όσα ορίζονται στην παρ. 6 του άρθρου 118. Αν, τέλος, κρίνει ότι το πειθαρχικό παράπτωμα χρειάζεται περαιτέρω έρευνα, διατάσσει την ενέργεια ένορκης διοικητικής εξέτασης. 

'Αρθρο 127

'Ενορκη διοικητική εξέταση

1. 'Ενορκη διοικητική εξέταση (Ε.Δ.Ε.) ενεργείται κάθε φορά που η υπηρεσία έχει σοβαρές υπόνοιες ή σαφείς ενδείξεις για τη διάπραξη πειθαρχικού παραπτώματος. Η εξέταση αυτή αποσκοπεί στη συλλογή στοιχείων για τη διαπίστωση της τέλεσης πειθαρχικού παραπτώματος και των προσώπων που τυχόν ευθύνονται, καθώς και στη διερεύνηση των συνθηκών κάτω από τις οποίες αυτό έχει τελεστεί. Η ένορκη διοικητική εξέταση δεν συνιστά έναρξη πειθαρχικής δίωξης. 

2. Η ένορκη διοικητική εξέταση διατάσσεται από οποιονδήποτε πειθαρχικώς προϊστάμενο και ενεργείται από μόνιμο υπάλληλο με βαθμό τουλάχιστον Α' του ίδιου υπουργείου ή νομικού προσώπου δημοσίου δικαίου και σε καμία περίπτωση κατώτερου βαθμού εκείνου στον οποίο αποδίδεται η πράξη. Σε περίπτωση αδυναμίας, λόγω κωλύματος, η ένορκη διοικητική εξέταση μπορεί να ενεργείται και από μόνιμο δημόσιο υπάλληλο τουλάχιστον με βαθμό Α' άλλου υπουργείου ή, προκειμένου για νομικό πρόσωπο δημοσίου δικαίου, του υπουργείου που το εποπτεύει. 

3. Κατά την εξέταση του υπαλλήλου, στον οποίο αποδίδεται η διάπραξη πειθαρχικού παραπτώματος, εφαρμόζονται αναλόγως οι διατάξεις των άρθρων 131 παρ. 3 και 133 του παρόντος. 

4. Η ένορκη διοικητική εξέταση ολοκληρώνεται με την υποβολή αιτιολογημένης έκθεσης του υπαλλήλου που την ενεργεί. Η έκθεση αυτή υποβάλλεται, με όλα τα στοιχεία που συγκεντρώθηκαν, στον πειθαρχικώς προϊστάμενο ο οποίος διέταξε τη διενέργεια της εξέτασης. Εφόσον με την έκθεση διαπιστώνεται η διάπραξη πειθαρχικού παραπτώματος από συγκεκριμένο υπάλληλο, ο πειθαρχικώς προϊστάμενος υποχρεούται να ασκήσει πειθαρχική δίωξη. 

5. Διατάξεις που προβλέπουν τη διενέργεια ένορκων διοικητικών εξετάσεων οποιασδήποτε μορφής από ειδικά όργανα δεν θίγονται. 

6. Οι διατάξεις των παρ. 5, 6 και 7 του άρθρου 128, καθώς και οι διατάξεις των άρθρων 130 και 132 εφαρμόζονται αναλόγως. 

'Αρθρο 128

Πειθαρχική ανάκριση

1. Πειθαρχική ανάκριση διεξάγεται υποχρεωτικά κατά τη διαδικασία ενώπιον του υπηρεσιακού συμβουλίου. Κατ' εξαίρεση δεν είναι υποχρεωτική η ανάκριση στις ακόλουθες περιπτώσεις: 

α) όταν τα πραγματικά περιστατικά που συνιστούν την αντικειμενική υπόσταση του πειθαρχικού παραπτώματος προκύπτουν από το φάκελο κατά τρόπο αναμφισβήτητο, 

β) όταν ο υπάλληλος ομολογεί με την απολογία του κατά τρόπο μη επιδεχόμενο αμφισβήτηση ότι διέπραξε το πειθαρχικό παράπτωμα, 

γ) όταν ο υπάλληλος συλλαμβάνεται επ' αυτοφώρω κατά τη διάπραξη ποινικού αδικήματος που αποτελεί συγχρόνως και πειθαρχικό παράπτωμα, 

δ) όταν έχει προηγηθεί ανάκριση ή προανάκριση συμφώνως με τις διατάξεις του Κώδικα Ποινικής Δικονομίας για ποινικό αδίκημα που αποτελεί και πειθαρχικό παράπτωμα, 

ε) όταν έχει διενεργηθεί, πριν την έκδοση του παραπεμπτηρίου εγγράφου ή της ένστασης Ε.Δ.Ε. ή άλλη ένορκη εξέταση κατά την οποία διαπιστώθηκε διάπραξη πειθαρχικού παραπτώματος από συγκεκριμένο υπάλληλο. Το ίδιο ισχύει όταν η διάπραξη πειθαρχικού παραπτώματος προκύπτει από έκθεση δικαστικού οργάνου ή άλλου ελεγκτικού οργάνου της διοίκησης. 

2. Η πειθαρχική ανάκριση διεξάγεται από υπάλληλο που μπορεί να είναι και μέλος του υπηρεσιακού συμβουλίου τουλάχιστον ομοιόβαθμο του διωκομένου. 

3. Δεν ενεργούν πειθαρχική ανάκριση: α) τα πρόσωπα κατά των οποίων στρέφεται το πειθαρχικό παράπτωμα, β) οι πειθαρχικώς προϊστάμενοι που έχουν εκδώσει την πειθαρχική απόφαση η οποία κρίνεται κατ' ένσταση, γ) τα πρόσωπα που έχουν ενεργήσει ένορκη διοικητική εξέταση. Ο εγκαλούμενος δικαιούται μέσα σε τρεις ημέρες από την κλήση του για εξέταση να ζητήσει την εξαίρεση εκείνου που διεξάγει την ανάκριση με έγγραφη αίτηση. Στην αίτηση πρέπει να εκτίθενται κατά τρόπο σαφή και συγκεκριμένο οι λόγοι της εξαίρεσης και να αναφέρονται τα στοιχεία στα οποία θεμελιώνονται οι προβαλλόμενοι ισχυρισμοί. Για την αίτηση εξαίρεσης αποφασίζει το υπηρεσιακό συμβούλιο χωρίς τη συμμετοχή εκείνου, του οποίου ζητείται η εξαίρεση, που αναπληρώνεται νομίμως. Αν η αίτηση γίνει δεκτή, οι ανακριτικές πράξεις που στο μεταξύ ενεργήθηκαν, είναι άκυρες και επαναλαμβάνονται εξ αρχής. 

4. 'Οποιος διεξάγει ανάκριση, δικαιούται να ενεργήσει ανακριτικές πράξεις και εκτός της έδρας του. Επίσης δικαιούται να ζητήσει την ενέργεια ανακριτικών πράξεων και εκτός της έδρας του από οποιαδήποτε διοικητική αρχή. 

5. Η πειθαρχική ανάκριση είναι μυστική. 

6. Η πειθαρχική ανάκριση μπορεί να επεκταθεί στην έρευνα και άλλων παραπτωμάτων του ίδιου υπαλλήλου, εφόσον προκύπτουν επαρκή στοιχεία. 

7. Καθήκοντα γραμματέα εκτελεί υπάλληλος ο οποίος ορίζεται από τον ενεργούντα την ανάκριση. 

'Αρθρο 129

Ανακριτικές πράξεις

1. Ανακριτικές πράξεις είναι: 

α) η αυτοψία, 

β) η εξέταση μαρτύρων, 

γ) η πραγματογνωμοσύνη, 

δ) η εξέταση του διωκομένου. 

2. Δεν μπορεί να αποτελέσει αντικείμενο ανακριτικής πράξης θέμα που κατά το νόμο καλύπτεται: α) από το απόρρητο της υπηρεσίας, εκτός αν συμφωνεί η αρμόδια αρχή ή β) από το κατά νόμο επαγγελματικό ή άλλο απόρρητο. 

3. Για την ανακριτική πράξη συντάσσεται έκθεση που υπογράφεται από όσους συνέπραξαν. Αν κάποιος απ' αυτούς είναι αναλφάβητος ή αρνείται να υπογράψει, γίνεται σχετική μνεία στην έκθεση. 

'Αρθρο 130

Αυτοψία

1. Με την επιφύλαξη όσων ορίζονται στο δεύτερο εδάφιο της παρ. 4 του άρθρου 128, η αυτοψία διενεργείται αυτοπροσώπως από εκείνον που διεξάγει την πειθαρχική ανάκριση με την παρουσία γραμματέα. 

2. Η αυτοψία δημόσιων εγγράφων ή εγγράφων ιδιωτικών που έχουν κατατεθεί σε δημόσια αρχή ενεργείται στο γραφείο όπου φυλάσσονται. 

3. 'Εγγραφα που κατέχονται από ιδιώτη, παραδίδονται στον ανακριτή και επιστρέφονται υποχρεωτικώς μετά το τέλος της πειθαρχικής διαδικασίας. Ο ανακριτής, ύστερα από αίτηση του ιδιώτη, υποχρεούται να χορηγεί ατελώς απόδειξη παραλαβής και επίσημο αντίγραφο των εγγράφων που παραλήφθηκαν. 'Εγγραφα τα οποία είναι αναγκαία για τη διεκπεραίωση κάθε είδους υπόθεσης του κατόχου τους ή άλλου προσώπου ανακοινώνονται στον ανακριτή στον τόπο όπου βρίσκονται. 

'Αρθρο 131

Μάρτυρες

1. Οι μάρτυρες εξετάζονται ενόρκως σύμφωνα με τις διατάξεις του Κώδικα Ποινικής Δικονομίας. 

2. Η μη εμφάνιση ή η άρνηση κατάθεσης του μάρτυρα χωρίς εύλογη αιτία αποτελεί πλημμέλημα. Εύλογη αιτία θεωρείται και η συγγένεια του διωκόμενου με το μάρτυρα σε ευθεία γραμμή ή έως και το δεύτερο βαθμό σε πλάγια γραμμή. 

3. Ο διωκόμενος δικαιούται κατά τη διάρκεια της πειθαρχικής ανάκρισης και της ένορκης διοικητικής εξέτασης και μέχρι το τέλος της εξέτασής του να ζητήσει εγγράφως την εξέταση μαρτύρων. Ο ανακριτής υποχρεούται να εξετάσει πέντε τουλάχιστον από τους προτεινόμενους μάρτυρες. 

'Αρθρο 132

Πραγματογνώμονες

Ως πραγματογνώμονες ορίζονται δημόσιοι υπάλληλοι, υπάλληλοι νομικών προσώπων δημοσίου δικαίου και ο.τ.α., καθώς και αξιωματικοί των ενόπλων δυνάμεων και σωμάτων ασφαλείας και του λιμενικού σώματος. Οι πραγματογνώμονες, πριν από τη διενέργεια της πραγματογνωμοσύνης, ορκίζονται σύμφωνα με τις διατάξεις του Κώδικα Ποινικής Δικονομίας. 

'Αρθρο 133

Εξέταση διωκομένου

Κατά την πειθαρχική ανάκριση καλείται οπωσδήποτε για εξέταση ο διωκόμενος υπάλληλος. Ο υπάλληλος εξετάζεται ανωμοτί και μπορεί να παρίσταται μετά δικηγόρου. Η μη προσέλευση του διωκομένου ή η άρνησή του να εξετασθεί δεν εμποδίζει την πρόοδο της ανάκρισης. 

'Αρθρο 134

Ενέργειες μετά την ανάκριση

1. Ο πρόεδρος του υπηρεσιακού συμβουλίου, όταν λάβει το παραπεμπτήριο έγγραφο, ορίζει ως εισηγητή της πειθαρχικής υπόθεσης ένα από τα μέλη του συμβουλίου, στο οποίο και παραδίδεται ο φάκελος. 

2. Ο πρόεδρος του υπηρεσιακού συμβουλίου, όταν διαβιβαστεί σε αυτόν το πόρισμα της πειθαρχικής ανάκρισης ή, σε περίπτωση μη διενέργειας ανάκρισης κατά το άρθρο 128 παρ. 1, όταν κρίνει ότι η υπόθεση είναι ώριμη για συζήτηση, την εισάγει στο υπηρεσιακό συμβούλιο για να αποφασίσει την κλήση σε απολογία του διωκόμενου υπαλλήλου ή την απαλλαγή του χωρίς αυτή. 

ΚΕΦΑΛΑΙΟ Γ'

ΑΠΟΛΟΓΙΑ

'Αρθρο 135

Κλήση σε απολογία

1. Πειθαρχική ποινή δεν επιβάλλεται, εάν ο υπάλληλος δεν κληθεί προηγουμένως σε απολογία. Η εξέταση του διωκόμενου κατά το στάδιο της ένορκης διοικητικής εξέτασης ή της πειθαρχικής ανάκρισης δεν αναπληρώνει την κλήση σε απολογία. 

2. Στην κλήση σε απολογία καθορίζεται σαφώς το αποδιδόμενο πειθαρχικό παράπτωμα και τάσσεται εύλογη προθεσμία για απολογία. Η προθεσμία αυτή δεν μπορεί να είναι βραχύτερη από δύο ημέρες, όταν ο υπάλληλος καλείται σε απολογία από τον πειθαρχικώς προϊστάμενο και από τρεις ημέρες, όταν αυτός καλείται από συμβούλιο. Η προθεσμία για απολογία μπορεί να παραταθεί μία μόνο φορά και έως το τριπλάσιο της αρχικής προθεσμίας μετά από αιτιολογημένη έγγραφη αίτηση του διωκομένου. Εκπρόθεσμη απολογία λαμβάνεται υποχρεωτικώς υπόψη, εφόσον υποβάλλεται πριν από την έκδοση της απόφασης. 

Η παράλειψη της κλήσης σε απολογία καλύπτεται από την υποβολή εγγράφου απολογίας. 

3. 'Oταν μετά την κλήση του διωκομένου σε απολογία ακολουθεί παραπομπή σύμφωνα με την παρ. 6 του άρθρου 118 σε ανώτερο πειθαρχικώς προϊστάμενο ή στο υπηρεσιακό συμβούλιο ή στα όργανα του άρθρου 119, δεν απαιτείται νέα κλήση σε απολογία. 

4. Μετά την κλήση σε απολογία η υπόθεση περατούται με την έκδοση απόφασης. 

'Αρθρο 136

Απολογία

1. Η απολογία υποβάλλεται εγγράφως. Ενώπιον συλλογικού πειθαρχικού οργάνου επιτρέπεται στο διωκόμενο και η προφορική συμπληρωματική απολογία. 

2. Η απολογία παραδίδεται με απόδειξη στο όργανο το οποίο καλεί σε απολογία. Μπορεί όμως και να αποσταλεί ταχυδρομικώς με συστημένη επιστολή ή να κατατεθεί σε δημόσια αρχή για αποστολή. Στις περιπτώσεις του προηγούμενου εδαφίου το εμπρόθεσμο της υποβολής της κρίνεται από το χρόνο της ταχυδρόμησης ή της κατάθεσης στη δημόσια αρχή. 

3. Πριν από την απολογία ο διωκόμενος έχει δικαίωμα να λάβει γνώση του φακέλου της πειθαρχικής υπόθεσης. Το γεγονός ότι έλαβε γνώση αποδεικνύεται με πράξη η οποία υπογράφεται από τον υπάλληλο, ο οποίος τηρεί το φάκελο και το διωκόμενο ή μόνο από τον πρώτο, αν ο δεύτερος αρνηθεί να υπογράψει. Αν ο διωκόμενος υπάλληλος δεν υπηρετεί στην έδρα του οργάνου που τον καλεί σε απολογία, του χορηγείται σχετική άδεια. 

4. Με την απολογία του ο υπάλληλος έχει δικαίωμα να ζητήσει εύλογη προθεσμία για να υποβάλει έγγραφα στοιχεία. Η παροχή της προθεσμίας και η διάρκειά της εναπόκεινται στην κρίση του οργάνου το οποίο τον καλεί σε απολογία. 

ΚΕΦΑΛΑΙΟ Δ'

ΔΙΑΔΙΚΑΣΙΑ ΕΝΩΠΙΟΝ ΥΠΗΡΕΣΙΑΚΟΥ ΣΥΜΒΟΥΛΙΟΥ

'Αρθρο 137

Προσδιορισμός δικασίμου - Παράσταση διωκόμενου

1. Μετά την υποβολή της απολογίας ή την παρέλευση της προθεσμίας υποβολής της ο πρόεδρος του υπηρεσιακού συμβουλίου προσδιορίζει με πράξη του την ημέρα κατά την οποία θα κριθεί η υπόθεση. Η ημέρα, η ώρα και ο τόπος της συνεδρίασης ανακοινώνονται εγγράφως στο διωκόμενο πριν από τέσσερις τουλάχιστον ημέρες. 

2. Ο διωκόμενος υπάλληλος έχει δικαίωμα να παραστεί αυτοπροσώπως ή να παρασταθεί δια ή μετά πληρεξουσίου δικηγόρου ενώπιον των υπηρεσιακών συμβουλίων και των οργάνων του άρθρου 119. Η μη προσέλευση του διωκόμενου δεν εμποδίζει την πρόοδο της διαδικασίας. 

3. Αν το υπηρεσιακό συμβούλιο κρίνει ανεπαρκή τα αποδεικτικά στοιχεία, αναβάλλει την κρίση της υπόθεσης και διατάσσει συμπληρωματική ανάκριση. 

4. Η υπηρεσία του διωκομένου υποχρεούται να του χορηγεί ανάλογη άδεια για να προσέλθει ενώπιον συλλογικού πειθαρχικού οργάνου κατά την κρίση της υπόθεσής του. 

'Αρθρο 138

Κωλύματα και εξαίρεση μελών

υπηρεσιακού συμβουλίου

1. Μέλη του υπηρεσιακού συμβουλίου που δε δικαιούνται να διεξάγουν ανάκριση σύμφωνα με τη διάταξη της παρ. 3 του άρθρου 128 ή έχουν διενεργήσει πειθαρχική ανάκριση στην κρινόμενη υπόθεση, κωλύονται να μετάσχουν στη σύνθεσή του κατά την κρίση της υπόθεσης αυτής. 

2. Ο διωκόμενος μπορεί με έγγραφη αίτησή του να ζητήσει την εξαίρεση μελών του υπηρεσιακού συμβουλίου με την προϋπόθεση ότι με τα υπόλοιπα μέλη υπάρχει απαρτία. Η αίτηση αυτή, που υποβάλλεται δύο τουλάχιστον ημέρες πριν από τη συζήτηση της υπόθεσης, πρέπει να περιέχει κατά τρόπο σαφή και συγκεκριμένο τους λόγους της εξαίρεσης και να συνοδεύεται από τα στοιχεία με τα οποία αυτοί αποδεικνύονται. Για την αίτηση εξαίρεσης το υπηρεσιακό συμβούλιο αποφασίζει αιτιολογημένα με συμμετοχή των νόμιμων αναπληρωτών των μελών των οποίων ζητείται η εξαίρεση. Τα μέλη που εξαιρούνται αντικαθίστανται από τα αναπληρωματικά τους. Αν εξαιρεθεί το τακτικό και το αναπληρωματικό του μέλος, το συμβούλιο συνεδριάζει με τα υπόλοιπα μέλη του, εφόσον έχει απαρτία. Η εξαίρεση αναπληρωματικού μέλους μπορεί να ζητηθεί και την ημέρα της συνεδρίασης. Στην περίπτωση αυτή το συμβούλιο αποφασίζει αμέσως επί της αιτήσεως εξαιρέσεως και συνεδριάζει με τα υπόλοιπα μέλη του. 

3. Στην περίπτωση της παρ. 4 του άρθρου 114 αποκλείεται να μετάσχει στο υπηρεσιακό συμβούλιο ο ανακριτής ή αυτός που συμμετείχε στο υπηρεσιακό συμβούλιο κατά την πρώτη κρίση. 

Δεν μπορούν να εξαιρεθούν μέλη τακτικά ή αναπληρωματικά περισσότερα από τα απαιτούμενα για να έχει το υπηρεσιακό συμβούλιο απαρτία. 

ΚΕΦΑΛΑΙΟ Ε'

ΓΕΝΙΚΕΣ ΔΙΑΔΙΚΑΣΤΙΚΕΣ ΔΙΑΤΑΞΕΙΣ

'Αρθρο 139

Κοινοποιήσεις στο διωκόμενο

Η κλήση σε απολογία και κάθε πρόσκληση ή ειδοποίηση του διωκόμενου επιδίδονται με δημόσιο όργανο στον ίδιο προσωπικά ή στην κατοικία του σε πρόσωπο με το οποίο συνοικεί. Εάν δεν καταστεί δυνατή η επίδοση, το έγγραφο της κλήσης σε απολογία τοιχοκολλάται στο κατάστημα της υπηρεσίας του υπαλλήλου και συντάσσεται πρωτόκολλο που υπογράφεται από ένα μάρτυρα. Για την επίδοση αυτή συντάσσεται αποδεικτικό. Σε περίπτωση άρνησης παραλαβής αυτός που διενεργεί την επίδοση, συντάσσει πράξη στην οποία βεβαιώνεται η άρνηση. Αν ο υπάλληλος είναι άγνωστης διαμονής, το έγγραφο της κλήσης σε απολογία τοιχοκολλάται στο κατάστημα της υπηρεσίας του και συντάσσεται σχετικό αποδεικτικό. 

'Αρθρο 140

Εκτίμηση αποδείξεων

1. Το πειθαρχικό όργανο εκτιμά ελευθέρως τις αποδείξεις. Για να μορφώσει την κρίση του, μπορεί να λά- βει υπόψη του και αποδεικτικά στοιχεία που δεν προκύπτουν από την πειθαρχική διαδικασία αλλά από άλλη νόμιμη διαδικασία, εφόσον έλαβε γνώση τους ο διωκόμενος. 

2. Συναφή πειθαρχικά παραπτώματα, τα οποία διαπιστώνονται κατά την εκτίμηση των αποδείξεων, μπορούν να αποτελέσουν αντικείμενο της ίδιας πειθαρχικής κρίσης μόνο εφόσον ο διωκόμενος κληθεί σε απολξγία και γι' αυτά. 

3. Η κρίση πρέπει να στηρίζεται σε αποδεδειγμένα πραγματικά γεγονότα και να είναι ειδικώς αιτιολογημένη. 

'Αρθρο 141

Πειθαρχική απόφαση

1. Η πειθαρχική απόφαση διατυπώνεται εγγράφως. 

2. Στην απόφαση μνημονεύονται: α) ο τόπος και ο χρόνος έκδοσής της, β) το ονοματεπώνυμο, η ιδιότητα και ο βαθμός του μονομελούς πειθαρχικού οργάνου ή των μελών του συλλογικού πειθαρχικού οργάνου, γ) το ονοματεπώνυμο, η ιδιότητα και ο βαθμός του κρινομένου, δ) τα πραγματικά περιστατικά και στοιχεία που συνιστούν την αντικειμενική και υποκειμενική υπόσταση του πειθαρχικού παραπτώματος, προσδιορισμένα κατά τόπο και χρόνο, ε) η υποβολή ή όχι απολογίας, στ) η αιτιολογία της απόφασης, ζ) η γνώμη των μελών του συλλογικού οργάνου που μειοψήφησαν και η) η απαλλαγή του κρινομένου ή η ποινή που του επιβάλλεται. 

Η παράλειψη των στοιχείων που αναφέρονται στα εδάφια α', β' και γ', εκτός του ονοματεπώνυμου, δεν συνεπάγεται ακυρότητα της απόφασης, εφόσον αυτά προκύπτουν από το φάκελο της υπόθεσης. 

3. Η πειθαρχική απόφαση υπογράφεται από το όργανο που την εκδίδει. 'Οταν αυτή εκδίδεται από συλλογικό όργανο, υπογράφεται από τον πρόεδρο και το γραμματέα. 

4. Η πειθαρχική απόφαση κοινοποιείται σε αντίγραφο με τη φροντίδα της υπηρεσίας στον υπάλληλο και γνωστοποιείται στα όργανα που δικαιούνται να ασκήσουν ένσταση. Η κοινοποίηση της απόφασης στον υπάλληλο ενεργείται σύμφωνα με τις διατάξεις του άρθρου 139. Στον υπάλληλο γνωστοποιούνται επίσης τα ένδικα μέσα που δικαιούται να ασκήσει. 

5. Η πειθαρχική απόφαση δεν ανακαλείται. Ανάκληση της πειθαρχικής απόφασης επιτρέπεται κατ' εξαίρεση σε περίπτωση πρόδηλης παρανομίας. Ανάκληση πειθαρχικής απόφασης μονομελούς οργάνου γίνεται ύστερα από σύμφωνη γνώμη του πειθαρχικού συμβουλίου. Πειθαρχική απόφαση που υπόκειται σε ένσταση δεν ανακαλείται. 

Η αίτηση για ανάκληση της πειθαρχικής απόφασης υποβάλλεται μέσα σε αποκλειστική προθεσμία εξήντα ημερών από την κοινοποίησή της στον υπάλληλο. 

Αν η ανάκληση δεν γίνει εντός τριμήνου, λογίζεται ότι το αίτημα της ανάκλησης έχει απορριφθεί. 

ΚΕΦΑΛΑΙΟ ΣΤ'

ΕΝΔΙΚΑ ΜΕΣΑ

'Αρθρο 142

'Ενσταση

1. Οι αποφάσεις των πειθαρχικώς προϊσταμένων, εκτός αυτών που ορίζονται στο άρθρο 121 περ. (α), καθώς και των συλλογικών οργάνων του άρθρου 119, υπόκεινται σε ένσταση ενώπιον του αρμόδιου υπηρεσιακού συμβουλίου. 

Οι αποφάσεις των πρωτοβάθμιων υπηρεσιακών συμβουλίων που έκριναν σε πρώτο βαθμό, υπόκεινται σε ένσταση ενώπιον του δευτεροβάθμιου υπηρεσιακού συμβουλίου στις περιπτώσεις επιβολής της πειθαρχικής ποινής του προστίμου αποδοχών ενός (1) μηνός και άνω, της στέρησης του δικαιώματος για προαγωγή, του υποβιβασμού, της προσωρινής και της οριστικής παύσης. 

2. 'Ενσταση ενώπιον του πρωτοβάθμιου ή δευτεροβάθμιου πειθαρχικού συμβουλίου δικαιούνται να ασκήσουν: α) ο υπάλληλος που τιμωρήθηκε και β) υπέρ της διοίκησης ή υπέρ του υπαλλήλου, κάθε ανώτερος πειθαρχικώς προϊστάμενος, οι πρόεδροι των συλλογικών οργάνων του άρθρου 119 και ο υπουργός ή ο γενικός γραμματέας περιφέρειας που ασκεί εποπτεία στο νομικό πρόσωπο. 

3. Η ένσταση ασκείται μέσα σε προθεσμία είκοσι (20) ημερών από την κοινοποίηση της απόφασης στον υπάλληλο ή από την περιέλευσή της στα όργανα που δικαιούνται να ασκήσουν ένσταση. Η προθεσμία αυτή παρατείνεται κατά τριάντα (30) ημέρες για εκείνους που διαμένουν στο εξωτερικό. 

4. Τα πειθαρχικά συμβούλια (πρωτοβάθμια και δευτεροβάθμια), όταν κρίνουν μετά από ένσταση του υπαλλήλου ή υπέρ του, δεν μπορούν να χειροτερεύσουν τη θέση του. 'Οταν κρίνουν ένσταση υπέρ της διοίκησης, δεν μπορούν να επιβάλλουν ελαφρότερη ποινή από αυτήν που επιβλήθηκε. 'Οταν ασκούνται ενστάσεις τόσο από τον υπάλληλο όσο και υπέρ της διοίκησης, το πειθαρχικό συμβούλιο τις κρίνει από κοινού και δεν δεσμεύεται ως προς την ποινή που θα επιβάλει. 

5. Η προθεσμία για την άσκηση ένστασης και η άσκησή της αναστέλλουν την εκτέλεση της πειθαρχικής απόφασης. 

'Αρθρο 143

Επανάληψη της πειθαρχικής διαδικασίας

1. Την επανάληψη της πειθαρχικής διαδικασίας, σύμ- φωνα με τις παρ. 4 και 5 του άρθρου 114, μπορούν να ζητήσουν τα όργανα των παρ. 1 και 2 του άρθρου 124, όταν έχει εκδοθεί καταδικαστική ποινική απόφαση και ο υπάλληλος, όταν έχει εκδοθεί αθωωτική ποινική απόφαση εντός αποκλειστικής προθεσμίας ενός (1) έτους. 

2. Η αίτηση για την επανάληψη της πειθαρχικής διαδικασίας απευθύνεται στο οικείο πρωτοβάθμιο ή δευτεροβάθμιο κατά περίπτωση πειθαρχικό συμβούλιο, στο οποίο υπαγόταν ο υπάλληλος κατά το χρόνο τέλεσης του παραπτώματος. 

3. Αν έχει εκδοθεί καταδικαστική ποινική απόφαση, κατά την επανάληψη της πειθαρχικής διαδικασίας, μπορεί να επιβληθεί πειθαρχική ποινή ανώτερη από αυτήν που είχε επιβληθεί. Αν έχει εκδοθεί αθωωτική ποινική απόφαση, μπορεί να επιβληθεί ελαφρότερη ποινή ή να απαλλαγεί ο υπάλληλος. 'Οταν ο υπάλληλος είχε τιμωρηθεί με οριστική ή προσωρινή παύση ή υποβιβασμό, το υπηρεσιακό συμβούλιο μπορεί κατά την επανάληψη της πειθαρχικής διαδικασίας να αποφασίσει και τη βαθμολογική ή μισθολογική του αποκατάσταση. Αν δεν υπάρχει κενή θέση, ο υπάλληλος παραμένει υπεράριθμος και καταλαμβάνει την πρώτη θέση που θα κενωθεί. 

'Αρθρο 144

Προσφυγή

1. Προσφυγή ενώπιον του Συμβουλίου της Επικρατείας, σύμφωνα με το άρθρο 121, δικαιούται να ασκήσει ο υπάλληλος που τιμωρήθηκε. 

2. Η προθεσμία και η άσκηση της προσφυγής ενώπιον του Συμβουλίου της Επικρατείας διέπονται από τις κείμενες διατάξεις. 

3. Η προθεσμία για την άσκηση της προσφυγής και η άσκησή της αναστέλλουν την εκτέλεση της πειθαρχικής απόφασης. 

4. Το Συμβούλιο της Επικρατείας, όταν κρίνει μετά από προσφυγή, δεν μπορεί να χειροτερεύσει τη θέση του υπαλλήλου. 

ΚΕΦΑΛΑΙΟ Ζ'

ΕΚΤΕΛΕΣΗ ΑΠΟΦΑΣΗΣ - ΔΙΑΓΡΑΦΗ ΠΟΙΝΩΝ

'Αρθρο 145

Εκτέλεση απόφασης

1. Η τελεσίδικη απόφαση εκτελείται υποχρεωτικώς. Η εκτέλεση γίνεται από την οικεία υπηρεσία ή νομικό πρόσωπο δημοσίου δικαίου. Παράλειψη εκτέλεσης της ποινής αποτελεί πειθαρχικό παράπτωμα. 

2. Σε περίπτωση απόρριψης προσφυγής κατά απόφασης που επιβάλλει την ποινή της οριστικής παύσης, η λύση της υπαλληλικής σχέσης επέρχεται αυτοδικαίως από τη δημοσίευση της απόφασης του Συμβουλίου της Επικρατείας. 

3. Κατά το χρόνο της προσωρινής παύσης ο υπάλληλος απέχει από κάθε υπηρεσία. Ο χρόνος της προσωρινής παύσης δεν θεωρείται χρόνος πραγματικής υπηρεσίας. 

4. 'Oποιος τιμωρείται με υποβιβασμό, δεν κρίνεται για προαγωγή πριν περάσει από την επιβολή της ποινής χρονικό διάστημα ίσο με το μισό του χρόνου που απαιτείται για προαγωγή. 

5. Η πειθαρχική απόφαση, η οποία επιβάλλει πρόστιμο, εκτελείται από τον προϊστάμενο της υπηρεσίας που εντέλλεται την πληρωμή των αποδοχών του υπαλλήλου. Αν λυθεί η υπαλληλική σχέση, το πρόστιμο εισπράττεται σύμφωνα με τις διατάξεις του Κώδικα για την είσπραξη δημοσίων εσόδων. Για την καταβολή βαρύνεται αποκλειστικά ο υπάλληλος που τιμωρήθηκε και όχι οι κληρονόμοι του. 

Το πρόστιμο υπολογίζεται στις αποδοχές που λαμβάνει ο υπάλληλος κατά το χρόνο έκδοσης της πρωτοβάθμιας πειθαρχικής απόφασης. 'Oταν αυτό ορίζεται έως στο ένα πέμπτο (1/5) των αποδοχών του, παρακρατείται εφάπαξ από τις αποδοχές του πρώτου μήνα μετά την τελεσιδικία της απόφασης. 'Οταν είναι μεγαλύτερο, παρακρατείται τμηματικώς κατά μήνα. 

Η μηνιαία παρακράτηση καθορίζεται με την πειθαρχική απόφαση και δεν επιτρέπεται να είναι ανώτερη από το ένα πέμπτο (1/5) των αποδοχών του υπαλλήλου. 

'Αρθρο 146

Διαγραφή πειθαρχικών ποινών

1. Διαγράφονται αυτοδικαίως η ποινή της επίπληξης μετά τρία (3) έτη, του προστίμου μετά πέντε (5) έτη και οι λοιπές ποινές, εκτός από την ποινή της οριστικής παύσης, μετά δέκα (10) έτη, εφόσον κατά το αντίστοιχο χρονικό διάστημα ο υπάλληλος δεν τιμωρήθηκε με άλλη ποινή. 

2. Ο πειθαρχικός φάκελος ποινής που διαγράφεται, αφαιρείται από το προσωπικό μητρώο του υπαλλήλου, τίθεται στο αρχείο της υπηρεσίας και δεν επιτρέπεται εφεξής να αποτελεί στοιχείο κρίσης του. 

'Αρθρο 147

Δαπάνες πειθαρχικής διαδικασίας

1. Η πειθαρχική διαδικασία διεξάγεται ατελώς. 

2. 'Οταν διατάσσεται πραγματογνωμοσύνη, οι αμοιβές των πραγματογνωμόνων εκκαθαρίζονται από το πειθαρχικό όργανο και καταβάλλονται από το Δημόσιο ή το οικείο νομικό πρόσωπο δημοσίου δικαίου. 

ΜΕΡΟΣ ΣΤ'

ΛΥΣΗ ΥΠΑΛΛΗΛΙΚΗΣ ΣΧΕΣΗΣ

ΚΕΦΑΛΑΙΟ Α'

ΛΥΣΗ ΥΠΑΛΛΗΛΙΚΗΣ ΣΧΕΣΗΣ

'Αρθρο 148

Λόγοι λύσης

Η υπαλληλική σχέση λύεται με το θάνατο, την αποδοχή της παραίτησης, την έκπτωση και την απόλυση του υπαλλήλου. 

ΚΕΦΑΛΑΙΟ Β'

ΠΑΡΑΙΤΗΣΗ

'Αρθρο 149

Παραίτηση

1. Η παραίτηση αποτελεί δικαίωμα του υπαλλήλου και υποβάλλεται εγγράφως. Αίρεση, όρος ή προθεσμία στην αίτηση παραίτησης θεωρούνται ότι δεν έχουν γραφεί. 

2. Η παραίτηση θεωρείται ότι δεν έχει υποβληθεί αν κατά την υποβολή της εκκρεμεί ποινική δίωξη για πλημμέλημα από τα αναφερόμενα στην περ. α' της παρ. 1 του άρθρου 8 ή για κακούργημα ή πειθαρχική δίωξη ενώπιον του υπηρεσιακού συμβουλίου για παράπτωμα που μπορεί να επισύρει την ποινή της οριστικής παύσης ή αν η ποινική ή πειθαρχική δίωξη ασκηθεί μέσα σε δύο (2) μήνες από την υποβολή της παραίτησης και πριν την αποδοχή της. 

Στην περίπτωση άσκησης πειθαρχικής δίωξης μετά την υποβολή αίτησης παραίτησης, εφόσον η πειθαρχική υπόθεση δεν εκδικασθεί σε πρώτο βαθμό εντός έξι (6) μηνών, ο υπάλληλος δικαιούται να υποβάλει νέα αίτηση παραίτησης κατά τους όρους του παρόντος άρθρου. 

3. Ο υπάλληλος, που έχει τις υποχρεώσεις του άρθρου 58, δεν έχει δικαίωμα να παραιτηθεί πριν λήξει ο χρόνος που ορίζεται στη διάταξη αυτή. 

4. Ο υπάλληλος μέσα σε αποκλειστική προθεσμία ενός (1) μηνός από την υποβολή της αίτησης παραίτησης μπορεί να την ανακαλέσει εγγράφως, εφόσον αυτή δεν έχει γίνει αποδεκτή σύμφωνα με την επόμενη παράγραφο. 

5. Η παραίτηση γίνεται αποδεκτή με πράξη που εκδίδεται από το αρμόδιο όργανο και δημοσιεύεται σε περίληψη στην Εφημερίδα της Κυβερνήσεως. Η υπηρεσία δεν μπορεί να κάνει αποδεκτή την παραίτηση πριν από την πάροδο δεκαπέντε (15) ημερών από την υποβολή της. Αν μέσα σε δεκαπέντε (15) ημέρες από την πάροδο δεκαπέντε (15) ημερών από την υποβολή της παραίτησης ο υπάλληλος επανέλθει με δεύτερη αίτηση, εμμένοντας στην παραίτησή του, αυτή γίνεται αυτοδικαίως αποδεκτή και λύεται η υπαλληλική σχέση από την ημέρα υποβολής της δεύτερης αίτησης. Η παραίτηση θεωρείται ότι έχει γίνει αποδεκτή και λύεται αυτοδικαίως η υπαλληλική σχέση, αν παρέλθει άπρακτη προθεσμία δύο (2) μηνών από την υποβολή της. Για τη λύση της υπαλληλικής σχέσης εκδίδεται διαπιστωτική πράξη, περίληψη της οποίας δημοσιεύεται στην Εφημερίδα της Κυβερνήσεως. 

6. Διατάξεις της κείμενης νομοθεσίας, που ρυθμίζουν την παραίτηση του υπαλλήλου σε ειδικές περιπτώσεις, διατηρούνται σε ισχύ. 

ΚΕΦΑΛΑΙΟ Γ'

ΕΚΠΤΩΣΗ

'Αρθρο 150

Αυτοδίκαιη έκπτωση λόγω ποινικής καταδίκης

Ο υπάλληλος εκπίπτει αυτοδικαίως της υπηρεσίας, εφόσον με αμετάκλητη δικαστική απόφαση: 

α) καταδικασθεί σε ποινή τουλάχιστον πρόσκαιρης κάθειρξης ή σε οποιαδήποτε ποινή για πλημμέλημα από τα αναφερόμενα στην περ. α' της παρ.1 του άρθρου 8 ή σε οποιαδήποτε ποινή για λιποταξία<M^. 

β) του επιβληθεί στέρηση πολιτικών δικαιωμάτων. 

Η έκπτωση επέρχεται από την ημερομηνία δημοσίευσης της αμετάκλητης καταδικαστικής απόφασης. Για την έκπτωση εκδίδεται διαπιστωτική πράξη, περίληψη της οποίας δημοσιεύεται στην Εφημερίδα της Κυβερνήσεως. 

'Αρθρο 151

Επαναφορά στην υπηρεσία σε περίπτωση έκπτωσης

1. Ο υπάλληλος που εξέπεσε σύμφωνα με τις διατάξεις του άρθρου 150, επανέρχεται στην υπηρεσία, εφόσον εκδοθεί το κατά το άρθρο 47 παρ. 1 του Συ- ντάγματος διάταγμα που αίρει τις συνέπειες της ποινής. 

2. Με προεδρικό διάταγμα, που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης, καθορίζονται οι ειδικότερες προϋποθέσεις και η διαδικασία επαναφοράς στην υπηρεσία. 

'Αρθρο 152

'Εκπτωση λόγω απώλειας ιθαγένειας

Ο υπάλληλος εκπίπτει αυτοδικαίως της υπηρεσίας από την ημερομηνία που απώλεσε την ελληνική ιθαγένεια ή την ιθαγένεια κράτους-μέλους της Ευρωπαϊκής 'Ενωσης. Για την έκπτωση εκδίδεται διαπιστωτική πράξη, περίληψη της οποίας δημοσιεύεται στην Εφημερίδα της Κυβερνήσεως. 

ΚΕΦΑΛΑΙΟ Δ'

ΑΠΟΛΥΣΗ

'Αρθρο 153

Λόγοι απόλυσης

Ο υπάλληλος απολύεται μόνο για τους επόμενους λόγους: 

α) επιβολή της πειθαρχικής ποινής της οριστικής παύσης, 

β) σωματική ή πνευματική ανικανότητα, 

γ) κατάργηση της θέσης στην οποία υπηρετεί, 

δ) συμπλήρωση ορίου ηλικίας και τριακονταπενταετίας, 

ε) ακαταλληλότητα κατά το άρθρο 94 του παρόντος Κώδικα. 

'Αρθρο 154

Απόλυση για σωματική ή πνευματική ανικανότητα

1. Ο υπάλληλος απολύεται ύστερα από απόφαση του υπηρεσιακού συμβουλίου, αν διαπιστωθεί σωματική ή πνευματική ανικανότητα, σύμφωνα με τα άρθρα 100, 166 και 168. Δεν απολύεται ο υπάλληλος αν η ανικανότητα του επιτρέπει την άσκηση άλλων καθηκόντων. 

2. Ο υπάλληλος που απολύεται σύμφωνα με την παρ.1 αναδιορίζεται σύμφωνα με το άρθρο 21. 

'Αρθρο 155

Απόλυση λόγω κατάργησης θέσης

1. Ο υπάλληλος απολύεται, αν καταργηθεί η θέση στην οποία υπηρετεί. 

2. Αν καταργηθούν ορισμένες μόνο θέσεις του ίδιου κλάδου, απολύονται οι υπάλληλοι οι οποίοι συγκεντρώνουν τα λιγότερα ουσιαστικά προσόντα, ύστερα από απόφαση του υπηρεσιακού συμβουλίου. Κατά της απόφασης αυτής επιτρέπεται προσφυγή στο Συμβούλιο της Επικρατείας. 

3. Τα ανωτέρω ισχύουν και σε περίπτωση κατάργησης θέσεων μετά από συγχώνευση κλάδων ή υπηρεσιών. 

4. Οι κατά τις ανωτέρω διατάξεις προς απόλυση υπάλληλοι δικαιούνται, με αίτησή τους, να μεταταγούν σε κενή οργανική θέση άλλης δημόσιας υπηρεσίας ή νομικού προσώπου δημοσίου δικαίου. Με προεδρικό διάταγμα, που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης, καθορίζονται οι ειδικότεροι όροι και η διαδικασία μετάταξης. 

5. Ο υπάλληλος δικαιούται να επαναδιοριστεί, αν επανασυσταθεί η ίδια ή όμοια θέση μέσα σε ένα (1) έτος από την απόλυσή του. 

'Αρθρο 156

Απόλυση λόγω ορίου ηλικίας και τριακονταπενταετίας

1. Ο υπάλληλος απολύεται αυτοδικαίως από την υπηρεσία με τη συμπλήρωση του 65ου έτους της ηλικίας του. 

2. Κατ' εξαίρεση ο υπάλληλος απολύεται αυτοδικαίως από την υπηρεσία με τη συμπλήρωση του 60ού έτους της ηλικίας και τριανταπέντε ετών πραγματικής και συντάξιμης δημόσιας υπηρεσίας. 

Αν ο υπάλληλος, κατά τη συμπλήρωση του 65ου έτους της ηλικίας, δεν έχει συμπληρώσει τριανταπέντε ετών πραγματική και συντάξιμη δημόσια υπηρεσία, παρατείνεται η παραμονή του στην υπηρεσία έως τη συμπλήρωση της υπηρεσίας αυτής και πάντως όχι πέραν του 67ου έτους της ηλικίας. 

3. Ως ημέρα γέννησης, για την εφαρμογή των προηγούμενων παραγράφων, θεωρείται η 31η Δεκεμβρίου του έτους γέννησης. 

4. Ως πραγματική δημόσια υπηρεσία θεωρείται κάθε υπηρεσία που έχει παρασχεθεί στο Δημόσιο, νομικό πρόσωπο δημοσίου δικαίου ή ο.τ.α. με σχέση εργασίας δημοσίου ή ιδιωτικού δικαίου ή που αναγνωρίζεται ως πραγματική δημόσια υπηρεσία με βάση ειδικές διατάξεις. Ο χρόνος στράτευσης πριν από την έναρξη της υπαλληλικής σχέσης δεν θεωρείται χρόνος πραγματικής δημόσιας υπηρεσίας. 

5. Με προεδρικό διάταγμα, που εκδίδεται μετά από πρόταση του αρμόδιου υπουργού και έγκριση του υπουργικού συμβουλίου, γενικός διευθυντής μπορεί να παραμένει στην υπηρεσία και μετά τη συμπλήρωση τριακονταπενταετούς δημόσιας υπηρεσίας για μια διετία, και πάντως όχι πέραν του 65ου έτους της ηλικίας, λόγω εξαιρετικής ανάγκης που αιτιολογείται ειδικώς. 

'Αρθρο 157

Πράξη λύσης της υπαλληλικής σχέσης

1. Η λύση της υπαλληλικής σχέσης διενεργείται με απόφαση του οικείου υπουργού ή του μονομελούς οργάνου διοίκησης των νομικών προσώπων δημοσίου δικαίου, περίληψη της οποίας δημοσιεύεται στην Εφημερίδα της Κυβερνήσεως. 

2. Εκτός από τις περιπτώσεις αυτοδίκαιης λύσης, η υπαλληλική σχέση λύεται με την κοινοποίηση της απόφασης στον ενδιαφερόμενο. Αν η απόφαση αυτή δεν κοινοποιηθεί μέσα σε είκοσι (20) ημέρες από τη δημοσίευσή της, η υπαλληλική σχέση λύεται αυτοδικαίως από την πάροδο του εικοσαήμερου. 

ΜΕΡΟΣ Ζ'

ΣΥΛΛΟΓΙΚΑ ΟΡΓΑΝΑ

ΚΕΦΑΛΑΙΟ Α'

ΥΠΗΡΕΣΙΑΚΑ ΣΥΜΒΟΥΛΙΑ

'Aρθρο 158

Είδη και αρμοδιότητες

1. Τα υπηρεσιακά συμβούλια διακρίνονται ως εξής: 

α. Ειδικό υπηρεσιακό συμβούλιο, αρμόδιο για την εν γένει υπηρεσιακή κατάσταση των ανώτατων υπαλλήλων του Δημοσίου και των νομικών προσώπων δημοσίου δικαίου, με εξαίρεση την Ακαδημία Αθηνών και τα Α.Ε.Ι.. 

β. Πρωτοβάθμια υπηρεσιακά συμβούλια, για την εν γένει υπηρεσιακή κατάσταση των λοιπών υπαλλήλων του κράτους. 

γ. Πρωτοβάθμια υπηρεσιακά συμβούλια για την εν γένει υπηρεσιακή κατάσταση των υπαλλήλων ορισμένου νομικού προσώπου δημοσίου δικαίου (ειδικά) ή πλειόνων νομικών προσώπων δημοσίου δικαίου (κοινά). 

δ. Δευτεροβάθμια υπηρεσιακά συμβούλια για την κρίση σε δεύτερο βαθμό των υποθέσεων που αναφέρονται ρητώς στον παρόντα Κώδικα. 

2. Τα υπηρεσιακά συμβούλια των προηγούμενων περιπτώσεων α', β', γ' λειτουργούν και ως πειθαρχικά συμβούλια. Το υπηρεσιακό συμβούλιο της περίπτωσης δ' λειτουργεί αποκλειστικά ως πειθαρχικό, με την επι- φύλαξη του άρθρου 94. 

3. Κάθε υπηρεσιακό συμβούλιο αποτελεί ιδιαίτερη αρχή. 

4. Τα υπηρεσιακά συμβούλια ασκούν τις αρμοδιότητες που προβλέπει το Σύνταγμα, ο παρών Κώδικας και ειδι- κές διατάξεις. 

5. Το ειδικό υπηρεσιακό συμβούλιο κρίνει σε πρώτο και τελευταίο βαθμό. 

6. Τα πρωτοβάθμια υπηρεσιακά συμβούλια κρίνουν υποθέσεις που ορίζονται στον παρόντα Κώδικα και σε ειδικές διατάξεις είτε σε πρώτο και τελευταίο βαθμό είτε σε δεύτερο βαθμό. 

7. Τα δευτεροβάθμια υπηρεσιακά συμβούλια κρίνουν σε δεύτερο βαθμό, κατά το νόμο και την ουσία, τις αποφάσεις των πρωτοβάθμιων υπηρεσιακών συμβουλίων, αποκλειστικά για τις υποθέσεις που ορίζονται στον παρόντα Κώδικα. 

'Aρθρο 159

Σύσταση

1. Συνιστάται ειδικό υπηρεσιακό συμβούλιο που ε- δρεύει στο Υπουργείο Εσωτερικών, Δημόσιας Διοίκησης και Αποκέντρωσης. 

2. Σε κάθε υπηρεσία συνιστώνται, με απόφαση του οικείου υπουργού, που δημοσιεύεται στην Εφημερίδα της Κυβερνήσεως, ένα ή περισσότερα πρωτοβάθμια ή δευτεροβάθμια υπηρεσιακά συμβούλια. Τα δευτεροβάθμια συμβούλια επιλαμβάνονται επίσης των θεμάτων υπηρεσιακής κατάστασης των υπαλλήλων των εποπτευόμενων νομικών προσώπων δημοσίου δικαίου. Με απόφαση των Υπουργών Εσωτερικών, Δημόσιας Διοίκησης και Αποκέντρωσης και του οικείου υπουργού μπορεί να συνιστώνται δευτεροβάθμια υπηρεσιακά συμβούλια σε μεγάλα νομικά πρόσωπα δημοσίου δικαίου. 

3. Σε κάθε νομικό πρόσωπο δημοσίου δικαίου συνιστώνται ένα ή περισσότερα υπηρεσιακά συμβούλια. Σε κάθε νομό ή διαμέρισμα νομού επιτρέπεται η σύσταση ενός ή περισσότερων κοινών υπηρεσιακών συμβουλίων, με απόφαση του οργάνου που ασκεί την εποπτεία στα νομικά πρόσωπα δημοσίου δικαίου. Με τη συστατική απόφαση, που δημοσιεύεται στην Εφημερίδα της Κυβερνήσεως, καθορίζεται και η έδρα των κοινών υπηρεσιακών συμβουλίων. 

4. Σε περίπτωση σύστασης περισσότερων υπηρεσιακών συμβουλίων στο ίδιο υπουργείο ή νομικό πρόσωπο δημοσίου δικαίου καθορίζεται, με την πράξη σύστασής τους, και η μεταξύ τους αρμοδιότητα. 

5. Συνιστάται δευτεροβάθμιο υπηρεσιακό συμβούλιο που εδρεύει στο Υπουργείο Εσωτερικών, Δημόσιας Διοίκησης και Αποκέντρωσης και επιλαμβάνεται για τα θέματα υπηρεσιακής κατάστασης των υπαλλήλων των Περιφερειών. 

6. Στην Ακαδημία Αθηνών και σε κάθε Α.Ε.Ι. συνιστώνται με απόφαση του προέδρου και του πρύτανη, αντίστοιχα, που δημοσιεύεται στην Εφημερίδα της Κυβερνήσεως, μέχρι δύο πρωτοβάθμια υπηρεσιακά συμβούλια και ένα δευτεροβάθμιο. 

'Aρθρο 160

Συγκρότηση

1. Το ειδικό υπηρεσιακό συμβούλιο είναι επταμελές και αποτελείται από: 

α. 'Eναν αντιπρόεδρο του Συμβουλίου της Επικρατείας, ως πρόεδρο, με αναπληρωτή του αντιπρόεδρο ή σύμβουλο της Επικρατείας, που τους ορίζει ο Πρόεδρος του δικαστηρίου αυτού. 

β. 'Eναν καθηγητή του Εθνικού Μετσόβειου Πολυτεχνείου, με αναπληρωτή του επίσης καθηγητή του ίδιου ιδρύματος. 

γ. 'Eναν καθηγητή δημοσίου δικαίου του Πανεπιστημίου Θεσσαλονίκης, με αναπληρωτή του επίσης καθηγητή του ίδιου Πανεπιστημίου. 

δ. 'Eναν καθηγητή δημοσίου δικαίου ή διοικητικής ή πολιτικής επιστήμης του Εθνικού Καποδιστριακού Πανεπιστημίου Αθηνών, με αναπληρωτή του επίσης καθηγητή του ίδιου Πανεπιστημίου. 

Οι ανωτέρω καθηγητές με τους αναπληρωτές τους ορίζονται από τον πρύτανη του οικείου Α.Ε.Ι.. 

ε. Το γενικό διευθυντή του Υπουργείου Εσωτερικών, Δημόσιας Διοίκησης και Αποκέντρωσης, αρμόδιο για θέματα προσωπικού της Δημόσιας Διοίκησης, με αναπληρωτή του το γενικό διευθυντή Διοικητικής Υποστήριξης του ίδιου υπουργείου. 

στ. Το γενικό διευθυντή του Υπουργείου Οικονομικών, αρμόδιο για θέματα μισθών και συντάξεων, με αναπληρωτή του το γενικό διευθυντή Διοικητικής Υποστήριξης του ίδιου υπουργείου. 

ζ. Τον πρόεδρο της Α.Δ.Ε.Δ.Υ., με αναπληρωτή του μέλος της εκτελεστικής επιτροπής, το οποίο ορίζει η επιτροπή αυτή. 

2. Τα πρωτοβάθμια υπηρεσιακά συμβούλια των υπουργείων και των νομικών προσώπων δημοσίου δικαίου είναι πενταμελή και αποτελούνται από: 

α. Τρεις (3) μονίμους υπαλλήλους με βαθμό διευθυντή, από αυτούς που υπάγονται στην αρμοδιότητα του υπηρεσιακού συμβουλίου και υπηρετούν στην έδρα του, από τους οποίους ο ένας ορίζεται ως πρόεδρος. Με την απόφαση συγκρότησης ορίζεται ως αναπληρωτής του προέδρου ένα από τα τακτικά μέλη του συμβουλίου. Στην περίπτωση που προεδρεύει ο αναπληρωτής του προέδρου, συμμετέχει ως μέλος ο αναπληρωτής του προεδρεύοντος. 

β. Δύο (2) αιρετούς εκπροσώπους των υπαλλήλων με βαθμό τουλάχιστον Α'. 

3. Τα δευτεροβάθμια υπηρεσιακά συμβούλια των υπουργείων και των νομικών προσώπων δημοσίου δικαίου είναι πενταμελή και αποτελούνται από: 

α. 'Eναν εφέτη των διοικητικών ή πολιτικών δικαστηρίων, ως πρόεδρο, που υποδεικνύεται με τον αναπληρωτή του, από τον πρόεδρο του οικείου δικαστηρίου. 

Το αρμόδιο για τον ορισμό των μελών του υπηρεσιακού συμβουλίου όργανο απευθύνει σχετικό ερώτημα στον Υπουργό Δικαιοσύνης, ο οποίος απευθύνεται προς επιλογή στο προσφορότερο κατά την κρίση του για το συγκεκριμένο σκοπό δικαστήριο. Ο πρόεδρος του οι- κείου δικαστηρίου υποχρεούται να απαντήσει εντός μηνός από την περιέλευση σε αυτόν του ερωτήματος. 

β. Δύο (2) μονίμους υπαλλήλους με βαθμό διευθυντή, από αυτούς που υπάγονται στην αρμοδιότητα του υπηρεσιακού συμβουλίου και υπηρετούν στην έδρα του. 

γ. Δύο (2) αιρετούς εκπροσώπους των υπαλλήλων με βαθμό τουλάχιστον Α'. 

4. Τα μέλη υπό τα στοιχεία α' της παρ. 2 και β' της παρ. 3 ορίζονται από τον οικείο υπουργό ή το Δ.Σ. του νομικού προσώπου δημοσίου δικαίου από υπαλλήλους που έχουν το βαθμό του διευθυντή. Αν δεν υπάρχουν ή δεν επαρκούν οι υπάλληλοι αυτοί, ορίζονται υπάλληλοι, που έχουν τις ίδιες προϋποθέσεις, από άλλα υπουργεία ή άλλα νομικά πρόσωπα δημοσίου δικαίου. 

Ο τρόπος, η διαδικασία και οι λοιπές προϋποθέσεις για την ανάδειξη των μελών υπό τα στοιχεία β' της παρ. 2 και γ' της παρ. 3, καθορίζονται με απόφαση του Υπουργού Εσωτερικών, Δημόσιας Διοίκησης και Αποκέντρωσης, που εκδίδεται μετά από σύμφωνη γνώμη της Α.Δ.Ε.Δ.Υ.. 

5. Τα μέλη του υπηρεσιακού συμβουλίου ορίζονται, αντίστοιχα, με ισάριθμους αναπληρωτές. 

'Aρθρο 161

Ορισμός μελών

1. Τα μέλη του ειδικού υπηρεσιακού συμβουλίου ορίζονται με απόφαση του Υπουργού Εσωτερικών, Δημόσιας Διοίκησης και Αποκέντρωσης. 

2. Ο πρόεδρος και τα μέλη των λοιπών υπηρεσιακών συμβουλίων, καθώς και οι αναπληρωτές τους, ορίζονται με απόφαση του οικείου υπουργού ή του Δ.Σ. του νομικού προσώπου δημοσίου δικαίου ή του προέδρου της Ακαδημίας Αθηνών ή του πρύτανη Α.Ε.Ι., προκειμένου περί των υπηρεσιακών συμβουλίων της παρ. 6 του άρθρου 159. 

'Aρθρο 162

Θητεία

1. Τα μέλη κάθε υπηρεσιακού συμβουλίου, με ισάριθμους αναπληρωτές τους, ορίζονται για θητεία δύο (2) ετών που αρχίζει την 1η Ιανουαρίου με απόφαση που εκδίδεται κατά το Δεκέμβριο του προηγούμενου έτους. 

2. Κατά τη διάρκεια της διετίας απαγορεύεται η αντικατάσταση μελών, εκτός αν συντρέχουν αποδεδειγμένα σοβαροί υπηρεσιακοί ή προσωπικοί λόγοι. 

'Aρθρο 163

Λειτουργία

1. Τα αναπληρωματικά μέλη συμμετέχουν σε περίπτωση απουσίας ή κωλύματος των τακτικών μελών. 

2. Ο αναπληρωτής του προέδρου προεδρεύει σε περίπτωση απουσίας ή κωλύματος του προέδρου. 

3. Στα πρωτοβάθμια υπηρεσιακά συμβούλια ως εισηγητές και αναπληρωτές τους, χωρίς δικαίωμα ψήφου, ορίζονται με απόφαση του οικείου υπουργού ή του Δ.Σ. του οικείου νομικού προσώπου δημοσίου δικαίου οι προϊστάμενοι των υπηρεσιών προσωπικού. 

4. Στο ειδικό υπηρεσιακό συμβούλιο και στα δευτεροβάθμια υπηρεσιακά συμβούλια ως εισηγητές ορίζονται, με πράξη του προέδρου, μόνο μέλη τους. 

5. Χρέη γραμματέα εκτελεί υπάλληλος που ορίζεται με τον αναπληρωτή του από τον οικείο υπουργό ή το Δ.Σ. του νομικού προσώπου δημοσίου δικαίου, αντίστοιχα. 

6. Στο ειδικό υπηρεσιακό συμβούλιο γραμματέας ορίζεται με τον αναπληρωτή του υπάλληλος με βαθμό τουλάχιστον Α' του Υπουργείου Εσωτερικών, Δημόσιας Διοίκησης και Αποκέντρωσης. 

7. 'Oλα τα υπηρεσιακά συμβούλια βρίσκονται σε απαρτία, όταν είναι παρόντα τρία (3) τουλάχιστον μέλη τους, εκτός από το ειδικό υπηρεσιακό συμβούλιο που συνεδριάζει με την παρουσία πέντε (5) τουλάχιστον μελών. Τα υπηρεσιακά συμβούλια αποφασίζουν ή γνωμοδοτούν με απόλυτη πλειοψηφία των παρόντων μελών, στα οποία συμπεριλαμβάνεται οπωσδήποτε ο πρόεδρος ή ο αναπληρωτής του. Σε περίπτωση ισοψηφίας, υπερισχύει η ψήφος του προέδρου. Εάν σχηματισθούν περισσότερες από δύο γνώμες, όσοι ακολουθούν την ασθενέστερη, οφείλουν να προσχωρήσουν στη μία από τις επικρατέστερες. 

8. Οι πράξεις των υπηρεσιακών συμβουλίων διατυπώνονται σε πρακτικά που υπογράφονται από τον πρόεδρο και το γραμματέα. 'Eως την κατά τα ανωτέρω υπογραφή των πρακτικών, μπορεί να χορηγείται στους ενδιαφερόμενους υπαλλήλους, μετά από αίτησή τους, βεβαίωση για τις αποφάσεις που έχουν ληφθεί, η οποία υπογράφεται από τον πρόεδρο του υπηρεσιακού συμβουλίου. Στα πρακτικά καταχωρίζεται πλήρως η γνώμη των τυχόν μειοψηφούντων. 

9. Η λειτουργία των υπηρεσιακών συμβουλίων διέπεται συμπληρωματικά από τις γενικές διατάξεις για τα συλλογικά όργανα της διοίκησης, όπως εκάστοτε αυτές ισχύουν. 

10. Ο υπάλληλος μπορεί να παραστεί ενώπιον των υπηρεσιακών συμβουλίων που κρίνουν πειθαρχική του υπόθεση αυτοπροσώπως, με συμπαράσταση δικηγόρου ή μόνο δια δικηγόρου. 

'Aρθρο 164

'Eνσταση ενώπιον των δευτεροβάθμιων

υπηρεσιακών συμβουλίων

1. Οι αποφάσεις των πρωτοβάθμιων πειθαρχικών συμβουλίων μπορούν να προσβληθούν με ένσταση ενώπιον των δευτεροβάθμιων, μόνο στις περιπτώσεις επιβολής των ποινών του προστίμου αποδοχών ενός (1) μηνός και άνω, του υποβιβασμού και της οριστικής ή προσωρινής παύσης. 

2. Τις πράξεις μπορεί να προσβάλει είτε ο ενδιαφερόμενος υπάλληλος είτε υπέρ ή κατά του υπαλλήλου ο οικείος υπουργός ή το ανώτατο μονομελές όργανο ή αν δεν υπάρχει, το Δ.Σ. του νομικού προσώπου δημο- σίου δικαίου, εντός αποκλειστικής προθεσμίας είκοσι (20) ημερών από την κοινοποίησή τους. 

3. Η ένσταση κατατίθεται στο πρωτοβάθμιο υπηρεσιακό συμβούλιο που τη διαβιβάζει αμελλητί στο δευτεροβάθμιο, με τον πλήρη φάκελο της υπόθεσης. 

4. Η εκτέλεση της πράξης αναστέλλεται αυτοδικαίως κατά τη διάρκεια της προθεσμίας για την άσκηση ένστασης, και αν ασκηθεί ένσταση, μέχρι αυτή να εξεταστεί, με την επιφύλαξη των ειδικών διατάξεων που ρυθμίζουν την υπηρεσιακή κατάσταση του υπαλλήλου κατά το χρόνο της αναστολής. 

5. Τα δευτεροβάθμια υπηρεσιακά συμβούλια δεν μπορούν να χειροτερεύσουν τη θέση του υπαλλήλου, όταν η ένσταση ασκείται από τον ίδιο ή υπέρ αυτού. 

ΚΕΦΑΛΑΙΟ Β'

ΥΓΕΙΟΝΟΜΙΚΕΣ ΕΠΙΤΡΟΠΕΣ

'Aρθρο 165

Είδη υγειονομικών επιτροπών

1. Αρμόδιες να αποφαίνονται για θέματα υγείας των υπαλλήλων είναι οι υγειονομικές επιτροπές που διακρίνονται σε: 

α) πρωτοβάθμιες, 

β) δευτεροβάθμιες, 

γ) προσφυγών, 

δ) ειδικές. 

2. Αρμόδιες να γνωματεύουν προκειμένου να χορηγηθούν αναρρωτικές άδειες σε μόνιμους υπαλλήλους του Δημοσίου και των νομικών προσώπων δημοσίου δικαίου, οι οποίοι κατά τη μονιμοποίησή τους διατήρησαν την υγειονομική ασφάλιση του Ι.Κ.Α., είναι οι οικείες υγειονομικές επιτροπές του Ι.Κ.Α.. 

3. Στα νομικά πρόσωπα δημοσίου δικαίου που διαθέτουν δική τους υγειονομική οργάνωση, μπορεί, με πράξη του διοικητικού συμβουλίου η οποία εγκρίνεται από τον υπουργό που εποπτεύει το νομικό πρόσωπο, να ανα- τίθεται η άσκηση των έργων των πρωτοβάθμιων ή δευτεροβάθμιων υγειονομικών επιτροπών σε υφιστάμενες σε αυτά αντίστοιχες υγειονομικές επιτροπές. Η αρμοδιότητα των επιτροπών αυτών μπορεί, με κοινή απόφαση των υπουργών που ασκούν την εποπτεία, να επεκτείνεται και σε νομικά πρόσωπα, οι υπάλληλοι των οποίων είναι ασφαλισμένοι για τον κλάδο ασθενείας στο νομικό πρόσωπο στο οποίο λειτουργούν οι επιτροπές. 

'Aρθρο 166

Πρωτοβάθμιες και δευτεροβάθμιες υγειονομικές

επιτροπές

1. Σε κάθε νομό και νομαρχιακό διαμέρισμα συνιστώνται, με απόφαση του οικείου γενικού γραμματέα Περιφέρειας, μία ή περισσότερες πρωτοβάθμιες υγειονομικές επιτροπές που αποτελούνται από τρία (3) μέλη και συγκροτούνται από γιατρούς του Δημοσίου ή νομικών προσώπων δημοσίου δικαίου ή ο.τ.α. που υπηρετούν στο νομό ή το νομαρχιακό διαμέρισμα. 

Οι πρωτοβάθμιες υγειονομικές επιτροπές είναι αρμόδιες να γνωματεύουν, ύστερα από ερώτημα της υπηρεσίας: α) για τη χορήγηση αναρρωτικών αδειών, β) για την πιστοποίηση της υγείας των υποψηφίων για διορισμό και γ) για κάθε άλλο θέμα υγείας του υπαλλήλου το οποίο έχει σχέση με τα υπηρεσιακά του καθήκοντα. 

Αν συσταθούν περισσότερες επιτροπές, με την απόφαση σύστασής τους ορίζονται η έδρα και η χωρική αρμοδιότητά τους. 

2. Στην έδρα κάθε Περιφέρειας συνιστάται με από- φαση του γενικού γραμματέα της Περιφέρειας δευτεροβάθμια υγειονομική επιτροπή, που αποτελείται από πέντε (5) μέλη και συγκροτείται από γιατρούς του Δημοσίου ή νομικών προσώπων δημοσίου δικαίου ή ο.τ.α. που υπηρετούν στο νομό. 

Οι δευτεροβάθμιες υγειονομικές επιτροπές είναι αρμόδιες: α) για την κρίση ενστάσεων κατ' αποφάσεων των πρωτοβάθμιων επιτροπών κατά το άρθρο 56 παρ. 3, β) για την απόλυση από την υπηρεσία λόγω ασθε- νείας όταν δεν συντρέχει περίπτωση του άρθρου 154 παρ. 1 εδάφιο δεύτερο και γ) για την κρίση της αποκατάστασης της υγείας όσων αναδιορίζονται σύμφωνα με το άρθρο 21. 

Δευτεροβάθμια υγειονομική επιτροπή μπορεί να συσταθεί και εκτός της έδρας της Περιφέρειας με από- φαση του γενικού γραμματέα της Περιφέρειας, με την οποία ορίζεται και η χωρική της αρμοδιότητα. 

Στις δευτεροβάθμιες επιτροπές δεν μπορεί να μετέχει μέλος που μετείχε στην πρωτοβάθμια επιτροπή κατά της οποίας στρέφεται η ένσταση. 

3. Ο ορισμός των μελών των πρωτοβάθμιων και δευτεροβάθμιων υγειονομικών επιτροπών γίνεται τον Ιανουάριο κάθε δεύτερου έτους με απόφαση του οικείου οργάνου. Με την ίδια απόφαση ορίζεται και ο γραμματέας από τους υπαλλήλους που υπηρετούν στην έδρα των υγειονομικών επιτροπών και η αποζημίωση των μελών και του γραμματέα. 

4. Οι αρνητικές αποφάσεις των υγειονομικών επιτροπών κοινοποιούνται απευθείας στον ενδιαφερόμενο. 

5. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας καθορίζεται ο τρόπος λειτουργίας των πρωτοβάθμιων και δευτεροβάθμιων υγειονομικών επιτροπών, ο τρόπος εξέτασης των υπαλλήλων και κάθε άλλη σχετική λεπτομέρεια. 

'Αρθρο 167

Επιτροπές προσφυγών

1. Με απόφαση του Υπουργού Υγείας και Πρόνοιας συνιστώνται, τον Ιανουάριο κάθε δεύτερου έτους, στις έδρες των ιατρικών τμημάτων Α.Ε.Ι. επιτροπές προσφυγών που αποτελούνται από τρεις (3) καθηγητές ιατρικών τμημάτων Α.Ε.Ι. οποιασδήποτε βαθμίδας. Με την ίδια απόφαση ορίζεται η έδρα, η αρμοδιότητα, ο τρόπος λειτουργίας τους και η ειδικότητα των μελών τους. Η αμοιβή των μελών και του γραμματέα των επιτροπών καθορίζεται με κοινή απόφαση των Υπουργών Υγείας και Πρόνοιας και Οικονομικών. 

Ο ορισμός των μελών και του γραμματέα των επι- τροπών γίνεται με απόφαση του Υπουργού Υγείας και Πρόνοιας για θητεία δύο (2) ετών. 

2. Οι επιτροπές προσφυγών αποφαίνονται για τις προσφυγές των υπαλλήλων σε όσες περιπτώσεις ρητά προβλέπει ο παρών Κώδικας. 

'Αρθρο 168

Ειδικές υγειονομικές επιτροπές

1. Με απόφαση του Υπουργού Υγείας και Πρόνοιας συνιστώνται ειδικές υγειονομικές επιτροπές αποτελούμενες από τρεις (3) καθηγητές ιατρικών τμημάτων Α.Ε.Ι. οποιασδήποτε βαθμίδας. Με την ίδια απόφαση ορίζεται η συγκρότηση των ειδικών υγειονομικών επιτροπών κατά ειδικότητα σε σχέση προς τα είδη των δυσίατων νοσημάτων, η χωρική αρμοδιότητά τους και ο τρόπος λειτουργίας τους, καθώς και η αμοιβή των μελών και του γραμματέα. 

2. Οι ειδικές υγειονομικές επιτροπές γνωματεύουν για τη χορήγηση αναρρωτικών αδειών σε υπαλλήλους που πάσχουν από δυσίατα νοσήματα και για την απαλλαγή τους από την υπηρεσία εφόσον δεν μπορούν να εκτελούν τα καθήκοντά τους, λόγω σωματικής ή πνευματικής ανικανότητας που οφείλεται στα νοσήματα αυτά. 

Οι γνωματεύσεις των επιτροπών αυτών δεν υπόκεινται σε προσφυγή ενώπιον των επιτροπών προσφυγών. 

3. Με απόφαση του Υπουργού Υγείας και Πρόνοιας, τον Ιανουάριο κάθε δεύτερου έτους, ορίζονται τα μέλη των επιτροπών αυτών, μετά από πρόταση των οικείων ιατρικών τμημάτων, καθώς και ο γραμματέας. 

ΜΕΡΟΣ Η'

ΤΕΛΙΚΕΣ - ΜΕΤΑΒΑΤΙΚΕΣ ΔΙΑΤΑΞΕΙΣ

'Αρθρο 169

Σύσταση θέσεων κατά βαθμούς

1. Συνιστώνται αυτοδικαίως θέσεις βαθμού Γενικού Διευθυντή σε αριθμό ίσο με τις υφιστάμενες γενικές διευθύνσεις. Η θέση συνιστάται στον κλάδο από τον οποίο προβλέπεται κατά τις οικείες οργανικές διατάξεις να προέρχεται ο προϊστάμενος της Γενικής Διεύθυνσης. Στην περίπτωση που προβλέπεται να προέρχεται από περισσότερους κλάδους, η θέση συνιστάται εκτός βαθμολογικής κλίμακας των κλάδων και ανήκει σε όλους. 

2. Συνιστώνται, αυτοδικαίως, θέσεις βαθμού Διευθυντή, σε αριθμό ίσο με τις υφιστάμενες διευθύνσεις ή υποδιευθύνσεις ή αντίστοιχου επιπέδου οργανικές μονάδες. Η θέση συνιστάται στην κατηγορία και τον κλάδο από τον οποίο προβλέπεται, κατά τις οικείες οργανικές διατάξεις, να προέρχεται ο προϊστάμενος. Αν ο προϊστάμενος προβλέπεται να προέρχεται από περισσότερους κλάδους ή κατηγορίες, η θέση συνιστάται εκτός βαθμολογικής κλίμακας των κλάδων ή κατηγοριών και ανήκει σε όλους. 

3. Οι λοιπές θέσεις των υπαλλήλων κάθε κλάδου διαβαθμίζονται αυτοδικαίως σε θέσεις ενιαίων βαθμών Δ' έως και Α' για τις κατηγορίες ΠΕ, ΤΕ και ΔΕ και Ε' έως και Β' για την κατηγορία ΥΕ. 

'Αρθρο 170

Ρύθμιση ειδικών θεμάτων

1. Οι κατά την έναρξη ισχύος του παρόντος προϊστάμενοι οργανικών μονάδων επιπέδου Διεύθυνσης και Γενικής Διεύθυνσης εξακολουθούν να ασκούν τα καθήκοντά τους έως την τυχόν προαγωγή τους ή την τοποθέτηση νέου προϊσταμένου. 

2. Οι κατά την έναρξη ισχύος του παρόντος προϊστάμενοι τμημάτων, αυτοτελών γραφείων ή αντίστοιχου επιπέδου οργανικών μονάδων εξακολουθούν να ασκούν τα καθήκοντά τους μέχρι τη λήξη της θητείας για την οποία έχουν επιλεγεί, σύμφωνα με τις διατάξεις του άρθρου 36 του ν. 2190/1994. 

'Αρθρο 171

Υγειονομικές επιτροπές

1. Η συγκρότηση των υγειονομικών επιτροπών κατά τις διατάξεις των άρθρων 165 - 168 του παρόντος Κώδικα γίνεται μέσα σε προθεσμία δύο (2) μηνών από την έναρξη ισχύος του. 

2. 'Εως τη συγκρότηση και λειτουργία των νέων υγειονομικών επιτροπών εξακολουθούν να λειτουργούν οι κατά την έναρξη ισχύος του παρόντος υφιστάμενες. 

'Αρθρο 172

Λοιπές διατάξεις

1. Για μια διετία από την έναρξη ισχύος του παρόντος, ανώτατο όριο ηλικίας διορισμού ορίζεται για την κατηγορία ΠΕ και ΤΕ το 37ο έτος. 

2. Για μια τριετία ανώτατο όριο ηλικίας διορισμού για την κατηγορία ΔΕ και ΥΕ ορίζεται το 35ο έτος. 

3. Σε θέσεις κατηγορίας ΥΕ επιτρέπεται ο διορισμός κατόχων απολυτηρίου δημοτικού σχολείου, εφόσον έχουν αποφοιτήσει μέχρι και το έτος 1980. 

4. Η πλήρωση θέσεων που προκηρύχθηκαν πριν από τη συμπλήρωση των ορίων ηλικίας της παρ. 1 του άρθρου 6 του παρόντος Κώδικα, γίνεται με τα όρια ηλικίας που ίσχυαν πριν από τη χρονολογία της προκήρυξης. 

5. Κατά την πρώτη εφαρμογή του παρόντος, στην περίπτωση που στις οικείες οργανικές διατάξεις δεν προβλέπονται οι κλάδοι από τους οποίους προέρχονται οι προϊστάμενοι των οργανικών μονάδων, εκδίδεται κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του κατά περίπτωση αρμόδιου υπουργού, η οποία καθορίζει τους κλάδους αυτούς, ανάλογα με το αντικείμενο της συγκεκριμένης οργανικής μονάδας και την ειδικότητα του κλάδου. 

6. Με προεδρικά διατάγματα, που εκδίδονται με πρόταση του Υπουργού Εσωτερικών, Δημόσιας Διοίκησης και Αποκέντρωσης και των κατά περίπτωση αρμόδιων υπουργών, προσαρμόζονται οι ισχύουσες διατάξεις προς τις ρυθμίσεις του παρόντος Κώδικα, εφόσον αυτό επιβάλλεται λόγω της μεταβολής του βαθμολογικού συστήματος. Η ισχύς των προεδρικών διαταγμάτων μπορεί να ανατρέχει στην έναρξη της ισχύος του παρόντος Κώδικα. 

7. Κάθε διάταξη που είναι αντίθετη με τον παρόντα Κώδικα ή ρυθμίζει θέματα που διέπονται από αυτόν, καταργείται." 

'Αρθρο δεύτερο

Μεταβατικές διατάξεις

1. Οι υπάλληλοι που υπηρετούν κατά την έναρξη ισχύος του παρόντος κατατάσσονται αυτοδίκαια στους ενιαίους βαθμούς της κατηγορίας που υπηρετούν, σύμφωνα με τις διατάξεις του άρθρου 79 παρ. 1-7 του παρόντος, με το βαθμό που κατέχουν με τις διατάξεις του ν. 2190/1994 κατά την έναρξη ισχύος του παρόντος. Ο χρόνος στον κατεχόμενο βαθμό θεωρείται χρόνος που διανύθηκε στο βαθμό κατάταξης. 

2. Για την αυτοδίκαιη κατάταξη των υπαλλήλων κατά το παρόν άρθρο, εκδίδονται διαπιστωτικές πράξεις του προϊσταμένου της αρμόδιας για θέματα προσωπικού υπηρεσίας. Οι πράξεις αυτές δεν δημοσιεύονται στην Εφημερίδα της Κυβερνήσεως. 

3. Κατά την πρώτη εφαρμογή του Κώδικα, για την προαγωγή στο βαθμό του διευθυντή, κρίνονται όσοι υπάλληλοι κατά την έναρξη ισχύος του παρόντος: 

α) έχουν τις προϋποθέσεις να κριθούν για προαγωγή στο βαθμό του διευθυντή, σύμφωνα με τις διατάξεις του παρόντος Κώδικα ή 

β) έχουν οποτεδήποτε επιλεγεί ως προϊστάμενοι διεύθυνσης ή υποδιεύθυνσης ή αντίστοιχου επιπέδου οργανικών μονάδων ή 

γ) έχουν τις προϋποθέσεις να επιλεγούν ως προϊστάμενοι διεύθυνσης, σύμφωνα με τις διατάξεις των παραγράφων 6 και 7 του άρθρου 36 του ν. 2190/1994, και επιπλέον έχουν ασκήσει καθήκοντα προϊσταμένου διεύθυνσης ή τμήματος ή αυτοτελούς γραφείου ή αντίστοιχου επιπέδου οργανικής μονάδας για μία τουλάχιστον τριετία. 

Ειδικά, οι απόφοιτοι της Εθνικής Σχολής Δημόσιας Διοίκησης κρίνονται για προαγωγή στο βαθμό του διευθυντή εφόσον έχουν ασκήσει καθήκοντα προϊσταμένου διεύθυνσης ή τμήματος ή αυτοτελούς γραφείου ή αντίστοιχου επιπέδου οργανικών μονάδων για μία τουλάχιστον διετία, λαμβανομένων υπόψη και των διατάξεων της παρ. 4 του άρθρου 12 του ν. 2527/1997. 

Οι προαγωγές των υπαλλήλων στο βαθμό του διευθυντή, σύμφωνα με τις διατάξεις των προηγούμενων εδαφίων, γίνονται με απόφαση του οικείου υπηρεσιακού συμβουλίου ύστερα από ερώτημα του αρμόδιου οργάνου, χωρίς να καταρτίζονται προς τούτο πίνακες προακτέων και πρέπει να έχουν ολοκληρωθεί το αργότερο μέσα σε τρεις (3) μήνες από την έναρξη ισχύος του παρόντος. 

4. Οι πρώτοι πίνακες προακτέων στους ενιαίους βαθμούς καταρτίζονται μέσα σε ένα (1) μήνα από την έναρξη ισχύος του παρόντος και ισχύουν μέχρι τέλους Απριλίου του επόμενου έτους. 

Οι πρώτοι πίνακες προακτέων στο βαθμό του διευθυντή θα ισχύσουν μέχρι τέλους Απριλίου 2000. 

5. Κατά την πρώτη εφαρμογή του παρόντος Κώδικα, για την προαγωγή στο βαθμό του γενικού διευθυντή κρίνονται, μέσα σε προθεσμία έξι (6) μηνών από την έναρξη ισχύος του παρόντος, όσοι έχουν ασκήσει καθήκοντα προϊσταμένου γενικής διεύθυνσης μετά από επιλογή τους, σύμφωνα με τις διατάξεις είτε των άρθρων 78 και 79 του ν. 1892/1990 είτε των άρθρων 24 και 36 του ν. 2190/1994, καθώς και οι προϊστάμενοι διευθύνσεων, οι οποίοι κατά την έναρξη ισχύος του παρόντος έχουν ασκήσει καθήκοντα προϊσταμένου διεύθυνσης ή υποδιεύθυνσης τουλάχιστον για τρία (3) χρόνια. 

Οι υπηρετούντες προϊστάμενοι γενικών διευθύνσεων, αν δεν προαχθούν στο βαθμό αυτόν, δύνανται να αποχωρήσουν από την υπηρεσία με τις αποδοχές και τον τίτλο του βαθμού της θέσης του γενικού διευθυντή, εφόσον υποβάλουν αίτηση παραίτησης εντός αποκλειστικής προθεσμίας δύο (2) μηνών από την ανακοίνωση της μη προαγωγής τους. 

Στην περίπτωση αυτήν προσαυξάνεται ο συνολικός χρόνος της πραγματικής δημόσιας υπηρεσίας τους κατά το χρόνο που απαιτείται για τη συμπλήρωση τριάντα πέντε (35) ετών πραγματικής υπηρεσίας και όχι περισσότερο από δύο έτη. Αν δεν επιλέξουν την αποχώρησή τους από την υπηρεσία, εφαρμόζονται οι διατάξεις των δύο τελευταίων εδαφίων της παρ. 8 του άρθρου 82 του παρόντος Κώδικα. 

Οι κατά τη δημοσίευση του παρόντος προϊστάμενοι διευθύνσεων που κατέχουν τη θέση αυτήν, κατ' εφαρμογή των διατάξεων του τέταρτου ή πέμπτου εδαφίου της παρ. 2 του άρθρου 36 του ν. 2190/1994, κατατάσσονται αυτοδικαίως στο βαθμό του διευθυντή. 

Κατ' εξαίρεση, όσοι από τους υπηρετούντες προϊσταμένους γενικών διευθύνσεων απολύονται αυτοδικαίως από την υπηρεσία, σύμφωνα με τις διατάξεις του άρθρου 156 του παρόντος Κώδικα, μέχρι 31 Δεκεμβρίου 1999 καταλαμβάνουν αυτοδικαίως θέση βαθμού γενικού διευθυντή. 

6. Η προαγωγή των υπαλλήλων στους βαθμούς του γενικού διευθυντή και διευθυντή γίνεται τηρουμένων των οργανικών διατάξεων της οικείας υπηρεσίας που καθορίζουν τους κλάδους ΠΕ, ΤΕ και ΔΕ, από τους οποίους προέρχονται οι προϊστάμενοι οργανικών μονάδων, με την επιφύλαξη των διατάξεων του άρθρου 79 παρ. 5 και 8 του παρόντος Κώδικα. 

7. Δεν υπάγονται στις διατάξεις της προηγούμενης παραγράφου 5 οι γενικοί διευθυντές Γενικών Νοσοκομείων του Ε.Σ.Υ., που διορίζονται σύμφωνα με τις διατάξεις του άρθρου 17 του ν. 2519/1997, η υπηρεσιακή κατάσταση των οποίων εξακολουθεί να διέπεται από τις ισχύουσες κατά την έναρξη ισχύος του παρόντος νόμου ειδικές διατάξεις. 

8. Οι υπηρετούντες προϊστάμενοι γενικών διευθύνσεων Περιφέρειας εξακολουθούν να ασκούν τα καθήκοντά τους μέχρι τη λήξη της θητείας για την οποία έχουν επιλεγεί, σύμφωνα με τις διατάξεις της παρ. 5 του άρθρου 3 του ν. 2503/1997. Μέσα σε προθεσμία έξι (6) μηνών από τη λήξη της ανωτέρω θητείας οι θέσεις του βαθμού του γενικού διευθυντή Περιφέρειας καλύπτονται με προαγωγή. Για την προαγωγή στο βαθμό του γενικού διευθυντή Περιφέρειας κρίνονται οι υπηρετούντες προϊστάμενοι γενικών διευθύνσεων Περιφέρειας, καθώς και οι υπάλληλοι της Περιφέρειας, οι οποίοι κατά την ημέρα υποβολής του ερωτήματος στο ειδικό υπηρεσιακό συμβούλιο έχουν τα προσόντα, σύμφωνα με τις διατάξεις των άρθρων 82 παρ. 3 και 4 και 83 του παρόντος Κώδικα, να προαχθούν στο βαθμό αυτόν. 

Οι υπηρετούντες προϊστάμενοι γενικών διευθύνσεων Περιφέρειας αν δεν προαχθούν στο βαθμό του γενικού διευθυντή καταλαμβάνουν κενή θέση βαθμού διευθυντή και αν δεν υπάρχει την πρώτη θέση που θα κενωθεί, με την επιφύλαξη των διατάξεων των τριών τελευταίων εδαφίων της παραγράφου 5 του παρόντος άρθρου. 

9. Κατά την πρώτη συγκρότηση των πρωτοβάθμιων υπηρεσιακών συμβουλίων με απόφαση του οικείου υπουργού ή του διοικητικού συμβουλίου του Ν.Π.Δ.Δ. κατατάσσονται στο βαθμό του διευθυντή πέντε υπάλληλοι, από αυτούς που έχουν επιλεγεί δύο (2) τουλάχιστον φορές ως προϊστάμενοι διευθύνσεων και ασκούν τα καθήκοντα προϊσταμένου διεύθυνσης για μία τουλάχιστον τριετία. Οι υπάλληλοι αυτοί αποτελούν αυτοδίκαια τα υπό στοιχεία α' της παρ. 2 και της παρ. 5 του άρθρου 160 του παρόντος Κώδικα τακτικά και αναπληρωματικά μέλη του υπηρεσιακού συμβουλίου. 

Αν δεν υπάρχουν ή δεν επαρκούν οι υπάλληλοι με τις ανωτέρω προϋποθέσεις, στο βαθμό του διευθυντή κατατάσσονται υπάλληλοι με λιγότερο χρόνο άσκησης καθηκόντων προϊσταμένου διεύθυνσης. Στην περίπτωση κατά την οποία και οι υπάλληλοι με τις προϋποθέσεις του προηγούμενου εδαφίου δεν υπάρχουν ή δεν επαρκούν, στο βαθμό του διευθυντή κατατάσσονται υπάλληλοι που έχουν επιλεγεί μία φορά ως προϊστάμενοι διευθύνσεων, προηγουμένων εκείνων που έχουν τον περισσότερο χρόνο άσκησης καθηκόντων προϊσταμένου διεύθυνσης. Αν δεν υπάρχουν ή δεν επαρκούν και οι υπάλληλοι με τις ανωτέρω προϋποθέσεις, στο βαθμό του διευθυντή κατατάσσονται υπάλληλοι που έχουν τοποθετηθεί δύο τουλάχιστον φορές ως προϊστάμενοι διευθύνσεων και ασκούν τα καθήκοντα αυτά για μία τουλάχιστον τριετία. Κατά τα λοιπά ισχύουν οι διατάξεις του δεύτερου εδαφίου της παρ. 4 του άρθρου 160 του παρόντος Κώδικα. 

10. Οι υπάλληλοι που, κατά την έναρξη ισχύος του παρόντος είναι προϊστάμενοι οργανικών μονάδων, συνεχίζουν να ασκούν τα καθήκοντά τους μέχρις ότου γίνει τοποθέτηση προϊσταμένων σύμφωνα με τις διατάξεις του παρόντος. 

Αν, συνεπεία αναδιοργάνωσης καταργηθεί οργανική μονάδα γενικής διεύθυνσης ή διεύθυνσης οι προϊστάμενοι με βαθμό γενικού διευθυντή ή διευθυντή, αντίστοιχα, που δεν ασκούν εφεξής, καθήκοντα προϊσταμένου, διατηρούν το βαθμό και τις αποδοχές τους και καταλαμβάνουν αυτοδικαίως προσωποπαγείς θέσεις, οι οποίες προέρχονται από τη μετατροπή των θέσεων που κατείχαν και ασκούν τα καθήκοντα που ορίζονται με απόφαση του οικείου υπουργού ή του οργάνου διοίκησης του οικείου νομικού προσώπου δημοσίου δικαίου. 

Αν κενωθούν ή συσταθούν αντίστοιχες θέσεις του βαθμού και του κλάδου τους, καταλαμβάνουν αυτοδικαίως τις θέσεις αυτές και με τη σειρά που καθορίζει το αρμόδιο υπηρεσιακό συμβούλιο, σε περίπτωση που δεν επαρκούν για όλους. 

11. Τα πρωτοβάθμια υπηρεσιακά συμβούλια συγκροτούνται εντός δέκα (10) ημερών το αργότερο από την έναρξη ισχύος του παρόντος. 

12. Τα δευτεροβάθμια υπηρεσιακά συμβούλια συγκροτούνται μετά την πάροδο έτους από την έναρξη ισχύος του παρόντος. Από την ημερομηνία αυτή αρχίζουν να ισχύουν και οι διατάξεις του παρόντος Κώδικα που ρυθμίζουν τη δυνατότητα υποβολής ένστασης ενώπιον αυτών. 

13. Μέσα σε δύο (2) μήνες από τη δημοσίευση του παρόντος νόμου το ειδικό υπηρεσιακό συμβούλιο του άρθρου 29 του ν. 2190/1994 κρίνει για την προαγωγή στο βαθμό του γενικού διευθυντή υπαλλήλους που έχουν τις προϋποθέσεις, σύμφωνα με τις διατάξεις της προηγούμενης παρ. 5 και του άρθρου 83 του παρόντος Κώδικα, σε συνδυασμό με τις οικείες οργανικές διατάξεις που καθορίζουν τους κλάδους από τους οποίους προέρχονται οι προϊστάμενοι, προκειμένου αυτοί να αποτελέσουν τα, υπό στοιχεία ε' και στ', τακτικά και αναπληρωματικά μέλη του ειδικού υπηρεσιακού συμβουλίου της παρ. 1 του άρθρου 160 του παρόντος Κώδικα. 

14. 'Εως τη συγκρότηση και λειτουργία των νέων υπηρεσιακών συμβουλίων εξακολουθούν να λειτουργούν τα κατά την έναρξη ισχύος του παρόντος υφιστάμενα. 

15. Τα υφιστάμενα υπηρεσιακά συμβούλια εξετάζουν όλα τα θέματα που εμπίπτουν στην αρμοδιότητά τους, εκτός από εκείνα που αναφέρονται στις προαγωγές των υπαλλήλων σε μη ενιαίους βαθμούς και στις επιλογές προϊσταμένων τμημάτων και αυτοτελών γραφείων ή αντίστοιχου επιπέδου οργανικών μονάδων. 

16. 'Εως την έκδοση της προβλεπόμενης από την παρ. 4 του άρθρου 160 του παρόντος απόφασης, με την οποία καθορίζεται ο τρόπος και η διαδικασία ανάδειξης των αιρετών εκπροσώπων των υπαλλήλων, εφαρμόζονται οι διατάξεις που ισχύουν κατά τη δημοσίευση του παρόντος. 

17. Οι αιρετοί εκπρόσωποι των υπαλλήλων που εκλέγονται, προκειμένου να οριστούν μέλη των υπηρεσιακών συμβουλίων από 1.1.1999, ορίζονται κατά την πρώτη εφαρμογή του παρόντος ως τα, υπό στοιχείο β' της παρ. 2 του άρθρου 160 του παρόντος Κώδικα, μέλη των υπηρεσιακών συμβουλίων. 

18. Για την αυτοδίκαιη κατάταξη των υπαλλήλων του Δημοσίου που είναι αυτοδικαίως αποσπασμένοι στις Νομαρχιακές Αυτοδιοικήσεις, σύμφωνα με τις διατάξεις του άρθρου 39 του ν. 2218/1994, όπως αυτές τροποποιήθηκαν με τις διατάξεις του άρθρου 6 παρ. 8 του ν. 2240/1994, συνιστώνται ισάριθμες προσωποπαγείς θέσεις στους κλάδους που ανήκουν, στις οποίες και κατατάσσονται. Οι υπάλληλοι αυτοί εξακολουθούν να ασκούν τα καθήκοντά τους στις υπηρεσίες της Νομαρχιακής Αυτοδιοίκησης όπου είναι αποσπασμένοι. 

19. Κατά την πρώτη συγκρότηση των υπηρεσιακών συμβουλίων των Νομαρχιακών Αυτοδιοικήσεων με απόφαση του οικείου Νομάρχη κατατάσσονται αυτοδικαίως στο βαθμό του διευθυντή πέντε (5) υπάλληλοι από αυτούς που έχουν τις προϋποθέσεις της παρ. 9 του παρόντος άρθρου και οι οποίοι αποτελούν αυτοδίκαια τα, υπό στοιχείο α' της παρ. 2 και της παρ. 5 του άρ- θρου 160 του παρόντος Κώδικα, τακτικά και αναπληρωματικά μέλη του υπηρεσιακού συμβουλίου. 

Προκειμένου να καταταγούν σε θέσεις βαθμού διευθυντή, σύμφωνα με το προηγούμενο εδάφιο, και υπάλληλοι που είναι αποσπασμένοι στις Νομαρχιακές Αυτοδιοικήσεις, σύμφωνα με τις διατάξεις του άρθρου 39 του ν. 2218/1994, όπως αυτές τροποποιήθηκαν με τις διατάξεις του άρθρου 6 παρ. 8 του ν. 2240/1994 και οι οποίοι πληρούν τις προϋποθέσεις της παρ. 9 του παρόντος άρθρου, απαιτείται η εκ μέρους τους προηγούμενη υποβολή αίτησης για μετάταξη στη Νομαρχιακή Αυτοδιοίκηση. 

'Αρθρο τρίτο

1. Η παράγραφος 4 του άρθρου 9 του ν. 2503/1997 αντικαθίσταται, αφότου ίσχυσε, ως εξής: 

"4. Η περίπτωση α' της παρ. 1 του άρθρου 1 του ν.δ. 2189/1952, όπως κωδικοποιήθηκε με το άρθρο μόνο του π.δ. 197/1978 (ΦΕΚ 43 Α') αντικαθίσταται ως εξής: 

α) Τοπικές, σε κάθε περιφέρεια νομού, Ενώσεις Δήμων και Κοινοτήτων, στις οποίες συμμετέχουν υποχρεωτικά ως μέλη όλοι οι δήμοι και οι κοινότητες με τους νόμιμους εκπροσώπους τους. 

Με προεδρικό διάταγμα, που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης, ύστερα από γνώμη της Κ.Ε.Δ.Κ.Ε., καθορίζονται ο τρόπος και οι διαδικασίες ανάδειξης των εκπροσώπων των δήμων και κοινοτήτων στις Τοπικές Ενώσεις Δήμων και Κοινοτήτων των Νομών, ο τρόπος και οι διαδικασίες ανάδειξης των εκπροσώπων των Τοπικών Ενώσεων Δήμων και Κοινοτήτων στην Κεντρική 'Ενωση Δήμων και Κοινοτήτων Ελλάδος, η σύνθεση, η συγκρότηση, ο τρόπος ανάδειξης, οι αρμοδιότητες, η οργάνωση, η λειτουργία των οργάνων των Τ.Ε.Δ.Κ. και της Κ.Ε.Δ.Κ.Ε., η θητεία των οργάνων αυτών, η οποία διαρκεί όλη τη δημοτική και κοινοτική περίοδο και μπορεί να λήγει με την εγκατάσταση των νέων οργάνων και κάθε αναγκαία λεπτομέρεια." 

2. Η ισχύς του παρόντος άρθρου αρχίζει από τη δημοσίευση του νόμου αυτού στην Εφημερίδα της Κυβερνήσεως. 

'Αρθρο τέταρτο

Επεκτείνονται και εφαρμόζονται και στο μόνιμο προσωπικό των οργανισμών τοπικής αυτοδιοίκησης οι κατωτέρω διατάξεις του "Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις". 

Μέρος Γ', κεφάλαια Δ', Ε', ΣΤ', Ζ', Η', Θ'. 

Οι δε λοιπές διατάξεις επεκτείνονται ανάλογα, εν όλω ή εν μέρει με προεδρικό διάταγμα που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης εντός αποκλειστικής προθεσμίας δύο (2) μηνών από την εφαρμογή των ανωτέρω διατάξεων. Με το προεδρικό διάταγμα επιτρέπεται η εν όλω ή εν μέρει εφαρμογή των επεκτεινόμενων διατάξεων και αναδρομικά. 

Με το ίδιο διάταγμα επιτρέπεται να κωδικοποιούνται σε ενιαίο κείμενο οι διατάξεις της κείμενης νομοθεσίας που ισχύουν, καθώς και κάθε νόμου που ήθελε μετέπειτα εκδοθεί που αφορούν το προσωπικό των οργανισμών τοπικής αυτοδιοίκησης. Κατά την κωδικοποίηση αυτή επιτρέπεται, χωρίς να αλλοιώνονται η έννοια των ισχυουσών διατάξεων, η νέα διάρθρωση του νομοθετικού υλικού, όπως διάσπαση ή συγχώνευση άρθρων, προσθήκη νέων και νέα κατάστρωση αυτού, η απάλειψη διατάξεων που έχουν καταργηθεί ρητά ή σιωπηρά, καθώς και των μεταβατικών διατάξεων που δεν ισχύουν, η ενέργεια διορθώσεων στη φραστική διατύπωση και μεταφορά στη δημοτική γλώσσα. 

'Αρθρο πέμπτο

Η ισχύς του παρόντος, πλην των διατάξεων για τις οποίες ορίζεται διαφορετικά, αρχίζει δύο (2) μήνες μετά τη δημοσίευσή του στην Εφημερίδα της Κυβερνήσεως". 

ΠΡΟΕΔΡΟΣ (Απόστολος Κακλαμάνης): Ψήφιση στο σύνολο του σχεδίου νόμου του Υπουργείου Οικονομικών: "Διαρρυθμίσεις στη φορολογία των αυτοκινήτων οχημάτων και άλλες διατάξεις". Υπάρχει καμία παρατήρηση; 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θέλω να παρακαλέσω να γίνει δεκτή μία διόρθωση η οποία οφείλεται σε λάθος της Γραμματείας. Στην περίπτωση α' του άρθρου 1, στην πρώτη σελίδα μετά τις λέξεις "Κοινοτικά οχήματα:" οι τρεις λέξεις "Τα κοινοτικά αυτοκίνητα" διαγράφονται και αντικαθίστανται με: "Τα αυτοκίνητα οχήματα". 'Εχω στείλει στην Γραμματεία τη σχετική διόρθωση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το "κοινοτικά" το σβήνετε; 

ΓΕΩΡΓΙΟΣ ΔΡΥΣ (Υφυπουργός Οικονομικών): "Κοινοτικά οχήματα", κύριε Πρόεδρε, είναι τίτλος. 

ΠΡΟΕΔΡΟΣ (Απόστολος Κακλαμάνης): Εννοείται ότι είναι τα κοινοτικά. 

ΓΕΩΡΓΙΟΣ ΔΡΥΣ (Υφυπουργός Οικονομικών): Θα το καταθέσω για τα Πρακτικά. 

(Στο σημείο αυτό ο Υφυπουργός Οικονομικών κ. Δρυς καταθέτει για τα Πρακτικά την προαναφερθείσα διόρθωση, η οποία έχει ως εξής: 

"Δ Ι Ο Ρ Θ Ω Σ Η

Στο σχέδιο νόμου: "Διαρρυθμίσεις στη φορολογία των αυτοκινήτων οχημάτων και άλλες διατάξεις". 

Στην περίπτωση α' του άρθρου 1, μετά τις λέξεις "Κοινοτικά οχήματα:" οι τρεις λέξεις "Τα κοινοτικά αυτοκίνητα" διορθώνονται στο σωστό "Τα αυτοκίνητα οχήματα" "). 

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το σχέδιο νόμου του Υπουργείου Οικονομικών και στο σύνολο με τη νομοτεχνική διόρθωση του κυρίου Υπουργού; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Το σχέδιο νόμου έγινε δεκτό κατά πλειοψηφία και στο σύνολο με την νομοτεχνική διόρθωση του κυρίου Υπουργού. 

Συνεπώς το νομοσχέδιο του Υπουργείου Οικονομικών: "Διαρρυθμίσεις στη φορολογία των αυτοκινήτων οχημάτων και άλλες διατάξεις" έγινε δεκτό κατά πλειοψηφία σε μόνη συζήτηση κατ' αρχήν, κατ'άρθρον και στο σύνολο και έχει ως εξής: 

"Διαρρυθμίσεις στη φορολογία των αυτοκινήτων οχημάτων και άλλες διατάξεις 

'Αρθρο 1

'Εννοια όρων

Για την εφαρμογή του παρόντος νόμου νοούνται ως: 

α) "Κοινοτικά οχήματα": 

Τα αυτοκίνητα οχήματα και οι μοτοσυκλέτες που πληρούν τις προϋποθέσεις των άρθρων 9 και 10 της Συνθήκης Ε.O.Κ. και αποστέλλονται ή μεταφέρονται στο εσωτερικό της χώρας από τα λοιπά Κράτη - Μέλη της Ευρωπαϊκής 'Ενωσης (Ε.Ε.). 

β) "Αποστολή ή μεταφορά": 

Kάθε αποστολή ή μεταφορά που αρχίζει σε άλλο Κράτος-Μέλος της Ε.Ε. και καταλήγει στο εσωτερικό της χώρας. Η έννοια της μεταφοράς περιλαμβάνει και τα οχήματα που μεταφέρονται αυτοδύναμα. 

γ) "Πρόσωπο": 

Κάθε φυσικό ή νομικό πρόσωπο ή ένωση προσώπων που διαθέτει δικαιοπρακτική ικανότητα χωρίς όμως να αποτελεί νομικό πρόσωπο. 

δ) "Πρόσωπο εγκατεστημένο στο εσωτερικό της χώρας": 

Κάθε φυσικό ή νομικό πρόσωπο, που έχει τη συνήθη κατοικία του ή την έδρα του, αντίστοιχα , στο εσωτερικό της χώρας. 

ε) "Συνήθης κατοικία": 

Ο τόπος διαμονής ενός προσώπου, όπως αυτός ορίζεται από τις διατάξεις του άρθρου 3 της αριθ. Δ. 247/13/1.3.1988 απόφασης του Υπουργού Οικονομικών, η οποία κυρώθηκε με το ν. 1839/1989 (ΦΕΚ 90 Α'). 

στ) "Πρώτος τόπος προορισμού": 

Ο τόπος της πρώτης εκφόρτωσης στο εσωτερικό της χώρας. 

ζ) "Εγκεκριμένος αποθηκευτής οχημάτων": 

Το πρόσωπο που έχει λάβει άδεια από την αρμόδια τελωνειακή αρχή να κατέχει, να παραλαμβάνει ή να αποστέλει, κατά την άσκηση του επαγγέλματός του, κοινοτικά οχήματα που υπόκεινται σε τέλος ταξινόμησης και βρίσκονται σε φορολογική αποθήκη υπό καθεστώς αναστολής. 

η) "Φορολογική αποθήκη οχημάτων": 

Κάθε τόπος όπου κατέχονται, παραλαμβάνονται ή αποστέλλονται, από εγκεκριμένο αποθηκευτή, κατά την άσκηση του επαγγέλματός του, κοινοτικά οχήματα που τελούν υπό καθεστώς αναστολής είσπραξης του τέλους ταξινόμησης και του φόρου προστιθέμενης αξίας. 

'Αρθρο 2

Τέλος ταξινόμησης επιβατικών αυτοκινήτων ιδιωτικής χρήσης

1. Επιβατικά αυτοκίνητα της δασμολογικής κλάσης 87.03 της Συνδυασμένης Ονοματολογίας (Κανονισμός Ε.O.Κ. αριθ. 2658/87 του Συμβουλίου της 23ης Ιουλίου 1987 EEL 256 της 7.9.1987) υποβάλλονται σε τέλος ταξινόμησης επί της φορολογητέας αξίας, όπως αυτή διαμορφώνεται με βάση τις διατάξεις του άρθρου 7 του παρόντος και του άρθρου 4 του ν. 1573/1985 (ΦΕΚ 201 Α'), όπως ισχύουν. 

2. Οι συντελεστές του τέλους ταξινόμησης της προηγούμενης παραγράφου ορίζονται ως ακολούθως: 

α) Για αυτοκίνητα που πληρούν εκ κατασκευής τις προδιαγραφές της Οδηγίας 94/12/Ε.Κ. ή μεταγενέστερης: 

ΚΥΛΙΝΔΡΙΣΜΟΣ ΚΙΝΗΤΗΡΑ 
 ΠΟΣΟΣΤΟ ΤΕΛΟΥΣ
 
Μέχρι
 900
  
  
 κυβικά
 εκατοστά
 16%
 
Από
 901
 -
 1.400
 "
 "
 33%
 
Από
 1.401
 -
 1.600
 "
 "
 45%
 
Από
 1.601
 -
 1.800
 "
 "
 54%
 
Από
 1.801
 -
 2.000
 "
 "
 76%
 
Από 2.001 κυβ. εκατοστά και πάνω 
 128%
 

β) Για αυτοκίνητα που πληρούν εκ κατασκευής τις προδιαγραφές της Οδηγίας 91/441/Ε.O.Κ.: 

ΚΥΛΙΝΔΡΙΣΜΟΣ ΚΙΝΗΤΗΡΑ 
 ΠΟΣΟΣΤΟ ΤΕΛΟΥΣ
 
Μέχρι
 900
  
  
 κυβικά
 εκατοστά
 37%
 
Από
 901
 -
 1.400
 "
 "
 65%
 
Από
 1.401
 -
 1.600
 "
 "
 90%
 
Από
 1.601
 -
 1.800
 "
 "
 95%
 
Από
 1.801
 -
 2.000
 "
 "
 140%
 
Από 2.001 κυβ. εκατοστά και πάνω 
 230%
 

γ) Για αυτοκίνητα που πληρούν εκ κατασκευής τις προδιαγραφές των Οδηγιών 89/458/Ε.O.Κ. και 88/76/ Ε.O.Κ.: 

Μέχρι
 900
  
  
 κυβικά
 εκατοστά
 61%
 
Από
 901
 -
 1.400
 "
 "
 120%
 
Από
 1.401
 -
 1.600
 "
 "
 190%
 
Από
 1.601
 -
 1.800
 "
 "
 220%
 
Από
 1.801
 -
 2.000
 "
 "
 365%
 
Από 2.001 κυβ. εκατοστά και πάνω 
 540% 
 

δ) Για αυτοκίνητα συμβατικής τεχνολογίας: 

ΚΥΛΙΝΔΡΙΣΜΟΣ ΚΙΝΗΤΗΡΑ 
 ΠΟΣΟΣΤΟ ΤΕΛΟΥΣ
 
Μέχρι
 900
  
  
 κυβικά
 εκατοστά
 93%
 
Από
 901
 -
 1.400
 "
 "
 160%
 
Από
 1.401
 -
 1.600
 "
 "
 255%
 
Από
 1.601
 -
 1.800
 "
 "
 255%
 
Από
 1.801
 -
 2.000
 "
 "
 450%
 
Από 2.001 κυβ. εκατοστά και πάνω 
 560%
 

3. Για αυτοκινούμενα τροχόσπιτα της δασμολογικής κλάσης 87.03 της Συνδυασμένης Ονοματολογίας, αντίστοιχης με τις περιπτώσεις α', β', γ' και δ' της προηγούμενης παραγράφου, αντιρρυπαντικής ή συμβατικής τεχνολογίας, οι κατά περίπτωση συντελεστές τέλους ταξινόμησης μειώνονται κατά πενήντα τοις εκατό (50%). 

4. Οι διατάξεις των παραπάνω παραγράφων 1 και 2 εφαρμόζονται και για αυτοκίνητα τύπου JEEP της δασμολογικής κλάσης 87.04 της Συνδυασμένης Ονοματολογίας. 

5. Τα ηλεκτροκίνητα ή υβριδικά αυτοκίνητα, με κινητήρα του οποίου οι εκπομπές ρύπων είναι σύμφωνες με τις ισχύουσες διατάξεις για τα οχήματα αντιρρυπαντικής τεχνολογίας της Οδηγίας 94/12/Ε.Κ. ή μεταγενέστερης δεν υπόκεινται στο προβλεπόμενο από τις διατάξεις του άρθρου αυτού τέλος ταξινόμησης. 

6. Σε περίπτωση έκδοσης νέας Kοινοτικής Oδηγίας με νέες προδιαγραφές ως προς τις εκπομπές ρύπων, από το χρόνο έναρξης εφαρμογής των αναγκαίων εθνικών μέτρων εναρμόνισης προς αυτήν, για αυτοκίνητα που πληρούν τις προδιαγραφές αυτές θα εφαρμόζονται οι συντελεστές τέλους ταξινόμησης της περίπτωσης α' της παραγράφου 2 του παρόντος άρθρου. Για τα αυτοκίνητα της Οδηγίας 94/12/Ε.Κ. και 91/441/ Ε.O.Κ. θα εφαρμόζονται οι συντελεστές των περιπτώσεων β' και γ' αντίστοιχα. 

7. Με κοινές αποφάσεις των Υπουργών Οικονομικών, Περιβάλλοντος, Χωροταξίας και Δημόσιων 'Εργων και Μεταφορών και Επικοινωνιών καθορίζονται οι διαδικασίες και τα απαραίτητα δικαιολογητικά για το χαρακτηρισμό των αυτοκινήτων ως αντιρρυπαντικής τεχνολογίας και τη διαπίστωση των προδιαγραφών από πλευράς αντιρρύπανσης που πληρούν σύμφωνα με τις Κοινοτικές Οδηγίες, οι οποίες αναφέρονται στην παραπάνω παράγραφο 2, για την υπαγωγή τους στον αντίστοιχο συντελεστή τέλους ταξινόμησης, καθώς και κάθε άλλη αναγκαία λεπτομέρεια για την εφαρμογή του παρόντος άρθρου. 

'Αρθρο 3

Τέλος ταξινόμησης επιβατικών αυτοκινήτωνδημόσιας χρήσης

1. Για τα επιβατικά αυτοκίνητα που πληρούν εκ κατασκευής τις προδιαγραφές της Οδηγίας 94/12/Ε.Κ. ή μεταγενέστερης, ανεξάρτητα από το καύσιμο που χρησιμοποιούν, τα οποία προορίζονται να κυκλοφορήσουν ως δημόσιας χρήσης, καταβάλλεται το δεκατρία τοις εκατό (13%) του τέλους ταξινόμησης που προβλέπεται από τις διατάξεις του προηγούμενου άρθρου για τα όμοια αντιρρυπαντικής τεχνολογίας επιβατικά αυτοκίνητα ιδιωτικής χρήσης. 

2. Για τα αυτοκίνητα που πληρούν εκ κατασκευής τις προδιαγραφές της Οδηγίας 91/441/E.O.K. και παλαιοτέρων ή είναι συμβατικής τεχνολογίας καταβάλλεται το πενήντα τοις εκατό (50%) του τέλους ταξινόμησης που προβλέπεται από τις διατάξεις του προηγούμενου άρθρου για όμοια αντιρρυπαντικής ή συμβατικής τεχνολογίας επιβατικά αυτοκίνητα ιδιωτικής χρήσης. 

3. Προκειμένου για επιβατικά αυτοκίνητα που λειτουργούν με πετρελαιοκινητήρα και προορίζονται να τεθούν σε κυκλοφορία ως δημόσιας χρήσης, η επιβάρυνση από το τέλος ταξινόμησης των προηγούμενων παραγράφων 1 και 2 δεν μπορεί να υπερβαίνει σε ποσοστό το εκατό τοις εκατό (100%) της φορολογητέας αξίας που διαμορφώνεται σε κάθε περίπτωση. 

4. Τα επιβατικά αυτοκίνητα δημόσιας χρήσης, εφόσον αποχαρακτηρίζονται και τίθενται σε κυκλοφορία ως ιδιωτικής χρήσης πριν παρέλθει πενταετία από τον τελωνισμό τους, υπόκεινται στην καταβολή της διαφοράς μεταξύ των μειωμένων φόρων που κατέβαλαν και εκείνων που ισχύουν κατά το χρόνο του τελωνισμού τους ως ιδιωτικής χρήσης και με βάση τα φορολογικά στοιχεία που διαμορφώνονται κατά τον ίδιο χρόνο. Η παραπάνω διαφορά μειώνεται κατά πενήντα τοις εκατό (50%) μετά την παρέλευση πενταετίας και μέχρι τη συμπλήρωση δεκαετίας από τον τελωνισμό τους ως δημόσιας χρήσης. Μετά την παρέλευση δεκαετίας δεν οφείλεται διαφορά τέλους, αλλά καταβάλλεται ποσό ίσο με τα ετήσια τέλη κυκλοφορίας που ισχύουν κατά το χρόνο ταξινόμησής τους ως ιδιωτικής χρήσης. 

5. Οι διατάξεις της προηγούμενης παραγράφου εφαρμόζovται και για επιβατικά αυτοκίνητα δημόσιας χρήσης που παραλήφθηκαν με τα προηγούμενα ευνοϊκά φορολογικά καθεστώτα. 

'Αρθρο 4

Τέλος ταξινόμησης φορτηγών αυτοκινήτων

1. Τα φορτηγά αυτοκίνητα πλην τύπου JEEP και οι βάσεις τους, της δασμολογικής κλάσης 87.04 της Συνδυασμένης Ονοματολογίας, που πληρούν εκ κατασκευής τις προδιαγραφές των Οδηγιών 91/542/Ε.Ο.Κ. φάση Β' ή 96/69/Ε.Κ. ή μεταγενέστερων, υποβάλλονται σε τέλος ταξινόμησης ως εξής: 

α) Φορτηγά αυτοκίνητα μικτού βάρους πάνω από 3,5 τόννους, ανεξάρτητα κυλινδρισμού, ποσοστό 6%. 

β) Ανοικτά φορτηγά αυτοκίνητα μικτού βάρους μέχρι και 3,5 τόννους, ανεξάρτητα κυλινδρισμού, ποσοστό 11%. 

γ) Κλειστά φορτηγά αυτοκίνητα μικτού βάρους μέχρι και 3,5 τόννους: 

ΚΥΛΙΝΔΡΙΣΜΟΣ ΚΙΝΗΤΗΡΑ 
 ΠΟΣΟΣΤΟ ΤΕΛΟΥΣ
 
Μέχρι
 και 900
  
  
 κυβικά
 εκατοστά
 9%
 
Από
 901
 -
 1.400
 "
 "
 16%
 
Από
 1.401
 -
 1.800
 "
 "
 20%
 
Από
 1.801
 -
 2.000
 "
 "
 25%
 
Από 2.001 κυβ. εκατοστά και πάνω 
 30%
 

δ) Μεταχειρισμένες βάσεις των φορτηγών των προηγούμενων περιπτώσεων έξι τοις εκατό (6%) για την περίπτωση α' και έντεκα τοις εκατό (11%) για τις περιπτώσεις β' και γ'. 

ε) Οι συντελεστές των προηγούμενων περιπτώσεων α' έως και δ' προσαυξάνονται κατά ποσοστό τριάντα τοις εκατό (30%) προκειμένου για αυτοκίνητα που δεν πληρούν τις προδιαγραφές των παραπάνω Οδηγιών. 

2. Προκειμένου για κλειστά φορτηγά που προέρχονται από μετατροπή επιβατικών αυτοκινήτων, τα αναφερόμενα στην περίπτωση γ' της προηγούμενης παραγράφου ποσοστά τέλους τριπλασιάζονται και υπολογίζονται επί της φορολογητέας αξίας, όπως αυτή διαμορφώνεται για τα επιβατικά. 

3. Για τα φορτηγά αυτοκίνητα με μόνιμο κλειστό αμάξωμα ωφέλιμου φορτίου μέχρι ένα (1) τόννο, τα οποία τίθενται πρώτη φορά σε κυκλοφορία ως ιδιωτικής χρήσης, οι προβλεπόμενοι στην περίπτωση γ' της παραγράφου 1 συντελεστές τέλους ταξινόμησης, καθώς και εκείνοι της προηγούμενης παραγράφου, αυξάνονται κατά 8 ποσοστιαίες μονάδες για τα μέχρι και 1.200 κυβικά εκατοστά, κατά 12 ποσοστιαίες μονάδες για τα πάνω από 1.200 μέχρι και 1.800 κυβικά εκατοστά και κατά 16 ποσοστιαίες μονάδες για τα πάνω από 1.800 κυβικά εκατοστά. 

4. Για την επιβολή του τέλους ταξινόμησης των αυτοκινήτων των παραγράφων 1 και 3 του παρόντος άρθρου, η φορολογητέα αξία διαμορφώνεται από την άθροιση των παρακάτω στοιχείων: 

α) Την πράγματι πληρωθείσα ή πληρωτέα αξία για τα καινούργια αυτοκίνητα. 

Για τα μεταχειρισμένα αυτοκίνητα λαμβάνεται υπόψη η τιμή που καθορίζεται από την αρμόδια Τελωνειακή Υπηρεσία Αξιών με βάση τα στοιχεία που η υπηρεσία αυτή διαθέτει. Η τεκμαρτή αυτή αξία δεν μπορεί να είναι μικρότερη της πράγματι πληρωθείσας ή πληρωτέας αξίας (τιμή αγοράς). 

β) Τους εισαγωγικούς δασμούς που πράγματι καταβάλλονται. 

γ) Τα παρεπόμενα έξοδα με τα οποία επιβαρύνονται τα οχήματα, όπως έξοδα προμήθειας, μεσιτείας, τόκων, φόρτωσης, εκφόρτωσης, ασφάλισης και μεταφοράς στο εσωτερικό της χώρας. 

5. Τα ανοικτά φορτηγά αυτοκίνητα που διασκευάζονται σε κλειστά, κατ' εφαρμογή των διατάξεων της παραγράφου 11 του άρθρου 4 του ν. 2443/1996 (ΦΕΚ 265 Α') υποβάλλονται, αντί των φορολογικών επιβαρύνσεων που προβλέπονται από το ν. 1573/1985, σε τέλος ταξινόμησης, το ύψος του οποίου ορίζεται ως εξής: 

Για τα κυλινδρισμού κινητήρα από 901-1.400 κυβ. εκατοστά 250.000 δραχμές. 

Για τα κυλινδρισμού κινητήρα από 1.401-1.800 κυβ. εκατοστά 350.000 δραχμές. 

Για τα κυλινδρισμού κινητήρα από 1.801-2.000 κυβ. εκατοστά 500.000 δραχμές. 

Για τα κυλινδρισμού κινητήρα από 2.001 κυβ. εκατοστά και πάνω 800.000 δραχμές. 

6. Με κοινές αποφάσεις των Υπουργών Οικονομικών, Περιβάλλοντος, Χωροταξίας και Δημόσιων 'Εργων και Μεταφορών και Επικοινωνιών καθορίζονται οι διαδικασίες και τα απαραίτητα δικαιολογητικά για το χαρακτηρισμό των αυτοκινήτων του άρθρου αυτού ως αντιρρυπαντικής τεχνολογίας, καθώς και κάθε άλλη αναγκαία λεπτομέρεια για την εφαρμογή του παρόντος άρθρου. Ο έλεγχος της κανονικότητας των αναγραφόμενων τιμών επί των τιμοκαταλόγων των φορτηγών αυτοκινήτων και των λοιπών δικαιολογητικών στοιχείων, καθώς και ο προσδιορισμός της φορολογητέας αξίας των εγχωρίως παραγομένων, υπάγεται στην αρμοδιότητα της Επιτροπής της παραγράφου 3 του άρθρου 7 του παρόντος. 

'Αρθρο 5

Τέλος ταξινόμησης μοτοσικλετών

1. Οι μοτοσικλέτες κυλινδρισμού κινητήρα 51 κυβικών εκατοστών και πάνω, της δασμολογικής κλάσης 87.11 της Συνδυασμένης Ονοματολογίας, υποβάλλονται σε τέλος ταξινόμησης ως ακολούθως: 

ΚΥΛΙΝΔΡΙΣΜΟΣ ΚΙΝΗΤΗΡΑ 
 ΠΟΣΟΣΤΟ ΤΕΛΟΥΣ
 
Από
 51
 μέχρι
 125
 κυβικά
 εκατοστά
 2%
 
Από
 126
 μέχρι
 249
 "
 "
 3%
 
Από
 250
 μέχρι
 900
 "
 "
 13%
 
Από
 901
 μέχρι
 1.400
 "
 "
 20%
 
Από
 1.401
 μέχρι
 1.600
 "
 "
 26%
 
Από
 1.601
 μέχρι
 1.800
 "
 "
 30%
 
Από 1.801 κυβικά εκατοστά και πάνω
 40%
 

2. Η φορολογητέα αξία για την επιβολή του τέλους της προηγούμενης παραγράφου διαμορφώνεται από την άθροιση των παρακάτω στοιχείων: 

α) Την πράγματι πληρωθείσα ή πληρωτέα αξία για τις καινούργιες μοτοσυκλέτες. 

Για τις μεταχειρισμένες μοτοσυκλέτες λαμβάνεται υπόψη η τιμή χονδρικής πώλησης του αντίστοιχου τύπου μοτοσυκλέτας κατά το χρόνο κυκλοφορίας στη διεθνή αγορά, αφού η τιμή αυτή μειωθεί λόγω φθοράς από συνήθη χρήση ή άλλη αιτία, με βάση τα παρακάτω ποσοστά μείωσης: 

Από 1 και μέχρι 2 έτη 14% 

Πάνω από 2 μέχρι και 3 έτη 21% 

Πάνω από 3 μέχρι και 4 έτη 25% 

Πάνω από 4 μέχρι και 5 έτη 32% 

Πάνω από 5 μέχρι και 6 έτη 35% 

Πάνω από 6 μέχρι και 7 έτη 39% 

Πάνω από 7 μέχρι και 8 έτη 42% 

Πάνω από 8 έτη 46%. 

Η τεκμαρτή αξία δεν μπορεί να είναι μικρότερη της πράγματι πληρωθείσας ή πληρωτέας αξίας. 

Στην περίπτωση που στην αρμόδια Τελωνειακή Υπηρεσία Αξιών δεν έχουν κατατεθεί τιμοκατάλογοι από τους επίσημους διανομείς, η υπηρεσία αυτή καθορίζει την τιμή αγοράς με βάση τα στοιχεία που διαθέτει. 

β) Τους εισαγωγικούς δασμούς που πράγματι καταβάλλονται. 

γ) Τα παρεπόμενα έξοδα με τα οποία επιβαρύνονται οι μοτοσυκλέτες, όπως έξοδα προμήθειας, μεσιτείας, τόκων, φόρτωσης, εκφόρτωσης, ασφάλισης και μεταφοράς στο εσωτερικό της χώρας. 

'Αρθρο 6

Τέλος ταξινόμησης άλλων οχημάτων

1. Αυτοκίνητα οχήματα, κατά την έννοια του άρθρου 1 του ν. 2367/1953 (ΦΕΚ 82 Α'), με εξαίρεση εκείνα που αναφέρονται στα άρθρα 2, 3, 4 και 5 του παρόντος νόμου, που τίθενται για πρώτη φορά σε κυκλοφορία, υποβάλλονται σε τέλος ταξινόμησης ίσο προς τα προβλεπόμενα κατά περίπτωση τέλη κυκλοφορίας ενός έτους. 

2. Τα εκποιούμενα από το Δημόσιο ή τον Ο.Δ.Δ.Υ. μεταχειρισμένα αυτοκίνητα οχήματα, τα οποία τίθενται από τους αγοραστές σε κυκλοφορία ως ιδιωτικής χρήσης, υποβάλλονται σε τέλος ταξινόμησης ίσο προς τα κατά περίπτωση τέλη κυκλοφορίας ενός έτους. 

'Αρθρο 7

Φορολογητέα αξία επιβατικών αυτοκινήτων

1. Η φορολογητέα αξία για την επιβολή του τέλους ταξινόμησης των επιβατικών αυτοκινήτων διαμορφώνεται από την άθροιση των παρακάτω στοιχείων: 

α) Την τιμή χονδρικής πώλησης από τον κατασκευαστή οίκο του αυτοκινήτου, όπως αυτή εμφανίζεται στους υποβαλλόμενους τιμοκαταλόγους στην αρμόδια Τελωνειακή Αρχή από τους επίσημους διανομείς αυτοκινήτων, όπως αυτοί προσδιορίζονται από τον Κανονισμό (Ε.Κ.) αριθ. 1475/1995 της Επιτροπής της 28ης Ιουνίου 1995 (EEL 145/1995). 

Για τα μεταχειρισμένα επιβατικά αυτοκίνητα λαμβάνεται υπόψη η κατά τα παραπάνω τιμή χονδρικής πώλησης του αντίστοιχου επιβατικού αυτοκινήτου κατά το χρόνο κυκλοφορίας του στη διεθνή αγορά, αφού αυτή μειωθεί, λόγω φθοράς από τη συνήθη χρήση ή άλλη αιτία, με βάση τα παρακάτω ποσοστά μείωσης: 

Aπό
 1
 μέχρι και
 2
 έτη
 14%
 
Πάνω από
 2
 μέχρι και
 3
 έτη
 21%
 
""
 3
 ""
 4
 έτη
 28%
 
""
 4
 ""
 5
 έτη
 34%
 
""
 5
 ""
 6
 έτη
 40%
 
""
 6
 ""
 7
 έτη
 46%
 
""
 7
 ""
 8
 έτη
 52%
 
""
 8
 ""
 9
 έτη
 57%
 
""
 9
 ""
 10
 έτη
 62%
 
Πάνω από
 10
 έτη
  
  
 67%.
 

β) Tα έξοδα ασφάλισης και μεταφοράς του αυτοκινήτου στη χώρα. Η κατά τα πιο πάνω τιμή χονδρικής πώλησης δεν μπορεί να είναι μικρότερη της πράγματι πληρωθείσας ή πληρωτέας αξίας (τιμή αγοράς). 

2. 'Οταν τα στοιχεία διαμόρφωσης της φορολογητέας αξίας επιβολής του τέλους ταξινόμησης των οχημάτων των άρθρων 2, 3, 4 και 5 του παρόντος νόμου εκφράζονται σε νόμισμα άλλου κράτους, για τον προσδιορισμό της αξίας αυτής λαμβάνεται υπόψη η ισοτιμία του νομίσματος αυτού προς τη δραχμή σύμφωνα με τις διατάξεις των άρθρων 168 μέχρι και 172 του Κανονισμού (Ε.Κ.) 2454/1993. 

3. Με απόφαση του Υπουργού Οικονομικών καθορίζονται τα απαραίτητα ή πρόσφορα, για τον προσδιορισμό της φορολογητέας αξίας ή του κυλινδρισμού του κινητήρα των επιβατικών αυτοκινήτων, δικαιολογητικά στοιχεία, καθώς και η αναγκαία διαδικασία και κάθε άλλη λεπτομέρεια για την εφαρμογή του παρόντος. Με την ίδια απόφαση συνιστάται ειδική επιτροπή για τον έλεγχο της κανονικότητας των αναγραφόμενων τιμών επί των τιμοκαταλόγων των επίσημων διανομέων αυτοκινήτων, καθώς και των λοιπών δικαιολογητικών στοιχείων. Από την ίδια επιτροπή προσδιορίζεται και η φορολογητέα αξία των εγχωρίως παραγόμενων αυτοκινήτων. 

'Αρθρο 8

Κυλινδρισμός κινητήρα

1. Ο κυλινδρισμός του κινητήρα που λαμβάνεται υπόψη για τον υπολογισμό του τέλους ταξινόμησης, σύμφωνα με τις διατάξεις των άρθρων 2, 3, 4, 5 και 6 του παρόντος νόμου, δεν μπορεί να είναι κατώτερος εκείνου που καθορίζεται από το εργοστάσιο κατασκευής και περιλαμβάνεται στα διεθνή έντυπα τεχνικών προδιαγραφών για το συγκεκριμένο τύπο αυτοκινήτου. 

2. Σε περίπτωση αντικατάστασης κινητήρα αυτοκινήτου με κινητήρα μεγαλύτερου κυλινδρισμού, εφόσον η αντικατάσταση λαμβάνει χώρα εντός τριετίας από την έκδοση της πρώτης άδειας κυκλοφορίας, το τέλος ταξινόμησης επανυπολογίζεται με βάση τον κυλινδρισμό του νέου κινητήρα και καταβάλλεται η διαφορά κατά την έκδοση της νέας άδειας, σύμφωνα με τις διατάξεις που ισχύουν κατά το χρόνο έκδοσης της άδειας αυτής. Αν αντικατασταθεί ο κινητήρας αυτοκινήτου προσώπων που απαλλάχτηκαν από το τέλος ταξινόμησης με κινητήρα μεγαλύτερου κυλινδρισμού από το όριο που προβλέπεται για την απαλλαγή, ανεξάρτητα από το χρόνο αντικατάστασης, καταβάλλεται ολόκληρο το τέλος ταξινόμησης με βάση τις διατάξεις που ισχύουν κατά το χρόνο έκδοσης της νέας άδειας κυκλοφορίας. 'Οσοι προβαίνουν σε αντικατάσταση κινητήρα αυτοκινήτου τους προκειμένου να τους εκδοθεί νέα άδεια κυκλοφορίας, οφείλουν να προσκομίσουν στην αρμόδια Τελωνειακή Αρχή τα σχετικά φορολογικά στοιχεία που εκδόθηκαν για την αγορά ή τοποθέτηση του κινητήρα. 

'Αρθρο 9

Χρόνος γένεσης υποχρέωσης καταβολής του

τέλους ταξινόμησης και απαιτητό αυτού 

1. Η υποχρέωση καταβολής του τέλους ταξινόμησης γεννάται: 

- Για τα κοινοτικά οχήματα και για τα προερχόμενα από τρίτες χώρες κατά την είσοδό τους στο εσωτερικό της χώρας. 

- Για τα εγχωρίως παραγόμενα με την ολοκλήρωση της παραγωγής του οχήματος. Προκειμένου για οχήματα που παράγονται υπό καθεστώς τελωνειακής επίβλεψης κατά την έξοδο από το καθεστώς αυτό. 

2. Το τέλος ταξινόμησης καθίσταται απαιτητό και καταβάλλεται πριν τη θέση των οχημάτων σε κυκλοφορία και για τα οχήματα των άρθρων 2, 3, 4 και 5 του παρόντος, το αργότερο: 

- Για τα μεταφερόμενα ή αποστελλόμενα από τα λοιπά Κράτη-Μέλη της Ευρωπαϊκής 'Ενωσης τη 15η ημέρα του επόμενου μήνα από αυτόν που γεννήθηκε η υποχρέωση καταβολής του τέλους αυτού. Εφόσον υποβληθεί πριν από την ημέρα αυτήν, η ειδική δήλωση της παραγράφου 2 του άρθρου 11 του παρόντος νόμου, το τέλος καθίσταται απαιτητό την ημερομηνία αποδοχής της ειδικής δήλωσης. 

- Για τα εισαγόμενα οχήματα, τη 15η ημέρα από τη θέση αυτών σε ανάλωση ή την ημερομηνία αποδοχής του σχετικού παραστατικού της παραγράφου 3 του άρθρου 11, εφόσον αυτό κατατεθεί νωρίτερα. 

- Για τα εγχωρίως παραγόμενα, κατά το χρόνο που γεννάται η υποχρέωση καταβολής του τέλους αυτού. 

3. 'Οταν τα οχήματα τίθενται σε ένα από τα καθεστώτα αναστολής του άρθρου 14 του παρόντος νόμου ή στα τελωνειακά ανασταλτικά καθεστώτα του άρθρου 84 παράγραφος 1 στοιχείο α' του Καν. 2913/1992, το τέλος ταξινόμησης και ο φόρος προστιθέμενης αξίας (Φ.Π.Α.) καθίστανται απαιτητοί κατά την έξοδο των οχημάτων, έστω και αντικανονικά από τα καθεστώτα αυτά. Η θέση των οχημάτων στα καθεστώτα αυτά θα πρέπει να γίνει πριν το τέλος ταξινόμησης καταστεί απαιτητό, σύμφωνα με την προηγούμενη παράγραφο. 

'Αρθρο 10

Μεταφορά, αποστολή, άφιξη οχημάτων από

τα λοιπά Κράτη - Μέλη της Ευρωπαϊκής 'Ενωσης

1. Τα κοινοτικά οχήματα που αναφέρονται στα άρθρα 2, 3, 4 και 5 του παρόντος νόμου, κατά την άφιξή τους στον πρώτο τόπο προορισμού, δηλώνονται αμέσως στην πλησιέστερη Τελωνειακή Αρχή. Αν μεσολαβεί αργία, η δήλωση γίνεται την πρώτη εργάσιμη ημέρα. Υπόχρεοι στη δήλωση αυτήν είναι ο ιδιοκτήτης ή ο παραλήπτης των οχημάτων ή ο νόμιμος αντιπρόσωπός τους ή το πρόσωπο στην κατοχή του οποίου τίθενται τα οχήματα. 

2. 'Οταν τα παραπάνω οχήματα μεταφέρονται αυτοδύναμα στο εσωτερικό της χώρας, δηλώνονται αμέσως από το πρόσωπο που πραγματοποίησε την είσοδο αυτήν στην πλησιέστερη Τελωνειακή Αρχή. 

3. Η Τελωνειακή Αρχή, στην οποία υποβάλλεται η δήλωση της προηγούμενης παραγράφου, καθορίζει την αναγκαία προθεσμία για τη μεταφορά του οχήματος στον τόπο του δηλωθέντος τελικού προορισμού. 

4. Η κατά τις ανωτέρω παραγράφους δήλωση δεν υποβάλλεται όταν τα κοινοτικά οχήματα εμπίπτουν στις διατάξεις της παραγράφου 2 του άρθρου 14 του παρόντος νόμου. 

5. Τα κοινοτικά οχήματα δύναται, πριν από τη βεβαίωση του οφειλόμενου τέλους ταξινόμησης, να επαναποστέλλονται στα λοιπά Κράτη-Μέλη της Ευρωπαϊκής 'Ενωσης ή να εξάγονται σε τρίτες χώρες. 

6. Η υποχρέωση υποβολής της προβλεπόμενης, από τις παραπάνω παραγράφους, δήλωσης άφιξης για τις μοτοσυκλέτες κυλινδρισμού κινητήρα από 51 μέχρι και 249 κυβικά εκατοστά, αρχίζει ένα (1) μήνα μετά τη δημοσίευση του νόμου αυτού στην Εφημερίδα της Κυβερνήσεως. 

7. Με αποφάσεις του Υπουργού Οικονομικών καθορίζεται ο τύπος και το περιεχόμενο της δήλωσης, καθώς και κάθε άλλη αναγκαία λεπτομέρεια για την εφαρμογή του παρόντος άρθρου. 

'Αρθρο 11

Βεβαίωση και είσπραξη του τέλους ταξινόμησης

οχημάτων - Πιστοποιητικά ταξινόμησης

1. Υπόχρεος στην καταβολή του τέλους ταξινόμησης είναι ο ιδιοκτήτης του οχήματος ή ο νόμιμος αντιπρόσωπός του. 

2. Για τη βεβαίωση και είσπραξη του τέλους ταξινόμησης και του φόρου προστιθέμενης αξίας ή για τη χορήγηση οριστικής απαλλαγής κοινοτικών οχημάτων, υποβάλλεται στην αρμόδια Τελωνειακή Αρχή ειδική δήλωση μέχρι την ημερομηνία κατά την οποία το τέλος καθίσταται απαιτητό και οπωσδήποτε πριν από την έκδοση της άδειας κυκλοφορίας. Για τα οχήματα των παραγράφων 1 και 2 του άρθρου 14 η ειδική δήλωση υποβάλλεται κατά την έξοδο αυτών από τα ανασταλτικά καθεστώτα. Με την ειδική δήλωση, που αποτελεί τίτλο υπέρ του Δημοσίου, συνεισπράττεται και ο οφειλόμενος φόρος προστιθέμενης αξίας. 

3. Η βεβαίωση και η είσπραξη του τέλους ταξινόμησης ή η χορήγηση οριστικής απαλλαγής από αυτό, των οχημάτων που προέρχονται από τρίτες χώρες, γίνεται: 

α) 'Οταν το τέλος καταβληθεί κατά το χρόνο θέσης σε ανάλωση, επί του ίδιου παραστατικού που χρησιμοποιείται για τη βεβαίωση και είσπραξη των δασμοφορολογικών επιβαρύνσεων εισαγωγής. 

β) 'Οταν το τέλος καταβληθεί σε μεταγενέστερο χρόνο, επί της ειδικής δήλωσης που προβλέπεται από την προηγούμενη παράγραφο. Η ειδική δήλωση θα υποβάλλεται στην Τελωνειακή Αρχή στην οποία έγινε η θέση σε ανάλωση του οχήματος και θα συσχετίζεται με το παραστατικό θέσης σε ανάλωση που μέχρι τότε θα παραμένει σε εκκρεμότητα. 

γ) 'Οταν τα οχήματα έχουν υπαχθεί σε τελωνειακό ανασταλτικό καθεστώς επί του παραστατικού με το οποίο τίθενται σε ανάλωση. 

4. Οι συντελεστές, που λαμβάνονται υπόψη για τη βεβαίωση και είσπραξη του τέλους ταξινόμησης και εφόσον το όχημα είναι κοινοτικό και του φόρου προστιθέμενης αξίας, είναι εκείνοι που ισχύουν κατά το χρόνο που το τέλος καθίσταται απαιτητό. Αν μειωθούν οι συντελεστές του τέλους ταξινόμησης ή και του φόρου προστιθέμενης αξίας, μετά την υποβολή του παραστατικού βεβαίωσης και είσπραξης και πριν από την έκδοση του αποδεικτικού είσπραξης, εφαρμόζεται ο ευνοϊκότερος για τον υπόχρεο συντελεστής. Η διάταξη του προηγούμενου εδαφίου δεν εφαρμόζεται, στην περίπτωση που το αποδεικτικό είσπραξης δεν εκδόθηκε για λόγους που αποκλειστικά βαρύνουν τον υπόχρεο. Αν δεν υποβληθεί η δήλωση των παραγράφων 1 και 2 του άρθρου 10 και εφόσον οι Τελωνειακές Αρχές αδυνατούν να προσδιορίσουν το χρόνο κατά τον οποίο το τέλος κατέστη απαιτητό, οι συντελεστές, που λαμβάνονται υπόψη για τη βεβαίωση και είσπραξη του τέλους ταξινόμησης και του φόρου προστιθέμενης αξίας, είναι αυτοί που ισχύουν κατά την ημερομηνία διαπίστωσης της παράβασης. 

5. Μετά την είσπραξη του τέλους ταξινόμησης και των λοιπών επιβαρύνσεων ή τη νόμιμη οριστική απαλλαγή από αυτά εκδίδονται από την αρμόδια Τελωνειακή Αρχή αποδεικτικό είσπραξης και πιστοποιητικό ταξινόμησης ή τελωνισμού του οχήματος. 

6. Με αποφάσεις του Υπουργού Οικονομικών καθορίζεται ο τύπος και το περιεχόμενο της ειδικής δήλωσης, του αποδεικτικού είσπραξης και του πιστοποιητικού ταξινόμησης, καθώς και κάθε άλλη αναγκαία λεπτομέρεια για την εφαρμογή του παρόντος άρθρου. 

'Αρθρο 12

Βεβαίωση και είσπραξη εκ των υστέρων -

Επιστροφή αχρεωστήτως εισπραχθέντων

Οι διατάξεις των άρθρων 14 και 57 του ν. 2127/1993 (ΦΕΚ 48 Α') εφαρμόζονται ανάλογα και για τις επιβαρύνσεις των κοινοτικών οχημάτων. 

'Αρθρο 13

Οριστικές απαλλαγές

1. Τα αυτοκίνητα οχήματα που παραλαμβάνονται από τις Ιερές Μονές του Αγίου 'Ορους απαλλάσσονται από το τέλος ταξινόμησης, εφόσον έχει προηγηθεί έγκριση της Ιεράς Κοινότητας για την απόκτησή τους. 

2. 'Οπου από τις κείμενες διατάξεις προβλέπεται πλήρης απαλλαγή από τον ειδικό φόρο κατανάλωσης και το εφάπαξ πρόσθετο ειδικό τέλος επιβατικών αυτοκινήτων, θα παρέχεται, με τους αυτούς όρους και προϋποθέσεις, πλήρης απαλλαγή από το τέλος ταξινόμησης. 

3. 'Οπου από τις κείμενες διατάξεις προβλέπεται πλήρης απαλλαγή μόνο από τον ειδικό φόρο κατανάλωσης, θα παρέχεται, με τους αυτούς όρους και προϋποθέσεις, απαλλαγή από το τέλος ταξινόμησης ως ακολούθως: 

α) Για επιβατικά αυτοκίνητα ή αυτοκινούμενα τροχόσπιτα και μοτοσυκλέτες ποσοστό 80% του προβλεπόμενου κατά περίπτωση τέλους ταξινόμησης. 

β) Για φορτηγά αυτοκίνητα ποσοστό 90% του προβλεπόμενου κατά περίπτωση τέλους ταξινόμησης. 

4. 'Οπου από τις κείμενες διατάξεις προβλέπεται απαλλαγή από τα δύο τρίτα (2/3) του ειδικού φόρου κατανάλωσης επιβατικών αυτοκινήτων, θα παρέχεται, με τους αυτούς όρους και προϋποθέσεις, απαλλαγή από το 50% του προβλεπόμενου τέλους ταξινόμησης. 

5. Οι παραπάνω απαλλαγές από το τέλος ταξινόμησης θα παρέχονται και στα κοινοτικά ή στα παραγόμενα στο εσωτερικό της χώρας αυτοκίνητα οχήματα, με τους αυτούς όρους και προϋποθέσεις που ορίζονται από τις κείμενες διατάξεις, οι οποίες προβλέπουν απαλλαγή από τον ειδικό φόρο κατανάλωσης και το εφάπαξ πρόσθετο ειδικό τέλος για αυτοκίνητα οχήματα που εισάγονται από τρίτες χώρες. 

6. Για τα αυτοκίνητα που παραλαμβάνονται ή έχουν παραληφθεί ατελώς και αποδεσμεύονται από το καθεστώς της ατέλειας, πριν από την παρέλευση του κατά περίπτωση ισχύοντος περιοριστικού διαστήματος, το τέλος ταξινόμησης, με την επιφύλαξη των διατάξεων του άρθρου 21, υπολογίζεται με βάση τα φορολογικά στοιχεία και τους συντελεστές φορολογίας που ισχύουν για τα αυτοκίνητα αυτά κατά το χρόνο της αποδέσμευσης. 

7. Κατ' εξαίρεση των ρυθμίσεων της προηγούμενης παραγράφου, τα επιβατικά αυτοκίνητα που παραλαμβάνονται ή έχουν παραληφθεί με βάση τις διατάξεις ατελείας που ισχύουν για τους ανάπηρους πολίτες και τους πολύτεκνους γονείς και συνεπεία θανάτου αυτών, περιέρχονται στους κληρονόμους των ανωτέρω προσώπων, υποβάλλονται σε τόσα δέκατα του 100% ή του 50%, αντίστοιχα, του τέλους ταξινόμησης όσα είναι και τα εξάμηνα που υπολείπονται για τη συμπλήρωση του κατά περίπτωση ισχύοντος περιοριστικού διαστήματος, του κλάσματος του εξαμήνου θεωρουμένου ως ολόκληρο εξάμηνο. Το τέλος ταξινόμησης θα υπολογίζεται με βάση τους συντελεστές της περίπτωσης α' της παρ. 2 του άρθρου 2. 

8. Επιβατικά αυτοκίνητα που παραλαμβάνονται ή έχουν παραληφθεί ατελώς με τις διατάξεις των αναπήρων και ζητείται η αποδέσμευσή τους από το καθεστώς της ατέλειας μετά την παρέλευση πενταετίας, υποβάλλονται στο 30% του τέλους ταξινόμησης, το οποίο θα υπολογίζεται με βάση τους συντελεστές της περίπτωσης α' της παρ. 2 του άρθρου 2. 

'Αρθρο 14

Καθεστώτα αναστολής και προσωρινής

απαλλαγής οχημάτων

1. Τα κοινοτικά οχήματα δύνανται να τίθενται σε καθεστώς φορολογικής αποθήκης και για το χρονικό διάστημα που παραμένουν στο καθεστώς αυτό τελούν σε αναστολή καταβολής του τέλους ταξινόμησης και του φόρου προστιθέμενης αξίας (Φ.Π.Α.). 

2. Τα κοινοτικά οχήματα δύνανται να παραμένουν προσωρινά στο εσωτερικό της χώρας χωρίς να απαιτείται η καταβολή του τέλους ταξινόμησης και του Φ.Π.Α.. Για τη χορήγηση της προσωρινής αυτής απαλλαγής από την καταβολή του τέλους ταξινόμησης και του Φ.Π.Α. εφαρμόζονται ανάλογα οι όροι και προϋποθέσεις που προβλέπονται από τις διατάξεις του τελωνειακού καθεστώτος της προσωρινής εισαγωγής με τον όρο της επανεξαγωγής για τα οχήματα τρίτων χωρών που εισάγονται προσωρινά στη χώρα. 

3. Οι διατάξεις της παραγράφου 3 του άρθρου 11 του ν. 1477/1984 (ΦΕΚ 144 Α') εφαρμόζονται ανάλογα και για τα κοινοτικά επιβατικά αυτοκίνητα με όρους και προϋποθέσεις που καθορίζονται με απόφαση του Υπουργού Οικονομικών. 

4. 'Οπου από τις εκάστοτε ισχύουσες διατάξεις του τελωνειακού καθεστώτος της προσωρινής εισαγωγής με τον όρο της επανεξαγωγής παρέχεται απαλλαγή από δασμούς και φόρους στα αυτοκίνητα οχήματα, λόγω υπαγωγής τους στο παραπάνω καθεστώς, θα παρέχεται απαλλαγή και από το τέλος ταξινόμησης, για όσο διάστημα τα οχήματα παραμένουν στο καθεστώς αυτό. 

'Αρθρο 15

Φορολογικές αποθήκες κοινοτικών οχημάτων

1. Για τη σύσταση και λειτουργία των φορολογικών αποθηκών απαιτείται άδεια της αρμόδιας Τελωνειακής Αρχής, η οποία παρέχεται μετά από αίτηση του ενδιαφερομένου. 

2. Οι αρμόδιες Τελωνειακές Αρχές ασκούν εποπτεία και έλεγχο στις φορολογικές αποθήκες, σύμφωνα με την κείμενη νομοθεσία. 

3. Με απόφαση του Υπουργού Οικονομικών καθορίζονται: 

α) Οι προϋποθέσεις με τις οποίες χορηγείται η άδεια λειτουργίας των φορολογικών αποθηκών. 

β) Η διαδικασία παραλαβής ή αποστολής των οχημάτων από τις φορολογικές αποθήκες. 

γ) Οι όροι αποθήκευσης και λογιστικής διαχείρισης των οχημάτων. 

δ) Ο τρόπος παρακολούθησης των οχημάτων και της άσκησης του ελέγχου αυτών. 

ε) Ο χρόνος διάρκειας της λειτουργίας των αποθηκών αυτών και οι λόγοι ανάκλησης της άδειας αυτής πριν από το χρόνο λήξης. 

στ) Κάθε άλλη αναγκαία λεπτομέρεια για την εφαρμογή των διατάξεων του παρόντος άρθρου. 

'Αρθρο 16

Αναγνώριση εγκεκριμένου αποθηκευτή

κοινοτικών οχημάτων

1. Για το χαρακτηρισμό προσώπου ως εγκεκριμένου αποθηκευτή απαιτείται άδεια της αρμόδιας Τελωνειακής Αρχής, η οποία παρέχεται μετά από αίτηση του ενδιαφερομένου. 

2. Για να παρασχεθεί η άδεια της προηγούμενης παραγράφου το ενδιαφερόμενο φυσικό ή νομικό πρόσωπο πρέπει: 

α) Να παραλαμβάνει, να κατέχει ή να αποστέλει κατά την άσκηση του επαγγέλματός του κοινοτικά οχήματα που τελούν σε αναστολή καταβολής του τέλους ταξινόμησης και του Φ.Π.Α, εφόσον βρίσκονται σε φορολογική αποθήκη. 

β) Να μην έχει διαπράξει σοβαρές καθ' υποτροπή παραβάσεις της φορολογικής ή τελωνειακής νομοθεσίας. 

3. Ο εγκεκριμένος αποθηκευτής: 

α) Υποχρεούται: 

- Nα χρησιμοποιεί στις συναλλαγές του τον προβλεπόμενο για φορολογικούς σκοπούς αριθμό φορολογικού μητρώου (Α.Φ.Μ.). 

- Να τηρεί λογιστικά βιβλία των αποθεμάτων ή κινήσεων των οχημάτων ανά αποθήκη. 

- Να επιδεικνύει τα οχήματα σε κάθε ζήτηση της αρμόδιας Τελωνειακής Αρχής. 

- Να δέχεται οποιονδήποτε έλεγχο. 

- Να παρέχει εγγύηση για τη διασφάλιση των συμφερόντων του Δημοσίου. 

- Να συμμορφώνεται με άλλες υποχρεώσεις, που επιβάλλει ο Υπουργός Οικονομικών και η αρμόδια Τελωνειακή Αρχή. 

- Να διαθέτει εντός των αποθηκών και αδαπάνως για το Δημόσιο, κατάλληλο και ασφαλή εστεγασμένο χώρο για την εγκατάσταση της αρμόδιας Τελωνειακής Αρχής προς διενέργεια των κατά περίπτωση απαιτούμενων εργασιών και διατυπώσεων. 

- Να ενημερώνει την αρμόδια Τελωνειακή Αρχή για οποιαδήποτε μεταβολή των δεδομένων που έχουν ληφθεί υπόψη για τη χορήγηση της άδειας και να παρέχει τα επιβαλλόμενα από αυτήν πρόσθετα διασφαλιστικά μέτρα. 

β) Επέχει ευθύνη έναντι του Δημοσίου για τις επιβαρύνσεις που αναλογούν στα οχήματα. 

γ) Ευθύνεται επίσης αλληλεγγύως και εις ολόκληρον για τις πράξεις των αποθηκαρίων των αποθηκών αυτών σε περίπτωση καταλογισμού τους από την αρμόδια Τελωνειακή Αρχή. 

4. Με απόφαση του Υπουργού Οικονομικών καθορίζονται οι όροι και οι προϋποθέσεις για τη χορήγηση της άδειας εγκεκριμένου αποθηκευτή, καθώς και κάθε άλλη αναγκαία λεπτομέρεια για την εφαρμογή του παρόντος άρθρου. 

'Αρθρο 17

Περιορισμοί στην κατοχή και κυκλοφορία

κοινοτικών οχημάτων

1. Με την επιφύλαξη των διατάξεων του άρθρου 14, πρόσωπα εγκατεστημένα στο εσωτερικό της χώρας δεν επιτρέπεται να κατέχουν πέρα από την προβλεπόμενη στην παρ. 2 του άρθρου 11 προθεσμία ή να κυκλοφορούν πέρα από την προθεσμία της παρ. 3 του άρθρου 10, κοινοτικά οχήματα χωρίς την καταβολή του τέλους ταξινόμησης. 

2. Δεν επιτρέπεται η μετακίνηση των παραπάνω οχημάτων από τον πρώτο τόπο προορισμού σε άλλον, χωρίς προηγούμενη άδεια της αρμόδιας Τελωνειακής Αρχής. 

3. Οι μετά την ημερομηνία αποδοχής του παραστατικού εισαγωγής περιορισμοί και οι κυρώσεις σε περίπτωση παράβασης των περιορισμών αυτών, που προβλέπονται από τις διατάξεις που παρέχουν απαλλαγή από το τέλος ταξινόμησης στα εισαγόμενα από τρίτες χώρες οχήματα, θα εφαρμόζονται ανάλογα και στα κοινοτικά οχήματα για τα οποία παρασχέθηκε οριστική απαλλαγή σύμφωνα με το άρθρο 13. 

Για την εφαρμογή της παραγράφου αυτής αντί της ημερομηνίας αποδοχής του παραστατικού εισαγωγής θα λαμβάνεται υπόψη η ημερομηνία αποδοχής της ειδικής δήλωσης της παραγράφου 2 του άρθρου 11. 

4. Οχήματα ιδιωτικής χρήσης, που φέρουν άδεια κυκλοφορίας προσωρινού τύπου άλλου Κράτους-Μέλους της Κοινότητας ή τρίτης χώρας και πρόκειται να τεθούν στο καθεστώς της παρ. 2 του άρθρου 14 του παρόντος ή σε τελωνειακό καθεστώς προσωρινής εισαγωγής, δεν επιτρέπεται να παραμένουν ή και να κυκλοφορούν στο εσωτερικό της χώρας, πέραν από την ημερομηνία ισχύος της παραπάνω άδειας κυκλοφορίας. 

'Αρθρο 18

Παραβάσεις - Κυρώσεις

Α. Κοινοτικά οχήματα 

1. Η κατοχή ή η κυκλοφορία κοινοτικών οχημάτων από πρόσωπα εγκαταστημένα στην Ελλάδα, χωρίς να έχει τηρηθεί καμία από τις διατυπώσεις που προβλέπονται στα άρθρα 10 και 11 του παρόντος νόμου αποτελεί λαθρεμπορία και εφαρμόζονται οι σχετικές περί λαθρεμπορίας διατάξεις του Τελωνειακού Κώδικα (ν. 1165/1918, ΦΕΚ 73 Α'). Στις παραπάνω περιπτώσεις δεν ασκείται ποινική δίωξη εφόσον καταβληθεί από τα ενδιαφερόμενα πρόσωπα το καταλογιζόμενο πολλαπλούν τέλος, το οποίο περιορίζεται στο ελάχιστο που ορίζεται από τις σχετικές διατάξεις και παραιτηθούν των προβλεπόμενων ένδικων μέσων κατά της καταλογιστικής πράξης επιβολής του τέλους αυτού. Στις περιπτώσεις της παραγράφου αυτής δεν επιβάλλονται τα πρόστιμα που προβλέπονται από την παράγραφο Α4 του παρόντος άρθρου. 

2. Οι διατάξεις της προηγούμενης παραγράφου εφαρμόζονται και όταν έχει υποβληθεί η δήλωση άφιξης του οχήματος πλην όμως ο υπόχρεος δεν προσέρχεται στην Τελωνειακή Αρχή μέσα σε τρεις μήνες από την ημερομηνία που το τέλος ταξινόμησης κατέστη απαιτητό για τη νόμιμη τακτοποίηση του οχήματος. 

3. Οι διατάξεις της παραγράφου Α1 δεν εφαρμόζονται όταν πριν από τη διαπίστωση της παραπάνω παράβασης από τις διωκτικές αρχές της χώρας, τα εν λόγω πρόσωπα προσέρχονται αυτοβούλως στην Τελωνειακή Αρχή για την τήρηση των προβλεπόμενων, κατά περίπτωση, διατυπώσεων. Στις περιπτώσεις αυτές επιβάλλονται τα πρόστιμα της παραγράφου Α4 του παρόντος άρθρου. Αν ο ενδιαφερόμενος δεν προσκομίζει στοιχεία από τα οποία να αποδεικνύεται η ημερομηνία άφιξης του οχήματος στη χώρα αντί του προστίμου της περίπτωσης δ' της παραγράφου Α4 του παρόντος άρθρου θα επιβάλλεται πρόστιμο πεντακοσίων χιλιάδων (500.000) δραχμών. 

4. Η διάπραξη των αναφερόμενων παρακάτω παραβάσεων χαρακτηρίζεται ως απλή τελωνειακή παράβαση και επισύρει κατά περίπτωση, τα ακόλουθα πρόστιμα: 

α) Για τη μη υποβολή της δήλωσης των παραγράφων 1 και 2 του άρθρου 10 πρόστιμο εκατό χιλιάδων (100.000) δραχμών για κάθε όχημα. 

β) Για την κυκλοφορία του οχήματος πέραν της προθεσμίας της παρ. 3 του άρθρου 10 πρόστιμο πεντακοσίων χιλιάδων (500.000) δραχμών, το οποίο μειώνεται στο ένα πέμπτο (1/5), αν ο ιδιοκτήτης του οχήματος είναι δικαιούχος οριστικής απαλλαγής βάσει των διατάξεων του άρθρου 13. 

γ) Για τη μη τήρηση των προϋποθέσεων της παρ. 2 του άρθρου 17 πρόστιμο πενήντα χιλιάδων (50.000) δραχμών για κάθε όχημα. 

δ) Για την εκπρόθεσμη υποβολή της ειδικής δήλωσης της παρ. 2 του άρθρου 11, την εκπρόθεσμη επαναποστολή ή εξαγωγή ή εγκατάλειψη ή καταστροφή ή ακινητοποίηση του οχήματος, πρόστιμο για κάθε ημέρα καθυστέρησης ως εξής: 

Επιβατικά αυτοκίνητα και τύπου JEEP: 

- Για τα μέχρι 1600 κυβικά εκατοστά δέκα χιλιάδες (10.000) δραχμές. 

- Για τα από 1601 κυβικά εκατοστά και άνω είκοσι χιλιάδες (20.000) δραχμές. 

Φορτηγά αυτοκίνητα ανεξάρτητα κυλινδρισμού, δέκα χιλιάδες (10.000) δραχμές. 

Μοτοσυκλέτες ανεξάρτητα κυλινδρισμού, πέντε χιλιάδες (5.000) δραχμές. 

ε) Για τη μη τήρηση της προϋπόθεσης της παραγράφου 4 του άρθρου 17 ή την υπέρβαση της προθεσμίας παραμονής ή κυκλοφορίας του οχήματος που είναι εφοδιασμένο με άδεια κυκλοφορίας των παραγράφων 1 και 2 του άρθρου 20 πρόστιμο δέκα χιλιάδων (10.000) δραχμών για κάθε ημέρα μετά τη λήξη της προσωρινού τύπου άδειας κυκλοφορίας. 

στ) Για την εκπρόθεσμη καταβολή του τέλους ταξινόμησης το οποίο αφορά ειδική δήλωση της παρ. 2 του άρθρου 11 που υποβλήθηκε εμπρόθεσμα ή εκπρόθεσμα, πρόστιμο για κάθε ημέρα καθυστέρησης, όπως αυτό ορίζεται στην πιο πάνω περίπτωση δ'. Το πρόστιμο αυτό δεν επιβάλλεται όταν η εκπρόθεσμη καταβολή του τέλους ταξινόμησης δεν οφείλεται σε υπαιτιότητα του παραλήπτη του οχήματος. 

ζ) 'Οταν το όχημα που κυκλοφορεί στη χώρα, κατ' εφαρμογή της παρ. 2 του άρθρου 14, οδηγείται από άλλο μη δικαιούχο πρόσωπο, πρόστιμο διακοσίων πενήντα χιλιάδων (250.000) δραχμών, εφόσον το δικαιούχο πρόσωπο βρισκόταν στη χώρα κατά το χρόνο που συντελέστηκε η παράβαση. Η οδήγηση του παραπάνω οχήματος από άλλο μη δικαιούχο πρόσωπο συνιστά έξοδο του οχήματος από το καθεστώς της παρ. 2 του άρθρου 14 του παρόντος νόμου, αν κατά το χρόνο που διαπιστώνεται η παράβαση το δικαιούχο πρόσωπο δεν βρίσκεται στη χώρα και εφαρμόζονται κατά του μη δικαιούχου προσώπου οι διατάξεις της παραγράφου Α1 του παρόντος άρθρου. 

5. Το βάρος της απόδειξης, προς τις τελωνειακές αρχές, της συνδρομής των προϋποθέσεων για την άσκηση των ευεργετημάτων των άρθρων 13 και 14 του παρόντος νόμου, φέρουν οι ενδιαφερόμενοι. 

Β. Οχήματα Τρίτων Χωρών 

1. Οι διατάξεις περί τελωνειακών παραβάσεων και λαθρεμπορίας του ν. 1165/1918, που ισχύουν για τον εισαγωγικό δασμό και το Φ.Π.Α. των οχημάτων, εφαρμόζονται και για το τέλος ταξινόμησης. 

2. Η κατοχή ή κυκλοφορία οχήματος που έχει τεθεί σε ανάλωση, χωρίς ταυτόχρονη καταβολή του οφειλόμενου τέλους ταξινόμησης, για χρονικό διάστημα μεγαλύτερο των τριών (3) μηνών από την ημερομηνία που το τέλος κατέστη απαιτητό, χωρίς ο υπόχρεος να προσέλθει στην τελωνειακή αρχή για τη νόμιμη τακτοποίηση του οχήματος, αποτελεί λαθρεμπορία και εφαρμόζονται οι σχετικές διατάξεις του Τελωνειακού Κώδικα. 

3. Στις περιπτώσεις των παραπάνω παραγράφων δεν ασκείται ποινική δίωξη, εφόσον καταβληθεί από τα ενδιαφερόμενα πρόσωπα το καταλογιζόμενο πολλαπλούν τέλος, το οποίο περιορίζεται στο ελάχιστο που ορίζεται από τις σχετικές διατάξεις και παραιτηθούν των προβλεπόμενων ενδίκων μέσων κατά της καταλογιστικής πράξης επιβολής του τέλους αυτού. 

4. Για την εκπρόθεσμη υποβολή της ειδικής δήλωσης της περίπτωσης β' της παρ. 3 του άρθρου 11 ή εκπρόθεσμη αποστολή σε άλλο Κράτος-Μέλος της Ευρωπαϊκής 'Ενωσης, εξαγωγή, εγκατάλειψη, καταστροφή, του οχήματος, επιβάλλεται για κάθε ημέρα καθυστέρησης το πρόστιμο που προβλέπεται από την περίπτωση δ' της παραπάνω παραγράφου Α4. 

5. Για την εκπρόθεσμη καταβολή του τέλους ταξινόμησης, το οποίο αφορά ειδική δήλωση της περίπτωσης β' της παρ. 3 του άρθρου 11 που υποβλήθηκε εμπρόθεσμα ή εκπρόθεσμα, επιβάλλεται για κάθε ημέρα καθυστέρησης το πρόστιμο που προβλέπεται από την περίπτωση δ' της παραπάνω παραγράφου Α4. Το πρόστιμο αυτό δεν επιβάλλεται όταν η εκπρόθεσμη καταβολή του τέλους ταξινόμησης δεν οφείλεται σε υπαιτιότητα του παραλήπτη του οχήματος. 

Γ. Οχήματα Κοινοτικών και Τρίτων Χωρών 

1. Πέρα από την επιβολή των προστίμων που αναφέρονται στις παραπάνω παραγράφους Α4, Β4, Β5, τα οχήματα υπόκεινται και σε προσωρινή συντηρητική δέσμευση με πράξη της τελωνειακής αρχής που διαπίστωσε την παράβαση, η δε απόδοσή τους γίνεται μετά την καταβολή των οφειλόμενων προστίμων και τυχόν άλλων προβλεπόμενων επιβαρύνσεων. 

Αν το όχημα δεν παραληφθεί μέσα σε έξι (6) μήνες από την οριστικοποίηση της καταλογιστικής πράξης επιβολής των προστίμων, περιέρχεται αυτοδικαίως στην κυριότητα του Δημοσίου και διαγράφεται το πενήντα τοις εκατό (50%) των προστίμων που επιβλήθηκαν. 

2. Σε περίπτωση κυκλοφορίας των αναφερόμενων στην παράγραφο 1 του άρθρου 6 οχημάτων, πριν από την καταβολή του οφειλόμενου τέλους ταξινόμησης, επιβάλλεται από την αρμόδια τελωνειακή αρχή στους ιδιοκτήτες ή κατόχους αυτών πρόστιμο ίσο με το πενταπλάσιο των τελών κυκλοφορίας που τα βαρύνουν. 

3. Οι διατάξεις περί τελωνειακών παραβάσεων και λαθρεμπορίας του ν. 1165/1918 εφαρμόζονται και στις περιπτώσεις δήλωσης ψευδών στοιχείων ή παραποίησης των κατατιθεμένων παραστατικών, από τα οποία προσδιορίζεται το έτος πρώτης κυκλοφορίας των αυτοκινήτων ή η αντιρρυπαντική τεχνολογία αυτών, με αποτέλεσμα τη μη είσπραξη ή την είσπραξη μειωμένου τέλους ταξινόμησης. 

4. Οι παραβάσεις των περιπτώσεων ι' και κ' της παραγράφου 2 του άρθρου 100 του ν. 1165/1918 εφαρμόζονται ανάλογα και για το τέλος ταξινόμησης και τιμωρούνται με τις περί λαθρεμπορίας διατάξεις του ίδιου νόμου. 

5. Οι παραβάσεις που διαπιστώθηκαν μέχρι την έναρξη ισχύος του παρόντος νόμου εξακολουθούν να διέπονται από τις προϊσχύουσες του νόμου αυτού διατάξεις. 

6. Με απόφαση του Υπουργού Οικονομικών μπορεί να καθορίζονται πρόσθετα μέτρα ελέγχου στο εσωτερικό της χώρας που κρίνονται αναγκαία για την ορθή εφαρμογή του παρόντος νόμου. 

'Αρθρο 19

Εγκατάλειψη υπέρ του Δημοσίου ή

καταστροφή οχημάτων

Οι διατάξεις των άρθρων 31 και 36 του Τελωνειακού Κώδικα εφαρμόζονται αναλόγως και στις περιπτώσεις εγκατάλειψης ή καταστροφής κοινοτικών οχημάτων ή οχημάτων που έχουν τεθεί σε ανάλωση χωρίς την ταυτόχρονη καταβολή του τέλους ταξινόμησης. 

'Αρθρο 20

Ελληνικές άδειες κυκλοφορίας προσωρινού τύπου

1. Οχήματα ιδιωτικής χρήσης, που τίθενται στο καθεστώς της παρ. 2 του άρθρου 14 του παρόντος ή σε τελωνειακό καθεστώς προσωρινής εισαγωγής και φέρουν άδεια κυκλοφορίας προσωρινού τύπου άλλου κράτους, επιτρέπεται και μετά τη λήξη ισχύος της άδειας αυτής να παραμένουν και να κυκλοφορούν στο εσωτερικό της χώρας, στο πλαίσιο των ίδιων καθεστώτων, εφόσον εφοδιάζονται από τις αρμόδιες τελωνειακές αρχές της χώρας με ελληνική άδεια κυκλοφορίας προσωρινού τύπου. 

2. Ελληνική άδεια κυκλοφορίας προσωρινού τύπου μπορεί να χορηγείται σε οχήματα που βρίσκονται σε καθεστώς αναστολής επιβολής δασμοφορολογικών επιβαρύνσεων, καθώς και σε ανάριθμα οχήματα, εφόσον προορίζονται να εξαχθούν ή μεταφερθούν αυτοδυνάμως εκτός της χώρας. 

3. Με αποφάσεις του Υπουργού Οικονομικών καθορίζεται ο τύπος των ελληνικών προσωρινών αδειών κυκλοφορίας, ο τύπος και το σχήμα των πινακίδων, το αντίτιμο της διάθεσης αυτών, καθώς και κάθε άλλη αναγκαία λεπτομέρεια για την εφαρμογή του παρόντος άρθρου. 

'Αρθρο 21

Φορολογική μεταχείριση μεταβιβαζόμενων

αυτοκινήτων μετοικούντων

1. Ιδιωτικής χρήσης επιβατικά αυτοκίνητα ή αυτοκινούμενα τροχόσπιτα που παραλαμβάνονται ή έχουν παραληφθεί από 1.3.1988, με τις απαλλαγές που προβλέπονται από τις διατάξεις των ΚΕΦΑΛΑΙΩΝ Β' ή Η' της Δ.245/1988 απόφασης του Υπουργού Οικονομικών, η οποία κυρώθηκε με το ν.1839/1989, είναι δυνατόν να μεταβιβάζονται στο εξής από το δικαιούχο ατελείας πρόσωπο, μετά την παρέλευση της ετήσιας περιοριστικής προθεσμίας που ορίζεται στην παράγραφο 1 του άρθρου 7 της Δ.245/1988 Α.Υ.Ο. μόνο ύστερα από έγκριση της αρμόδιας τελωνειακής αρχής και εφόσον προηγουμένως καταβληθεί ποσοστό του τέλους ταξινόμησης επιβατικών αυτοκινήτων, ανάλογα με το διάστημα που έχει παρέλθει από την ημερομηνία αποδοχής του παραστατικού εισαγωγής του αυτοκινήτου μέχρι την καταβολή του ποσοστού αυτού, ως ακολούθως: 

α. Από 1 μέχρι 2 έτη καταβάλλεται το 50% 

β. Από 2 μέχρι 3 έτη καταβάλλεται το 40% 

γ. Από 3 μέχρι 4 έτη καταβάλλεται το 30% 

δ. Από 4 μέχρι 5 έτη καταβάλλεται το 20% 

ε. Από 5 έτη και άνω χωρίς καταβολή. 

2. Το ποσοστό που ορίζεται στην προηγούμενη παράγραφο υπολογίζεται επί του ποσού του τέλους ταξινόμησης που αναλογεί στο συγκεκριμένο αυτοκίνητο, με βάση τους συντελεστές που ορίζονται στην περίπτωση α' της παρ. 2 του άρθρου 2 του παρόντος νόμου και τη φορολογητέα αξία του αυτοκινήτου που έχει διαμορφωθεί σε δραχμές κατά την παράδοση του αυτοκινήτου με τις διατάξεις της Δ.245/1988 Α.Υ.Ο.. 

3. Η έγκριση για τη μεταβίβαση του αυτοκινήτου χορηγείται ύστερα από αίτηση που καταθέτει αυτοπροσώπως στην αρμόδια τελωνειακή αρχή το δικαιούχο ατελείας πρόσωπο. 

4. 'Οταν η αίτηση, προς την αρμόδια τελωνειακή αρχή, υποβάλλεται από πρόσωπο εξουσιοδοτημένο για τη μεταβίβαση του αυτοκινήτου, τότε η έγκριση χορηγείται, εφόσον προηγουμένως καταβληθεί ποσό ίσο προς το διπλάσιο του ποσού που ορίζεται βάσει των παραγράφων 1 και 2 του άρθρου αυτού και πάντως όχι μικρότερο του ενός εκατομμυρίου (1.000.000) δραχμών. 

5. Σε περίπτωση θανάτου του δικαιούχου προσώπου, δεν οφείλονται τα ποσοστά του τέλους ταξινόμησης που ορίζονται στην παράγραφο 1 και η έγκριση για την περιέλευση του αυτοκινήτου στους κληρονόμους χορηγείται, ύστερα από αίτησή τους. 

6. Με αποφάσεις του Υπουργού Οικονομικών καθορίζονται οι λεπτομέρειες εφαρμογής του παρόντος άρθρου. 

'Αρθρο 22

Μεταβατικές και άλλες διατάξεις

1. 'Οπου στις κείμενες διατάξεις και στις κατ' εξουσιοδότηση αυτών εκδοθείσες διοικητικές πράξεις αναφέρεται ειδικός φόρος κατανάλωσης ή εφάπαξ πρόσθετο ειδικό τέλος νοείται εφεξής τέλος ταξινόμησης. 

Οι διοικητικές και κανονιστικές πράξεις που έχουν εκδοθεί κατ' εξουσιοδότηση των άρθρων 75 και επόμενα του ν. 2127/1993, αναλόγως προσαρμοζομένων, εξακολουθούν να ισχύουν και για την εφαρμογή του παρόντος νόμου. 

2. Το προβλεπόμενο από τις διατάξεις του παρόντος νόμου τέλος ταξινόμησης επιβάλλεται ανεξάρτητα αν η άδεια κυκλοφορίας του οχήματος χορηγείται από τις υπηρεσίες του Υπουργείου Μεταφορών και Επικοινωνιών ή από οποιαδήποτε άλλη υπηρεσία. 

3. Αυτοκίνητα οχήματα, για τα οποία μέχρι την έναρξη ισχύος του παρόντος νόμου είχαν κατατεθεί παραστατικά τελωνισμού και δεν έχουν εκδοθεί αποδεικτικά είσπραξης ή είχαν παραληφθεί κατ' εφαρμογή των διατάξεων της παρ. 3 του άρθρου 11 του ν. 1477/1984 ή της παρ. 3 του άρθρου 84 του ν. 2127/1993, διέπονται από τις διατάξεις του παρόντος νόμου. Αυτοκίνητα οχήματα, για τα οποία έχουν εκδοθεί αποδεικτικά είσπραξης των δασμοφορολογικών επιβαρύνσεων αλλά δεν έχουν ταξινομηθεί μέχρι την έναρξη ισχύος του νόμου, εξακολουθούν να διέπονται από τις προϊσχύουσες περί εφάπαξ πρόσθετου ειδικού τέλους διατάξεις. Τα αυτοκίνητα της τελευταίας κατηγορίας μπορούν, με αίτηση του ενδιαφερομένου, να υπαχθούν στο φορολογικό καθεστώς του παρόντος νόμου, με καταβολή του τέλους ταξινόμησης και συμψηφισμό του καταβληθέντος ειδικού φόρου κατανάλωσης και του αναλογούντος επ' αυτού Φ.Π.Α.. 

4. Αυτοκίνητα οχήματα, για τα οποία έχουν καταβληθεί όλες οι δασμοφορολογικές επιβαρύνσεις συμπεριλαμβανομένου και του ΕΠΕΤ, πλην όμως δεν έχουν ταξινομηθεί και πωληθεί από τις εμπορικές επιχειρήσεις μπορούν, με αίτησή τους, να υπαχθούν στις διατάξεις του παρόντος νόμου με επανυπολογισμό του τέλους ταξινόμησης και συμψηφισμό του καταβληθέντος ειδικού φόρου κατανάλωσης, του αναλογούντος επ' αυτού Φ.Π.Α. και του ΕΠΕΤ και επιστροφή της τυχόν προκύπτουσας διαφοράς. 

5. Οι αμφισβητήσεις που εγείρονται κατά την εφαρμογή των διατάξεων του παρόντος νόμου, μεταξύ της αρμόδιας τελωνειακής αρχής και των ενδιαφερόμενων προσώπων επιλύονται διοικητικώς από τις επιτροπές τελωνειακών αμφισβητήσεων, σύμφωνα με τη διαδικασία που ορίζεται από τις κείμενες διατάξεις. 

6. Μέχρι την έκδοση της απόφασης του Υπουργού Οικονομικών, που προβλέπεται από την παρ. 3 του άρθρου 7 του παρόντος για τον έλεγχο της κανονικότητας της αξίας των αυτοκινήτων οχημάτων, θα ακολουθείται η μέχρι της ισχύος του παρόντος νόμου εφαρμοζόμενη διαδικασία. 

'Αρθρο 23

Αντικειμενική απαλλαγή από ορισμένες επιβαρύνσεις, μορφών χρηματοδοτήσεως, στις οποίες συμβάλλεται η Ευρωπαϊκή Τράπεζα Επενδύσεων

1. Οι συμβάσεις δανείων, πιστώσεων, εγγυήσεων ή άλλων μορφών χρηματοδοτήσεως, στις οποίες συμβάλλεται η Ευρωπαϊκή Τράπεζα Επενδύσεων, η εξόφλησή τους, η πληρωμή τόκων ή προμηθειών επ' αυτών, τα παρεπόμενα αυτών σύμφωνα παροχής εγγυήσεως, υποθήκης, ενεχύρου ή πάσης άλλης ασφαλείας, εκχωρήσεις και κάθε άλλη σχετική με το αντικείμενο της Τράπεζας αυτής σύμβαση ή πράξη ή δικαστική ή εξώδικη ενάσκηση των συναφών δικαιωμάτων ή η εκτέλεση των αντίστοιχων υποχρεώσεων, καθώς και η εξ αυτών απόκτηση εσόδων, απαλλάσσονται αντικειμενικώς των τελών χαρτοσήμου, του ειδικού φόρου τραπεζικών εργασιών, της εισφοράς του άρθρου 1 παρ. 3 του ν.128/1975 (ΦΕΚ 178 Α'), όπως εκάστοτε ισχύει, παντός φόρου, φόρου εισοδήματος και της παρακρατήσεως αυτού ή εισφοράς, καθώς και άλλων παντός είδους ή φύσεως επιβαρύνσεων υπέρ του Ελληνικού Δημοσίου ή γενικά υπέρ οποιουδήποτε τρίτου. 

2. Οι αυτές ως ανωτέρω πράξεις, διενεργούμενες από ημεδαπές ή αλλοδαπές τράπεζες και πιστωτικά ιδρύματα, προς χρηματοδότηση αυτοχρηματοδοτούμενων ή συγχρηματοδοτούμενων δημόσιων έργων της παραγράφου 4 του άρθρου 9 του ν. 2052/1992 (ΦΕΚ 94 Α') και των άρθρων 3 παράγραφος 1 δ' του π.δ. 23/1993 (ΦΕΚ 8 Α') και 2 παράγραφος 1 του π.δ. 166/1996 (ΦΕΚ 125 Α') και υπό την προϋπόθεση ότι τα έργα αυτά έτυχαν χρηματοδότησης και από την Ε.Τ.Επ., υπάγονται, με εξαίρεση το φόρο εισοδήματος, στο αυτό φορολογικό καθεστώς που απολαμβάνει η Ε.Τ.Επ., σύμφωνα με την ανωτέρω παράγραφο. 

'Αρθρο 24

Συντελεστής Φ.Π.Α. στην ηλεκτρική ενέργεια

και στο φυσικό αέριο

1. Στο Κεφάλαιο Α' - ΑΓΑΘΑ του Παραρτήματος III (ΑΓΑΘΑ και ΥΠΗΡΕΣΙΕΣ ΠΟΥ ΥΠΑΓΟΝΤΑΙ ΣΕ ΣΥΝΤΕΛΕΣΤΗ Φ.Π.Α. 8%) του ν. 1642/1986 (ΦΕΚ 125 Α'), όπως ισχύει, προστίθεται νέα παράγραφος 62, που έχει ως εξής: 

"62. Ηλεκτρική ενέργεια (Δ.Κ.2716) και φυσικό αέριο (Δ.Κ. ΕΧ 2711)." 

2. Η παράγραφος 1 ισχύει από 1.1.1999. 

'Αρθρο 25

Θέματα επιχειρήσεων του ν. 2414/1996

Με κοινή απόφαση των Υπουργών Εθνικής Οικονομίας και του εποπτεύοντος Υπουργού μπορεί να εξαιρούνται από την εφαρμογή του συνόλου ή μέρους των διατάξεων του ν. 2414/1996 (ΦΕΚ 135 Α') δημόσιες επιχειρήσεις και οργανισμοί για τους οποίους αποφασίζεται από τη Διυπουργική Επιτροπή του άρθρου 2 του ν. 2000/1991 (ΦΕΚ 206 Α') η διάθεση σε ιδιώτες πλέον του πενήντα τοις εκατό (50%) των μετοχών τους. Με την ίδια απόφαση καθορίζεται ο χρόνος από τον οποίο παύουν να ισχύουν στις πιο πάνω επιχειρήσεις ή οργανισμούς οι διατάξεις του ν. 2414/1996 και ρυθμίζονται τα θέματα τα σχετικά με τη μετάβαση αυτών στο νέο καθεστώς. 

'Αρθρο 26

Τέλη χρήσης μηχανημάτων έργων

1. Η παράγραφος 4 του άρθρου 20 του ν. 2052/1992 (ΦΕΚ 94 Α') "Μέτρα για την αντιμετώπιση του νέφους και πολεοδομικές ρυθμίσεις", η οποία τροποποιήθηκε με την παράγραφο 8 του άρθρου 18 του ν. 2386/1996 (ΦΕΚ 43 Α') και το άρθρο 14 του ν. 2576/1998 (ΦΕΚ 25 Α') αντικαθίσταται ως ακολούθως: 

"4. Από την επιβολή των τελών των ανωτέρω παραγράφων 1 και 3 δεν απαλλάσσεται κανένα φυσικό ή νομικό πρόσωπο, που είναι κάτοχος μηχανήματος έργων, σε οποιονδήποτε χώρο και αν χρησιμοποιείται αυτό. 

Τα τέλη χρήσης μηχανημάτων έργων καταβάλλονται εφάπαξ χωρίς έκπτωση. Ως προς τον υπόχρεο για την καταβολή του τέλους ετήσιας χρήσης μηχανήματος έργων, τη βεβαίωση και είσπραξη αυτού, την έκπτωση λόγω ακινησίας και την επιβολή κυρώσεων λόγω φορολογικών παραβάσεων, εφαρμόζονται ανάλογα οι διατάξεις που ισχύουν κάθε φορά ως προς τα τέλη κυκλοφορίας των αυτοκινήτων και την επιβολή κυρώσεων στους κατόχους αυτών, καθώς και του Κώδικα Είσπραξης Δημοσίων Εσόδων. Επίσης δεν χορηγείται φορολογική ενημερότητα στους οφειλέτες τελών χρήσης μηχανημάτων έργων." 

2. Η ισχύς του παρόντος άρθρου αρχίζει από 9.2.1998. 

'Αρθρο 27

Χρηματοδοτική μίσθωση

1. Η παράγραφος 2 του άρθρου 1 του ν.1665/1986 (ΦΕΚ 194 Α') αντικαθίσταται ως εξής: 

"2. Αντικείμενο χρηματοδοτικής μίσθωσης μπορεί να είναι κινητό ή ακίνητο που αγόρασε προηγουμένως η εταιρία χρηματοδοτικής μίσθωσης από το μισθωτή. Εξαιρείται η αγορά ακινήτου από ελεύθερο επαγγελματία." 

2. Το πρώτο εδάφιο της παραγράφου 3 του άρθρου 1 του ν. 1665/1986 (ΦΕΚ 194 Α'), όπως αντικαταστάθηκε με το άρθρο 24 του ν. 2520/1997 (ΦΕΚ 173 Α'), αντικαθίσταται ως εξής: 

"Στην έννοια των κινητών πραγμάτων της παραγράφου 1 περιλαμβάνονται τα αεροσκάφη και εξαιρούνται τα πλοία και τα πλωτά ναυπηγήματα, ενώ στην έννοια των ακινήτων πραγμάτων συμπεριλαμβάνονται οι αγροτικές εκτάσεις, οι οριζόντιες και κάθετες ιδιοκτησίες με κτίσματα μετά του ποσοστού του γηπέδου που αναλογεί στα συγκεκριμένα κτίσματα σε σχέση με τη δομήσιμη επιφάνεια του γηπέδου και γενικά τα κτίσματα ή το συγκρότημα κτισμάτων μετά των λοιπών εγκαταστάσεων, συμπεριλαμβανομένου του γηπέδου που αναλογεί στα συγκεκριμένα κτίσματα, σε συνάρτηση με το εμβαδόν του και τη συνολική δομήσιμη επιφάνεια που μπορεί να πραγματοποιηθεί στο γήπεδο και επιπλέον ο ακάλυπτος χώρος που προβλέπεται από τις πολεοδομικές διατάξεις ως χώρος στάθμευσης αυτοκινήτων." 

3. Η παράγραφος 5 του άρθρου 6 του ν.1665/1986, όπως αυτή αντικαταστάθηκε με την παράγραφο 11 του άρθρου 11 του ν. 2367/1995 (ΦΕΚ 261 Α'), αντικαθίσταται ως εξής: 

"5. Προκειμένου για συμβάσεις χρηματοδοτικής μίσθωσης, που συνάπτονται από 1.1.1998, η εταιρία χρηματοδοτικής μίσθωσης ενεργεί αποσβέσεις για τα κινητά πράγματα αλλά και για τα ακίνητα πλην οικοπέδων, σε ίσα μέρη ανάλογα με τα έτη διάρκειας της σύμβασης." 

4. Η παράγραφος 12 του άρθρου 31 του ν. 2238/1994 αντικαθίσταται ως εξής: 

"12. Η εταιρία χρηματοδοτικής μίσθωσης του ν.1665/ 1986 ενεργεί αποσβέσεις στα μίσθια σε ίσα μέρη ανάλογα με τα έτη διάρκειας της σύμβασης." 

5. Στο άρθρο 6 του ν.1665/1986 προστίθεται παράγραφος 12, που έχει ως εξής: 

"12. Η αξία των ακινήτων που έχουν στην ιδιοκτησία τους οι εταιρίες του άρθρου 2 και αποτελούν αντικείμενο χρηματοδοτικής μίσθωσης δεν λαμβάνεται υπόψη για την εφαρμογή των διατάξεων του άρθρου 24 του ν. 2214/1994 (ΦΕΚ 75 Α')." 

6. Το δεύτερο εδάφιο της παραγράφου 16 του άρθρου 8 του ν.1882/1990 (ΦΕΚ 43 Α'), όπως αυτό προστέθηκε με την παράγραφο 2 του άρθρου 8 του ν.2386/1996 (ΦΕΚ 43 Α'), αντικαθίσταται ως εξής: 

"Κατ' εξαίρεση, δεν θεωρούνται τα συμφωνητικά του προηγούμενου εδαφίου που καταρτίζονται από επιτηδευματίες ή τρίτους με το Δημόσιο, τις τράπεζες, τους οργανισμούς, τις επιχειρήσεις του ευρύτερου δημόσιου τομέα, τους δήμους και τις κοινότητες, τις ασφαλιστικές επιχειρήσεις, τις επιχειρήσεις που εκδίδουν κάρτες συναλλαγών και τις εταιρίες χρηματοδοτικής μίσθωσης του ν.1665/1986." 

7. Στην παράγραφο 1 του άρθρου 20 του ν.2065/1992 (ΦΕΚ 113 Α') προστίθεται εδάφιο, που έχει ως εξής: 

"Ακίνητα που αποτελούν αντικείμενο σύμβασης χρηματοδοτικής μίσθωσης εξαιρούνται της αναπροσαρμογής της αξίας τους, για όσο χρονικό διάστημα διαρκεί η σύμβαση." 

8. Στην περίπτωση ζ' της παραγράφου 3 του άρθρου 28 του ν.2238/1994 προστίθεται εδάφιο, που έχει ως εξής: 

"Ειδικά για τα ακίνητα που αποτέλεσαν αντικείμενο σύμβασης χρηματοδοτικής μίσθωσης του ν.1665/1986 και μεταβιβάζονται είτε λόγω λήξης της σύμβασης αυτής ή εξαγοράζονται πριν από τη λήξη της μίσθωσης από το μισθωτή, ως αξία πώλησης αυτών λαμβάνεται αυτή που καθορίζεται από τους όρους της σύμβασης χρηματοδοτικής μίσθωσης που είχε υπογραφεί. Η διάταξη του προηγούμενου εδαφίου δεν εφαρμόζεται στις περιπτώσεις που το ακίνητο μεταβιβάζεται σε τρίτο πρόσωπο πλην του μισθωτή ή των κληρονόμων του, εφόσον υπεισέλθουν στη θέση του θανόντος μισθωτή, λόγω κληρονομικής διαδοχής, σύμφωνα με τις κείμενες διατάξεις." 

9. Στην παράγραφο 1 του άρθρου 22 του ν. 2459/1997 (ΦΕΚ 17 Α') προστίθεται εδάφιο, που έχει ως εξής: 

"Ειδικά για τα ακίνητα για τα οποία έχει συναφθεί σύμβαση χρηματοδοτικής μίσθωσης, υπόχρεος σε φόρο είναι ο μισθωτής τους για όσο χρόνο διαρκεί η σύμβαση." 

10. Στο πρώτο εδάφιο της περίπτωσης α' της παραγράφου 1 του άρθρου 6 του ν. 1665/1986 (ΦΕΚ 194 Α'), όπως αυτό τροποποιήθηκε με την παράγραφο 7 του άρθρου 11 του ν. 2367/1995 (ΦΕΚ 261 Α'), πριν από τη λέξη "πράγματα" προστίθεται η λέξη "κινητά". 

'Αρθρο 28

'Αλλες διατάξεις

1. Για τον προσδιορισμό του ελάχιστου ποσού καθαρού εισοδήματος των εμπορικών επιχειρήσεων της διαχειριστικής περιόδου 1998, για τον υπολογισμό της μισθωτικής αξίας λαμβάνεται υπόψη ποσοστό οκτώ και είκοσι πέντε τοις εκατό (8,25%) του ποσού που προκύπτει από τον πολλαπλασιασμό της τιμής ζώνης που ίσχυε την 1η Ιανουαρίου 1995 με τον αριθμό των τετραγωνικών μέτρων της επιφάνειας της επαγγελματικής εγκατάστασης. Το προηγούμενο εδάφιο εφαρμόζεται και για την περίπτωση γ' της παραγράφου 3 του άρθρου 51 του ν. 2238/1994. 

2. Για τον προσδιορισμό του ελάχιστου ποσού καθαρού εισοδήματος των εμπορικών επιχειρήσεων της διαχειριστικής περιόδου 1998, έχουν ανάλογη εφαρμογή οι διατάξεις των παραγράφων 2 και 3 του άρθρου 5 του ν. 2579/1998 (ΦΕΚ 31 Α'). 

3. Το τελευταίο εδάφιο της παραγράφου 1 του άρθρου 10 του ν.2579/1998 αντικαθίσταται ως εξής: 

"Τα οριζόμενα με την παράγραφο αυτή ποσά φόρου επιβάλλονται για μεταβιβάσεις που πραγματοποιούνται μέχρι την 31.12.2000." 

4. Το τελευταίο εδάφιο της παραγράφου 2 του άρθρου 10 του ν. 2579/1998 αντικαθίσταται ως εξής: 

"Τα οριζόμενα με την παράγραφο αυτή ποσά φόρου επιβάλλονται για μεταβιβάσεις που πραγματοποιούνται μέχρι την 31.12.2000." 

5. Το δεύτερο εδάφιο της παραγράφου 1 του άρθρου 1 του ν. 718/1977 (ΦΕΚ 304 Α') αντικαθίσταται ως εξής: 

"Στις εκτελωνιστικές εργασίες συμπεριλαμβάνονται και οι διαδικασίες για τη διακίνηση των υποκειμένων σε Ειδικό Φόρο Κατανάλωσης (Ε.Φ.Κ.) και Τέλους Ταξινόμησης κοινοτικών εμπορευμάτων, ως επίσης και οι διαδικασίες για την καταβολή του Ε.Φ.Κ. και του Τέλους Ταξινόμησης." 

6. Το τελευταίο εδάφιο της παραγράφου 2 του άρθρου 3 του ν. 718/1977 αντικαθίσταται ως εξής: 

"Η ως άνω δυνατότητα της ανάθεσης εκτέλεσης των εκτελωνιστικών εργασιών σε υπάλληλο του δικαιούχου δεν παρέχεται όταν πρόκειται για εξαγωγή επιδοτουμένων ή υποκειμένων σε Ε.Φ.Κ., σε Τέλος Ταξινόμησης προϊόντων ή για αποστολή σε άλλο Κράτος - Μέλος της Ευρωπαϊκής 'Ενωσης, υποκειμένων σε Ε.Φ.Κ. και Τέλος Ταξινόμησης προϊόντων." 

7. Στις περιπτώσεις που πετρέλαιο εσωτερικής καύσης (DIESEL) που προορίζεται για θέρμανση και το οποίο παραλήφθηκε με το φορολογικό καθεστώς του άρθρου 20 του ν. 2127/1993 (ΦΕΚ 48 Α') και δεν χρησιμοποιήθηκε ως πετρέλαιο θέρμανσης κατά την έννοια της παραγράφου 6 του άρθρου 26 του ν. 2166/ 1993 (ΦΕΚ 137 Α'), οι προβλεπόμενες από την παράγραφο 3 του άρθρου 35 του ν. 2093/1992 κυρώσεις, πρόστιμα και επιπτώσεις στο κύρος των βιβλίων και στοιχείων των επιχειρήσεων ή επαγγελματιών δεν εφαρμόζονται, εφόσον εντός εξαμήνου από την ισχύ των διατάξεων του άρθρου 8 του ν. 2648/1998 (ΦΕΚ 238 Α') καταβληθεί, σύμφωνα με τα προβλεπόμενα από τις διατάξεις αυτές, η σχετική διαφορά μεταξύ των φορολογιών πετρελαίου θέρμανσης και κίνησης που ίσχυαν κατά το χρόνο της παραλαβής τους. Οι διατάξεις του προηγούμενου εδαφίου εφαρμόζονται και στις φορολογικές υποθέσεις επιχειρήσεων ή επιτηδευματιών, για τις οποίες δεν έχουν εκδοθεί φύλλα ελέγχου ή πράξεις προσδιορισμού αποτελεσμάτων μέχρι την ημερομηνία δημοσίευσης στο Φύλλο Εφημερίδας της Κυβερνήσεως του ν. 2648/1998 (22.10.1998), με την προϋπόθεση ότι μέχρι την ημερομηνία αυτήν έχουν καταβληθεί οι σχετικές διαφορές του Ειδικού Φόρου Κατανάλωσης και η τυχόν ασκηθείσα ποινική δίωξη έπαυσε οριστικά. 

8. Στην παρ. 2 του άρθρου 29 του ν. 2648/1998 προστίθεται και δεύτερο εδάφιο ως εξής: 

"Εκκρεμείς υποθέσεις ενώπιον των διοικητικών δικαστηρίων, κατά την ημέρα δημοσίευσης του παρόντος νόμου στην Εφημερίδα της Κυβερνήσεως, μπορούν να επιλύονται με δικαστικό συμβιβασμό, σύμφωνα με τις ανωτέρω καταργούμενες διατάξεις, για χρονικό διάστημα έξι (6) μηνών από την ημέρα ισχύος του παρόντος άρθρου." 

'Αρθρο 29

Καταργούμενες διατάξεις

1. Από την έναρξη εφαρμογής του παρόντος νόμου καταργούνται οι παρακάτω διατάξεις, όπως ισχύουν: 

α) Των άρθρων 75 έως και 88, του άρθρου 90 και της παραγράφου 1 του άρθρου 89 του ν. 2127/1993 (ΦΕΚ 48 Α'). 

β) Του ν. 363/1976 (ΦΕΚ 152 Α'). 

γ) Των άρθρων 37 και 38 του ν. 1882/1990 (ΦΕΚ 43 Α'). 

δ) Της παραγράφου 1 του άρθρου 11, του άρθρου 14 και της παραγράφου 1 του άρθρου 21 του ν. 2093/1992 (ΦΕΚ 181 Α'). 

ε) Της παραγράφου 3 του άρθρου 3 του ν.1477/1984 (ΦΕΚ 144 Α'). 

στ) Των παραγράφων 3 και 8 του άρθρου 2 του ν. 2187/1994 (ΦΕΚ 16 Α'). 

ζ) Της παραγράφου 7 του άρθρου 15 του ν. 2367/1953 (ΦΕΚ 82 Α'). 

η) Της παραγράφου 2 του άρθρου 18 του ν. 2308/1995 (ΦΕΚ 114 Α'). 

θ) Της περίπτωσης ββ' της παραγράφου 19 του άρθρου 6 

του ν. 2459/1997 (ΦΕΚ 17 Α'). 

ι) Του άρθρου 18 του ν. 1921/1991 (ΦΕΚ 12 Α'). 

2. Επίσης καταργείται και κάθε άλλη γενική ή ειδική διάταξη που είναι αντίθετη με τις διατάξεις του νόμου αυτού. 

'Αρθρο 30

Tροποποίηση του ν. 2127/1993 (ΦΕΚ 48 Α')

1. Οι περιπτώσεις ε' και ια' της παραγράφου 1 του άρθρου 20, όπως ισχύουν, αντικαθίστανται ως εξής: 

 
 ΕΙΔΟΣ
 ΚΩΔΙΚΟΣ Σ.Ο.
 ΠΟΣΟ ΦΟΡΟΥ ΣΕ ΔΡΧ.
 ΜΟΝΑΔΑ ΕΠΙΒΟΛ
 
ε)
 Πετρέλαιο εσωτερικής καύσης (DIESEL) κίνησης
 ΕΧ.27.10.00.69
 83.000
 χιλ/τρο 
 
ια)
 Υγραέρια και μεθάνιο που χρησιμοποιείται ως καύσιμο κινητήρων
 ΕΧ. 27.11.12.11 έως 

ΕΧ. 27.11.19.00 και 

ΕΧ. 27.11.29.00
 34.000
 μετ.τόννος" 
 

2. Η παράγραφος 2 του άρθρου 26, όπως ισχύει, αντικαθίσταται ως εξής: 

"2. Ο συντελεστής του ειδικού φόρου κατανάλωσης αιθυλικής αλκοόλης καθορίζεται σε 882 ECU, ανά εκατόλιτρο άνυδρης αιθυλικής αλκοόλης." 

3. Το πρώτο και δεύτερο εδάφια της παραγράφου 3 του άρθρου 26, όπως ισχύει, αντικαθίστανται ως εξής: 

"Εφαρμόζεται μειωμένος κατά πενήντα τοις εκατό (50%) συντελεστής ειδικού φόρου κατανάλωσης αιθυλικής αλκοόλης, έναντι του ισχύοντος κανονικού συντελεστή, για την αιθυλική αλκοόλη που προορίζεται για την παρασκευή ούζου ή που περιέχεται στο τσίπουρο και την τσικουδιά. Ο μειωμένος αυτός συντελεστής καθορίζεται σε 441 ECU ανά εκατόλιτρο άνυδρης αιθυλικής αλκοόλης." 

4. Η ισχύς της παραγράφου 1 του παρόντος άρθρου αρχίζει από την 31η Δεκεμβρίου 1998 και των παραγράφων 2 και 3 αυτού από την 1η Ιανουαρίου 1999. 

5. Οι περιπτώσεις ζ', θ' και ι' της παραγράφου 1 του άρθρου 20, όπως ισχύουν αντικαθίστανται ως εξής: 

 
 "ΕΙΔΟΣ
 ΚΩΔΙΚΟΣ Σ.Ο.
 ΠΟΣΟ ΦΟΡΟΥ ΣΕΔΡΧ-
 ΜΟΝΑΔΑ ΕΠΙΒΟΛ 
 
ζ)
 Πετρέλαιο εσωτερικής καύσης (DIESEL) άλλο από εκείνο των περιπτώσεων ε' και στ'
 ΕΧ. 27.10.00.69
 83.000
 χιλ/τρο 
 
θ)
 Κηροζίνη (φωτιστικό πετρέλαιο)
 ΕΧ. 27.10.00.51 και 

ΕΧ. 27.10.00.55
 83.000
 χιλ/τρο 
 
ι) 
 Κηροζίνη θέρμανσης
 ΕΧ. 27.10.00.55
 83.000
 χιλ/τρο" 
 

6. Η ισχύς της προηγούμενης παραγράφου αρχίζει από τη 15η Ιανουαρίου 1999. 

'Αρθρο 31

1. Η φορολογία των τόκων των ομολογιακών δανείων που εκδίδει το Ελληνικό Δημόσιο καταργείται για τους επενδυτές μόνιμους κατοίκους εξωτερικού. Η κατάργηση επεκτείνεται και στους καταβληθησόμενους τόκους των υφιστάμενων εκδόσεων. 

2. Η διάπραξη φορολογικών παραβάσεων για τις οποίες επιβλήθηκε πρόστιμο κατά την κείμενη φορολογική νομοθεσία και η απόκρυψη φορολογητέας ύλης από ιατρούς, ιατρικά εργαστήρια και φαρμακοποιούς που είναι συμβεβλημένοι με το Δημόσιο για την παροχή περίθαλψης στους ασφαλισμένους του, συνιστά λόγο διακοπής της σύμβασής τους, για τουλάχιστον ένα (1) έτος. Οι αποφάσεις επιβολής προστίμων και οι λοιπές καταλογιστικές πράξεις κοινοποιούνται στο αρμόδιο για τη διακοπή της σύμβασης όργανο καμπτομένου προς τούτο του φορολογικού απορρήτου. 

3. Η ισχύς των διατάξεων του παρόντος άρθρου αρχίζει από 1.1.1999. 

'Αρθρο 32

Συντελετστής Φ.Π.Α. στα αγροτικά προϊόντα και λοιπές διατάξεις

1. Οι διατάξεις του Κεφαλαίου Α' - ΑΓΑΘΑ του Παραρτήματος ΙΙΙ (ΑΓΑΘΑ και ΥΠΗΡΕΣΙΕΣ ΠΟΥ ΥΠΑΓΟΝΤΑΙ ΣΕ ΣΥΝΤΕΛΕΣΤΗ Φ.Π.Α. 8%) του ν. 1642/1986 (ΦΕΚ 125 Α'), όπως ισχύουν, αντικαθίστανται ή καταργούνται ως εξής: 

α) Οι παράγραφοι 7, 18 και 45 αντικαθίστανται ως εξής: 

"7. 'Εντερα, κύστες και στομάχια ζώων, ολόκληρα ή σε τεμάχια, άλλα από εκείνα των ψαριών. Προϊόντα ζωικής προέλευσης, που δεν κατονομάζονται ούτε περιλαμβάνονται αλλού. Ζώα μη ζωντανά των Κεφαλαίων 1 ή 3, ακατάλληλα για τη διατροφή του ανθρώπου (Δ.Κ. 0504 και 0511). 

18. Μαστίχα (λευκή ή μη) ακατέργαστη ή κατεργασμένη. Πηκτικές ύλες, πηκτινικές και πηκτικές ενώσεις (Δ.Κ. ΕΧ 1301 και ΕΧ 1302). 

45. Καυσόξυλα σε κυλίνδρους, κούτσουρα, μικρά κλαδιά, δεμάτια ή με παρόμοιες μορφές (Δ.Κ. ΕΧ 4401)." 

β) Οι παράγραφοι 19, 23, 34, 43, 44, 48, 49 και 50 καταργούνται. 

2. Οι διατάξεις της προηγούμενης παραγράφου ισχύουν από 1.2.1999. 

3. Παρέχεται νέα αποκλειστική προθεσμία τριών (3) μηνών από τη δημοσίευση του παρόντος στην Εφημέριδα της Κυβερνήσεως, για την υποβολή της αίτησης που προβλέπεται από την παράγραφο 2 του άρθρου 8 του ν.δ. 118/1973, σε όσους απώλεσαν την πενταετή προθεσμία. 

4. Οι μέχρι τη δημοσίευση του νόμου αυτού, υπέρ του Δημοσίου, βεβαιωμένες και ληξιπρόθεσμες οφειλές στις δημόσιες οικονομικές υπηρεσίες (Δ.Ο.Υ.) του Νομού Μεσσηνίας που περιήλθαν στο Δημόσιο με τις διατάξεις του άρθρου 32 του ν. 2224/1994 (ΦΕΚ 112 Α') ρυθμίζονται και καταβάλλονται σε είκοσι τέσσερις (24), κατ' ανώτατο όριο, ίσες μηνιαίες δόσεις χωρίς τις προσαυξήσεις εκπρόθεσμης καταβολής που αναλογούν σε αυτές. Η πρώτη δόση των οφειλών που ρυθμίζονται πρέπει να καταβληθεί μέχρι την τελευταία εργάσιμη, για τις δημόσιες υπηρεσίες, ημέρα του επόμενου μήνα από τη δημοσίευση του νόμου αυτού και οι υπόλοιπες δόσεις μέχρι την τελευταία εργάσιμη, για τις δημόσιες υπηρεσίες, ημέρα των μηνών που ακολουθούν. Το ποσό της κάθε δόσης δεν μπορεί να είναι μικρότερο των τριάντα χιλιάδων (30.000) δραχμών. Η εφάπαξ καταβολή ολόκληρου του οφειλόμενου ποσού, ληξιπρόθεσμου και μη της κατηγορίας αυτής των οφειλών, μέχρι την ημερομηνία καταβολής της πρώτης δόσης της παρούσας ρύθμισης συνεπάγεται έκπτωση κατά ποσοστό σαράντα τοις εκατό (40%) επί του μη ληξιπρόθεσμου ποσού της οφειλής. Η ρύθμιση αυτή δεν επηρεάζει τον τρόπο καταβολής του υπόλοιπου, μη ληξιπρόθεσμου, ποσού της οφειλής. 

5. Τα δύο τελευταία εδάφια της παραγράφου 6 του άρθρου 62 του ν. 2238/1994, όπως αυτά προστέθηκαν με την παράγραφο 5 του άρθρου 1 του ν. 2579/1998 (ΦΕΚ 31 Α'), καταργούνται. 

6. Στο άρθρο 14 του ν. 2601/1998 (ΦΕΚ 81 Α') προστίθεται παράγραφος 18, που έχει ως εξής: 

"18. Οι διατάξεις των άρθρων 15 και 16 του ν. 1892/1990 (ΦΕΚ 101 Α') εξακολουθούν να ισχύουν για τις παραγωγικές επενδύσεις του άρθρου 1 του ίδιου νόμου που έχουν πραγματοποιηθεί, καθώς και στις επενδύσεις που έχουν υπαχθεί στις διατάξεις του ν. 1892/1990, μέχρι την έναρξη ισχύος των διατάξεων του παρόντος." 

7. Το τελευταίο εδάφιο της παραγράφου 3 του άρθρου 24 του ν. 2214/1994 (ΦΕΚ 75 Α') αντικαθίσταται ως εξής: 

"Εξαιρετικά, οι διατάξεις των παραγράφων 4 και 5 του άρθρου 13 του ν. 4459/1965 (ΦΕΚ 35 Α') δεν εφαρμόζονται: α) για τις μετοχές των ανωνύμων εταιριών που είναι εισηγμένες ή έχει εγκριθεί η εισαγωγή τους στο Χρηματιστήριο Αθηνών και β) για τις μη εισηγμένες στο Χρηματιστήριο Αθηνών μετοχές των ανωνύμων εταιριών που είναι ονομαστικές, κατ' εφαρμογή των διατάξεων του τελευταίου εδαφίου της παραγράφου 1, σε περίπτωση που κατά το χρόνο της μεταβίβασης αυτών η αξία των αστικών ακινήτων της ανώνυμης εταιρίας είναι κατώτερη του εξήντα τοις εκατό (60%) του κεφαλαίου και των αποθεματικών αυτής." 

'Αρθρο 33

1. Στο τέλος της παραγράφου 3 του άρθρου 22 του ν. 1577/1985 (ΦΕΚ 210 Α'), όπως ισχύει, προστίθενται εδάφια ως εξής:

"Ειδικά για κτίρια εγκαταστάσεων που οι επενδύσεις τους είχαν υπαχθεί στα Μεσογειακά Ολοκληρωμένα Προγράμματα (Μ.Ο.Π.), βάσει των υπ' αριθμών 1787/ 1984 και 2088/1985 κανονισμών του Συμβουλίου των Ευρωπαϊκών Οικονομικών Κοινοτήτων (Ε.Ο.Κ.) και στους νόμους 1262/1982 (ΦΕΚ 70 Α') και 1682/1987 (ΦΕΚ 14 Α'), η προθεσμία του πρώτου εδαφίου της παραγράφου αυτής για την υποβολή των απαραίτητων στοιχείων και δικαιολογητικών για έκδοση ή αναθεώρηση τυχόν υφιστάμενης οικοδομικής άδειας ορίζεται σε δέκα (10) μήνες. Για την έκδοση της οικοδομικής αυτής άδειας δεν επιβάλλεται πρόστιμο ή εισφορά, τυχόν δε επιβληθέντα διαγράφονται ανεξάρτητα από το στάδιο στο οποίο βρίσκονται. Στην περίπτωση αυτή τυχόν καταβληθέντα για την αιτία αυτή πρόστιμα μέχρι τη δημοσίευση του νόμου αυτού συμψηφίζονται με υπάρχοντα χρέη προς το Δημόσιο και εάν δεν υπάρχουν τέτοια επιστρέφονται ατόκως." 

2. Η διάταξη αυτή ισχύει για όλες τις μέχρι τη δημοσίευση του παρόντος εκκρεμείς υποθέσεις. 

'Αρθρο 34 

Εκσυγχρονισμός συστήματος και αναβάθμιση 

υπηρεσιών εναέριας κυκλοφορίας 

1. Για τον εκσυγχρονισμό - ανάπτυξη και λειτουργία του συστήματος εναέριας κυκλοφορίας και της μείωσης των καθυστερήσεων λόγω εναέριας κυκλοφορίας στην Ελλάδα συνιστάται ειδικός λογαριασμός στην Τράπεζα της Ελλάδος σύμφωνα με την κείμενη νομοθεσία. Στον ειδικό λογαριασμό αποδίδονται μηνιαία από τα αποδιδόμενα από τον Ευρωπαϊκό Οργανισμό για την Ασφάλεια της Αεροναυτιλίας (ΕUROCONTROL) ποσά ως τέλη διαδρομής (en - route charges) επτά (7) Ευρωπαϊκές Νομισματικές Μονάδες (ECU) ανά μονάδα εξυπηρέτησης (service unit) διαδρομής. 

2. Τα ποσά που αποδίδονται στον συνιστώμενο ειδικό λογαριασμό χρησιμοποιούνται για τη χρηματοδότηση δαπανών αποζημίωσης του προσωπικού της Υ.Π.Α. που συμβάλλει στην τιμή μονάδας (unit rate) και στη βάση κόστους (cost base) των ως άνω τελών υπό αυστηρούς όρους εκμετάλλευσης του νέου συστήματος RADAR, αύξησης της χωρητικότητας του συστήματος της εναέριας κυκλοφορίας και της μείωσης των καθυστερήσεων στην Ελλάδα και στο FIR Αθηνών, καθώς και δαπάνες για την περαιτέρω ανάπτυξη και εκσυγχρονισμό του συστήματος, των υπηρεσιών, της οργάνωσης και του ανθρώπινου δυναμικού της εναέριας κυκλοφορίας, καθώς και την υποστήριξη των δραστηριοτήτων της Υ.Π.Α. για την έγκαιρη ανάπτυξη και θέση σε λειτουργία του Νέου Διεθνούς Αερολιμένα Αθηνών στα Σπάτα. 

Η έναρξη απόδοσης των σχετικών ποσών στον εν λόγω ειδικό λογαριασμό πραγματοποιείται με την πρώτη απόδοση των Τελών Διαδρομής μετά την επιτυχή μετάπτωση και έναρξη εκμετάλλευσης του νέου συστήματος, τούτου αποδεικνυομένου δια της σχετικής απόφασης και πιστοποίησης του Διοικητή της Υ.Π.Α.. 

3. Οι δαπάνες αποζημίωσης του προσωπικού καθορίζονται και καταβάλλονται μηνιαία ως κίνητρο βελτίωσης των παρεχόμενων υπηρεσιών, μείωσης των καθυστερήσεων, αύξησης της χωρητικότητας του συστήματος και της εναέριας κίνησης, ως κάτωθι: 

α. Για τον κλάδο των Ελεγκτών Εναέριας Κυκλοφορίας ΠΕ2 - ΤΕ2 δύναται να καταβληθεί έως ποσοστό 44% εκ των ως άνω μηνιαίων αποδόσεων. Εκ του ποσού αυτού καταβάλλεται το προκύπτον από το κλάσμα των κατειλημμένων οργανικών θέσεων προς το σύνολο των οργανικών θέσεων του κλάδου σε ίσα μερίσματα, επαυξημένα για τους ελεγκτές της ειδικότητας Radar κατά 20%, στους ελεγκτές ειδικότητας Αεροδρομίου, Προσέγγισης και Περιοχής με πραγματική άσκηση της ειδικότητάς τους. Η πραγματική άσκηση της ειδικότητας αποδεικνύεται δια της υλοποίησης των μηνιαίων προγραμμάτων εργασίας στις ως άνω θέσεις ή δια των αναγκαίων ωρών τουλάχιστον 180 στον αριθμό ετήσια για τη διατήρηση της σχετικής ειδικότητας, σύμφωνα και με τις οικείες διατάξεις και προγραμματισμένες τουλάχιστον κατά 50% στους θερινούς μήνες Ιουνίου έως Σεπτεμβρίου εκάστου έτους, ομοίως ενσωματωμένες στα ως άνω μηνιαία προγράμματα εργασίας, πιστοποιουμένων ως προς την υλοποίηση με απόφαση του Διοικητή Υ.Π.Α.. 

β. Για τον κλάδο των Ηλεκτρονικών Συστημάτων Εναέριας Κυκλοφορίας ΠΕ4 - ΤΕ4, καθώς και τους χειριστές αεροσκαφών ΕΣΙΔ της υπηρεσίας, δύναται να καταβληθεί έως ποσοστό 17% εκ των ως άνω αποδόσεων. Εκ του ποσού αυτού καταβάλλεται το προκύπτον από το κλάσμα των κατειλημμένων οργανικών θέσεων προς το σύνολο των οργανικών θέσεων σε ίσα μερίσματα. 

γ. Για τον κλάδο των Τηλεπικοινωνιακών ΠΕ3 - ΤΕ3, δύναται να καταβληθεί έως 6% εκ των ως άνω αποδόσεων. Εκ του ποσού αυτού καταβάλλεται το προκύπτον από το κλάσμα των κατειλημμένων οργανικών θέσεων προς το σύνολο των οργανικών θέσεων του κλάδου με πραγματική απασχόληση σε θέσεις εργασίας AFIS, κεντρικού συστήματος AFTN αμιγώς Αεροναυτικών Επικοινωνιών και κατόπιν σύμφωνης γνώμης του Διοικητικού Συμβουλίου της ΕΕΕΚΕ κατά παρέκκλιση του παρόντος οργανισμού της Υ.Π.Α. σε θέσεις ΝΟΤΑΜ και Reporting office, τουλάχιστον 60 φυλακών ετήσια και προγραμματισμένες κατά 40% για τους θερινούς μήνες Ιουνίου - Σεπτεμβρίου, αποδεικνυομένων δια της υλοποίησης των σχετικών προγραμμάτων εργασίας, πιστοποιουμένων με σχετική απόφαση του Διοικητή της Υ.Π.Α.. 

δ. Για τους λοιπούς κλάδους της Υ.Π.Α. δύναται να καταβληθεί έως ποσοστό 23% εκ των ως άνω αποδόσεων. Εκ του ποσού αυτού καταβάλλεται το προκύπτον από το κλάσμα των κατειλημμένων οργανικών θέσεων προς το σύνολο των οργανικών θέσεων των κλάδων αυτών. Στην κατηγορία αυτή μεταπίπτει μηνιαία και το προσωπικό των υποπαραγράφων α' και γ' που δεν πληροί μηνιαία τις προϋποθέσεις του κλάδου του για πραγματική άσκηση εργασίας, ως άνω περιγράφεται, καθώς και το προσωπικό ΕΣΙΔ, πλην των χειριστών αεροσκαφών, του αριθμού των κατειλημμένων και του συνόλου των οργανικών θέσεων, καθώς και του αντίστοιχου κλάσματος αναλόγως τροποποιουμένου. Το ως άνω ποσό καταβάλλεται σε ίσα μερίσματα προσαυξημένα κατά 40% για του κλάδους ΠΕ και πτυχιούχους Ανωτάτων Σχολών ΕΣΙΔ, κατά 20% για τους κλάδους ΤΕ εισέτι προσαυξανόμενο για τους ΠΕ - ΤΕ κατά επιπλέον 40% για τους κατόχους πτυχίου επιμελητή πτήσεων με πραγματική απασχόληση σε θέσεις εργασίας εποπτείας και διαχείρισης των χώρων αεροστάθμευσης των αεροδρομίων τουλάχιστον των αυτών φυλακών ως της υποπαραγράφου γ' ομοίως προγραμματισμένων, αποδεικνυομένων και πιστοποιουμένων, και για τους κατέχοντες θέση Αερολιμενάρχη προσαυξάνεται κατά 100% εφόσον ανήκουν σε κλάδους της παρούσας υποπαραγράφου. 

Προϋπόθεση για τη μηνιαία καταβολή των ως άνω μερισμάτων, για όλες τις κατηγορίες του προσωπικού, αποτελεί η συμφωνία με το EUROCONTROL συγκεκριμένων τακτικών στόχων βελτίωσης της εξυπηρέτησης της εναέριας κυκλοφορίας κατ' έτος, καθώς και η υλοποίησή τους, ως αυτή θα επιβεβαιώνεται, από τον αυτό οργανισμό. 

4. Στον παρόντα ειδικό λογαριασμό διατηρείται το 10% των μηνιαίων αποδόσεων και δύναται να χρησιμοποιηθεί για δαπάνες εκπαίδευσης, μελετών, παροχή υπηρεσιών συμβούλου, συμπληρωματικές επενδύσεις και λοιπά προγράμματα ανάπτυξης και εκσυγχρονισμού του συστήματος και των σχετικών υπηρεσιών που συμβάλλουν στους ως άνω στόχους, με διαδικασίες απευθείας ανάθεσης στο EUROCONTROL ή σύμφωνα με τις οικείες διατάξεις σε άλλους φορείς, καθώς και για δαπάνες αποζημίωσης ομάδων εργασίας ή επιτροπών που συμβάλλουν στην έγκαιρη και έγκυρη υλοποίηση των δραστηριοτήτων υλοποίησης του έργου ανάπτυξης του Νέου Διεθνούς Αερολιμένα Αθηνών επί τη βάσει συγκεκριμένου χρονοδιαγράμματος και των σχετικών δραστηριοτήτων υλοποίησης. 

Ο ορισμός των επιτροπών και ομάδων εργασίας, η έγκαιρη και έγκυρη ολοκλήρωση του έργου τους, καθώς και το χρονοδιάγραμμα υλοποίησης των δραστηριοτήτων της Υ.Π.Α. για την ανάπτυξη του Νέου Διεθνούς Αερολιμένα Αθηνών καθορίζονται με απόφαση του Διοικητή της Υ.Π.Α.. 

5. Οι διαδικασίες και η διαχείριση, καθώς και κάθε συναφής λεπτομέρεια του εν λόγω λογαριασμού καθορίζονται με κοινή απόφαση των Υπουργών Οικονομικών και Μεταφορών και Επικοινωνιών. 

6. Τυχόν υπόλοιπα της μηνιαίας ως άνω καθοριζόμενης διαχείρισης επιστρέφουν στο λογαριασμό Τελών Διαδρομής ως Δημόσια 'Εσοδα. 

'Αρθρο 35 

Στο άρθρο 8 και στο τέλος της παραγράφου 2 του ν. 2648/1998, ΦΕΚ 238 Α'/22.10.1998, προστίθεται εδάφιο που έχει ως εξής: 

"Τα αυτά ισχύουν και για την περίπτωση επιχειρήσεων, που την τελευταία πενταετία πραγματοποιούσαν εισαγωγές προϊόντων από χώρες της Ανατολικής Ευρώπης που συνδέονται με προτιμησιακή δασμολογική συμφωνία με την Ε.Ε. και εκ των υστέρων αμφισβητήθηκε η χώρα καταγωγής των προϊόντων τούτων, εφόσον καταβάλλουν στο Δημόσιο τους αντίστοιχους δασμούς." 

'Αρθρο 36 

'Εναρξη ισχύος<R> 

Η ισχύς των διατάξεων του παρόντος νόμου αρχίζει από 16 Νοεμβρίου 1998, εκτός αν ορίζεται διαφορετικά στις επί μέρους διατάξεις". 

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών όσον αφορά την ψήφιση στο σύνολο των ως άνω νομοσχεδίων. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Θα ακολουθήσει η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομικών: "Δαπάνες κίνησης των μετακινουμένων προσώπων με εντολή του Δημοσίου εντός και εκτός της Επικράτειας για εκτέλεση υπηρεσίας και άλλες διατάξεις". 

Το νομοσχέδιο αυτό θα συζητηθεί απόψε επί της αρχής και αν τελειώσει αύριο είπαμε να διατεθούν μέχρι τρεις συνεδριάσεις, άλλως θα συνεχίσουμε και την Πέμπτη. Γι' αυτό παρακαλώ να συμφωνήσετε για τη μεταφορά της συζητήσεως της πρότασης νόμου αντί για την Πέμπτη, για άλλη μέρα της επομένης εβδομάδας, που θα καθοριστεί. 

Το ΠΑ.ΣΟ.Κ. που εισάγει την πρόταση νόμου συμφωνεί, όπως μου ανακοίνωσαν. 

Το Σώμα συμφωνεί; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς το Σώμα είναι σύμφωνο. Επομένως, μεταφέρεται η συζήτηση της πρότασης νόμου της προσεχούς Πέμπτης για άλλη μέρα νομοθετικού έργου. Την Πέμπτη θα συνεχισθεί, αν παραστεί ανάγκη και θα ολοκληρωθεί, η συζήτηση του νομοσχεδίου του Υπουργείου Οικονομικών. 

Η Νέα Δημοκρατία ορίζει ως Κοινοβουλευτικό της Εκπρόσωπο στο νομοσχέδιο αυτό το Βουλευτή Επικρατείας κ. Γεώργιο Αλογοσκούφη. Επίσης, το Κομμουνιστικό Κόμμα Ελλάδος ορίζει ως ειδικό αγορητή του τον κ. Δημήτριο Κωστόπουλο. 

Ο κ. Δημήτριος Τσετινές, εισηγητής της Πλειοψηφίας έχει το λόγο. 

ΔΗΜΗΤΡΙΟΣ ΤΣΕΤΙΝΕΣ: Κύριε Πρόεδρε, κύριοι συνάδελφοι, με το υπό συζήτηση νομοσχέδιο τροποποιούνται τα άρθρα 1 έως 12 του ν. 2346/1995 που αφορούν την ημερήσια αποζημίωση αυτών των υπαλλήλων που μετακινούνται στο εσωτερικό και στο εξωτερικό, τα οδοιπορικά έξοδα και τα έξοδα αποσπάσεων, μεταθέσεων, τοποθετήσεων κλπ. Δημιουργείται νέα δομή στο περιεχόμενο του νόμου ώστε να είναι περισσότερο εύχρηστο και σε ορθολογική βάση, μια και ο νόμος αφορά τις δημόσιες υπηρεσίες, τους Οργανισμούς Τοπικής Αυτοδιοίκησης Α' και Β' βαθμού και τα νομικά πρόσωπα δημοσίου δικαίου. 

Με τις ρυθμίσεις που προτείνονται, γίνεται προσπάθεια να μειωθούν οι δαπάνες και να ωφεληθούν αυτοί που πραγματικά μετακινούνται. 

Οι κυριότερες τροποποιήσεις που γίνονται στην υφιστάμενη νομοθεσία, είναι οι εξής: 

Πρώτον, καθορίζεται ο αριθμός των επιτρεπομένων κατ'έτος και κατά μήνα ημερών εκτός έδρας των μετακινουμένων υπαλλήλων ανάλογα με τον κλάδο, την κατηγορία και την ειδικότητα που ανήκουν, με κοινή απόφαση του αρμόδιου Υπουργού και του Υπουργού Οικονομικών. Δεν επιτρέπεται να υπερβαίνουν τις εκατόν είκοσι ημέρες κατ'έτος εκτός έδρας. Δεν επιτρέπεται ο ετήσιος συμψηφισμός των κατά μήνα ημερών παρά μόνο σε ειδικές περιπτώσεις. 

Δεύτερον, με την ίδια απόφαση μπορεί να γίνεται περιορισμός και στα χιλιόμετρα των μετακινουμένων με ιδιόκτητα μεταφορικά μέσα, επειδή παρατηρήθηκε κατάχρηση του δικαιώματος αυτού. 

Τρίτον, οι παραπάνω αποφάσεις ή εντολές μετακίνησης θα εκδίδονται εντός τριμήνου από την ισχύ του νόμου, γιατί με το ισχύον καθεστώς παρατηρήθηκε απαράδεκτη καθυστέρηση με μεγάλα λειτουργικά προβλήματα και οικονομικές επιβαρύνσεις. 

Τέταρτον, προσδιορίζεται γνωστή με σαφήνεια η έννοια της έδρας της υπηρεσίας. 

Πέμπτον, προσδιορίζονται τα αρμόδια όργανα για την έκδοση των αποφάσεων ή εντολών μετακίνησης. 

'Εκτον, ορίζεται ρητά ότι οι αποφάσεις ή οι εντολές μετακίνησης εκδίδονται με την προϋπόθεση ότι υπάρχει σχετική πίστωση στον τακτικό προϋπολογισμό. 

'Εβδομον, γίνεται ανακατάταξη των θέσεων που δικαιούνται να ταξιδεύουν οι υπάλληλοι στο εσωτερικό και στο εξωτερικό. 

'Ογδοον, προσδιορίζονται με σαφήνεια: α) ποιοι δικαιούνται έξοδα κίνησης εντός έδρας, β) πότε δικαιολογείται η χρήση ιδιωτικής χρήσης αυτοκινήτου, γ) πότε επιτρέπεται η μίσθωση μεταφορικού μέσου και δ) διευκρινίζεται ότι τα οδοιπορικά έξοδα καταβάλλονται ανεξάρτητα από την ημερήσια αποζημίωση. 

'Ενατον, περιορίζεται η διανυκτέρευση των υπαλλήλων μόνο σε μεγάλες αποστάσεις και όταν υπάρχει αντικειμενική αδυναμία επιστροφής. Επίσης, επαναπροσδιορίζονται τα καταλύματα που μπορούν να διανυκτερεύουν οι υπάλληλοι. 

Δέκατον, αυξάνεται η δαπάνη διανυκτέρευσης και προσαρμόζεται στις σημερινές τιμές. 

Eνδέκατον, θεσπίζονται έξοδα μετακίνησης για τους υπαλλήλους που διενεργούν ελέγχους επιθεωρήσεις ή δειγματοληψίες, καθώς και επισκέψεις κοινωνικού ή ιατρικού σκοπού εντός των πόλεων Αθηνών, Πειραιώς και Θεσσαλονίκης και σε πόλεις άνω των εκατό χιλιάδων (100.000) κατοίκων με  ιδιωτικής χρήσης αυτοκίνητο. 

Δωδέκατον η ημερήσια αποζημίωση αυξάνεται κατά δύο χιλιάδες (2.000) δραχμές δηλαδή από οκτώ χιλιάδες (8.000) δραχμές σε δέκα χιλιάδες (10.000) δραχμές και περιορίζεται η ημέρα της επιστροφής, καθώς και η αυθημερόν επιστροφή στο ένα τρίτο (1/3) της ημερήσιας αποζημίωσης αντί του ενός δευτέρου (1/2) που παίρνουν σήμερα, γιατί οι δαπάνες διατροφής στις οποίες αναφέρεται η ημερήσια αποζημίωση, είναι στις περιπτώσεις αυτές το εν τρίτον (1/3) των δαπανών που απατούνται στη διανυκτέρευση. 

Δέκατον τρίτον, οι δαπάνες των κυβερνητικών οργάνων προσδιορίζονται στο ύψος που είχε ορισθεί με πρόσφατη απόφαση. 

Δέκατον τέταρτον, αποσαφηνίζονται οι δαπάνες των υπαλλήλων, που μετέχουν σε σεμινάρια, συνέδρια ή εργασίες κέντρων ερευνών στο εσωτερικό και στο εξωτερικό. 

Δέκατον πέμπτον, αποσαφηνίζονται και συμπληρώνονται οι διατάξεις για τις αποσπάσεις. 

Δέκατον έκτον, απλοποιούνται και ρυθμίζονται σε άλλη βάση οι δαπάνες μετάθεσης. 

Δέκατον έβδομον, συμπληρώνονται και αποσαφηνίζονται όλες οι διατάξεις που αφορούν μετακινήσεις από και προς το εξωτερικό που είχαν δημιουργήσει προβλήματα στην εφαρμογή τους και ικανοποιούνται πολλά αιτήματα των στρατιωτικών που λόγω της ιδιορρυθμίας του κλάδου απαιτούν ειδικές ρυθμίσεις και διευκρινίσεις. 

Δέκατον όγδοον, θεσπίζεται επίδομα αλλοδαπής για τους πολιτικούς υπαλλήλους και στρατιωτικούς που μεταβαίνουν στο εξωτερικό πάνω από τριάντα ημέρες για εκτέλεση υπηρεσίας ή με ειδική αποστολή ή για εκπαίδευση, το οποίο υπολογίζεται σε ποσοστό επί του επιδόματος αλλοδαπής του 'Ελληνα πρέσβη της χώρας που υπηρετούν και καθορίζεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και Οικονομικών για τους πολιτικούς υπαλλήλους και με κοινή απόφαση των Υπουργών Εθνικής 'Αμυνας, Εξωτερικών και Οικονομικών για τους στρατιωτικούς. 

Δέκατον ένατον, ικανοποιείται αίτημα των υπαλλήλων όλων των Υπουργείων και στρατιωτικών, για την καταβολή και σε αυτούς εξόδων πρώτης εγκατάστασης που εδικαιούντο μόνο οι υπάλληλοι του Υπουργείου Εξωτερικών. 

Εικοστόν, στους υπαλλήλους και στρατιωτικούς που αποστέλλονται στο εξωτερικό για εκτέλεση υπηρεσίας ή εκπαίδευση για χρονικό διάστημα μικρότερο του έτους και άνω του διμήνου, οι οποίοι δεν δικαιούνται μεταφορά της οικοσκευής τους, να δικαιολογείται δαπάνη υπερβάλλοντος βάρους αποσκευών, η οποία ορίζεται ίση με το διπλάσιο του ορίου που δικαιολογεί δωρεάν η αεροπορική εταιρεία. 

Το νομοσχέδιο αποτελείται από τέσσερα κεφάλαια. Το πρώτο κεφάλαιο περιλαμβάνει τα άρθρα 1 έως 4. Το πρώτο άρθρο ορίζει ότι στο νόμο υπάγονται όλοι οι υπάλληλοι που μετακινούνται είτε στο εσωτερικό είτε στο εξωτερικό για λόγους υπηρεσιακούς με ειδική αποστολή για συμμετοχή σε συνέδρια, σεμινάρια, όπως και αυτοί που μετατίθενται ή αποσπώνται. Το άρθρο περιγράφει επίσης τις δαπάνες που αναγνωρίζονται και πληρώνονται από την υπηρεσία. 

Το δεύτερο άρθρο αναφέρει την έδρα του υπαλλήλου. Θεωρείται ως έδρα του υπαλλήλου η πόλη όπου λειτουργεί η υπηρεσία του μετακινούμενου υπαλλήλου. Επίσης, ορίζεται πως ο αριθμός των εκτός έδρας ημερών κατ' έτος και κατά μήνα καθορίζεται με κοινή απόφαση του αρμόδιου Υπουργού και του Υπουργού Οικονομικών. Ως ημέρα εκτός έδρας θεωρείται κάθε ημέρα που ο υπάλληλος μετακινείται μακριά από την έδρα του, είτε αυτός επιστρέφει είτε διανυκτερεύει. Δεν επιτρέπεται ο ετήσιος συμψηφισμός των κατά μήνα ημερών. Καθορίζεται εξάλλου ο ανώτατος αριθμός επιτρεπόμενων χιλιομέτρων κατά μήνα με ιδιόκτητο μέσο. 'Οταν εξαντληθεί αυτό το όριο, καταβάλλονται μόνο τα χρήματα των εισιτηρίων των φθηνότερων συγκοινωνιακών μέσων. 

Το άρθρο 3 αναφέρεται στις εντολές μετακίνησης. Αυτές εκδίδονται από τον Υπουργό και από το γενικό γραμματέα της περιφέρειας ή από το νομάρχη, όταν πρόκειται για υπαλλήλους της Νομαρχιακής Αυτοδιοίκησης. Στις περιπτώσεις των Οργανισμών Τοπικής Αυτοδιοίκησης και των νομικών προσώπων δημοσίου δικαίου εκδίδονται από τα εξουσιοδοτημένα όργανα, αρκεί να υπάρχουν οι σχετικές πιστώσεις στον προϋπολογισμό, πράγμα που θα πρέπει να αναφέρεται και στην εντολή μετακίνησης. 

Το άρθρο 4 περιγράφει τις θέσεις, τις οποίες δικαιωματικά ταξιδεύουν οι διάφορες κατηγορίες των δημοσίων υπαλλήλων, από τον Πρωθυπουργό και τους Υπουργούς μέχρι τον πιο απλό υπάλληλο. 

Το κεφάλαιο β' περιλαμβάνει τα άρθρα 5 έως 16. 

Το άρθρο 5 περιγράφει τα έξοδα κίνησης εντός έδρας, δηλαδή τα έξοδα που αφορούν τις μετακινήσεις των υπαλλήλων μέσα στην πόλη. Τα έξοδα αυτά ανταποκρίνονται στην αξία του αντίτιμου του εισιτηρίου αστικών συγκοινωνιών ή στην κάρτα απεριόριστων διαδρομών. Πέραν των άνω εξόδων, κανένα άλλο ποσό δεν καταβάλλεται γι' αυτές τις μετακινήσεις. 

Το άρθρο 6 κάνει λόγο για τα οδοιπορικά έξοδα, που συνίστανται στο αντίτιμο των εισιτηρίων, που καταβάλλονται από τους μετακινούμενους, όταν πηγαίνουν να εργαστούν εκτός της έδρας της υπηρεσίας τους και είναι ανεξάρτητα από την ημερήσια αποζημίωση. Στα οδοιπορικά έξοδα περιλαμβάνεται και η χιλιομετρική αποζημίωση, όταν επιτρέπεται μετακίνηση με Ι.Χ. αυτοκίνητο, καθώς και η δαπάνη για διόδια και φεριμπόουτ. 

Το άρθρο 7 αναφέρεται στην μετακίνηση των υπαλλήλων με ιδιόκτητα μεταφορικά μέσα, η οποία μπορεί να γίνει μετά από έγκριση του αρμόδιου οργάνου της παραγράφου 1 του άρθρου 3 και με προσωπική τους ευθύνη για ζημιές του αυτοκινήτου ή ατυχήματα. Καθορίζονται επίσης οι περιπτώσεις, στις οποίες δύναται κάποιος υπάλληλος να χρησιμοποιεί το ιδιόκτητο όχημά του για να μετακινείται εντός ή εκτός έδρας. 

Το άρθρο 8 αναφέρεται σε θέματα, που αφορούν τις προϋποθέσεις διανυκτέρευσης και τις δαπάνες αυτής. Καθορίζεται ότι η διανυκτέρευση δικαιολογείται σε περιπτώσεις μεγάλων αποστάσεων, θεομηνιών, αλλά και έλλειψης δυνατότητας επιστροφής. 

Το άρθρο 9 αναφέρεται σε θέματα, που αφορούν την ημερήσια αποζημίωση. Η ημερήσια αποζημίωση είναι το χρηματικό ποσό, που καταβάλλεται σ' εκείνον που μετακινείται, για να αντιμετωπίσει τα καθημερινά έξοδα διατροφής του στην εκτός έδρας παραμονή του. Ορίζεται ημερήσια αποζημίωση δέκα χιλιάδων (10.000) δραχμών για όλες τις θέσεις και τους βαθμούς των υπαλλήλων, που μετακινούνται και αυτό μόνο με απόφαση του Υπουργού Οικονομικών μπορεί να αναπροσαρμοστεί. Η ημερήσια αποζημίωση είναι δυνατόν να καταβληθεί ολόκληρη, κατά το 1/2, ή 1/3, ή 1/4 ανάλογα την περίπτωση. 

Στο άρθρο 10 αναφέρεται ότι οι υπάλληλοι που καλούνται να καταθέσουν ως μάρτυρες ενώπιον δικαστικών και ανακριτικών αρχών για υποθέσεις που αφορούν την υπηρεσία, καθώς και αυτοί που καλούνται να εξεταστούν ενώπιον των δευτεροβάθμιων υγειονομικών επιτροπών, δικαιούνται οδοιπορικά έξοδα, έξοδα διανυκτέρευσης και ημερήσια αποζημίωση. Αυτοί όμως που καλούνται ως κατηγορούμενοι, δεν δικαιούνται των παραπάνω εξόδων. 

Το άρθρο 11 αναφέρεται στις δαπάνες μετακίνησης κυβερνητικών οργάνων, όπως είναι ο Πρωθυπουργός, οι Υπουργοί, οι Υφυπουργοί, οι Αντιπρόεδροι της Κυβέρνησης, όταν μετακινούνται εκτός έδρας για υπηρεσιακούς λόγους. 

Στο άρθρο 12 αποσαφηνίζονται οι δαπάνες των δημοσίων υπαλλήλων, που συμμετέχουν σε συνέδρια και σεμινάρια στο εσωτερικό και στο εξωτερικό. 

Στο άρθρο 13 ορίζονται οι δαπάνες οι σχετικές με την απόσπαση, ανάλογα με τη χιλιομετρική απόσταση, τη μόνιμη ή όχι διαμονή τους. Κάποιοι βέβαια δεν δικαιούνται τα έξοδα απόσπασης. Αυτοί είναι α) που αποσπώνται με αίτησή τους, β) αυτοί που παραμένουν μετά από παράταση της απόσπασης και αφού έχουν εξαντλήσει το όριο καταβολής της σχετικής αποζημίωσης, γ) για διάστημα πέραν των σαράντα ή ενενήντα ημερών κατά περίπτωση και τέλος, δ) αυτοί που αποσπώνται από περιφερειακές υπηρεσίες στους Νομούς Αττικής και Θεσσαλονίκης, καθώς και από την περιφέρεια του νομού στην έδρα της νομαρχίας. 

Στο άρθρο 14 ορίζονται τα έξοδα μετάθεσης. Αυτοί που μετατίθενται δικαιούνται, α) οδοιπορικά έξοδα του ιδίου και των μελών της οικογένειάς τους και β) τα έξοδα μετάθεσης. Καθορίζονται ποια είναι τα μέλη της οικογένειας, που δικαιούνται οδοιπορικά και άλλα έξοδα. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Αυτός που μετακινείται με το ιδιόκτητο αυτοκίνητό του δικαιούται χιλιομετρική αποζημίωση, όπως ορίζεται από το άρθρο 6 του παρόντος σχεδίου νόμου. Σε αυτόν που μετακινείται λόγω μετάθεσης καταβάλλεται ποσό τριακοσίων χιλιάδων (300.000) δραχμών για αποστάσεις μέχρι εκατό χιλιομέτρων. Το βασικό αυτό ποσό ισχύει και για τη νησιώτικη Ελλάδα και προσαυξάνεται σε διάφορες περιπτώσεις. 

Στο άρθρο 15 ορίζονται οι κατηγορίες υπαλλήλων που δεν δικαιούνται τα έξοδα μετάθεσης. Αυτοί είναι, α) οι νεοδιοριζόμενοι για τη μετάβασή τους στον τόπο του διορισμού τους, β) οι μετατιθέμενοι με δική τους αίτηση και ενώ δεν έχουν παρέλθει τέσσερα χρόνια από την προηγούμενη μετάθεση ή τοποθέτησή τους και γ) εκείνοι που τοποθετούνται με αίτησή τους σύμφωνα με την παράγραφο 9 του άρθρου 14. 

Το άρθρο 16 ορίζει τα έξοδα αυτών που αποχωρούν από την υπηρεσία είτε επειδή συνταξιοδοτούνται είτε επειδή αποχωρούν για λόγους υγείας. Προβλέπονται, επίσης, τα έξοδα που δικαιούνται τα μέλη της οικογένειας του αποβιώσαντος υπαλλήλου, ώστε να επιστρέψουν από τον τόπο που υπηρετούσε ο αποβιώσας στον τόπο της νέας εγκατάστασής τους. 

Το τρίτο κεφάλαιο του νομοσχεδίου περιλαμβάνει τα άρθρα από 17 έως 23 και αναφέρονται στις μετακινήσεις υπαλλήλων στο εξωτερικό. 

Το άρθρο 17 αναφέρεται συγκεκριμένα στις μετακινήσεις από και προς το εξωτερικό όπως και τα σχετικά με το επίδομα αλλοδαπής. 

Στο άρθρο 18 διακρίνονται οι χώρες του εξωτερικού σε τρεις κατηγορίες, για να μπορεί να καθοριστεί και το επίδομα ημερήσιας αποζημίωσης ανάλογα με το σε ποιας κατηγορίας χώρα θα μετακινηθεί ο υπάλληλος. 

Στο άρθρο 19 καθορίζεται η ημερήσια αποζημίωση που καταβάλλεται, α) ανάλογα με την κατηγορία που εντάσσεται ο κάθε υπάλληλος, σύμφωνα με το άρθρο 4 του παρόντος νομοσχεδίου και β) ανάλογα με την κατηγορία όπου ανήκει η χώρα στην οποία μεταβαίνει. 

Το άρθρο 20 καθορίζει την ημερήσια αποζημίωση που δικαιούνται οι στρατιωτικοί είτε αυτοί υπηρετούν στην Κύπρο είτε μεταβαίνουν στο εξωτερικό για ειδικές αποστολές είτε υπηρετούν σε πολεμικά πλοία είτε μεταβαίνουν σε πολεμικά πλοία σαν πολιτικό και στρατιωτικό προσωπικό όταν αυτά τα πλοία παραμένουν σε λιμάνια του εξωτερικού. 

Στο άρθρο 21 προβλέπονται οι όροι και οι προϋποθέσεις καταβολής ημερήσιας αποζημίωσης σε αυτούς που μετακινούνται στο εξωτερικό. Η ημερήσια αυτή αποζημίωση μπορεί να καταβληθεί, α) ολόκληρη, β) συμπληρωματική, γ) μειωμένη κατά 30%, δ) μειωμένη κατά 50% και ε) μειωμένη κατά 75%. Και αυτό εξαρτάται από κάποιες επιμέρους παραμέτρους που αναφέρονται διεξοδικά στο άρθρο. 

Το άρθρο 22 καθορίζει τις δαπάνες διανυκτέρευσης αυτών που για υπηρεσιακούς λόγους μετακινούνται στο εξωτερικό. Σε αυτούς καταβάλλονται τα έξοδα διαμονής στο ξενοδοχείο, τα οποία υπολογίζονται στο νόμισμα της χώρας όπου μεταβαίνουν και αν το νόμισμα της χώρας δεν ανήκει στην κατηγορία σταθερών ισοτιμιών, τους αποδίδονται σε EURO. 

Στο άρθρο 23 ορίζονται οι δαπάνες μετάθεσης τοποθέτησης, απόσπασης πολιτικών, στρατιωτικών υπαλλήλων και υπαλλήλων του Υπουργείου Εξωτερικών είτε από το εσωτερικό προς το εξωτερικό είτε από πόλη χώρας του εξωτερικού σε άλλη πόλη χώρας του εξωτερικού είτε από το εξωτερικό προς το εσωτερικό κλπ. Αυτοί, λοιπόν, που μετακινούνται για υπηρεσιακούς λόγους κατ' αυτόν τον τρόπο δικαιούνται, α) οδοιπορικά έξοδα των ιδίων και των μελών της οικογενείας τους, β) τις δαπάνες μεταφοράς της οικοσκευής τους και γ) έξοδα πρώτης εγκατάστασης, όπου αντιστοιχούν σε ένα μηνιαίο επίδομα υπηρεσίας αλλοδαπής. 

Το κεφάλαιο Δ' έχει τον τίτλο "τελικές διατάξεις" και περιλαμβάνει τα άρθρα 24 έως και 32 με τις τροπολογίες που έχουν γίνει πλέον άρθρα του νομοσχεδίου. 

Το άρθρο 24 συμπεριλαμβάνει και τους υπαλλήλους του Υπουργείου Εξωτερικών στις διατάξεις του. Ορίζει επίσης ότι οι δαπάνες καταβολής ημερήσιας αποζημίωσης των οδοιπορικών καθώς και άλλων εξόδων αποτελούν έξοδα του προϋπολογισμού κάθε οικονομικού έτους, κατά τη διάρκεια του οποίου εκδίδονται τα σχετικά εντάλματα. Δεν αναγνωρίζονται δαπάνες σε βάρος του δημοσίου για προσωπική αλληλογραφία ανωτάτων λειτουργών και λοιπών υπαλλήλων του δημοσίου των Οργανισμών Τοπικής Αυτοδιοίκησης και των λοιπών νομικών προσώπων δημοσίων δικαίου. Με απόφαση του Υπουργού Οικονομικών που θα δημοσιευθεί και στην Εφημερίδα της Κυβέρνησης θα καθορίζονται τα δικαιολογητικά βάσει των οποίων θα αποδεικνύονται οι δαπάνες που προβλέπονται από τον παρόντα νόμο και θα ελέγχονται από τις αρμόδιες υπηρεσίες. 

Θα ήθελα ακόμα να πω ότι το άρθρο 32 αναφέρεται στις καταργούμενες διατάξεις και ορίζει ότι η έναρξη ισχύος του παρόντος νόμου θα είναι η 1.6.1999. 

Το προτεινόμενο νομοσχέδιο, κύριοι συνάδελφοι, δεν προκαλεί μεγαλύτερες δαπάνες για οδοιπορικά, ημερήσιες αποζημιώσεις και έξοδα διανυκτερεύσεων, αντιθέτως αν και αυξάνονται οι επιμέρους αποζημιώσεις, στην πραγματικότητα μειώνονται οι δαπάνες, γιατί βάσει αυτού αποζημιώνονται εκείνοι που δικαιούνται πραγματικά των αποζημιώσεων και όχι αυτοί που εκμεταλλεύονται μέχρι τώρα τα κενά και τη χαλαρότητα της κείμενης νομοθεσίας. Σε αυτήν την κατεύθυνση θα βοηθήσουν και οι διοικητικές πράξεις που θα εκδοθούν κατ' εξουσιοδότηση του νόμου και ο έλεγχος που θα διενεργείται από τις υπηρεσίες του Γενικού Λογιστηρίου του Κράτους. 

Πιστεύουμε, λοιπόν, πως όλοι οι συνάδελφοι πρέπει να περιβάλουν με εμπιστοσύνη το παρόν νομοσχέδιο και εισηγούμαι την υπερψήφισή του. Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας σαράντα τέσσερις μαθητές και τέσσερις συνοδοί-καθηγητές από το 6ο Γυμνάσιο Καλλιθέας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

(Χειροκροτήματα από όλες τις πτέρυγες) 

Επίσης έχω την τιμή να ανακοινώσω στο Σώμα ότι ο Πρόεδρος του Δημοκρατικού Κοινωνικού Κινήματος κ. Δημήτρης Τσοβόλας ορίζει ειδικό αγορητή του νομοσχεδίου αυτού το Βουλευτή κ. Αναστάσιο Ιντζέ. 

Ο κ. Ιωάννης Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριοι συνάδελφοι, το υπό συζήτηση νομοσχέδιο είναι όντως και άχρωμο και άοσμο και άγευστο. Δεν παρέχει, δηλαδή, ευκαιρίες για αντιπαραθέσεις και μάλιστα έντονες αντιπαραθέσεις, διότι πράγματι δεν θίγει κανένα ζωτικό θέμα, το οποίο θα μπορούσε να δημιουργήσει διάφορες θέσεις ανάμεσα στα κόμματα και ως εκ τούτου και έντονες συζητήσεις. Είναι ένα νομοσχέδιο, θα έλεγα, το οποίο -δεν είναι βέβαια πρώτη φορά που υπάρχουν τέτοιες ρυθμίσεις σε τέτοιο νομοσχέδιο- που προσπαθεί να βάλει κάποια τάξη σε όλες τις δαπάνες στις οποίες υποβάλλονται οι δημόσιοι υπάλληλοι, όταν μετακινούνται. 

Βεβαίως εδώ δείχνει και ένα βαθμό προχειρότητας, διότι ενώ έχουμε για το ίδιο θέμα το ν. 2346/95 και μάλιστα ένα νόμο ο οποίος λεπτομερώς ρύθμιζε όλα τα παρόμοια θέματα, όπως κάνει και αυτό το νομοσχέδιο σήμερα, παρέστη ανάγκη σε σύντομο χρονικό διάστημα, σε τρία χρόνια, να έρθει ξανά στην Ολομέλεια ένας καινούριος νόμος για να ρυθμίσει αυτού του είδους τις υποθέσεις. 

Αν εκείνος ο νόμος ήταν πραγματικά για την εποχή του -και δεν απέχουμε πολύ από εκείνη την εποχή- τέλειος δεν θα χρειάζονταν σήμερα να ξανανομοθετήσουμε. 'Ομως, όπως φαίνεται, ο τροποποιούμενος νόμος ήταν πρόχειρος και χρειάζονταν ένας τελειότερος, που πιθανόν να είναι αυτός που συζητούμε σήμερα. 

Εν πάση περιπτώσει, όλοι οι δημόσιοι υπάλληλοι και οι υπάλληλοι των ΟΤΑ Α' και Β' βαθμού και οι υπάλληλοι ν.π.δ.δ. υποβάλλονται σε ορισμένες δαπάνες, καθώς προσπαθούν να επιτελέσουν στο εσωτερικό και εξωτερικό τα καθήκοντα που τους έχει αναθέσει η πολιτεία. Οι δαπάνες αυτές στις οποίες υποβάλλονται οι υπάλληλοι είναι πέντε κυρίως κατηγοριών. 

Είναι αυτές οι οποίες αναφέρονται κυρίως στα έξοδα κίνησης, στα εισιτήρια με άλλα λόγια. Είναι αυτές που αναφέρονται στη διανυκτέρευση, όταν ο υπάλληλος αναγκαστεί να μεταβεί πάνω από εκατόν είκοσι χιλιόμετρα από την έδρα του και θα χρειαστεί να διανυκτερεύσει. Θα πρέπει η πολιτεία να του καταβάλει τα έξοδα της διανυκτέρευσης και τα έξοδα της ημερήσιας αποζημίωσης, τα οποία αποσκοπούν στην κάλυψη μικροδαπανών και κυρίως διατροφής. 

Είναι επίσης, η κατηγορία των δαπανών εκείνων που αναφέρονται στις μετακινήσεις των υπαλλήλων υπό τη μορφή της τοποθέτησης, όπου παρέχεται ευχέρεια για καταβολή τέτοιων δαπανών, γιατί ο νεοδιοριζόμενος δεν δικαιούται να εισπράξει τέτοιου είδους κατά κανόνα έξοδα, αλλά υπάρχουν όμως και περιπτώσεις που συμβαίνει αυτό. Είναι οι μετατιθέμενοι, οι αποσπαζόμενοι και οι αποχωρούντες. Αυτή η κατηγορία η τελευταία αξίζει τον κόπο να γίνει αντικείμενο συζήτησης λίγο αργότερα, αφού εξαντλήσουμε τις άλλες κατηγορίες των δαπανών. 

Βεβαίως, οι υπάλληλοι, κυρίως οι τεχνικοί, όταν αναγκάζονται να μεταβούν από την έδρα τους για την εκτέλεση υπηρεσίας σε κάποια απόσταση μικρή ή μεγάλη, υποβάλλονται σ'αυτές τις δαπάνες που ανέφερα και η πολιτεία φυσικά οφείλει όχι βέβαια να σπαταλήσει δημόσιο χρήμα, αλλά ούτε και να τσιγκουνευτεί ούτε δηλαδή και να αφήσει τον υπάλληλο κακομοίρη να πάει σε ένα χωρίς στοιχειώδεις ανέσεις ξενοδοχείο να διανυκτερεύσει ή να αναγκαστεί να σιτιστεί σε ένα πολύ φτωχό εστιατόριο ή εν πάση περιπτώσει, να μεταβεί στον τόπο της εκτέλεσης της υπηρεσίας με ένα μέσο συγκοινωνιακό, όχι τέτοιο που αρμόζει σε ένα σύγχρονο κράτος και ενδεχομένως και στο βαθμό του υπαλλήλου που θα έχει. 

'Ολα αυτά πρέπει να λαμβάνονται υπόψη. Η πολιτεία κάνει πάρα πολλές δαπάνες και πολλές φορές σπαταλά δημόσιο χρήμα και δεν θα ήταν πρέπον να θελήσουμε να περιορίσουμε τις δαπάνες του δημοσίου και των άλλων προσώπων δημοσίου δικαίου, κόβοντας, περικόπτοντας, περιορίζοντας όλες αυτές τις δαπάνες που προανέφερα. Θα πρέπει να είναι αντίστοιχες και με το βαθμό αλλά και με την εν γένει υπόσταση του ελληνικού κράτους και γιατί όχι και με την οικονομική κατάσταση στην οποία βρίσκεται η ελληνική πολιτεία. 

Βεβαίως το παρόν νομοσχέδιο έχει ταξινομήσει όλες αυτές τις δαπάνες σε βασικές κατηγορίες δαπανών και μπορεί να πει κανείς ότι από απόψεως πληρότητας του αντικειμένου στο οποίο απευθύνεται, είναι ένα επιτυχές νομοσχέδιο. Ωστόσο, όμως, έχει τα ελαττώματα που έχουν και πολλά άλλα νομοσχέδια, ιδίως αυτό των προσθηκών δηλαδή που κάθε φορά έρχονται τροπολογίες και μάλιστα πολύ βασικές και πάντοτε μπαίνουν ως τελευταίες διατάξεις στο κάθε συζητούμενο νομοσχέδιο. Και ενώ ήταν ένα καθαρό νομοσχέδιο αρχικά, ήρθαν εδώ από το άρθρο 26 μέχρι το άρθρο 31 βασικές τροπολογίες, οι οποίες βέβαια, αλλοιώνουν τον τίτλο του νομοσχεδίου. 

Κύριε Υπουργέ, είχαμε υποστηρίξει και στην επιτροπή ότι ο αρχικός όρος "δαπάνες κίνησης υπαλλήλων του δημοσίου και των ΟΤΑ και των νομικών προσώπων δημοσίου δικαίου κατά τη μετακίνηση εντός και εκτός επικρατείας", είναι δόκιμος όρος. Κάποιος όμως, ο οποίος απ' ό,τι φαίνεται δεν γνωρίζει καθόλου ελληνικά, κατάφερε και έπεισε το συνάδελφό σας Υφυπουργό να αλλάξει τον τίτλο κατά τη συζήτηση. Ο τίτλος αυτός δεν είναι καθόλου επιτυχής. Στη σελίδα 4 του Πρακτικού λέει "δαπάνες κίνησης των μετακινουμένων προσώπων με εντολή του δημοσίου εντός και εκτός επικρατείας". 

Κατ'αρχήν εδώ δεν πρόκειται περί προσώπων. Δεν πληρώνουμε έναν γιατί είναι πρόσωπο. Είναι πρόσωπο ο υπάλληλος, αλλά τον πληρώνουμε γιατί έχει την ιδιότητα του υπαλλήλου. 

'Ηταν σωστός και δόκιμος ο όρος που ανέφερε η αρχική διατύπωση. 

Δεύτερον, δεν μετακινούνται αυτοί με εντολή του δημοσίου. Είναι μέγα λάθος και πρέπει οπωσδήποτε να το αλλάξουμε, όταν θα φθάσουμε στην κατ' άρθρο συζήτηση. To άρθρο 1 λέει ότι αυτοί που δικαιούνται τέτοιου είδους δαπάνες είναι οι υπάλληλοι του δημοσίου, των Οργανισμών Τοπικής Αυτοδιοίκησης Α' και Β' βαθμού και των λοιπών νομικών προσώπων δημοσίου δικαίου. Στον τίτλο λέμε ότι οι υπάλληλοι μετακινούνται με εντολή του δημοσίου. Παρακάτω, σε άλλες διατάξεις λέμε ότι εντολή για μετακίνηση δίνει ο Υπουργός, ο Γενικός Γραμματέας της περιφέρειας που είναι προέκταση της κυβερνητικής εξουσίας, αλλά και ο νομάρχης και ο δήμαρχος και κάθε άλλος πρόεδρος οργανισμού κλπ., που διοικεί ένα νομικό πρόσωπο δημοσίου δικαίου. 

'Αρα στον τίτλο του νομοσχεδίου δεν είναι ανάγκη να είμαστε τόσο λεπτομερείς. Ο πιο δόκιμος όρος θα ήταν "κάλυψη δαπανών μετακινουμένων υπαλλήλων". Και ποιοι είναι αυτοί οι υπάλληλοι; Θα το δούμε στο άρθρο 1, όπου επεξηγούμε ποιοι είναι. Τώρα, όμως, δίδοντας αυτήν τη χροιά ή αυτήν τη διατύπωση στον τίτλο, περιορίζουμε το νομοσχέδιο και λέμε ότι δεν έχει εκτεταμένη εφαρμογή. Είναι λάθος και πρέπει να αλλαχθεί. Στο Πρακτικό έχει άλλο τίτλο το νομοσχέδιο και στην αρχή του νομοσχεδίου έχει άλλο τίτλο. 

Επίσης η λέξη "οδοιπορικά" δεν κτυπάει όμορφα. Αυτό αναφέρεται στο 1835, όταν συνεστήθη, μετά το Πρωτόκολλο του Λονδίνου, η Ελληνική Πολιτεία. Βεβαίως οι υπάλληλοι, χωροφύλακες την εποχή εκείνη, κλητήρες μετέβαιναν από οικισμό σε οικισμό να επιδώσουν κλήσεις, έγγραφα κλπ. και οδοιπορούσαν οι άνθρωποι. Τώρα βεβαίως δεν οδοιπορούν. Μπορεί τώρα να θέλει κάποιος να κάνει γυμναστική και να κάνει μερικά χιλιόμετρα, αλλά ο κανόνας είναι ότι οι υπάλληλοι μετακινούνται με συγκοινωνιακά μέσα. Γι' αυτό θα ήταν προτιμότερο ο όρος "οδοιπορικά έξοδα" να χαρακτηριστεί ως "έξοδα μετάβασης". 'Οπως λέμε "έξοδα διανυκτερεύσεως", "ημερήσια αποζημίωση", να πούμε "έξοδα" ή "δαπάνη μετάβασης" και να δούμε πώς θα μεταβεί, με το αεροπλάνο, με το αυτοκίνητο, με το πλοίο, με το τρένο και αν θέλετε και με τα πόδια, γιατί όχι; 

Συνεπώς αυτές οι βελτιώσεις είναι απαραίτητες για να μπορούμε να μιλάμε για ένα σύγχρονο νομοσχέδιο, προσαρμοσμένο στις σημερινές τεχνολογικές εξελίξεις και στις σημερινές συνήθειες. 

Βέβαια δεν πρόκειται να απαριθμήσω τι λέει το κάθε άρθρο. Ο καθένας έχει το νομοσχέδιο μπροστά του και μπορεί να το διαβάσει. Απλώς περιορίζομαι να αναλώσω το χρόνο μου με παρατηρήσεις, όπου μπορώ κατά τη γνώμη μου να βελτιώσω την εμφάνιση του συνόλου αυτού του νομοσχεδίου. 

Μία άλλη παρατήρηση θα ήθελα να κάνω στο άρθρο 9, για τους υπαλλήλους του Υπουργείου Γεωργίας. Ενώ το αρχικό κείμενο ανέφερε απόσταση δέκα χιλιομέτρων και άνω και θα μπορούν να παίρνουν το 1/3 της ημερήσιας αποζημίωσης, στο Πρακτικό, χωρίς να έχει γεννηθεί καν θέμα, εκτός αν είναι τυπογραφικό λάθος, χωρίς να το έχει ζητήσει κανείς αυτό, αυξήθηκε η απόσταση από τα δέκα στα είκοσι χιλιόμετρα. Και ενώ αυτή η διάταξη είχε μπει για πολλούς υπαλλήλους του Υπουργείου Γεωργίας, οι οποίοι δουλεύουν σε φυτώρια, δεν είναι εποχικοί εργάτες, είναι υπάλληλοι "εργάτες", μόνιμοι βέβαια, οι οποίοι μετακινούνται, όπως στην Αμυγδαλέζα, σε απόσταση δώδεκα και δεκατρία χιλιόμετρα από την έδρα τους, τώρα με την αύξηση της απόσταση πάνω από είκοσι χιλιόμετρα, δεν δικαιούνται της αποζημίωσης. Και αυτό συμβαίνει σε πολλά φυτώρια δασικών υπηρεσιών και γι' αυτό κυρίως μπήκε και για λίγους γεωπόνους. 

'Εχω τη γνώμη ότι θα πρέπει να μπει εδώ το αρχικό νούμερο των χιλιομέτρων, δηλαδή από δέκα και πάνω, αντί από είκοσι και πάνω. 

Μια άλλη παρατήρηση που θέλω να κάνω είναι για τους διπλωμάτες. 

Ο πληρεξούσιος Υπουργός Α' και Β' Τάξεως, Πρεσβευτής δηλαδή, δεν πρέπει να διαφέρει από τον Πρέσβυ όσον αφορά την Α' θέση στο αεροπλάνο που δικαιούται αυτός. Θα μου πείτε τώρα ότι αυτό ισχύει μόνο για τα αεροπλάνα, γιατί για τα άλλα συγκοινωνιακά μέσα το νομοσχέδιο αναφέρει σωστά ότι δικαιούνται να κάνουν χρήση πρώτης θέσης. 

Αλλά και για τα αεροπλάνα πρέπει και αυτοί να μπουν εκεί. Δεν είναι μόνο ο Πρόεδρος του Αρείου Πάγου κλπ. Γιατί και ο Αντιπρόεδρος του Αρείου Πάγου ή του Συμβουλίου Επικρατείας, είναι μικρός βαθμός και τον αποστερούμε αυτού του δικαιώματός του και τον πάμε σε μία άλλη κατηγορία; Εξάλλου πόσες φορές πρόκειται να ταξιδέψουν αυτής της κατηγορίας οι ανώτατοι υπάλληλοι; Πάρα πολύ λίγες. Συνήθως κινούνται κάθε μέρα σε μεγάλο αριθμό κυβερνητικά όργανα. Αυτού του είδους οι υπάλληλοι δεν κινούνται τακτικά και δεν πρόκειται να πέσει ο προϋπολογισμός του κράτους έξω. 

Μία άλλη παρατήρηση, κύριε Υπουργέ, είναι αυτή που αφορά τις δαπάνες που καταβάλλονται στους υπαλλήλους που αποχωρούν. Ξέρετε ότι πάρα πολλοί υπάλληλοι την τελευταία τριετία της σταδιοδρομίας τους, ενδεχομένως την τελευταία διετία, μπορεί να αλλάξουν έδρα και ενώ η οικογένεια τους μένει στην άλφα πόλη, επειδή συνήθως παίρνουν ένα διευθυντικό βαθμό πρέπει να μεταβούν κάπου μακριά για να διευθύνουν μία υπηρεσία. 

Ενώ, λοιπόν, έχουν επιλέξει από πολλά χρόνια την οριστική διαμονή τους, την πόλη που θα ζήσουν στο μέλλον, χορηγούμε έξοδα για μεταφορά οικοσκευών κλπ. σε αυτόν που αποχωρεί, προκειμένου να μεταβεί από την έδρα που υπηρετεί στον τόπο της μονίμου κατοικίας. Τον τόπο της μονίμου κατοικίας κατά 99,9% τον έχει επιλέξει προ ετών και ενδεχομένως πρόκειται για έναν υπάλληλο, ο οποίος πάει για πέντε, έξι μήνες στο Διδυμότειχο παραδείγματος χάρη και τις οικοσκευές και τα άλλα σύνεργά του τα έχει με την οικογένειά του κάπου στη Λιβαδειά, στη Λαμία, στην Αθήνα. 

Εκεί, λοιπόν, θα πρέπει να είμαστε πάρα πολύ αυστηροί και να είμαστε πλουσιοπάροχοι σε άλλου είδους δαπάνες. Φερ' ειπείν, να μην αναγκαζόμαστε να στέλνουμε ένα στρατιωτικό μηχανικό να πάει να επισκευάσει το ραντάρ στο Βίτσι και επειδή βλέπουμε ότι έχει υποβληθεί σε ένα σωρό δαπάνες και αυτό που του δίνουμε δεν επαρκεί, του χορηγούυμε φανταστικά φύλλα πορείας, λέγοντας ότι έκανε πέντε μέρες, ενώ έκανε δύο. Γιατί να μην έχουμε το θάρρος να του πούμε ευθύς εξ αρχής, τρεις μέρες αλλά αποζημιούμενος κανονικά και όχι με πενταροδεκάρες, και να αναγκαζόμαστε να κάνουμε αυτήν τη νόθευση της βεβαίωσης; 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Περαιτέρω, για τις χώρες που είναι εδώ σε κατηγορίες, από απόψεως κόστους βίου, γι' αυτούς που μεταβαίνουν στο εξωτερικό, μπορώ να πω ότι είναι επιτυχής η διάταξη. 

Τα στοιχεία τα έχει δώσει το Υπουργείο Εξωτερικών. Βέβαια μπορεί να μην είναι μόνο αυτά τα κράτη που περιλαμβάνονται στην πρώτη κατηγορία που έχουν ακριβή ζωή, ενδεχομένως να είναι και μερικά άλλα, αλλά έτσι δεν τελειώνουμε ποτέ. Καλώς, λοιπόν, μπήκαν σε αυτές τις κατηγορίες όπως έχουν σήμερα. 

Εκείνο που πρέπει να προσεχθεί ιδιαίτερα είναι το ειδικό επίδομα, το οποίο καταβάλλουμε στους διπλωματικούς, κυρίως, υπαλλήλους ή σε άλλου είδους κατηγορίες υπαλλήλων, όταν μεταβαίνουν στο εξωτερικό. Τους δίνουμε ένα επίδομα με περσινό νόμο, το λεγόμενο επίδομα αλλοδαπής, το οποίο μέχρι τώρα δεν το δίναμε με το ν. 2346 και κατά τούτο ο ψηφιζόμενος τώρα νόμος αποτελεί ένα νεωτερισμό. 

Σωστά έπρεπε να γίνει, λοιπόν, αυτό, γιατί όντως υπάρχουν υπάλληλοι οι οποίοι πηγαίνουν έξω και μόλις τελειώσει η σύσκεψη, επειδή δεν έχουν καλή ημερήσια αποζημίωση, επειδή δεν έχουν καν επίδομα αλλοδαπής, φεύγουν και πάνε στα δωμάτια των ξενοδοχείων τους. Δηλαδή δεν έχουν την τόλμη ή τη δυνατότητα να συγκαθίσουν κάπου στο φουαγιέ του ξενοδοχείου που διαμένουν, να προσφέρουν ένα ποτό, όπως το κάνουν πολλές φορές οι Τούρκοι, προκειμένου να πιάσουν φίλους και να έχουν καλές δημόσιες σχέσεις στο εξωτερικό. 

Θα πρέπει, λοιπόν, οι υπάλληλοι αυτοί να έχουν την ανάλογη οικονομική ευχέρεια και δεν νομίζω ότι θα στοίχιζε αυτό πάνω από εκατό εκατομμύρια (100.000.000) φερ' ειπείν, για όλο το χρόνο. Είναι ένα ποσό το οποίο δεν θα έλειπε από το δημόσιο κορβανά. Η ελληνική πολιτεία θα πρέπει να το δαπανήσει για να φέρονται αξιοπρεπώς οι υπάλληλοι στο εξωτερικό. 'Οχι να σπαταλούν, αλλά να ξοδεύουν αξιοπρεπώς σαν γνήσιοι εκπρόσωποι μιας χώρας, η οποία φημίζεται για τη φιλοξενία της. 

Διότι εδώ στη χώρα μας γεννήθηκε, όπως ξέρουμε, ο Ξένιος Δίας και δεν μπορεί αυτοί οι υπάλληλοι που μεταβαίνουν στο εξωτερικό να παίρνουν τέτοιες φτωχιές αποζημιώσεις και να μην μπορούν να κάνουν δημόσιες σχέσεις. 

Αυτά είχα να πω για το κυρίως νομοσχέδιο, για τα άρθρα τα οποία ήλθαν με την εισηγητική έκθεση στην επιτροπή, χωρίς να έχουμε υπόψη μας τις τροπολογίες οι οποίες καταλαμβάνουν τα νούμερα των άρθρων, από 26 μέχρι 31. 

Επειδή στα άρθρα θα δοθεί ευκαιρία για λεπτομερέστερη συζήτηση, κρίνω σκόπιμο, να περιορισθώ στις γενικές αυτές παρατηρήσεις και τα υπόλοιπα τα λέμα στην κατ'άρθρο συζήτηση, δηλαδή συγκεκριμένα στις ειδικές παρατηρήσεις που θα μπορούσε να κάνει κανείς πάνω σε αυτά τα άρθρα τα οποία είναι ξένο σώμα προς το νομοσχέδιο και μάλιστα θίγουν και σοβαρά προβλήματα, όπως αυτό του ανοίγματος λογαριασμών του δημοσίου σε τράπεζες, όπως το ζήτημα της "SOFTEX" κλπ. και ιδίως το θέμα με τις μετοχές του ΟΤΕ κλπ. 

Αυτά θα τα πούμε αύριο ή στην τρίτη συνεδρίαση αν χρειαστεί, γιατί είναι πραγματικά διατάξεις που έχουν πάρα πολύ ενδιαφέρον και πρέπει να τύχουν ιδιαιτέρου σχολιασμού. 

Η Νέα Δημοκρατία, κύριε Πρόεδρε, ψηφίζει το νομοσχέδιο αυτό επί της αρχής, γιατί όπως είπα και στην αρχή είναι και άοσμο και άχρωμο και άγευστο και δεν θα είχε καμία αντίρρηση, οι υπάλληλοι του ελληνικού κράτους να πληρώνονται για τις δαπάνες που κάνουν, λόγω μετακίνησης. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, να πληρώνονται, αλλά υπάρχουν λεφτά; 

ΠΡΟΕΔΡΕΥΩΝ (Νικόλαος Κατσαρός): Ο ειδικός αγορητής του Κομμουνιστικού Κόμματος της Ελλάδος και Ε' Αντιπρόεδρος της Βουλής, κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριοι Βουλευτές, το νομοσχέδιο που συζητάμε, όπως είναι σήμερα ούτε στον τίτλο του ανταποκρίνεται ούτε στην ουσία του περί δαπανών κίνησης του δημοσίου. 

'Οταν το πρωτοπήραμε στα χέρια μας, πράγματι περιορίζονταν στο θέμα των δαπανών κίνησης του δημοσίου, των Οργανισμών Τοπικής Αυτοδιοίκησης, των νομικών προσώπων δημοσίου δικαίου. 

Στην πρώτη συνεδρίαση της επιτροπής μας δόθηκε ένα κείμενο περίπου είκοσι σελίδων με διορθρώσεις. Οι διορθρώσεις ήταν περισσότερες από το νομοσχέδιο. Αλλά μέχρι εδώ, ας πούμε ότι είχαμε να κάνουμε με παρατηρήσεις που αφορούσαν τις δαπάνες κίνησης του δημοσίου. 

Σε κάποια φάση, στο τέλος των συζητήσεων στην επιτροπή, ήλθαν τροπολογίες εντελώς άσχετες με το νομοσχέδιο, οι οποίες τελικά ενσωματώθηκαν. 'Ηταν τροπολογίες για το ξεπούλημα της "SOFTΕΧ", για αποζημιώσεις των πρώην ιδιοκτητών προβληματικών επιχειρήσεων κλπ. 

Μιλάμε επομένως για δύο νομοσχέδια, το ένα που τάχα προτίθεται να ρυθμίσει προς το καλύτερο τις δαπάνες κίνησης και το άλλο, το αιφνιδιαστικό, που στην ουσία έρχεται να δώσει και τα ρέστα στους αετονύχηδες της διαβόητης ελεύθερης αγοράς. 

Σε ό,τι αφορά το αρχικό νομοσχέδιο για τις δαπάνες κίνησης, η γνώμη μας, όπως διατυπώθηκε στη συνεδρίαση της Διαρκούς Επιτροπής, συνοψίζεται στα εξής: 

Πρώτον, δεν μπορεί να λέει η Κυβέρνηση ότι παίρνει μέτρα για το νοικοκύρεμα, για εναρμόνιση με τα νέα δεδομένα, αγνοώντας τις συγκεκριμένες ανάγκες, όπως αυτές προσδιορίζονται κάθε φορά. 'Αλλο είναι το νοικοκύρεμα για να μην γίνονται σπατάλες και άλλο το "νοικοκύρεμα" που καταργεί συχνά και την κοινή λογική. 

Δεύτερον, δεν μπορεί να γίνεται λόγος για εναρμόνιση με τα νέα δεδομένα και να μην συνυπολογίζεται στις νέες δαπάνες η αύξηση του πληθωρισμού. Εάν δεν γίνει αυτό -και δεν γίνεται στο νομοσχέδιο- τότε έχουμε αυθαίρετες ρυθμίσεις στη λογική "μαζέψτε από παντού χρήματα για να πιάσουμε τους στόχους". 

Τρίτον, μπορεί να υπάρχουν προβλήματα σωστής διαχείρισης, προβλήματα που θα πρέπει να επιλυθούν, αλλά όταν διαπιστώνει κανείς ότι τον πονάει το δόντι πηγαίνει στον οδοντογιατρό να το διορθώσει, δεν πάει στον εκτελεστή να του κόψει το κεφάλι. 

Βεβαίως, χρειάζονται όργανα ελέγχου διαχείρισης, αλλά κάτι τέτοιο δεν γίνεται με το νομοσχέδιο αυτό. Αυτό φαίνεται εξάλλου. Σας είπα ότι ήλθαν πακέτα οι διορθώσεις, πράγμα που σημαίνει ότι έγινε εντελώς στο γόνατο, για να μην χρησιμοποιήσω βαρύτερη έκφραση. 

Από τα παραπάνω προκύπτει καθαρά, ότι η γενική μας άποψη για το θέμα των δαπανών κίνησης, όπως εμείς βλέπουμε τα πράγματα, συνίσταται στα εξής: 

Θα πρέπει να παίρνει υπόψη τις συγκεκριμένες και πραγματικές ανάγκες, να αποκλείει την αυθαιρεσία και τις διακρίσεις, να υπάρξουν οι εγγυήσεις ελέγχου, να παίρνει υπόψη, να συνυπολογίζει τον τιμάριθμο. 

Μιλώντας πάντα για το πρώτο νομοσχέδιο και όχι για το άλλο που αξιώνουν οι λεγόμενοι αγοραστές της "SOFTEX" και θα πούμε παρακάτω πώς αξιώνουν, πρέπει λοιπόν για το πρώτο νομοσχέδιο να πούμε ότι υπάρχουν ζητήματα που προκαλούν εύλογα ερωτηματικά. Για παράδειγμα, ο καθορισμός θέσεων για ταξίδια στο εξωτερικό. Στην πρώτη θέση θα ταξιδεύει λόγου χάρη ο Αρχηγός ΓΕΕΘΑ, ο Διοικητής του Αγίου 'Ορους κλπ., στη δεύτερη οικονομική θέση θα ταξιδεύουν ο Υπαρχηγός ΓΕΕΘΑ, ο Υποδιοικητής του Αγίου 'Ορους κλπ. Προκειμένου για το διοικητή και τον υποδιοικητή του Αγίου 'Ορους, θα έλεγα ότι δεν με ενδιαφέρει και πολύ το θέμα. Προκειμένου όμως για τον Αρχηγό και Υπαρχηγό ΓΕΕΘΑ, που πάνε στο εξωτερικό να διαπραγματευθούν μια μεγάλη συμφωνία των Ενόπλων Δυνάμεων και έχουν το φάκελο στα χέρια τους και θα καθίσουν μάλιστα στο τραπέζι των διαπραγματεύσεων και οι δύο, δεν θα έχουν τη δυνατότητα να κουβεντιάζουν κατά τη διάρκεια του ταξιδιού πώς θα χειριστούν το θέμα της διαπραγμάτευσης; Αυτά τα πράγματα δεν είναι σοβαρά. Λυπάμαι που το λέω. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στο αεροπλάνο θα τα βρουν; 

ΚΥΡΙΑΚΟΣ ΣΠΥΡΙΟΥΝΗΣ: 'Εχει δίκιο, κύριε Υφυπουργέ. Πρόκειται για υποβάθμιση των αρχηγών αλλά και των Ενόπλων Δυνάμεων. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αναφέραμε αυτά τα δύο παραδείγματα για να δείξουμε ότι ο συντάκτης του νομοσχεδίου εντελώς πρόχειρα έριξε στο χαρτί αυτά που σκέφτηκε. Είναι δύσκολο θέμα, δεν χωρά καμία αμφιβολία και δεν μιλάμε για τα "παρακατιανά στελέχη", για λοχαγούς, για λοχίες, για υπαλλήλους κλπ. που αν ήταν τρόπος θα τους βάζατε με τις βαλίτσες! Δεν σώνεται η οικονομία με τέτοια πράγματα, κύριοι. 

Εγκεφαλική πρόχειρη είναι και η κατάταξη σε κατηγορίες διάφορων χωρών στις οποίες ενδεχόμενα μπορεί να ταξιδέψει κάποιος υπάλληλος του δημοσίου. Το τονίσαμε τρεις φορές στην επιτροπή. Λέχθηκε στην επιτροπή ότι ο κατάλογος διαμορφώθηκε από το Υπουργείο Εξωτερικών με βάση στοιχεία για το κόστος ζωής σ'αυτές τις χώρες. Μια απλή ανάγνωση του καταλόγου των χωρών θα αποδείξει ότι η κατάταξη δεν είναι σωστή ή τουλάχιστον δεν μπορεί να γίνεται με νόμο άπαξ, γιατί σχεδόν καθημερινά τα δεδομένα αλλάζουν. Αφήστε επιτέλους και ένα κενό να το χειριστεί κάποιος. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ετσι είναι. Αφού και στο Υπουργείο Εξωτερικών αλλάζει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το προβλέπει αυτό ότι μπορεί να αλλάζει. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Βγάλτε τον κατάλογο, κύριε Υπουργέ και τα βρίσκουμε. 

Σ' αυτό το νομοσχέδιο για τις δαπάνες κίνησης των υπαλλήλων του δημοσίου διατυπώνουμε τις επιφυλάξεις μας, όχι ότι δεν κρίνουμε αναγκαία τη νομοθετική ρύθμιση, αλλά γιατί κινείται συνολικά μέσα στη λογική της λιτότητας και όχι των συγκεκριμένων αναγκών. Στην κατ' άρθρον συζήτηση θα έχουμε την ευκαιρία να διατυπώσουμε συγκεκριμένες προτάσεις πάνω σε συγκεκριμένα ζητήματα και για αδικίες που γίνονται, αδικίες που τις αντιμετωπίσαμε στο παρελθόν, έγιναν ρυθμίσεις. Αλλά εσείς το βιολί σας να παραμερίζετε μερικούς. 

Ας δούμε τώρα, κύριοι Βουλευτές, το δεύτερο νομοσχέδιο που μπήκε από το παράθυρο, γιατί η Κυβέρνηση θέλει να ξεπουλήσει τις λεγόμενες προβληματικές. Ας δούμε τη ρύθμιση που ήλθε για τη "SOFTEX". Η αρμόδια Υφυπουργός μας πληροφόρησε, με ικανοποίηση είναι γεγονός, ότι βρέθηκαν ξένοι αγοραστές να πάρουν την επιχείρηση. Αλλά για να την πάρουν απαιτούν μερικά πράγματα. Απαιτούν διευκολύνσεις, απαιτούν να είναι "καθαρή", απαιτούν να τους δοθούν και δώρα από πάνω. 

'Ετσι με τη ρύθμιση που προτείνεται το ελληνικό δημόσιο αναλαμβάνει τα χρέη της επιχείρησης προς τρίτους, αναλαμβάνει τη δαπάνη να "καθαρίσει" με τις ασφαλιστικές εισφορές προς το ΙΚΑ, αναλαμβάνει τις δαπάνες για τις απολύσεις που συμφωνήθηκαν και ήταν μία από τις προϋποθέσεις-όρους της ξένης εταιρείας. 

Ποια ζητήματα προκύπτουν εδώ; Πρώτον, το μεγάλο πολιτικό ζήτημα που οδήγησε τα πράγματα στο σημερινό σημείο, ώστε να ξεπουληθεί μια μεγάλη και σημαντική εταιρεία ουσιαστικά αντί πινακίου φακής, ενώ αν παίρνονταν έγκαιρα μέτρα εκσυγχρονισμού και οργάνωσης θα μπορούσε να είναι μια εταιρεία που όχι μόνο θα απασχολούσε χιλιάδες εργαζόμενους, αλλά θα πρόσφερε και στο ελληνικό δημόσιο αρκετά έσοδα. Αυτό δεν έγινε και θα πρέπει να κρατηθεί από τους εργαζόμενους και στη "SOFTEX" στα υπόψη. 

Σε όσους μας ρωτάνε τάχα καλόπιστα ότι έτσι όπως ήλθαν τα πράγματα, τι θέλετε να κάνουμε, θα τους πούμε: 

Εμείς και απέναντι στους εργάτες και απέναντι στο λαό και απέναντι στην ιστορία, δεν προσφέρουμε σαπούνι για να ξεπλύνουν κάποιοι την πολιτική τους, τελεία και παύλα. Δεν μπορεί να κοροϊδεύουν για δεκαπέντε χρόνια το λαό και να έρχονται κάποια στιγμή και να λένε δώστε μας και την βεβαίωση ότι τον κοροϊδέψαμε μαζί. Μη μας ρωτάνε εμάς τέτοια πράγματα. Ας διαβάσουν κάποιοι τι έλεγαν στο παρελθόν, για να μπορέσουν, όπως αποδείχνετε τώρα, να κοροϊδέψουν και να αποπροσανατολίσουν τον κόσμο. 

Δεύτερον στην επιτροπή θέσαμε τα εξής ερωτήματα. Δεν μπορεί να αδιαφορήσει κανείς γι' αυτά τα ερωτήματα. Δεν γίνεται να αδιαφορήσει: Πως αποτιμά η Κυβέρνηση τη σημερινή αξία της εταιρείας; Ποια είναι αυτή η εταιρεία, τι έχει αυτή η εταιρεία, πόσο κοστίζει; Πάγια στοιχεία, εγκαταστάσεις, οικόπεδα, αέρα, αγορές κλπ. Δεν μας δόθηκε απάντηση. Ρωτήσαμε, τι προβλέπει ο διαγωνισμός, οι όροι του διαγωνισμού, γιατί πρέπει να έγινε διαγωνισμός. Δεν μπορεί να έγιναν κρυφά τα πράγματα. Τι προβλέπει ο διαγωνισμός για το ξεπούλημα; Ποιοι όροι μπήκαν για τους αγοραστές; Δεν μας δόθηκε ούτε το χαρτί του διαγωνισμού ούτε κάποια στοιχεία. 

Ρωτήσαμε τι προβλέπουν οι συμφωνίες που έγιναν με την ξένη εταιρεία και γιατί αυτές οι συμφωνίες δεν δίνονται στη Βουλή, ώστε να γνωρίζουν οι Βουλευτές που θα ψηφίσουν. Γιατί όπως δήλωσαν, θα ψηφίσουν χωρίς να ξέρουν αυτές τις συμφωνίες στο νομοσχέδιο; Δεν μας δόθηκε απάντηση εκτός από κάποιες "ήξεις αφήξεις". Χθες πήραμε κάποιο κείμενο που τιτλοφορείται προσύμφωνο. Οι άλλες συμφωνίες; Τα επτά παραρτήματα-συμφωνίες που βρίσκονται; 

Ρωτήσαμε ποιες εγγυήσεις υπάρχουν ότι θα διασφαλισθούν κάποιες θέσεις εργασίες, με δεδομένο ότι τα παραδείγματα που υπάρχουν βεβαιώνουν ότι όλες οι υποσχέσεις και οι διαβεβαιώσεις -βλέπε "Ναυπηγεία Ελευσίνας" κλπ- που δόθηκαν προς τους εργαζόμενους ήταν μια καθαρή εξαπάτηση. Δεν μας δόθηκαν καθαρές απαντήσεις. 

Και τίθεται το ερώτημα προς εκείνους τους Βουλευτές, οι οποίοι προτίθενται να ψηφίσουν αυτό το νομοσχέδιο: Δεν τους ενδιαφέρει ποια είναι η σημερινή αξία της "SOFTEX"; Δεν τους ενδιαφέρει τι λένε όλες οι συμφωνίες Κυβέρνησης και ξένου αγοραστή; Δεν τους ενδιαφέρει να μάθουν τι έλεγαν οι όροι του διαγωνισμού; Δεν τους ενδιαφέρει το κρίσιμο ζήτημα της απασχόλησης των εργαζομένων στην επιχείρηση αυτή; Αλλά ας διαβάσουν, έστω το κείμενο που μας δόθηκε, το προσύμφωνο. Θα διαπιστώσουν ότι ο λεγόμενος αγοραστής δεν είναι αγοραστής, αλλά κάποιος που του έπεσε ο πρώτος λαχνός. Θα διαπιστώσουν ότι καμία ουσιαστική εγγύηση δεν υπάρχει για τη διασφάλιση της εργασίας των εργαζομένων. Θα διαπιστώσουν κατάπληκτοι ότι το προσύμφωνο δέσμευε, πριν από ενάμιση μήνα που συνυπογράφτηκε από το Υπουργείο και τους ξένους αγοραστές, τη Βουλή να ψηφίσει νόμο και τη δέσμευε με τέτοιο τρόπο, λες και κάποιοι έχουν τους Βουλευτές στο τσεπάκι. Θα διαπιστώσουν χαριστικές ρυθμίσεις που προκαλούν το κοινό αίσθημα. Θα διαπιστώσουν και κάποιοι που φώναζαν ότι είναι Βουλευτές της περιοχής Δράμας κλπ. "ότι εμείς θέλουμε να εξασφαλίσουν δουλειά οι εργαζόμενοι" ότι -διαβάζω από το προσύμφωνο- αν δεν γίνει τούτο, δεν γίνει το άλλο "αν η Κυβέρνηση, αν το Υπουργείο Παιδείας δεν δώσει τα σχολικά βιβλία, λόγου χάριν, ο αγοραστής θα δικαιούται να παύσει τη λειτουργία του εργοστασίου της Δράμας". 

ΛΕΩΝΙΔΑΣ ΤΖΑΝΗΣ: Τι λέει το "αν"; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Σας είπα, αν δεν δώσουν τα σχολικά βιβλία, κλπ. 

Ακούστε έχει δεσμευθεί με το προσύμφωνο αυτό η Κυβέρνηση να παραχωρήσει πάρα πολλά πράγματα. Μεταξύ αυτών που παραχωρεί είναι και τα σχολικά βιβλία. Λέει, ο "αγοραστής" αν κάτω από κάποιες συνθήκες, δεν δοθούν τα σχολικά βιβλία κλείνω εγώ το μαγαζί της Δράμας. Και εμείς απευθυνόμαστε τώρα με αυτήν την αποστροφή προς τους εργαζόμενους της Δράμας, που προσπαθούν να πιαστούν από κάπου, για να σωθούν και τους λέμε, καθαρά και ξάστερα, δεν έχουν καμία εγγύηση. 

Με τέτοιες συμφωνίες δεν υπάρχει εγγύηση για τους εργάτες. Είναι καθαρά τα πράγματα. 'Ασε που υπάρχουν και εφημερίδες φίλα προσκείμενες προς την Κυβέρνηση και πάρα πολύ φίλα προσκείμενες, μάλιστα, που κάνουν αυτήν τη συμφωνία φύλλο και φτερό και λένε ότι θα πάρουν και από πάνω οι αγοραστές αντί να μας δώσουν κάτι. 

Κάναμε λόγο στην επιτροπή ότι μπορεί να προκύψουν και ποινικές ευθύνες από την ιστορία αυτή. Εξηγούμαστε: 

Η "SOFTEX" είναι μία εταιρεία κάτω από το δημόσιο έλεγχο γενικά. Τα όποια περιουσιακά της στοιχεία είναι περιουσιακά στοιχεία του ελληνικού λαού έτσι και αλλιώς. Τα οικόπεδα, οι εγκαταστάσεις, τα χωράφια. 'Εχει πολλά στρέμματα χωράφια. Η αξία της γης είναι αξία της γης. Τα όποια περιουσιακά της στοιχεία, λοιπόν, είναι περιουσιακά στοιχεία του ελληνικού λαού. Δεν είναι δηλαδή κάποιο οικόπεδο, κάποια χωράφια, κάποιο ακίνητο του τάδε Υπουργού, του τάδε ιδιώτη που εάν θέλει το πουλάει, εάν θέλει το χαρίζει ή το κάνει ό,τι θέλει. 

Από τα ερωτήματα που τέθηκαν παραπάνω φαίνεται να υπάρχουν πολλά κενά, που οδηγούν σε βάσιμες εκτιμήσεις ότι η επιχείρηση δίνεται όπως-όπως για να ξεμπερδεύει η Κυβέρνηση. 'Ετσι, όμως, δεν μπορεί να ξεμπερδεύει. Θα μου πείτε εδώ σχεδόν το 80% των Βουλευτών της Βουλής αυτής συμφωνεί με αυτά τα πράγματα. Εάν κατάλαβα καλά και από τον εισηγητή του κόμματος της Αξιωματικής Αντιπολίτευσης, η Νέα Δημοκρατία ψηφίζει αυτό το νομοσχέδιο. Τι να κάνουμε; Επειδή σήμερα το 80% συμφωνεί, αύριο δεν αλλάζουν οι συνθήκες και δεν θα ζητήσει κάποιος λογαριασμό γι' αυτά που έγιναν; Δεν απευθύνομαι στον εισαγγελέα, να τον καλέσω να ψάξει την υπόθεση, γιατί ξέρουμε τώρα πώς λειτουργεί και ο εισαγγελέας. Παίρνει υπόψη το 80%. 'Ετσι λειτουργούν δυστυχώς. Τι να κάνουμε; Και ας σταματήσουν κάποιοι να φωνάζουν για την ανεξαρτησία της δικαιοσύνης. 

Υποστηρίξαμε και υποστηρίζουμε, έστω και αν αφήσατε τα πράγματα να φθάσουν στο αμήν ότι η "SOFTEX" πρέπει να παραμείνει στον ευρύτερο δημόσιο τομέα. Αυτή η συμφωνία πάντως δεν μπορεί να "περπατήσει". Για να σωθεί, όμως, σήμερα απαιτούνται περισσότερες προσπάθειες απ' ό,τι χθες και προπάντων απαιτούνται μέτρα στήριξης, εκσυγχρονισμού, καλύτερης οργάνωσης και λειτουργίας και να σταματήσουν οι προβοκάτορες να πηγαίνουν και να την καίνε κάθε λίγο και λιγάκι. 

Οι κυβερνητικοί αρμόδιοι θα μας πουν ότι κάτι τέτοιο δεν μπορεί να γίνει γιατί το απαγορεύουν οι συνθήκες για την Ευρωπαϊκή 'Ενωση. Θα έλεγα τώρα καμιά βαρύτερη κουβέντα. Αυτό το επιχείρημα θυμίζει κάπως την παροιμία που λέει ότι ο πατροκτόνος ζητάει επιείκεια από το δικαστήριο γιατί έμεινε ορφανός. Στις λογικές των τετελεσμένων εμείς δεν πρόκειται να συρθούμε. 

Στο αιφνιδιαστικό νομοσχέδιο, αυτό που ήρθε από το παράθυρο, υπάρχει διάταξη -ήρθε αυτή στην επιτροπή σαν τροπολογία και ενσωματώθηκε τώρα- με την οποία ρυθμίζονται θέματα που σχετίζονται με τις λεγόμενες προβληματικές επιχειρήσεις. Στην ουσία πρόκειται για ρύθμιση που δικαιώνει τους πρώην ιδιοκτήτες -διαβάστε τη προσεκτικά, κύριοι Βουλευτές, όσοι δεν τη διαβάσατε- αυτούς που τις λεηλάτησαν, αυτούς που τις περισσότερες τις έφτιαξαν με δανεικά κι' αγύριστα, με χρήματα του ελληνικού λαού, αυτούς που τις έκαναν προβληματικές και τώρα ζητάνε -και παίρνουν- και τα ρέστα από πάνω. "Μα, τους δικαιώνουν τα δικαστήρια της Ευρωπαϊκής 'Ενωσης. Τι να κάνουμε;" μας λέει η Κυβέρνηση. "Προσπαθούμε να περιορίσουμε το κακό" υποστηρίζουν. Αυτό το κακό που άρχισε από τις παλαιότερες κυβερνήσεις, από τις Κυβερνήσεις δηλαδή του ΠΑ.ΣΟ.Κ., για να συνεννοούμαστε. Αν ήταν κακό. Αφού όμως τώρα το αναγνωρίζουν οι ίδιοι, δεν έχουμε κανένα λόγο εμείς να έχουμε διάλογο πάνω σ' αυτό. 'Ετσι έχουν τα πράγματα. 

Από την άποψη της ουσίας λέμε ότι το ελληνικό δημόσιο, ο ελληνικός λαός δηλαδή, δεν χρωστάει δεκάρα τσακιστή σ' αυτούς τους αεριτζήδες. Και το εννοούμε, κύριοι Βουλευτές. Αυτοί χρωστάνε και μάλιστα πολλά στον ελληνικό λαό. Αυτοί φταίνε και μάλιστα πολλοί θα έπρεπε να είναι στον Κορυδαλλό, όπως παλαιότερα τους είχε απειλήσει κάποιος Υπουργός Εθνικής Οικονομίας της Κυβέρνησης του ΠΑ.ΣΟ.Κ. με ένα φάκελο που ανέμιζε κατεβαίνοντας από το αεροπλάνο. Και, όμως, τίποτα δεν έγινε και τώρα μας ζητάνε και άλλα από πάνω. 

Δεν γνωρίζω ποια ήταν η νομική υποστήριξη, από τη μεριά της Κυβέρνησης, των συμφερόντων του ελληνικού λαού σ' αυτήν την υπόθεση. Δεν ξέρουμε με ποιους φακέλους και με ποια επιχειρήματα έδωσαν τη μάχη -και αν την έδωσαν- για να αποδείξουν ότι όλοι αυτοί που κατάντησαν προβληματικές τις επιχειρήσεις χρωστάνε τόσα πολλά στον ελληνικό λαό που θα έπρεπε να πληρώνουν και τα τρισέγγονά τους για να πάρουν εξόφληση. 

Θα διατυπώσουμε, όμως και το εξής ερώτημα, μια που η Κυβέρνηση μας λέει ότι αυτό αποφασίζουν εκεί στις Βρυξέλλες. 

Εκεί στις Βρυξέλλες, στην Ευρώπη, στα ευρωπαϊκά δικαστήρια αν κάποιος κλέψει κάποιον, πολύ περισσότερο αν κάποιος κλέψει έναν ολόκληρο λαό, τον επιβραβεύουμε και από πάνω; Θα μου πείτε: Τι ρωτάτε; Αυτό δεν γίνεται; 'Ομως, από νομική, και κυρίως ηθική άποψη, εμείς έχουμε καθήκον να βάλουμε το ερώτημα. 

Το ζήτημα είναι πέρα για πέρα πολιτικό. Δεν είναι ζήτημα που θα το χειρισθούν κάποιοι ειδικοί του Υπουργείου και κάποιοι δικηγόροι. Να ενημερωθεί ο λαός, με όλα τα στοιχεία, ανοιχτά για όλες τις κομπίνες. Να βγουν οι φάκελοι που απειλητικά ανεμίζονταν στο παρελθόν. Κανένας από τους κομπιναδόρους πρώην ιδιοκτήτες δεν αδικήθηκε. Καθαρά πράγματα! 'Ολοι βολεύτηκαν με την ιστορία της παλιάς μετοχοποίησης, με τη απαλλαγή τους από τα χρέη, με την απαλλαγή τους από τον εισαγγελέα. Αυτή είναι η αλήθεια, κύριοι Βουλευτές! 

Τις βούλιαξαν. Τις έβαλαν στη λάσπη. Και ήρθε κάποια κυβέρνηση, που εκτίμησε ότι έπρεπε να σώσει την εργασία των εργαζομένων. Τις έβγαλε από τη λάσπη. Πλήρωσε ο λαός μας ένα σωρό λεφτά, για να σταθούν στα πόδια τους αυτές οι επιχειρήσεις. Και έρχονται αυτοί, που τις είχαν βουλιάξει και ζητάνε και τα ρέστα. Γιατί; Τι είναι αυτοί; 

Κύριοι Βουλευτές, έγινε σαφές ότι στο αρχικό νομοσχέδιο δεν δίνουμε θετική ψήφο -εννοώ για τις δαπάνες του δημοσίου- εκτός από κάποιες διατάξεις του, γιατί ξεκινάει από αφετηρίες διαφορετικές σχετικά με τις συγκεκριμένες ανάγκες. 

Το δεύτερο μέρος, αυτό που ήρθε για να καλύψει τις αμαρτίες της πολιτικής των διαφόρων κυβερνήσεων, το καταψηφίζουμε, εκφράζοντας ταυτόχρονα την έντονη αγανάκτησή μας για τον τρόπο που η Κυβέρνηση νομοθετεί, αλλά και για την απαράδεκτη ουσία αυτών που νομοθετεί. 

Σας ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα τρεις μαθητές και τέσσερις συνοδοί-καθηγητές του 7ου Εσπερινού Λυκείου Αθηνών. Η Βουλή τους καλωσορίζει. 

(Χειροκροτήματα από όλες τις πτέρυγες της Βουλής) 

Ο συνάδελφος κ. Ιωάννης Βαρβιτσιώτης ζητεί ολιγοήμερη άδεια απουσίας στο εξωτερικό. Εγκρίνει η Βουλή; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε. Ο κ. Δραγασάκης έχει το λόγο. 

ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, εδώ έχουμε μία περίπτωση όπου φαίνεται καθαρά, πώς η Κυβέρνηση δυσκολεύει το ρόλο της Βουλής, δυσκολεύει το ρόλο των κομμάτων να αντιμετωπίσουν με υπευθυνότητα, όπως θέλουν, το νομοθετικό έργο. Και το κάνω αμέσως σαφέστερο. 

Είχαμε στην επιτροπή ένα νομοσχέδιο, το οποίο αφορούσε στις δαπάνες κίνησης και μετακίνησης του προσωπικού. Μάλιστα, εμείς του Συνασπισμού της Αριστεράς και της Προόδου δώσαμε θετική ψήφο επί της αρχής, θεωρώντας ότι εν πάση περιπτώσει, μπορεί να μη φέρνει κάποια επανάσταση στο θέμα αυτό, αλλά κάποια τάξη προσπαθεί να βάλει. Αυτά όλα στην επιτροπή πριν από μία εβδομάδα. 

Και σήμερα εδώ, έχουμε ένα νομοσχέδιο εντελώς αλλοιωμένο σε ό,τι αφορά το περιεχόμενό του. Είναι ένα νομοσχέδιο για τη "SOFTEX" για την "ΠΥΡΚΑΛ", για τις μετοχές. Και αν μας ρωτήσει εμάς κάποιος στο δρόμο "γιατί ψηφίσατε επί της αρχής αυτό το νομοσχέδιο;", θα πρέπει να εξηγούμε ότι άλλο ήταν αυτό που συζητούσαμε και άλλο αυτό το οποίο τελικά ήρθε στην Ολομέλεια. Το λέω αυτό, γιατί υπήρξαν πολλές και άσχετες τροπολογίες. 

Βέβαια υπάρχει ένα γενικότερο θέμα με τις τροπολογίες. Και εν πάση περιπτώσει, πρέπει η Κυβέρνηση να δει τι θα κάνει με αυτό το θέμα. Δεν είναι δυνατόν να έχουμε τροπολογίες τόσο άσχετες. Ας ερχόταν ένα ξεχωριστό νομοσχέδιο, όπως έγινε -και σωστά- για τη Διεθνή 'Εκθεση Θεσσαλονίκης, που θα έρθει αύριο στην αντίστοιχη επιτροπή. 

To δεύτερο πρόβλημα που δημιουργείται είναι ότι δεν έχουμε έκθεση της Επιστημονικής Επιτροπής της Βουλής για το σύνολο του νομοσχεδίου. 'Εχουμε μία έκθεση, η οποία καλύπτει το αρχικό σχέδιο του νομοσχεδίου. Εμείς θα θέλαμε να έχουμε τη γνώμη του Επιστημονικού Συμβουλίου της Βουλής, τουλάχιστον και για τα άρθρα που ήρθαν αρχικά ως τροπολογίες και που σήμερα είναι τα άρθρα 29 και 31, διότι από τη φύση τους έχουν ερωτήματα, τα οποία δεν είναι μόνο πολιτικά, είναι και νομικής φύσης. 

Επειδή δεν είναι αρκετά γνωστά αυτά τα θέματα, θα αρχίσω από τα άρθρα που αρχικά ήταν τροπολογίες, διότι υπάρχει κίνδυνος να περάσουν χωρίς να αναφερθούν καν στο Σώμα και χωρίς να ξέρουμε τι ακριβώς ψηφίζουμε. 

Το άρθρο 30 αναφέρεται στη φορολόγηση της υπεραξίας μετοχών επιχειρήσεων που δεν είναι εισηγμένες στο χρηματιστήριο, ενώ το θέμα είναι ανοικτό σε ό,τι αφορά τη φορολόγηση της υπεραξίας μετοχών γενικώς. Εμείς θα θέλαμε να ρωτήσουμε τον αρμόδιο Υπουργό τι σκέπτεται η Κυβέρνηση σε ό,τι αφορά τις υπεραξίες των μετοχών, γενικά περιλαμβανομένων και αυτών που είναι εισηγμένες στο χρηματιστήριο, όπου παρατηρούμε και αποδόσεις τεραστίων διαστάσεων. Αρκετές χώρες διεθνώς έχουν επιβάλει κάποιες φορολογικές ρυθμίσεις γύρω από το θέμα αυτό. Και αυτό βέβαια είναι γενικότερο θέμα, αφορά τη φορολογία κινητών αξιών γενικώς αλλά, αφού έρχεται τώρα αυτή η ρύθμιση εδώ εμβόλιμα, νομίζω ότι δικαιούμαστε να θέσουμε τουλάχιστον αυτήν τη διάσταση. 

Σε ό,τι αφορά το θέμα της "ΠΥΡΚΑΛ" είναι μία ακόμα ρύθμιση, έχουν έρθει και άλλες στο παρελθόν. Θέσαμε το ερώτημα και στην επιτροπή, το επαναλαμβάνουμε και εδώ. Πρέπει η Κυβέρνηση να αποσαφηνίσει την πολιτική της σε ό,τι αφορά την "ΠΥΡΚΑΛ", σε ό,τι αφορά την ΕΑΒ, σε ό,τι αφορά τις άλλες πολεμικές βιομηχανίες. Τουλάχιστον σε ένα επίπεδο πληροφόρησης να ξέρουν και οι εργαζόμενοι στις επιχειρήσεις αυτές, αλλά και η Βουλή και η κοινωνία αν υπάρχει κυβερνητική πολιτική στον ευαίσθητο αυτό χώρο των αμυντικών βιομηχανιών και ποια είναι. 

Σε ό,τι αφορά το θέμα της "SOFTEX" το οποίο επανειλημμένα έχει απασχολήσει τη Βουλή θα πούμε και στην κατ' άρθρο συζήτηση πιο συγκεκριμένα πράγματα. Φαίνεται όμως ότι εδώ πρόκειται για μία ρύθμιση όπου η "SOFTEX" δίνεται χάρισμα, όπως γράφτηκε -ίσως και για λόγους σκοπιμότητας γράφτηκε εκεί που γράφτηκε- αλλά πραγματικά εδώ υπάρχει ακόμα θέμα πληροφόρησης. Είναι θετικό το ότι η κυρία Υπουργός μας έστειλε ένα τμήμα των συμβάσεων, αλλά χωρίς τα παραρτήματα δεν μπορεί κανείς να είναι βέβαιος ότι έχει επαρκή πληροφόρηση για να αξιολογήσει αυτήν την αγοραπωλησία. 

Φαίνεται πάντως ότι το τίμημα δεν είναι όπως μας ελέχθη. Ονομαστικά το τίμημα είναι εκατόν είκοσι εκατομμύρια (120.000.000) δολάρια, αλλά από αυτά μόνο τα τριάντα έξι εκατομμύρια (36.000.000) δολάρια καταβάλλονται άμεσα, ενώ τα ενενήντα τέσσερα εκατομμύρια (94.000.000) δολάρια θα καταβληθούν μετά από δέκα χρόνια άτοκα. Δεν ξέρουμε τι ρήτρες υπάρχουν και αν υπάρχουν σε ό,τι αφορά έστω τη διασφάλιση αυτών των θέσεων των εργαζομένων. Για παράδειγμα, θα μπορούσε να υπάρχει ρήτρα με τη μορφή εγγυητικής επιστολής, κάτι το οποίο δεν προκύπτει από τα κείμενα που έχουμε ότι έχει προβλεφθεί. 

Η τροπολογία προβλέπει την εξαίρεση αυτής της αγοραπωλησίας από την Επιτροπή του Ανταγωνισμού. Θέτουμε το ερώτημα μήπως αυτό δημιουργήσει βάση νομικών εμπλοκών εκ των υστέρων ή παρεμβάσεων της Ευρωπαϊκής 'Ενωσης. 

Δεν ξέρουμε αν μπορεί να γίνει έτσι απλά η κατευθείαν ανάθεση της προμήθειας των σχολικών βιβλίων σε μία επιχείρηση χωρίς διαγωνισμό, χωρίς διασφάλιση της βέλτιστης τιμής κλπ. 

Το επιχείρημα το οποίο ακούστηκε και ενδεχομένως θα επαναληφθεί είναι ότι "εκεί που φθάσαμε δεν υπήρχε άλλη λύση". Το ερώτημα επομένως είναι πολιτικό: Γιατί φθάσαμε ως εδώ; Γιατί φθάσαμε σε μία τέτοια απαξίωση μιας επιχείρησης που ομόφωνα τα κόμματα το 1990 επί Οικουμενικής χαρακτηρίσαμε στρατηγικής σημασίας με θετικές προοπτικές; Αν υπάρχουν ευθύνες, πού πρέπει να αποδοθούν αυτές οι ευθύνες; Διότι, επαναλαμβάνω, εμείς δεν μπαίνουμε στο παζάρι πώς έγινε κλπ., ούτε αμφισβητούμε προθέσεις, αλλά κάνουμε τη διαπίστωση ότι εδώ μια επιχείρηση, που πριν λίγα χρόνια διαπιστώναμε όλες οι πολιτικές δυνάμεις τις θετικές προοπτικές της, σήμερα να δίνεται σχεδόν τσάμπα ή και τσάμπα και πάλι να υπάρχουν ερωτηματικά σε ό,τι αφορά την εξασφάλιση των θέσεων εργασίας που προβλέπεται να μείνουν. 

Σε ό,τι αφορά το κυρίως σώμα του νομοσχεδίου, όπως είπαμε και στη Διαρκή Επιτροπή, εμείς κατανοούμε ότι ο προηγούμενος νόμος, ο ν. 2346/95 δεν αντιμετώπιζε ορθολογικά το πρόβλημα των μετακινήσεων και των αποζημιώσεων των υπαλλήλων για εκτέλεση υπηρεσίας τους. Επομένως είναι θετικό το ότι γίνεται μία προσπάθεια να αντιμετωπισθεί το πρόβλημα αυτό με την αλλαγή του νόμου. 

Το ερώτημα, όμως, είναι αν η νέα ρύθμιση πραγματικά αντιμετωπίζει τις αιτίες των προβλημάτων, αν δηλαδή οι νέες ρυθμίσεις στηρίζονται στα πραγματικά δεδομένα και στις πραγματικές ανάγκες. Η απάντηση που μπορούμε να δώσουμε στο ερώτημα αυτό είναι αρνητική. Η ρύθμιση δεν έχει λάβει υπόψη της και τις ιδιομορφίες της μετακίνησης ειδικά στην Ελλάδα, ειδικά μεταξύ νησιών, με δεδομένο κόστος ζωής κλπ. Γι'αυτό προβλέπουμε ότι πολύ σύντομα μάλλον θα χρειαστεί ξανά το Υπουργείο, η Κυβέρνηση να έρθει με νέες τροποποιήσεις και νέες αναθεωρήσεις του νόμου. 

Ενδεχομένως μία λύση θα ήταν αυτό που ήδη αναφέρθηκε, να γίνει ο νόμος πιο ελαστικός. Και ενώ γενικά δεν είναι κανείς σύμφωνος με τη ρύθμιση θεμάτων με υπουργικές αποφάσεις, ειδικά σε ορισμένα από τα θέματα εδώ που συζητάμε, όπως η κατάταξη των χωρών, όπως ο ορισμός των αποζημιώσεων κλπ. θα μπορούσαν να υπάρξουν πιο ελαστικές ρυθμίσεις. 

Επομένως θετικό αλλά άτολμο και φοβόμαστε και περιορισμένης αποτελεσματικότητας είναι το όλο εγχείρημα. 

Στη συζήτηση που είχαμε στη Διαρκή Επιτροπή Οικονομικών Υποθέσεων της Βουλής ο Υφυπουργός κ. Χριστοδουλάκης ανέφερε ορισμένα περιστατικά που πράγματι έκαναν εντύπωση και σε εμάς και σε δημοσιογράφους. Περιστατικό 

παραδείγματος χάριν ενός δημοσίου υπαλλήλου, ο οποίος στο διάστημα Ιουλίου-Αυγούστου φρόντισε να έχει μετακινήσεις δεκάδων ημερών κλπ., επειδή μας έκανε εντύπωση, προσπαθήσαμε να το διερευνήσουμε. 

Σε ό,τι αφορά τα ακραία πάντως περιστατικά, πρέπει να σας προβληματίσει το γεγονός ότι αυτά δεν τα κάνουν οι υπάλληλοι αν δεν έχουν πλάτες. 'Αρα πίσω από αυτό το πρόβλημα ενδεχομένως κρύβονται άλλα προβλήματα ευνοιοκρατίας, πελατειακών εσωτερικών σχέσεων. 'Ισως θα πρέπει κάποια στιγμή εκεί να στραφεί η προσπάθεια και η δική σας για να υπάρξουν πιο ουσιαστικές απαντήσεις. Πέρα όμως από τις ακραίες αυτές περιπτώσεις, η συνήθης εικόνα από ό,τι καταλάβαμε είναι η εξής: Προτείνει ο προϊστάμενος σε έναν υπάλληλο να κάνει μία επιθεώρηση ή να εκτελέσει μία υπηρεσία σε ένα νησί ή σε μία περιφέρεια της χώρας. Ξέρει ο υπάλληλος ότι δικαιούται αποζημίωση δέκα χιλιάδων (10.000) δραχμών και ότι αυτά δεν φθάνουν. Συνήθως, λοιπόν, κοινή συναινέσει με τον προϊστάμενο αποφασίζουν ότι θα πάει για μία ημέρα αλλά θα του γράψει δύο, θα πάει για πέντε μέρες, αλλά θα του γράψει δέκα. 

Αυτή είναι η βάση αυτού του ανορθολογισμού. Είναι μία συναινετική συμπαιγνία για να καλυφθούν καταστάσεις, οι οποίες έχουν μια αντικειμενική βάση. Επομένως η προσπάθεια να εξοικονομηθούν πόροι, εφόσον δεν στηρίζεται σε ρεαλιστικά δεδομένα όσον αφορά το κόστος των μετακινήσεων, πάλι θα δημιουργήσει στρεβλώσεις. 'Ισως θα έπρεπε να αναζητηθούν τρόποι πιο άμεσης αντιμετώπισης των θεμάτων στη βάση των πραγματικών περιστατικών. 

Αυτές τις παρατηρήσεις θέλαμε να κάνουμε. Εφιστούμε την προσοχή των συναδέλφων, που ίσως δεν έχουν ιδιαίτερη εμπλοκή με το νομοσχέδιο, στη σοβαρότητα του δευτέρου μέρους και των άρθρων που αφορούν τις μετοχές, την "ΠΥΡΚΑΛ", τη "SOFTEX", διότι στην κατ' άρθρο συζήτηση θα πρέπει να διευκρινιστεί μια σειρά ερωτημάτων, που παραμένουν αναπάντητα. 

ΠΡΟΕΔΡΕΥΩΝ (Νικόλαος Κατσαρός): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριοι συνάδελφοι, στο νομοσχέδιο για τη φορολόγηση των αυτοκινήτων είχα κάνει ορισμένες παρατηρήσεις, τις οποίες θα μπορούσα να αναγνώσω και να ανταποκρίνονται απολύτως και στο παρόν σχέδιο νόμου. Δηλαδή το κυρίως νομοσχέδιο, που κατατέθηκε στη Βουλή και συνεζητήθη στην Επιτροπή Οικονομικών, είναι ένα μέρος του τελικού σχεδίου νόμου. Ο τίτλος του δεν ανταποκρίνεται στο περιεχόμενο του νομοσχεδίου, διότι είναι δευτερεύον το θέμα που ήθελε να ρυθμίσει. Οι προσθήκες και οι τροπολογίες, που έγιναν, αλλοιώνουν τελείως το περιεχόμενό του. 

Αυτό σημαίνει ότι ειδικότερα το Υπουργείο Οικονομικών νομοθετεί πρόχειρα ή ότι έχει την κακή τύχη, ακριβώς επειδή είναι Υπουργείο Οικονομικών, όλοι οι Υπουργοί που έχουν διάφορες εκκρεμότητες οικονομικής φύσεως, που άπτονται και της αρμοδιότητάς του, να κολλούν διάφορες ρυθμίσεις και έτσι να αλλοιώνεται το κυρίως νομοσχέδιο. 

Δεύτερον, πράγματι το σχέδιο νόμου, όπως κατατέθηκε στη Βουλή, είχε πολλά θετικά στοιχεία. Προσπαθούσε να εξορθολογήσει και να συστηματοποιήσει τον τρόπο αμοιβής των μετακινουμένων υπαλλήλων του δημοσίου, ώστε να διανυκτερεύουν, να ταξιδεύουν εντός και εκτός ελληνικής επικράτειας. Βεβαίως ήταν θετικός αυτός ο εξορθολογισμός των δαπανών μετακίνησης των δημοσίων υπαλλήλων. 'Ομως στην πορεία το νομοσχέδιο έχασε την αρχική του μορφή. 

Παρά ταύτα, η αρχή του νομοσχεδίου είναι θετική. 'Ομως επειδή είναι περιπτωσιολογικό και επειδή η ζωή είναι δυναμική, υπάρχουν και περιπτώσεις που δεν μπορούν να προβλεφθούν σήμερα. Επομένως δεν έπρεπε να έχει τέτοιου είδους ρυθμίσεις. 'Επρεπε να αφήνει μεγάλη ευχέρεια προσαρμογής στη ζωή πολλών διατάξεων, που τις κάνει οριστικές. 

Είπαν κι άλλοι συνάδελφοι κι εγώ συμφωνώ ότι θα έπρεπε να δίνεται η εξουσιοδότηση στον Υπουργό των Οικονομικών με υπουργικές αποφάσεις κάθε φορά να προσαρμόζει όσα προβλέπονται σε σχέση με την αποζημίωση, με τον τόπο διαμονής ή διανυκτέρευσης ή με την αποζημίωση εκτός ελληνικής επικράτειας. Το να κατατάσσονται οι χώρες σε διάφορες κατηγορίες και να προσδιορίζεται εκ των προτέρων η αμοιβή των μετακινούμενων υπαλλήλων, δεν είναι σωστό. 

Και αυτό γιατί ορισμένες χώρες της Ευρώπης έχουν κόστος ζωής υψηλότερο και άλλες χώρες έχουν πολύ χαμηλότερο μέσο όρο βιοτικού επιπέδου. 'Ετσι οι καταβαλλόμενες αποζημιώσεις επαρκούν στους μετακινουμένους σε αυτές τις χώρες που δεν είναι ανεπτυγμένες, γιατί εκεί το κόστος διαβίωσης είναι πολύ ακριβότερο για αλλοδαπούς και για λόγους εξεύρεσης ασφαλούς διαμονής, υγιεινής διατροφής κλπ. Στη Βουλγαρία π.χ. το βιοτικό επίπεδο μπορεί να είναι πολύ χαμηλότερο, σε σχέση με τη Γαλλία, τη Γερμανία από τις χώρες της Δυτικής Ευρώπης ή και της Αμερικής, αλλά η διαμονή ενός δημόσιου λειτουργού στη Σόφια -φέρνω σαν παράδειγμα τη Βουλγαρία, αλλά ισχύει και στις άλλες χώρες, τις τέως κομμουνιστικές- το κόστος παραμονής και διαβίωσης είναι πολύ ακριβότερο. 

Τρίτη παρατήρηση είναι η εξής: Οι αναπροσαρμογές αποζημίωσης των υπαλλήλων σε σχέση με το 1995, που έγιναν με το ν. 2346/1995, δεν καλύπτουν τις πραγματικές ανάγκες, γιατί ο ρυθμός πληθωρισμού σε σχέση με τις αναπροσαρμοζόμενες τιμές δεν έχει αντιστοιχία. 

Εκεί που θέλω να επιμείνω είναι οι τροπολογίες που προστέθηκαν. Αποτελούν ένα δεύτερο μέρος του νομοσχεδίου, που είναι και το κυριότερο. Γίνονται, λοιπόν, μεγάλες ρυθμίσεις, γιατί αναφέρονται σε μεγάλα συμφέροντα του δημοσίου και οι ρυθμίσεις που γίνονται φαίνονται ότι είναι χαριστικές. 

'Ετσι βρισκόμαστε μπροστά σε ένα δίλημμα, όπως το άρθρο 31, που αναφέρεται στη ρύθμιση της πώλησης της "ΑΘΗΝΑΙΚΗΣ ΧΑΡΤΟΠΟΙΙΑΣ". Το ερώτημα που μπαίνει είναι ότι εφόσον εξασφαλίζουμε το μεγαλύτερο μέρος θέσεων εργασίας και οι εργαζόμενοι, προκειμένου να μη χάσουν τη δουλειά τους, συμφωνούν με τη ρύθμιση, εσείς δεν θα το ψηφίσετε; 

Από την άλλη πλευρά, η επιχείρηση η συγκεκριμένη πωλείται αντί πινακίου φακής σε έναν ιδιώτη και οι όροι είναι δυσμενέστατοι για το δημόσιο συμφέρον. Εμείς, μολονότι έχουμε ευαισθησία για τους εργαζόμενους, δεν μπορούμε να αποστούμε από τη βασική μας αρχή ότι είμαστε εναντίον των ιδιωτικοποιήσεων, πολύ περισσότερο μάλιστα εναντίον της εκποίησης της δημόσιας περιουσίας αντί πινακίου φακής. 

Επίσης στο άρθρο 29 είναι και η ρύθμιση που αναφέρεται στις απαιτήσεις αποζημιώσεων των μετόχων πολλών εταιρειών που είχαν περιέλθει στον ΟΑΕ και οι μέτοχοι αυτοί προσέφυγαν στα ελληνικά δικαστήρια και στο Δικαστήριο Ευρωπαϊκών Κοινοτήτων και υπάρχουν αντιφατικές αποφάσεις. Σε πολλές περιπτώσεις δικαιώνονται αυτοί που είχαν κατασπαράξει και καταληστεύσει τις επιχειρήσεις τους, που η σχέση ιδίων και ξένων κεφαλαίων ήταν 70-75% με 25%-30%. Καίτοι, λοιπόν, αυτά τα δανεικά κεφάλαια τα κατασπάραξαν, έπαιρναν δάνεια για την επιχείρηση και δεν τα επένδυαν. Μέρος δε αυτών, με διάφορους τρόπους το ιδιοποιείτο ο επενδυτής επιχειρηματίας, οι επιχειρήσεις είχαν καταστεί προβληματικές και το δημόσιο μπροστά στο πρόβλημα, προκειμένου να χαθούν θέσεις εργασίας, τις υπήγαγε στον ΟΑΕ και απαλλασσόταν ο επενδυτής. 

Σταμάταγαν οι έρευνες -που είχαμε εδώ και ποινικά αδικήματα καταλήστευσης της περιουσίας της επιχείρησης- και απηλλάσσετο ο επιχειρηματίας. Και αφού πέρασαν χρόνια και από τις πολλές παραλείψεις των τότε διοικούντων τον ΟΑΕ, που δεν έκαναν το ελάχιστο να συγκληθεί συνέλευση των μετόχων και να συναινέσει την υπαγωγή της επιχείρησης στον ΟΑΕ, για να μην υπάρχουν εκ των υστέρων απαιτήσεις, όπως γίνεται σήμερα, παρά ταύτα, όσα είχαν συμβεί από παραλείψεις των τότε κυβερνήσεων, σήμερα καλείται το δημόσιο να τους αποζημιώσει. 

'Ετσι φάνηκε το δίλημμα: Θέλετε το δημόσιο να σύρεται στα δικαστήρια της Ευρωπαϊκής 'Ενωσης για να καταβάλει ολόκληρο το ποσό; 'Η θέλετε μόνο, όπως κάνει με τη ρύθμιση, να αποζημιώνονται οι παλιοί μέτοχοι με τις διατάξεις περί αδικοπραξιών; 

Αλλά η Βουλή, κυρίες και κύριοι συνάδελφοι, δεν μπορεί να νομοθετεί κάτω από διλήμματα. 'Ολα τα κόμματα λειτουργούν βάσει αρχών πολιτικών και ιδεολογικών. Εμείς λέμε "όχι". Δεν θα ψηφίσουμε και τη ρύθμιση που αναφέρεται στους παλιούς μετόχους του άρθρου 29, ούτε του άρθρου 31 που βέβαια αυτά ήρθαν ως τροπολογίες αναφορικά με την εκποίηση της "ΑΘΗΝΑΙΚΗΣ ΧΑΡΤΟΠΟΙΙΑΣ". 

Τα διλήμματα είναι ψευτοδιλήμματα και τα κόμματα λειτουργούν με αρχές πολιτικές και σε βάθος χρόνου και θα πούμε "όχι" σ' αυτά τα διλήμματα. 'Αλλωστε δεν μπορούμε να έχουμε και πλήρη εικόνα των διατάξεων αυτών, που τίθενται ενώπιόν μας προς ψήφιση. Γιατί; Διότι -το είπαν και άλλοι αγορητές- μας παρέδωσε χθες η Υφυπουργός Ανάπτυξης το προσύμφωνο εκποίησης της "ΑΘΗΝΑΙΚΗΣ ΧΑΡΤΟΠΟΙΙΑΣ" προς τον ξένο επενδυτή, αλλά δεν γνωρίζουμε ούτε την προκήρυξη ούτε τα παραρτήματα. Επομένως δεν μπορούμε να κάνουμε ούτε καν νομική εκτίμηση, πόσο μάλλον πολιτική και δεν μπορούμε να έχουμε και μετρήσιμα ποσά, τι καταβάλλει, τι χάνει το δημόσιο, τι θα εισπράξει, πώς και πότε. 

Για όλους αυτούς τους λόγους -όπως και στη Διαρκή Επιτροπή Οικονομικών είχαμε καταψηφίσει την αρχή του νομοσχεδίου- και πάλι καταψηφίζουμε την αρχή του νομοσχεδίου. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Δεν θα μιλήσουμε οι Βουλευτές, κύριε Πρόεδρε; 

ΠΡΟΕΔΡΕΥΩΝ (Νικόλαος Κατσαρός): Σε κάθε νομοσχέδιο κάνετε την ίδια ερώτηση. Σας παραπέμπω σ' αυτά που είπα στο περασμένο νομοσχέδιο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, είμαστε τέσσερις-πέντε Βουλευτές. Οι άλλοι Υπουργοί μας αφήνουν και μιλάμε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα είμαι πάρα πολύ σύντομος, κύριε Σπυριούνη, να είσθε βέβαιος γι' αυτό. 

ΚΥΡΙΑΚΟΣ ΣΠΥΡΙΟΥΝΗΣ: Μετά ακολουθούν ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και μετά θα ακολουθήσουν οι Βουλευτές και θα απαντήσω και στους Βουλευτές, σε όσα σχόλια κάνουν. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υφυπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ, κύριε Πρόεδρε. 

Κυρίες και κύριοι, το νομοσχέδιο αυτό, το οποίο φέρνει προς ψήφιση στην Ολομέλεια η Κυβέρνηση, είναι ένα νομοσχέδιο τεχνικού χαρακτήρα περισσότερο. 'Ενα νομοσχέδιο το οποίο έχει στόχο να εκσυγχρονίσει, να απλοποιήσει και να κάνει λιγότερο σπάταλο ένα σύστημα, το οποίο χρόνια τώρα παρακολουθεί το σύστημα αμοιβών των δημοσίων υπαλλήλων. Και αφορά τα οδοιπορικά, τις δαπάνες μετακίνησης, τις δαπάνες διανυκτέρευσης, προκειμένου να επιτελεστεί η αποστολή των δημοσίων υπηρεσιών. 

Το νομοσχέδιο έχει τη φιλοδοξία να νοικοκυρέψει λίγο τα πράγματα και να τα απλοποιήσει, έτσι ώστε να αποφεύγονται φαινόμενα τα οποία παρατηρούνται και τα οποία εκτός από τη σπατάλη την οποία προκαλούν, είναι πιστεύω και απαράδεκτα και δεν περιποιούν τιμή ούτε στο δημόσιο ούτε και σ' αυτούς οι οποίοι υποπίπτουν και εμπλέκονται στις περιπτώσεις κατάχρησης των δικαιωμάτων που έχουν σήμερα. 

Τι υπάρχει σήμερα; Κατ' αρχήν υπάρχει το καθεστώς ενός μεγίστου αριθμού εκτός έδρας σε ετήσια βάση, το οποίο όμως με τον τρόπο με τον οποίο προγραμματίζεται και υλοποιείται, καταντά να είναι ένα κατακτημένο επίδομα για τον υπάλληλο. 

Συμψηφίζονται τα οδοιπορικά μηνών, από μήνα σε μήνα και αν ένα μήνα δεν κάνει οδοιπορικά, τα πηγαίνει στον άλλον, με αποτέλεσμα να εμφανίζονται (σε ορισμένες περιπτώσεις έστω) εξωφρενικά παραδείγματα ατόμων οι οποίοι εξαντλούν όλο τους το μήνα εκτός έδρας, ή και αρκετούς μήνες σε συνέχεια και, εν πάση περιπτώσει, να υπάρχει μια πίεση να εκτείνονται στα ανώτατα δυνατά όρια, λες και η Δημόσια Διοίκηση τίποτε άλλο δεν έχει κατά νου, παρά μόνο πώς θα βρίσκεται εκτός έδρας για να παρέχει τις υπηρεσίες της και τη βοήθειά της σε όλα τα άλλα μέρη, εκτός από την έδρα στην οποία ιδρύθηκε, με προορισμό να δώσει τις υπηρεσίες της. 

Υπάρχουν, λοιπόν, αυτά τα χαρακτηριστικά που έχουν δώσει ένα επιδοματικό χαρακτήρα στις μέχρι τώρα μετακινήσεις τα εκτός έδρας, κάτι το οποίο βέβαια πρέπει να εξαλειφθεί, έτσι ώστε να δοθούν τα πραγματικά κίνητρα, για να παρέχουν πραγματικές υπηρεσίες όταν υπάρχει ανάγκη. 

Τι γίνεται με το παρόν νομοσχέδιο; Με το παρόν νομοσχέδιο αυτό το οποίο επιβάλλεται είναι ότι αρχίζει και εφαρμόζεται ο μηνιαίος προγραμματισμός. Κάθε υπηρεσία προγραμματίζει σε μηνιαία βάση ποιες θα είναι οι αποστολές της εκτός έδρας, ποιοι θα τις κάνουν και υποβάλλει μετά απολογιστική κατάσταση ανά εξάμηνο στο Υπουργείο Οικονομικών, έτσι ώστε να ελέγχεται, τι ανάγκες εξυπηρετήθηκαν, ποιοι τις έκαναν και αν είναι δικαιολογημένες. 

Το δεύτερο είναι ότι απαγορεύεται πλέον ο συμψηφισμός των οδοιπορικών ανά μήνα. 'Αρα, ό,τι ανάγκες εξυπηρετούνται, αυτές θα είναι και δεν θα υπάρχει ως δικαίωμα η μεταφορά των εκτός έδρας σε επόμενους μήνες. 

Το τρίτο είναι ότι προβλέπει τις δαπάνες μετακίνησης σε ορθά όρια για τους νεοσυσταθέντες δήμους, γιατί αλλιώς θα ήταν παράλογο να θεωρείται εκτός έδρας η μετακίνηση στην ίδια περιοχή που ορίζεται από τα γεωγραφικά όρια των νέων δήμων. 

Υπάρχει ένα άλλο θέμα, το οποίο νομίζω αποτελούσε επί μακρόν αίτημα των δημοσίων υπαλλήλων, οι οποίοι τυχαίνει να συνταξιοδοτούνται σε μέρος άλλο απ' αυτό από το οποίο προέρχονται και θα επιστρέψουν και το κράτος μέχρι σήμερα δεν τους έδινε τις δαπάνες μετακίνησης. Αυτό το θέμα το λύνει. 'Οταν ένας μπει στη σύνταξη, παίρνει και ορισμένα έξοδα, ορισμένες δαπάνες, για να μετοικήσει και να πάει μαζί με την οικογένειά του εκεί που θέλει να περάσει την υπόλοιπη ζωή του. 

Δίνει, επίσης, το επίδομα εγκατάστασης στο εξωτερικό για όλους τους υπαλλήλους και όχι μόνο για τους υπαλλήλους του Υπουργείου Εξωτερικών. Αυτή ήταν μια διάκριση, που κακώς γινόταν μέχρι σήμερα, διότι προφανώς βέβαια οι υπάλληλοι όλων των Υπουργείων έχουν τις ίδιες ανάγκες όταν πάνε στο εξωτερικό και δεν τις έχουν μόνο οι υπάλληλοι ενός συγκεκριμένου Υπουργείου. 

Τέλος, πιστεύω οτι ξεκαθαρίζει το περίφημο θέμα των διανυκτερεύσεων σε άλλη πόλη. Δίδει επαρκείς αποζημιώσεις, οι οποίες επιτρέπουν τη διανυκτέρευση σε αξιοπρεπή ξενοδοχεία και επίσης καταργεί το περίφημο θέμα ότι αν δεν διανυκτέρευε κανείς σε ξενοδοχείο, έπρεπε να παίρνει βεβαιώσεις από την Αστυνομία. Αυτό νομίζω ότι δεν τιμούσε ούτε την Αστυνομία ούτε τους υπαλλήλους. Λοιπόν, τα καταργεί όλα αυτά και δίδει επαρκείς αποζημιώσεις σε όποιον θέλει να μείνει σε ξενοδοχείο και να έχει και την αποζημίωση και σε όποιον θέλει να μείνει σε φιλικό σπίτι, μπορεί να το επιλέξει, αλλά τότε δεν θα έχει αποζημίωση. 

'Εγιναν ορισμένες παρατηρήσεις, τις οποίες θα δούμε πώς θα λάβουμε υπόψη μας στη συζήτηση των άρθρων. 'Εγινε μια παρατήρηση για τον υπαρχηγό του ΓΕΕΘΑ -θα το αντιμετωπίσουμε στη συζήτηση του άρθρου, να είστε βέβαιοι γι' αυτό- και στα χιλιόμετρα των γεωπόνων ότι τα μειώνουμε. Σ' αυτό ήθελα να πω κάτι. Προέβλεπε μια παλιά νομοθεσία, η οποία έχει κλείσει το ένα τέταρτο του αιώνα, ότι αν ένας γεωπόνος μεταβαίνει σε απόσταση άνω των δέκα χιλιομέτρων, θεωρείται εκτός έδρας. Αυτό τώρα με τα σύγχρονα δεδομένα δεν είναι δυνατόν. Δέκα χιλιόμετρα είναι η απόσταση από το κέντρο της πόλης στα περίχωρα. Είναι δυνατόν να θεωρείται αυτό μετακίνηση εκτός έδρας; Το κάνουμε είκοσι χιλιόμετρα, γιατί αν μείνει στα δέκα, τότε ακόμη και απλές μετακινήσεις στον ίδιο δήμο θα θεωρούνται εκτός έδρας. Αυτό όμως δεν είναι λογικό. 

Αναφέρθηκε, επίσης, από άλλους, αν λαμβάνουμε υπόψη μας την προσαρμογή στο κόστος ζωής. Το λαμβάνουμε υπόψη μας. Νομίζω ότι οι αποζημιώσεις ανταποκρίνονται στα σημερινά επίπεδα. Οι αποζημιώσεις που δίδονται για μετάβαση στο εξωτερικό είναι εκφρασμένες σε ΕΥΡΩ και ικανοποιούμε έτσι και ένα αίτημα το οποίο είχε τεθεί στη Διαρκή Επιτροπή και ανταποκρίνεται και στη σημερινή πραγματικότητα. 

Με το νομοσχέδιο αυτό, μπαίνει ένας προγραμματισμός και ένα στοιχειώδες νοικοκύρεμα σε ένα σύστημα, το οποίο νομίζω έχρηζε κάποιων αλλαγών. Εκτός από το κυρίως νομοσχέδιο στη Διαρκή Επιτροπή προσετέθησαν και ορισμένα άλλα θέματα. Προσετέθη ένα άρθρο, το οποίο δίνει παράταση της λειτουργίας των ειδικών λογαριασμών κατά ένα χρόνο, μέχρις ότου προχωρήσει η μετατροπή του σε νομικά πρόσωπα, έτσι ώστε να σταματήσει αυτό το σύστημα των ειδικών λογαριασμών, όπως είναι σήμερα. Αλλά επειδή δεν θέλουμε να διακοπεί και το παραγόμενο έργο, το οποίο χρηματοδοτείται από ειδικούς λογαριασμούς, δίνουμε αυτήν την παράταση μέχρι τέλους του έτους, με τη δέσμευση ότι εν τω μεταξύ θα έχει ψηφιστεί το νομοσχέδιο, το οποίο θα δίδει νομική λύση σ' αυτό το πρόβλημα. 

Υπάρχει ένα άλλο άρθρο για τη διανομή μιας δωρεάν μετοχής ανά δέκα, που έχουν προμηθευτεί οι επενδυτές στην πρόσφατη μετοχοποίηση. Αυτό ήδη έχει πραγματοποιηθεί αλλά θέλει νομική κατοχύρωση. Μία νομοθετική ρύθμιση για την αύξηση τού μετοχικού κεφαλαίου της ΠΥΡΚΑΛ, προκειμένου να αντικριστεί μία ενίσχυση που έδωσε το ελληνικό δημόσιο. 

Τέλος, υπάρχουν δύο σημαντικές τροπολογίες του Υπουργείου Ανάπτυξης. Η μία είναι για την πώληση της "SOFTEX". Είναι μία απο τις τελευταίες απομένουσες επιχειρήσεις του Οργανισμού Ανασυγκρότησης Επιχειρήσεων. 'Οπως επίσης και μία άλλη διάταξη, η οποία προβλέπει το καθεστώς αποζημιώσεων παλαιών μετόχων σε περίπτωση που συμβούν ορισμένα πράγματα. Πιστεύουμε ότι με τη διάταξη αυτή λύεται νομικά ένα πολύ σημαντικό ζήτημα, το οποίο δημιουργούσε αβεβαιότητες σε ενδιαφερόμενους αγοραστές προβληματικών επιχειρήσεων. 

Πιστεύω, όπως θα αναπτυχθούν βέβαια και στην κατ' άρθρον συζήτηση, ότι με αυτές τις δύο τροπολογίες πραγματοποιείται ένα πολύ σημαντικό βήμα με την πώληση προβληματικών επιχειρήσεων, που επί πάρα πολλά χρόνια είχαν ταλανίσει όχι μόνο τις κυβερνήσεις αλλά και τα δημοσιονομικά της χώρας. Ευχαριστώ πολύ. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα να κάνω μία ερώτηση στον κύριο Υφυπουργό. 

ΠΡΟΕΔΡΕΥΩΝ (Νικόλαος Κατσαρός): Αν δέχεται ο κύριος Υφυπουργός. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Παρακαλώ. 

ΣΤΡΑΤΗΣ ΚΟΡΑΚΑΣ: Κύριε Υφυπουργέ, δεν αναφερθήκατε καθόλου στη "SOF TEX" και στα υπόλοιπα. Εδώ ο Τύπος προχθές δημοσίευσε φοβερά πράγματα. Θα ήθελα να σας ρωτήσω, αν αληθεύουν αυτά σχετικά με τη "SOFTEX". Είναι αλήθεια, κύριε Υφυπουργέ; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα αναπτυχθούν στην κατ' άρθρον συζήτηση. 

ΣΤΡΑΤΗΣ ΚΟΡΑΚΑΣ: Κύριε Πρόεδρε .... 

ΠΡΟΕΔΡΕΥΩΝ (Νικόλαος Κατσαρός): Σας απήντησε. 

ΣΤΡΑΤΗΣ ΚΟΡΑΚΑΣ: 'Οχι, δεν απήντησε. Θεωρώ αυτήν την πρακτική απαράδεκτη. Μιλάμε για το συγκεκριμένο νομοσχέδιο ή για άλλο νομοσχέδιο; Η "SOFTEX" αναφέρεται στο νομοσχέδιο. Αναφέρθηκαν όλοι οι ομιλητές και ο κύριος Υφυπουργός δεν αναφέρεται. Είναι περιφρόνηση αυτό. 

ΠΡΟΕΔΡΕΥΩΝ (Νικόλαος Κατσαρός): Σας είπε ότι θα απαντήσει στην κατ' άρθρον συζήτηση. 

ΣΤΡΑΤΗΣ ΚΟΡΑΚΑΣ: Το συνηθίζει ο εν λόγω Υφυπουργός. 

ΠΡΟΕΔΡΕΥΩΝ (Νικόλαος Κατσαρός): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα μιλήσω και εγώ από τη θέση μου, γιατί δεν θέλω να πάρω πάρα πολύ χρόνο για να μπορούν να μιλήσουν και οι συνάδελφοι Βουλευτές. Θα ακολουθήσω την πρακτική του κυρίου Υφυπουργού και θα είμαι και εγώ σύντομος. 

Είναι, πράγματι, γεγονός ότι αυτό είναι ένα σχετικά τεχνικό νομοσχέδιο, που τακτοποιεί ορισμένα πράγματα. Εμείς ήδη δηλώσαμε ότι θα το ψηφίσουμε επί της αρχής, όσον αφορά τον κύριο χαρακτήρα του νομοσχεδίου, που αφορά το θέμα δαπανών κίνησης των υπαλλήλων. 

Δεν έχουμε καθόλου πεισθεί ότι τα προβλήματα που υπάρχουν είναι προβλήματα που έχουν σχέση με τη νομοθεσία. Τα προβλήματα που υπάρχουν, της σπατάλης που γίνεται και των καταχρήσεων, στις οποίες εκτενώς αναφέρθηκε ο κύριος Υφυπουργός και στην επιτροπή και σήμερα, δεν έχουν να κάνουν τόσο με το νομικό καθεστώς, αλλά σχετίζονται περισσότερο με την εφαρμογή του καθεστώτος. Δηλαδή έχουν να κάνουν περισσότερο με την κακοδιοίκηση και με την αδυναμία της διοικητικής μηχανής να ελέγξει το τι γίνεται. 

Πολύ φοβόμαστε -δεν θέλουμε να γίνουμε μάντεις κακών- ότι και με αυτό το νομοσχέδιο, που προσπαθεί να φέρει μία τάξη, θα προσαρμοστεί το διοικητικό σύστημα και θα γίνουν οι ίδιες υπερβάσεις και οι ίδιες καταστρατηγήσεις που συμβαίνουν και με το μέχρι σήμερα ισχύον νομοθετικό σύστημα. 

'Αρα, δεν λύνεται το πρόβλημα με νομοθετικές πρωτοβουλίες. Το πρόβλημα της διοίκησης είναι βαθύτερο, είναι διαρθρωτικό πρόβλημα. Το κύριο πρόβλημα της Δημόσιας Διοίκησης στην Ελλάδα σήμερα είναι ότι δεν υπάρχει σοβαρός μηχανισμός ελέγχου της εφαρμογής των νόμων στη διοίκηση. Και δεν έχει να κάνει μόνο με τις δαπάνες μετακίνησης. 'Εχει να κάνει με πάρα πολλά άλλα θέματα. 

Υπάρχει το ευρύτερο θέμα της κακοδιοίκησης, που είναι ο μεγάλος ασθενής της χώρας, που είναι υπεύθυνη για το ότι οι πολίτες σήμερα δεν μπορούν να εμπιστευθούν το κράτος στο να επιτελέσει τις βασικές του λειτουργίες, να μπορέσει να τους εξασφαλίσει ασφάλεια, να τους εξασφαλίσει εφαρμογή των νόμων, να τους εξασφαλίσει ένα αίσθημα δικαίου. 'Ολα αυτά έχουν την ίδια ρίζα. Η ρίζα είναι ότι τελικά έχουμε αφήσει τους δημοσίους υπαλλήλους ανεξέλεγκτους. Δεν υπάρχουν οι στοιχειώδεις μηχανισμοί ελέγχου της διοίκησης, ελέγχου της απόδοσης των υπαλλήλων, ελέγχου του τι γίνεται, που υπάρχουν και στην πιο μικρή επιχείρηση. Εκεί είναι το πρόβλημα. 

Πολύ φοβάμαι ότι δεν πρόκειται να λυθεί τίποτα με αυτό το νομοσχέδιο. Μπορεί να δίνει την αίσθηση ότι κάτι πάμε να τακτοποιήσουμε, μπορεί πολλές από τις ρυθμίσεις να είναι προς τη σωστή κατεύθυνση, γι' αυτό και το υπερψηφίζουμε άλλωστε, αλλά αν δεν δούμε το πρόβλημα στη βάση του, δεν πρόκειται να έχουμε βελτίωση. 

Υπάρχει επίσης ένα πρόβλημα δημοσίων δαπανών, ένα πρόβλημα σπατάλης, που σχετίζεται με την κακοδιοίκηση. Εάν δεν λυθεί το διοικητικό πρόβλημα, ούτε το πρόβλημα των δαπανών θα λυθεί με αυτό το νομοσχέδιο. 

'Αρα, η εικόνα που έχει δημιουργηθεί ότι με αυτό το νομοσχέδιο επέρχεται μία τακτοποίηση και θα έχουμε κάποια συγκράτηση δαπανών, πολύ φοβάμαι ότι δεν θα ανταποκριθεί στην πραγματικότητα και τα αποτελέσματα θα διαψεύσουν και τις προσδοκίες του ιδίου του κυρίου Υφυπουργού. 

Θέλω να πω τώρα ότι και σ' αυτό το νομοσχέδιο η Κυβέρνηση ακολουθεί τη γνώριμη τακτική του "βρήκαμε τον παπά -με κάθε σεβασμό στους ιερείς- να θάψουμε πέντε-έξι". Διότι έχουμε ένα νομοσχέδιο και πάμε και κολλάμε διάφορες άσχετες τροπολογίες. Κι εδώ δεν μιλάμε για τροπολογίες ανώδυνες. Μιλάμε για τροπολογίες πολύ σημαντικές, που θα έπρεπε κανονικά να έρθουν ως νομοσχέδια, διότι δύο απ' αυτές αποτελούν νομοσχέδια από μόνες τους. 

Ζητήσαμε στην επιτροπή να υπάρξει από τη Νομική Υπηρεσία γνωμοδότηση για τη συνταγματικότητα μιας εξ αυτών των τροπολογιών, η οποία άπτεται των δικαιωμάτων ιδιοκτησίας. "Στου κουφού την πόρτα, όσο θέλεις βρόντα!" Τίποτα δεν αναφέρεται περί συνταγματικότητας αυτής της πολύ σημαντικής τροπολογίας, που έχει ενταχθεί πλέον στο νομοσχέδιο και είναι το άρθρο 29. 

Εδώ στην ουσία έχουμε δυνητική καταστρατήγηση δικαιωμάτων ιδιοκτησίας και δεν βλέπουμε να υπάρχει έκθεση για τη συνταγματικότητα αυτού του άρθρου. Είχαμε επιφυλαχθεί στην επιτροπή, υπό την αίρεση ότι θα έχουμε γνώμη για την συνταγματικότητά του. Ζητούμε έστω και τώρα από την Κυβέρνηση και από τη Βουλή, να υπάρξει -μέχρι να συζητηθούν τα άρθρα- κάποια γνωμοδότηση για τη συνταγματικότητα αυτού του άρθρου. Δεν είναι δυνατόν να συζητήσουμε αυτό το άρθρο, χωρίς να υπάρχει η γνώμη της Επιτροπής της Βουλής για τη συνταγματικότητά του. 

Υπάρχει και ένα γενικότερο θέμα που τίθεται από τα άρθρα που έχουν προστεθεί, που αναφέρονται στη "SOFTEX" -το ανέφερε και ο συνάδελφος από το Κομμουνιστικό Κόμμα- το οποίο έχει να κάνει με το πρόβλημα των αποκρατικοποιήσεων. 

Εμείς έχουμε εντελώς διαφορετική άποψη από το Κομμουνιστικό Κόμμα για τις αποκρατικοποιήσεις, αλλά θεωρούμε απαράδεκτο τα θέματα των αποκρατικοποιήσεων να ρυθμίζονται κατά περίπτωση και κάθε φορά να ισχύουν άλλα μέτρα και άλλα σταθμά. 

Μόλις την περασμένη εβδομάδα συζητήσαμε εδώ πρόταση νόμου της Νέας Δημοκρατίας για ένα γενικό πλαίσιο αποκρατικοποιήσεων. Ο κύριος Υφυπουργός, ο οποίος επαίνεσε την πρόταση, την απέρριψε ως εκ περισσού... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πλεονάζουσα. 

ΓΕΩΡΓΙΟΣ ΑΛΟΓΟΣΚΟΥΦΗΣ: ...ως πλεονάζουσα -για να χρησιμοποιήσω την ίδια του την έκφραση- διότι υπήρχε το νομικό πλαίσιο για τις αποκρατικοποιήσεις και δεν χρειάζεται η Κυβέρνηση να δεχθεί το πλαίσιο της Αντιπολίτευσης. 

Τώρα για μία ακόμα φορά έρχεται και φέρνει ειδικές ρυθμίσεις, επειδή ακριβώς με το ισχύον πλαίσιο αποκρατικοποιήσεων δεν μπορούν να γίνουν αποκρατικοποιήσεις και σε κάθε περίπτωση μας έρχεται μία ειδική ρύθμιση. 

Στο περασμένο νομοσχέδιο που συζητήσαμε την προηγούμενη εβδομάδα -γιατί μερικοί από εμάς έχουν κατασκηνώσει στο Κοινοβούλιο τις τελευταίες εβδομάδες- υπήρξε πάλι άλλη ρύθμιση για τις αποκρατικοποιήσεις. Βέβαια εκείνη είχε να κάνει με τα Kαταστήματα Aφορολογήτων Ειδών και μετά γενικεύτηκε, για το πώς μπορούν να μην υπάγονται στο καθεστώς του ν. 2414/96 οι διάφορες δημόσιες επιχειρήσεις. 

Είναι νομίζω υποκρισία εκ μέρους της Κυβέρνησης, αλλά είναι και πολύ κακή κοινοβουλευτική αλλά και πολιτική πρακτική, το να ρυθμίζουμε τα πράγματα περιπτωσιολογικά. Διότι τότε, πράγματι, εγείρονται αμφισβητήσεις και εγείρονται θέματα που έχουν να κάνουν με το κατά πόσο πάμε να εξυπηρετήσουμε συγκεκριμένους αγοραστές, συγκεκριμένα συμφέροντα, ιδιωτικά ή μη. 

Εδώ, λοιπόν, νομίζω ότι φαίνεται η μεγάλη αδυναμία που έχει η Κυβέρνηση στο θέμα των αποκρατικοποιήσεων. Θα τοποθετηθούμε επί της ουσίας αυτών των άρθρων, αλλά θέλω στη συζήτηση επί της αρχής να θέσω αυτό το γενικό θέμα. Πρέπει τα θέματα των αποκρατικοποιήσεων να τα λύσουμε με ρυθμίσεις γενικού χαρακτήρα. Η περιπτωσιολογία δημιουργεί ερωτηματικά και τελικά υποβαθμίζει και το ίδιο το Κοινοβούλιο. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο κ. Κατσικόπουλος έχει το λόγο. 

ΔΗΜΗΤΡΙΟΣ ΚΑΤΣΙΚΟΠΟΥΛΟΣ: Κύριε Πρόεδρε, το νομοσχέδιο αφορά τις δαπάνες κίνησης των μετακινουμένων προσώπων με εντολή του δημοσίου, εντός και εκτός της επικράτειας, για εκτέλεση υπηρεσίας. 

'Αποψή μου είναι ότι το νομοσχέδιο αυτό κινείται σε σωστή κατεύθυνση, αφού προσπαθεί να βάλει σε τάξη μία κατάσταση, που ίσως για πολλούς αποτελεί ένα σημείο αιμορραγίας για το δημόσιο τομέα. 

Σκοπός του νομοσχεδίου είναι να περιοριστούν οι δαπάνες στα πραγματικά δεδομένα, δηλαδή να αποζημιώνει εκείνους οι οποίοι μετακινούνται για εκτέλεση υπηρεσίας και υπόκεινται στις δαπάνες αυτές και να θέσει έτσι περιορισμούς και ένα πλαίσιο ελέγχου. 

Στη Διαρκή Επιτροπή είχαμε την ευκαιρία να ακούσουμε πάρα πολλές περιπτώσεις, γραφικές και χαρακτηριστικές, θα έλεγα, τις οποίες μηχανεύονται δημόσιοι υπάλληλοι και ανώτεροι κρατικοί λειτουργοί, προκειμένου να αυξήσουν τα έσοδά τους, που προέρχονται από δαπάνες κίνησης. 

Ανέφερε αρκετά παραδείγματα ο Υπουργός κ. Χριστοδουλάκης. Θα θυμίσω αυτό το οποίο μας είπε για έναν υπάλληλο, που για να πάει από την πόλη σε ένα χωριό, μια διπλανή κοινότητα της Ζακύνθου, απόστασης τεσσάρων χιλιομέτρων, έκανε το γύρο του νησιού και έτσι δικαιολογούσε πάρα πολλά χιλιόμετρα. Βεβαίως, δεν υπήρχε καμία διάταξη νόμου, με βάση την οποία θα του επιβάλονταν κάποιες κυρώσεις. 

'Ενα άλλο χαρακτηριστικό ήταν αυτό που ακούστηκε στην επιτροπή ότι κάποιος υπάλληλος στην Κρήτη έφευγε από την έδρα της υπηρεσίας του και πήγαινε καθημερινά σε άλλες πρωτεύουσες νομών, προκειμένου να πληρώσει λογαριασμούς ΔΕΗ, ΟΤΕ κλπ. 

Επίσης, ακούστηκαν περιστατικά που αφορούν υπηρεσιακά αυτοκίνητα για μετακινήσεις υπηρεσιακών παραγόντων για αναψυχή και όχι για υπηρεσιακούς λόγους. 

Στο υπό συζήτηση νομοσχέδιο υπάρχουν ουσιαστικές τροποποιήσεις, σωστές και δίκαιες κατά την άποψή μου και αυτές ενδεικτικά είναι: 

Πρώτον, η κατάργηση του ανωτάτου ορίου των εκατόν είκοσι ημερών εκτός έδρας ετησίως, δεύτερον, ο περιορισμός των χιλιομέτρων των μετακινουμένων υπαλλήλων με ιδιόκτητα μεταφορικά μέσα, τρίτον, ο σαφής προσδιορισμός των δικαιούχων των εξόδων, τέταρτον, ο περιορισμός των διανυκτερεύσεων και άλλα. 

Επίσης, θα ήθελα προσωπικά να ευχαριστήσω τον κύριο Υπουργό, γιατί μετά από πρότασή μου, συμπεριέλαβε διάταξη στο νομοσχέδιο και συγκεκριμένα στην παράγραφο 5 του άρθρου 24, που αφορά την αλληλογραφία των ανωτάτων λειτουργών και λοιπών υπαλλήλων του δημοσίου, των Οργανισμών Τοπικής Αυτοδιοίκησης, των Νομικών Προσώπων Δημοσίου Δικαίου, καθώς και των ΔΕΚΟ. Είναι πολύ σωστή και αυτή η διάταξη, διότι έτσι τίθεται ένας φραγμός σε εκείνους οι οποίοι χωρίς περιορισμό εκμεταλλευόμενοι έξοδα, τα οποία είχαν στη διάθεσή τους για λειτουργικές δαπάνες, για δημόσιες σχέσεις ή ο,τιδήποτε άλλο, έστελναν ευχετήριες κάρτες, ασκώντας έτσι μία πολιτική για τον εαυτό τους, χωρίς να εξυπηρετούν τίποτα. 

Με αυτά, κύριε Πρόεδρε, ήθελα να πω ότι το νομοσχέδιο είναι σε πολύ καλή κατεύθυνση, δίνει λύσεις, και επί της αρχής, βεβαίως, το ψηφίζουμε. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριοι συνάδελφοι, συζητούμε ένα νομοσχέδιο που έχει βασική σημασία. 'Ενα σημαντικό νομοσχέδιο και ας φαίνεται ότι έρχεται απλώς να απλοποιήσει ή να αποσαφηνίσει ή να ρυθμίσει με έναν άλλον τρόπο τις διατάξεις των άρθρων από 1 μέχρι 12 του ν. 2346/95, που ρυθμίζει τις δαπάνες των κινήσεων των δημοσίων υπαλλήλων. 

Και είναι σημαντικό το νομοσχέδιο, διότι αποπειράται να αποκαταστήσει ένα θεσμικό πλαίσιο, που θα εξαλείφει ή τουλάχιστον που θα περιορίζει σημαντικότατα τις περιπτώσεις καταχρήσεων. Και αυτό αντανακλά στην αξία που έχει να περιορίζονται οι πειρασμοί που δημιουργούνται. 'Οταν είναι ασαφές το θεσμικό πλαίσιο είναι ελαττωμένος ή ανύπαρκτος ο έλεγχος, είναι τα περιθώρια των πειρασμών τέτοια, που να επιτρέπουν τις καταχρήσεις. 

Ακόμα, η σπουδαιότητα του νομοσχεδίου προσδιορίζεται στην επιδίωξή του να λύσει με δίκαιο τρόπο ρυθμίσεις που προεβλέπονταν για μία κατηγορία υπαλλήλων, τους υπαλλήλους του Υπουργείου Εξωτερικών, με τρόπο δίκαιο για τους λοιπούς υπαλλήλους, με τη λύση του γνωστού επιδόματος εξωτερικού. 

'Ερχεται ακόμη το νομοσχέδιο να εξορθολογήσει τις διατάξεις, έτσι που να καταστεί πιο συγκεκριμένο, πιο διαυγές, πιο απλοποιημένο. 

Η κατάσταση της Δημόσιας Διοίκησης, κύριοι συνάδελφοι, είναι γνωστή. Η Κυβέρνηση αποπειράται με μία διαδοχική εξέλιξη του νομοθετικού έργου, του ρυθμιστικού πλαισίου, να βελτιώσει την κατάσταση αυτή του δημόσιου τομέα, ώστε να καταστήσει το σύστημα της Δημόσιας Διοίκησης ένα όργανο που θα καλύπτει την αποστολή της και θα υπηρετεί τον 'Ελληνα πολίτη. 

Με τις διαδοχικές αυτές ρυθμίσεις έρχεται, επαναλαμβάνω, η Κυβέρνηση να κτίσει σιγά, σιγά μία νέα ατμόσφαιρα, μία νέα νοοτροπία στη Δημόσια Διοίκηση. Και όπως έχουμε ξαναπεί πολλοί συνάδελφοι εδώ πέρα και έχει κατά κόρον τονισθεί, χρειάζεται πολλή προσπάθεια για να μπορέσουμε να μετακινήσουμε το επίπεδο της νοοτροπίας από την κατάσταση που μέχρι τώρα έχει επικρατήσει, σε εκείνη που θα εξασφαλίζει στη Δημόσια Διοίκηση να είναι εκτελεστής της θέλησης του κράτους και υπηρέτης του λαού, όπως προσδιορίζεται, αν θυμάμαι καλά, στην παράγραφο 3 του άρθρου 103 του Συντάγματος. 

Οι επιδιώξεις του νομοσχεδίου είναι να περιορίσει -έχει και οικονομική σημασία- τις περιττές δαπάνες, όχι μόνο στην ηθική διάσταση του θέματος που κουβεντιάζουμε, που είναι η κατάχρηση, που είναι η νοοτροπία της εκμετάλλευσης, αλλά με το να περιστείλει ελέγχοντας και καθορίζοντας τις λεπτομέρειες των κινήσεων, τις αποζημιώσεις και καταπολεμώντας τις σπατάλες. Συνολικά και συμφηψιστικά μπορεί να εκτιμηθεί ότι έχει και οικονομική σημασία, εξοικονομεί δαπάνες, παρά τις βελτιώσεις που προκαλεί, επιφέρει σε ορισμένους τομείς του θέματος που συζητούμε. 

Το νομοσχέδιο ορίζεται σε τέσσερα κεφάλαια και αθροίζεται σε τριάντα δύο άρθρα. Το πρώτο κεφάλαιο περιλαμβάνει τα άρθρα 1 έως και 4 και καθορίζει τις εισαγωγικές διατάξεις, διευκρινίζει διάφορες έννοιες, το πεδίο εφαρμογής του νομοσχεδίου, την έννοια της έδρας, την ανακατάταξη των θέσεων και τα λοιπά, όπως θα πούμε και κατά τη συζήτηση των άρθρων. 

Το δεύτερο κεφάλαιο περιλαμβάνει τις διατάξεις που αφορούν τις μετακινήσεις εσωτερικού και καλύπτεται από τα άρθρα 5 μέχρι 16. Είναι όλες οι λεπτομέρειες σ' αυτήν την ομάδα των άρθρων, που καλύπτουν τις μετακινήσεις στο εσωτερικό. 

Το τρίτο κεφάλαιο περιλαμβάνει τις διατάξεις που καλύπτουν τις μετακινήσεις στο εξωτερικό και αποκρυσταλλώνεται στα άρθρα από 17 μέχρι 23. 

Τέλος, υπάρχει και ένα τέταρτο κεφάλαιο, που περιλαμβάνει τις τελικές διατάξεις που αφορούν αυτό καθαυτό το περιεχόμενο του νομοσχεδίου, που θίγουν και τρία - τέσσερα θέματα, όπως ενσωματώθηκαν διά των αντιστοίχων τροπολογιών στο στέλεχος του νομοσχεδίου. Είναι το κεφάλαιο Δ', είναι οι τελικές, επαναλαμβάνω, διατάξεις, που περιλαμβάνουν τα άρθρα από το 24 μέχρι το ακροτελεύτιο, που είναι το άρθρο 32. 

Θα ήθελα να εκφράσω την εκτίμησή μου προς το πνεύμα του κυρίου Υπουργού να συζητήσουμε, και ό,τι από τη συζήτηση θετικό προκύψει, να βελτιώσει την κατάσταση. Και δεν αναφέρομαι, κύριε Υπουργέ, μόνο στους στρατιωτικούς, γιατί έχει και άλλα σημεία που θα τα θέσουμε υπόψη σας. Και αν κρίνετε ότι βελτιώνουν το περιεχόμενο του νομοσχεδίου, να το κουβεντιάσουμε. 

Θα συμφωνήσω με συναδέλφους ότι υπάρχουν μερικά θέματα που προσλαμβάνουν μια ξεχωριστή προτεραιότητα. Και, κύριε Υπουργέ, έχω ξαναπεί σ' αυτήν την Αίθουσα και σε συζητήσεις μας ότι από την ιστορία μας βγαίνει και από τις πολλαπλές προκλήσεις, που κάθε μέρα προβάλλει και προκαλεί η Τουρκία σε βάρος της πατρίδας μας, ότι η χώρα μας, δυστυχώς, είναι πολεμική χώρα. Το θέμα της ασφάλειας σ' αυτήν την ωραία πατρίδα ήταν πρωταρχικό πρόβλημα επιβίωσης, ήταν πάνω από όλα η ασφάλεια, η επιβίωση του κράτους. 

Επομένως επιβάλλεται η ύπαρξη αντίστοιχου οργάνου, που θα σμιλεύει την καθημερινή ασφάλεια, αξιοπρέπεια και υπερηφάνεια του λαού μας και οι 'Ενοπλες Δυνάμεις πρέπει να τυχαίνουν και ειδικής ευαισθησίας, να απολαμβάνουν μια ηθική στήριξη από την πλευρά του κράτους και του λαού μας -και απολαμβάνουν- και καταξίωση. Αυτή η ηθική καταξίωση έχει πολλές διαστάσεις. 

Θα μου επιτρέψετε να πω το εξής: Συζητούσα παλιά με έναν Αμερικάνο αξιωματικό και μου έλεγε -και το διασταύρωσα, ισχύει και τώρα και στο διηνεκές- ότι ο Πρόεδρος των Ηνωμένων Πολιτειών το πρώτο πράγμα που κάνει το πρωί είναι να τηλεφωνηθεί με τον αρχηγό των Ενόπλων Δυνάμεων. Προσέξτε το. Είναι ένα μήνυμα. Δείχνει τη σημασία. Και βέβαια εκεί είναι Αμερικάνοι. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. Τελευταία φράση. 

Εμείς είμαστε η Ελλαδίτσα, είμαστε η μικρή χώρα σε ένα σταυροδρόμι στο τρίγωνο του διαβόλου, που προσδιορίζει σήμερα την περιοχή της Ευρασίας, που είναι η αστάθεια του κόσμου και μεταφέρει το κλασικό μέτωπο της Ευρώπης στο γνωστό κέντρο του τριγώνου, ανατολική λεκάνη Μεσογείου, Περσικός, Κασπία Θάλασσα. Η πατρίδα μας στην περιφέρεια αυτή με τα πολλαπλά προβλήματα, που προκαλεί η αντιπέρα όχθη του Αιγαίου, έχει ανάγκη από ισχυρό αμυντικό σύστημα. 

Ευχαριστώ, κύριοι. Ψηφίζω το νομοσχέδιο. 

(Χειροκροτήματα από την πτέρυγα του ΠΑ.ΣΟ.Κ.) 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Σε ό,τι αφορά τις δαπάνες κίνησης των δημοσίων υπαλλήλων, δεν θα αναφερθώ. Ο ειδικός αγορητής μας ανέπτυξε τις θέσεις μας. Εξάλλου τις θέσεις μας ανέπτυξε και για τα άλλα ζητήματα που περιέχονται στο νομοσχέδιο. 

Θα ήθελα, ωστόσο να υπογραμμίσω δύο ζητήματα. Και γι' αυτό επέμεινα και κατήγγειλα το γεγονός ότι ο κύριος Υφυπουργός, ενώ ξέρει πολύ καλά ότι αυτό το ζήτημα είναι το κατεξοχήν σκάνδαλο, όπως και το άλλο που αναφέρεται στην αποζημίωση των πρώην ιδιοκτητών των ΔΕΚΟ, δεν αναφέρθηκε καθόλου σ' αυτά τα ζητήματα. Καθόλου! Περιορίστηκε να πει "στην κατ' άρθρο συζήτηση". Ξέρετε πάρα πολύ καλά, τι εννοούμε. 

Είναι, λοιπόν, το θέμα της "SOFTEX", μιας επιχείρησης η οποία πραγματικά είναι η μεγαλύτερη ελληνική χαρτοβιομηχανία, που στέκεται και διεθνώς. Μιλάμε να γίνουμε ανταγωνιστικοί κλπ. Σε ολόκληρη την Ευρώπη -δεν ξέρω, ίσως και στον κόσμο- κυκλοφορούν προϊόντα της "SOFTEX". Είναι, δηλαδή, μια επιχείρηση που μπορεί να σταθεί. Βεβαίως και τα χρέη που άφησαν οι ιδιοκτήτες αλλά και η κακοδιαχείριση από τις εκάστοτε κυβερνήσεις οδήγησαν την επιχείρηση αυτή να έχει ορισμένα χρέη και αυτήν τη στιγμή να βρίσκεται σε μία δύσκολη κατάσταση. 

'Ερχεται, λοιπόν, τώρα η Κυβέρνηση με πλήρη αδιαφάνεια, μέσα από ένα διαγωνισμό που τον κράτησε επτασφράγιστο και κλειστό, να ξεπουλήσει αυτήν την εταιρεία. Και με ποιους όρους, κύριε Πρόεδρε. 

Ρώτησα τον κύριο Υπουργό, αν αληθεύουν αυτά που δημοσίευσε ο Τύπος αυτές τις ημέρες και δεν πήρα απάντηση. Φαίνεται ότι πράγματι είναι απόλυτα αληθινά. Εξάλλου ορισμένα στοιχεία έμμεσα τα αναγνώρισε και η κ. Διαμαντοπούλου. 

Φαίνεται ότι τελικά η κοινοπραξία που θα αγοράσει την εταιρεία -είναι και εδώ ένα άλλο ζήτημα και φοβάμαι ότι έχουμε επανάληψη σε χειρότερη ακόμα έκδοση της υπόθεσης των Κ.Α.Ε., των Καταστημάτων Αφορολογήτων Ειδών- κάποια αμερικάνικη εταιρεία -κανείς δεν ξέρει ποια, κάτι παρόμοιο είχε παρουσιαστεί και με την Ιονική, δεν ξέρουμε ποιες είναι αυτές οι εταιρείες- πρόσφερε εκατόν είκοσι εκατομμύρια δολάρια, από τα οποία -ακούστε, κύριοι Βουλευτές- θα δώσει τώρα τα είκοσι έξι εκατομμύρια δολάρια με διάφορους όρους που βάζει -δηλαδή ούτε και αυτά είναι σίγουρα-και έπειτα από δέκα χρόνια, το 2009, θα δώσει τα υπόλοιπα ενενήντα οκτώ εκατομμύρια δολάρια. 

Δηλαδή "Ζήσε μαύρε γάϊδαρε, να φας το Μάη τριφύλλι!" Και δίνουμε αυτόν το γίγαντα για τον τομέα της χαρτοβιομηχανίας. 

Εν τω μεταξύ, το δημόσιο θα χρεωθεί -τα έχω υπολογίσει περίπου- πάνω από εκατόν ογδόντα δύο εκατομμύρια (182.000.000) δολάρια. Για να πάρουμε σε δέκα χρόνια εκατόν είκοσι εκατομμύρια (120.000.000) δολάρια, δίνουμε εκατόν ογδόντα ένα εκατομμύρια πεντακόσιες χιλιάδες (181.500.000) δολάρια! 

Αυτό βέβαια, κύριε Υπουργέ, εάν επρόκειτο για δικά σας λεφτά, εάν επρόκειτο για περιουσία δική σας, δεν θα το κάνατε ποτέ. Ούτε κανένας λογικός άνθρωπος θα το έκανε. Αυτά μπορεί να συμβούν μόνο σε αποικίες, κύριε Υπουργέ! 

Δηλαδή, θα δώσουμε στον κύριο αυτόν, για να μπορέσει να δουλέψει, πέντε δισεκατομμύρια (5.000.000.000) δραχμές, δηλαδή δεκαεπτά εκατομμύρια πεντακόσιες χιλιάδες (17.500.000) δολάρια κεφάλαιο εκκίνησης. Θα του δώσουμε έτοιμο εμπόρευμα άλλα πέντε δισεκατομμύρια (5.000.000.000) δραχμές, δηλαδή άλλα δεκαεπτά εκατομμύρια πεντακόσιες χιλιάδες (17.500.000) δολάρια. Θα χαρίσουμε χρέη, θα σβήσουμε χρέη, θα αναλάβει το δημόσιο με άλλα λόγια να εξοφλήσει χρέη τριάντα επτά δισεκατομμυρίων πεντακοσίων εκατομμυρίων (37.500.000.000) δραχμών, δηλαδή εκατόν τριάντα τεσσάρων εκατομμυρίων (134.000.000) δολλαρίων. Επιπλέον, θα πληρώσουμε και τρία δισεκατομμύρια πεντακόσια εκατομμύρια (3.500.000.000) δραχμές, δηλαδή άλλα δώδεκα εκατομμύρια πεντακόσιες χιλιάδες (12.500.000) δολάρια, για απολύσεις εργαζομένων, τριακοσίων πενήντα, δεν θυμάμαι πόσων. Και δεν σταματάμε εδώ. 'Εχουμε ακόμη 8 δισ. δραχμές εισφορές στο ΙΚΑ. Επιπλέον θα εξασφαλίσουμε στους κυρίους αυτούς, στην κοινοπραξία, εσαεί την έκδοση των σχολικών βιβλίων. Και ίσως από εκεί να βγαίνει η αντίθεση ορισμένων εκδοτικών συγκροτημάτων. Γιατί δεν τους έπιασε, βέβαια, η πρεμούρα για το ότι ξεπουλιέται μια τόσο μεγάλης σημασίας δημόσια επιχείρηση! Θα έχουν την έκδοση των σχολικών βιβλίων εφ' όρου ζωής από τους "αγοραστές" της SOFTEX. Και αν τυχόν δεν τους τα δώσουμε, τότε οι κύριοι αυτοί, αφού διεκδικήσουν και απαιτήσουν και εισπράξουν ρήτρα και αφού θα έχουν πουλήσει το έτοιμο εμπόρευμα, θα είναι ελεύθεροι να τα παρατήσουν και να φύγουν και να μην πληρώσουν ποτέ αυτά που πρέπει να πληρώσουν. 

Ακόμη, μπαίνει ως όρος ότι οι εργαζόμενοι θα πρέπει να δεχθούν τη νέα συλλογική σύμβαση με τις αποδοχές που η εταιρεία θα τους δώσει. 'Ερχεται, λοιπόν, η εταιρεία και τους λέει: "Από εδώ και εμπρός, αν θέλετε να δουλέψετε σε μένα, θα δουλέψετε με μισό για παράδειγμα μεροκάματο. Υπογράψτε τη σύμβαση". Και αν δεν δεχθούν να υπογράψουν σύμβαση, τότε η Κυβέρνηση θα πληρώσει, θα δώσει τα υπόλοιπα. Καταλαβαίνετε τι γίνεται; Πρόκειται για τραγικές καταστάσεις, για απίθανα πράγματα! Αν είναι δυνατόν! 

Και εγώ θέλω να ερωτήσω: Γιατί, κύριε Υπουργέ, τέτοιο μίσος ενάντια στα εθνικά μας συμφέροντα, ενάντια στα συμφέροντα του ελληνικού λαού, ενάντια στην περιουσία του ελληνικού λαού; Γιατί; 

Και εδώ υπάρχει ένα ανοιχτό ζήτημα. Δεν μπορεί να περάσει αυτό έτσι. Δεν ξέρω τι θα κάνουν οι εισαγγελείς και οι υπόλοιποι, αλλά αυτό δεν μπορεί να περάσει έτσι. Επιτέλους, κάπου πρέπει να μπει ένα φρένο! 

Υπάρχει, επίσης, αυτό το θέμα του άρθρου 29, με τις μετοχές που θα δοθούν στους πρώην ιδιοκτήτες των ΔΕΚΟ. Εγώ θα θυμίσω ότι στοίχισε στο ελληνικό δημόσιο η κρατικοποίηση, ας την πω έτσι, των επιχειρήσεων αυτών γύρω στα τριακόσια δισεκατομμύρια (300.000.000.000) δραχμές, που ήταν τα χρέη που είχαν όλες αυτές οι επιχειρήσεις και τα σβήσαμε, τα ανέλαβε το δημόσιο. Και πλήρωσε άλλα τόσα, ίσως και διπλάσια, για να ξαναστήσει αυτές τις επιχειρήσεις στα πόδια τους και να προχωρήσουν. Οι κύριοι αυτοί, οι πρώην ιδιοκτήτες, άρπαξαν "τα μαλλιά της κεφαλής τους". Πολλοί από αυτούς έχουν κάνει τεράστιες και κερδοφόρες επιχειρήσεις στο εξωτερικό με τα λεφτά του ελληνικού λαού. 'Αλλοι ιδιοκτήτες χρεοκοπημένων επιχειρήσεων ζουν βίο ζάπλουτο σε "καλύβια" των δύο χιλιάδων και των τριών χιλιάδων τετραγωνικών μέτρων. 

Και σήμερα, αφού άρπαξαν, αφού αφαίμαξαν το ελληνικό δημόσιο, τον ελληνικό λαό, έρχονται και "ζητούν τα ρέστα". Αυτό δεν είναι πρόκληση, κύριοι Βουλευτές; Θα το δεχθούμε αυτό; 

Εγώ θα ήθελα να ξέρω αν μπορούσε η Κυβέρνηση να μας ενημερώσει, στις προσφυγές αυτών των κυρίων στα διάφορα εθνικά ή διεθνή δικαστήρια πώς εκπροσωπείται η Ελλάδα και ποια είναι η επιχειρηματολογία που αναπτύσσεται. Ποιοι είναι αυτοί οι δικαστές που, αφού τους αποδείξουμε ότι χρώσταγαν π.χ. εκατό δισεκατομμύρια δραχμές, παρέδωσαν επιχείρηση πενήντα δισεκατομμυρίων δραχμών, τους χαρίσαμε τα υπόλοιπα πενήντα δισεκατομμύρια, δέχονται να ζητούν ενώπιόν τους αυτοί οι κύριοι επιπλέον να έχουν μερίδιο πλειοψηφικό ή ένα μέρος από την επιχείρηση που είχαν και που χρεοκόπησαν; Αυτά είναι πραγματικά απαράδεκτα πράγματα. 

Γι'αυτόν το λόγο, κύριε Πρόεδρε, εμείς επιμένουμε να αποσύρει αυτά τα δύο άρθρα η Κυβέρνηση από το νομοσχέδιο, για να μπορέσουμε να συζητήσουμε σοβαρά και να δούμε τι θα γίνει στο μέλλον και για τη "SOF TEX". 

Επειδή αναφέρθηκα ξανά στη "SOFTEX", ήθελα να θέσω ευθέως το ερώτημα και σε σας, κύριε Πρόεδρε: Αν από τη "SOFTEX" αφαιρέσουμε όλα τα χρέη, ό,τι χρωστάει στο ΙΚΑ, στο δημόσιο και αλλού, αν της δώσουμε και πέντε δισεκατομμύρια δραχμές για να κινηθεί, όπως θα κάνουμε με τους ξένους "αγοραστές", αν της δώσουμε και τα 3,5 δισεκατομμύρια, που θα δίναμε για τις απολύσεις των εργαζομένων, δηλαδή σύνολο 8,5 δισεκατομμύρια και με το έτοιμο εμπόρευμα που έχει, αξίας πέντε δισεκατομμυρίων και τα βιβλία επιπλέον εφ' όρου ζωής, δεν θα "πετούσε" αυτή η εταιρεία, δεν θα ήταν κερδοφόρα; 

Εμείς βεβαίως είμαστε αντίθετοι με το ξεπούλημα, αλλά εγώ ας έρθω στη λογική σας και ας πω, ότι αν τα κάνατε όλα αυτά για τη "SOFTEX" και μετά από δύο ή τρία χρόνια, όταν θα είχε κέρδη είκοσι - είκοσι πέντε δισεκατομμύρια δραχμές το χρόνο, τότε να κάνατε διεθνή διαγωνισμό για ιδιωτικοποίηση, όπως λέτε. Εμείς, βεβαίως, τότε ακόμα περισσότερο θα ήμασταν αντίθετοι, αλλά τα λέω αυτά για να σας αποδείξω ότι σκόπιμα υπονομεύετε τα συμφέροντα της χώρας μας και σ' αυτό το ζήτημα, εν γνώσει σας. Ο καθένας μπορεί να βγάλει τα συμπερασματά του. 

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Λεωνίδας Τζανής έχει το λόγο. 

ΛΕΩΝΙΔΑΣ ΤΖΑΝΗΣ: Αγαπητοί συνάδελφοι, το νομοσχέδιο που μας απασχολεί σήμερα δεν αποτελείται μόνο από το άρθρο 31 και πέραν αυτού ουδέν. Είναι ένα σύνολο διατάξεων, που τροποποιούν τα άρθρα 1 έως 12 του ν. 2346/95, που αφορούν τα οδοιπορικά έξοδα, έξοδα αποσπάσεων, μεταθέσεων, τοποθετήσεων κλπ. δημοσίων υπαλλήλων, καθώς και την ημερήσια αποζημίωση των μετακινουμένων υπαλλήλων στο εσωτερικό και στο εξωτερικό της χώρας. 

Ο κορμός σε γενικές γραμμές αυτών των διατάξεων -διότι πιστεύω ότι πρόκειται για ένα απλό νομοσχέδιο, το οποίο άλλωστε συγκεντρώνει την ευρύτερη αποδοχή του Σώματος- θα μπορούσε να πει κανείς ότι επικεντρώνεται στις εξής ρυθμίσεις: 

α) Ορίζονται τα αρμόδια όργανα για την έκδοση των σχετικών αποφάσεων ή εντολών μετακίνησης των υπαλλήλων, οι θέσεις στα μέσα της συγκοινωνίας, στις οποίες μπορούν να ταξιδεύουν ανάλογα με τους βαθμούς και τις ιδιότητες που ο καθένας κατέχει. 

Εδώ πρέπει να τονίσουμε -όχι με ικανοποίηση- ότι ξεκαθαρίζεται το θέμα των Βουλευτών, που συχνά ταξιδεύουν "μαζί με τα εμπορεύματα", ότι δικαιούνται να ταξιδεύουν στην πρώτη θέση με όλα τα μέσα μεταφορών. Και όχι μόνο οι Βουλευτές. Το λέω αυτό, κύριε Υπουργέ, γιατί υπάρχουν οδυνηρές εμπειρίες για τη μεταχείριση των Βουλευτών από τα μέσα μεταφορών. 

β) Διευκρινίζονται επίσης τα έξοδα κίνησης, τα οδοιπορικά και η αποζημίωση μετακινήσεων, εντός και εκτός έδρας, οι προϋποθέσεις χρησιμοποίησης ιδιωτικής χρήσεως αυτοκινήτου, οι όροι και οι προϋποθέσεις διανυκτερεύσεως και οι σχετικές αποζημιώσεις. 

γ) Αναπροσαρμόζονται οι δαπάνες μετακίνησης των κυβερνητικών λειτουργών και ορίζονται οι δαπάνες των αποσπασμένων ή μετατιθεμένων υπαλλήλων. Καθορίζονται οι προϋποθέσεις καταβολής ημερήσιας αποζημίωσης στο εξωτερικό, καθώς και οι σχετικές κατηγορίες των δικαιούχων, τα ποσά που δικαιούνται να δαπανούν για διανυκτερεύσεις στο εξωτερικό. δ) Καθορίζονται τα σχετικά με τις δαπάνες τοποθέτησης, μετάθεσης ή απόσπασης στο εξωτερικό. 

Σκοπός, όπως είπαμε, του συγκεκριμένου νομοσχεδίου είναι η δαπάνη να περιορισθεί στα πραγματικά της δεδομένα, ώστε να εκλείψουν ορισμένα φαινόμενα που πρόσφατα είδαν το φως της δημοσιότητας. Υπάλληλος δικαιολογούσε εξήντα δύο ημέρες μετακίνησης εκτός έδρας για δύο μήνες απασχόλησης. Και αυτό το είδαμε, επαναλαμβάνω, όλοι έκπληκτοι πρόσφατα να δημοσιεύεται στον Τύπο. 

Σκοπός, λοιπόν, του νομοσχεδίου είναι να ωφελήσει εκείνους που πραγματικά μετακινούνται για εκτέλεση υπηρεσίας, ώστε να μην έχουμε με απατηλούς τρόπους επίτευξη μεγαλύτερων αποδοχών από αυτές που πρέπει να έχει η κάθε κατηγορία δημοσίων λειτουργών. Επίσης, το νομοσχέδιο διασφαλίζει έναν καλό, αποτελεσματικό έλεγχο γι'αυτές τις δαπάνες. Τίθενται περιορισμοί και κανόνες ελέγχου στο θέμα αυτών των δαπανών. Θα πρέπει να πούμε ότι έχουν άμεση εφαρμογή επί όλων των κατηγοριών εργαζομένων, δηλαδή στρατιωτικών και πολιτικών δημοσίων υπαλλήλων, υπαλλήλων νομικών προσώπων δημοσίου δικαίου, των ΟΤΑ Α' και Β' βαθμού και των λοιπών νομικών προσώπων δημοσίου δικαίου χωρίς να γίνεται διάκριση, αν πρόκειται ή όχι για νομικά πρόσωπα δημοσίου δικαίου, που ανήκουν στον ευρύτερο δημόσιο τομέα. 

Σύμφωνα με την έκθεση της αρμόδιας υπηρεσίας της Βουλής, οι διατάξεις αυτές είναι σύμφωνες με το Σύνταγμα και τούτο διότι η ειδική νομική σχέση, που συνδέει το δημόσιο υπάλληλο με το νομικό πρόσωπο του κράτους, συνίσταται σε μία δέσμη δικαιωμάτων και υποχρεώσεων, που καθορίζονται από το Σύνταγμα. Επομένως αυτό νομιμοποιεί, δικαιολογεί την παρέμβαση του κράτους, την παρέμβαση της πολιτείας για τη ρύθμιση αυτών των σχέσεων. 

Θα περιορισθώ μόνο να πω ότι είναι ένα νομοσχέδιο ιδιαίτερα απλό στη σύλληψή του. Προσπαθεί να νοικοκυρέψει -κι' αυτό πιστεύω ότι έγινε παραδεκτό από όλες τις πλευρές- μία κατάσταση, η οποία υπάρχει και την οποία θα μπορούσε να χαρακτηρίσει κανείς με τον όρο "χύμα". Επομένως δεν είναι σοβαρά τα επιχειρήματα που θα μπορούσε να πει κανείς εναντίον των ρυθμίσεων του νομοσχεδίου. Θα έλεγα ότι περιττεύουν και τα επιχειρήματα υπέρ αυτού του νομοσχεδίου. 

Η επί της αρχής συζήτηση ενός νομοσχεδίου, ασφαλώς, δεν δικαιολογεί την αποκλειστική ενασχόληση με μία και μόνο συγκεκριμένη διάταξη, όπως έγινε από την πλευρά κυρίως του Κομμουνιστικού Κόμματος Ελλάδος, το οποίο ασχολήθηκε αποκλειστικά με το άρθρο 31. Πολύ καλά έπραξε, αλλά δεν είναι αντικείμενο αυτής της συζήτησης, σ' αυτήν τη φάση της διαδικασίας. 

'Ομως, ορισμένες γενικές απαντήσεις πρέπει να δοθούν, γιατί ακούγοντας τον αγαπητό μου φίλο κ. Κωστόπουλο από το Κ.Κ.Ε., διαπίστωσε ότι εν αγνοία του και άθελά του παρέλειψε να αναφερθεί -όπως και ο κ. Κόρακας- σε ορισμένα δεδομένα, που αφορούν τη "SOFTEX". Δεδομένα που επιβάλλουν την αναζήτηση λύσης. Βεβαίως, η φιλοσοφία του Κομμουνιστικού Κόμματος Ελλάδας είναι γνωστή -δεν γίνεται αποδεκτή όμως- ότι οτιδήποτε ανήκει σήμερα στον ευρύτερο δημόσιο τομέα, πρέπει να παραμείνει ως έχει, ανεξάρτητα απ' το αν η λειτουργία του σωρεύει ζημιά στον προϋπολογισμό του κράτους, πράγμα που συνεπάγεται ότι τη λειτουργία τους την πληρώνει ο απλός πολίτης. 

Αυτή η ιδιότυπη θεώρηση της πολιτικής οικονομίας από το Κ.Κ.Ε. ασφαλώς οδηγεί στη γενικότερη χρεοκοπία συστημάτων και οργανωμένων κρατών. Αυτό εμείς δεν το θέλουμε. Δηλαδή, αν πρόκειται οποιαδήποτε επιχείρηση είναι ενταγμένη στο ευρύτερο δημόσιο να είναι φορτωμένη στις πλάτες του κράτους και του λαού, να σωρεύει διαρκώς ζημιές και αυτές τις ζημιές να τις πληρώνουν οι ανυποψίαστοι πολίτες, εμείς λέμε όχι σ' αυτήν την αντίληψη. Και εδώ διαφωνούμε. Το Κ.Κ.Ε. έχει τη δική του άποψη. 

Μιλήσαμε για τη "SOFTEX". Θα περίμενα να ακούσω από τους συναδέλφους, που λαύροι επετέθησαν κατά του άρθρου 31 μιλώντας για ένα νέο σκάνδαλο και μάλιστα με όρους που άμεσα ή έμμεσα ήταν ιδιαίτερα βαρείς για την Κυβέρνηση, ότι η "SOFTEX" αυτήν τη στιγμή είναι μία επιχείρηση εξαιρετικά ζημιογόνα, με ένα συσσωρευμένο χρέος σαράντα επτά δισεκατομμυρίων (47.000.000.000) δραχμών. 

Ταυτόχρονα, όμως, είναι και μια επιχείρηση που στα τέλη του 1996 απασχολούσε δύο χιλιάδες οκτακόσιους ανθρώπους. Οι περισσότεροι απ'αυτούς απασχολούνται στον ακριτικό Νομό Δράμας, που δεν έχει μεγαλύτερη επιχείρηση απ'αυτή. 

Το 1996, λοιπόν, το θέμα τέθηκε. Θα συνεχίσουμε να λειτουργούμε με μία επιχείρηση που διαρκώς μπαίνει μέσα; Κατά το Κομμουνιστικό Κόμμα, αυτό πρέπει να γίνεται. Η Κυβέρνηση έπρεπε να ασχοληθεί με το θέμα και ασχολήθηκε. Απ' το 1996, λοιπόν, υπήρξε μία συγκροτημένη πολιτική αντιμετώπισης του προβλήματος, η οποία οδήγησε σε κάποια αποτελέσματα. 

Θα ήθελα εδώ να απαντήσω και στην αιτίαση για το άρθρο 29, διότι έκανα τον εξής συνειρμό, που το συζήτησα λίγο πριν με τον κ. Ροκόφυλλο: Από τη μία μεριά δεν θέλετε να φύγουν επιχειρήσεις από τον ΟΑΕ και έχετε την άποψη ότι το δημόσιο πρέπει να επιβαρύνεται με τη λειτουργία τους. Από την άλλη μεριά, όταν έρχεται μία διάταξη που προσπαθεί να διασφαλίσει τα συμφέροντα όσων απέκτησαν μετοχές από κοινωνικοποιήσεις, είστε αντίθετοι. 'Εχω την αίσθηση ότι εύκολα μπορεί να διαπιστώσει κανείς ότι το άρθρο 29 δεν κάνει τίποτα άλλο, παρά να έρχεται και να λέει ότι όσες μεταβιβάσεις μετοχών έγιναν -μάλιστα παραπέμπει στο ν. 1386/83 και ξέρετε, κύριε Κωστόπουλε, τι σημαίνει αυτός ο νόμος- και κρίθηκαν από οποιοδήποτε δικαστήριο ότι είναι άκυρες, θεωρούνται έγκυρες. Το λέει αυτό για τον απλούστατο λόγο ότι ανατρέπονται τα πάντα, εάν παραμείνουν εν ισχύι οι δικαστικές αποφάσεις, που κρίνουν διαφορετικά για όποιες αγορές μετοχών έκανε το κράτος με τον ΟΑΕ και οι οποίες εν συνεχεία ακυρώθηκαν λόγω προσφυγών των ιδιοκτητών στα δικαστήρια. Εάν δεν μπει η διάταξη, που συγκρούεται ... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν διαφωνώ σε αυτό. 

ΛΕΩΝΙΔΑΣ ΤΖΑΝΗΣ: Διαφωνήσατε. Ο κ. Κόρακας προηγουμένως ... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν διαβάσατε το γ' σημείο. 

ΛΕΩΝΙΔΑΣ ΤΖΑΝΗΣ: Εγώ άκουσα τον κ. Κόρακα, ο οποίος είπε ότι είστε αντίθετοι και με αυτήν τη διάταξη. Διορθώστε τότε τον κ. Κόρακα. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Τους δίνετε και τα ρέστα μαζί. 

ΛΕΩΝΙΔΑΣ ΤΖΑΝΗΣ: Θα πάμε, κύριε Κωστόπουλε, και στο άρθρο 31, για να δούμε τι θέλετε. Θέλετε τη διατήρηση των θέσεων εργασίας ή κλείσιμο των εργοστασίων; Δεν μπορείτε να έχετε και το σκύλο χορτάτο και την πίτα ολόκληρη. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν το διαβάσατε καλά. 

ΛΕΩΝΙΔΑΣ ΤΖΑΝΗΣ: Πολύ καλά το διάβασα. Το άρθρο 29 σκοπεύει στο να διατηρηθούν εν ισχύι οι μεταβιβάσεις των μετοχών, που κρίθηκαν με δικαστικές αποφάσεις ότι είναι άκυρες. 

Εάν αυτό δεν γίνει, θα έχουμε αναμεταβίβαση των μετοχών σε ποιούς; Στους διεκδικούντες. Αυτό τι σημαίνει;'Οτι όλη η ενδιαμέσως γενόμενη μεταβίβαση κυριότητος των μετοχών είναι άκυρη και αναμεταβιβάζονται οι μετοχές στους παλιούς ιδιοκτήτες. Αυτό δεν μπορούμε να το θέλουμε. Νομίζω ότι ούτε εσείς το θέλετε. 

Ερχόμαστε τώρα στο άρθρο 31, για το "ξεπούλημα", για το "σκάνδαλο" για τους "εισαγγελείς".'Οχι τώρα να μιλάει και το Κ.Κ.Ε. για εισαγγελείς. Ας τα αφήσουμε αυτά. Εδώ γίνεται πολιτική αντιπαράθεση. Αν υπάρχει κάτι επιλήψιμο, ας παρέμβει ο εισαγγελέας. Αλλά ας μου πείτε εσείς πώς θα διασφαλίσουμε το ψωμί αυτών των ανθρώπων που απασχολούνται στη "SOFTEX". Πληρώνοντας από τον τακτικό προϋπολογισμό; Η θέση μας είναι, όχι. Δεν μπορεί να συνεχίζεται αυτό το πράγμα. 

Σας θυμίζω, λοιπόν, όσον αφορά τη "SOFTEΧ", ότι οι πρώην ιδιοκτήτες της, καλώς ή κακώς -σ' αυτό δεν φταίει καμία κυβέρνηση- προσέφυγαν στα ευρωπαϊκά δικαστήρια και αμφισβήτησαν την ένταξη της "SOFTEX" στον ΟΑΕ. Δυστυχώς, το πράγμα πάει καλά γι'αυτούς. Τι πρέπει να κάνει, λοιπόν, η Κυβέρνηση; Ν' αφήσει να ανατραπεί μία τεράστια προσπάθεια που έχει κάνει τα προηγούμενα χρόνια ώστε να αναμεταβιβαστεί σ' αυτούς που τους χαρακτηρίσατε, όπως τους χαρακτηρίσατε, η επιχείρηση; 

'Ετσι, λοιπόν, το άρθρο 31 και επιχειρεί να βάλει τα πράγματα στη θέση τους, αφού προηγουμένως, έχουν προηγηθεί τρεις διεθνείς διαγωνισμοί που δεν απέφεραν τίποτα περισσότερα, παρά μία συγκεκριμένη σοβαρή προσφορά, η οποία και μόνον κρίνεται αξιόπιστη και σ' αυτή στηρίζεται η Κυβέρνηση για να προχωρήσει. 

Να θυμίσω, λοιπόν, ότι το 1996, η εταιρεία αυτή ήταν έτοιμη να πτωχεύσει και δύο χιλιάδες οκτακόσιοι άνθρωποι θα έβγαιναν στο δρόμο. 'Ομως με μία συγκροτημένη προσπάθεια, διαφανή, θα το τονίσω, γιατί αμφισβητήθηκε κι αυτό, επανήλθε στη λειτουργία της, πραγματοποιήθηκαν οι τρεις διαγωνισμοί, υπήρξαν οι τρεις προσφορές και μόνο η μία εξασφαλίζει τη λειτουργία των εργοστασίων Αθήνας και Δράμας. 

Απευθύνομαι, τώρα, στη φιλεργατικότητά σας, κύριε Κωστόπουλε, την οποία δεν αμφισβητώ ειλικρινά. Ερωτώ, λοιπόν, τι θα προτιμούσατε, ένα μεγαλύτερο τίμημα και μη διασφάλιση των θέσεων εργασίας ή διασφάλιση χιλίων διακοσίων εβδομήντα πέντε θέσεων εργασίας; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σε σύνολο δύο χιλιάδων οκτακοσίων θέσεων. 

ΛΕΩΝΙΔΑΣ ΤΖΑΝΗΣ: Πρέπει να σας πω ότι ήδη έφυγαν τριακόσιοι πενήντα με οικειοθελή αποχώρηση και άλλοι ακόμα τριακόσιοι πενήντα αποχωρούν οικειοθελώς. Ουσιαστικά περίπου οκτακόσιοι έφυγαν και έχουμε να κρατήσουμε χίλιους τριακόσιους στη δουλειά και να δούμε τι θα κάνουμε με τους άλλους. Που, είναι, λοιπόν, η αντεργατική αντίληψη της Κυβέρνησης, αγαπητέ κύριε Κωστόπουλε; Γιατί εμάς μας πετάτε στην άλλη πλευρά; Εμείς δεν έχουμε ευαισθησίες; Μήπως όμως αυτές οι ευαισθησίες αμφιβάλλω τολμηρές, ουσιαστικές και ρεαλιστικές αποφάσεις; 

Τελειώνοντας, ζητώ την κατανόησή σας γιατί πρόθεσή μου ήταν να ασχοληθώ με την αρχή του νομοσχεδίου, αλλά δυστυχώς ήταν σκληρές οι λέξεις που ακούστηκαν από το Κ.Κ.Ε. Πιστεύω, βέβαια, ότι καλοπροαίρετα ακούστηκαν και για αυτό επιχείρησα να δώσω κάποιες γενικές απαντήσεις. 

Θα τονίσω και κάτι άλλο, αγαπητέ μου Μήτσο, γιατί είμαι σίγουρος ότι το ξέρεις. 

ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα, κύριε Τζανή, να μην αναφέρεστε ονομαστικά μέσα στην Αίθουσα. Είναι λογικό να αναφέρεστε σε θέσεις αλλά όχι σε πρόσωπα. 

ΛΕΩΝΙΔΑΣ ΤΖΑΝΗΣ: Δεν νομίζω, κύριε Πρόεδρε, ότι είναι το πρόβλημα του Κοινοβουλίου αυτό. 

ΠΡΟΕΔΡΕΥΩΝ (Παναγιώτης Σγουρίδης): Το πρόβλημα του Κοινοβουλίου είναι και αυτό. 

ΛΕΩΝΙΔΑΣ ΤΖΑΝΗΣ: Ξέρετε, λοιπόν, πολύ καλά ότι η λειτουργία της "SOFTEX" ενοχλεί πολλούς, πάρα πολλούς. Θέλετε λοιπόν αυτοί να εξακολουθήσουν να είναι ενοχλημένοι; Βοηθήστε, τότε στη διάσωση της επιχείρησης. Σας λέω ξεκάθαρα πως αν δεν βρεθεί συγκεκριμένη λύση για τη "SOFTEX" οι μόνοι που θα μείνουν ικανοποιημένοι είναι αυτοί που σήμερα επιδιώκουν την τμηματική της πώληση. Ξέρετε, λοιπόν, ποιοι είναι και πού το πάνε. Ποιοι είναι οι ανταγωνιστές της, που θέλουν το κλείσιμό της. 

Κανένας δεν διεκδικεί το τέλειο αλλά όταν φθάσουμε στη συζήτηση του άρθρου θα έχουμε τη δυνατότητα να ανταλλάξουμε απόψεις και να επιδιώξουμε και βελτιώσεις. 'Ομως αυτή είναι η μόνη λύση, ρεαλιστική και βιώσιμη για μία επιχείρηση τεράστιων συμφερόντων η λύση που διασφαλίζει θέσεις εργασίας στον ακριτικό Νομό Δράμας, αλλά και στην Αθήνα και η τύχη της οποίας επιχείρησης όπως προκύπτει και από τα τελευταία δημοσιεύματα ενδιαφέρει πολλούς, πολλούς και επικίνδυνους. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ. Χριστοδουλάκης έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα ήθελα να απαντήσω σε ορισμένα θέματα, τα οποία έθεσε ο Κοινοβουλευτικός Εκπρόσωπος του Κ.Κ.Ε. που είναι ανεδαφικά και αστήρικτα. 

Σχετικά με το άρθρο 29 είπε ότι προσπαθούμε να προστατεύσουμε τους προηγούμενους ιδιοκτήτες και να τους απαλλάξουμε. Νομίζω ότι το επιχείρημα στερείται κάθε λογικής και δεν έχει καμία σχέση με την πραγματικότητα. 

Προηγουμένως ο Κοινοβουλευτικός Εκπρόσωπος της Νέας Δημοκρατίας κατήγγειλε την Κυβέρνηση, ότι με το άρθρο 29 απαλλοτριώνει δικαιώματα των πρώην ιδιοκτητών. 

Κύριοι του Κ.Κ.Ε. εσείς γιατί καταγγέλλετε το άρθρο; Και εσείς επειδή ανησυχείτε μήπως απαλλοτριώνονται δικαιώματα των πρώην ιδιοκτητών; Θα πρέπει να δείτε τις παραγράφους 4 και 5 του άρθρου 29, οι οποίες ρητά λένε ότι δεν παραγράφονται τυχόν υποχρεώσεις και ευθύνες των προηγούμενων διοικήσεων. 

Είναι απολύτως ρητά αναγεγραμμένα αυτά στις παραγράφους 4 και 5. Διαβάζω συγκεκριμένα: "Απαιτήσεις του δημοσίου κατά μελών διοικητικών συμβουλίων ή μετόχων πριν την υπαγωγή της εταιρίας στις ρυθμίσεις του ν. 1386/83... "-δηλαδή το πέρασμά τους στον Οργανισμό Ανασυγκρότησης Επιχειρήσεων- ".. οι οποίες απορρέουν από την προβλεπόμενη από το νόμο ατομική ή συλλογική ευθύνη τους ή από προσωπικές εγγυήσεις που παρασχέθηκαν απ' αυτούς υπέρ της εταιρίας, διατηρούνται...". Αυτό δεν λέει; 

Και παρακάτω η παράγραφος 5 επαναλαμβάνει τα ίδια για τις τραπεζικές ανώνυμες εταιρίες. Αυτό δεν είναι η ασφαλέστερη διασφάλιση των συμφερόντων του δημοσίου κατά παντός υπευθύνου; 

Δεύτερον, λέτε κάτι το οποίο είναι κατάφωρα αντίθετο με την πραγματικότητα, ότι εάν χαριστούν ορισμένα πράγματα, η εταιρία αυτή θα είναι ανταγωνιστική, ότι ήδη έχει μερίδια στη διεθνή αγορά, ότι είναι όλα αυτά τα πράγματα. 

Η εταιρία "SOFTEX" έχει μια προοπτική, έχει ένα μέλλον, αλλά τώρα έχει επίσης πολύ σοβαρά ελλείμματα. Τα σαράντα επτά δισεκατομμύρια (47.000.000.000), δραχμές τα οποία ανέφερε προηγουμένως ο Κοινοβουλευτικός Εκπρόσωπος ως χρέος τι είναι; Είναι συσσωρευμένα ελλείμματα, λόγω ποικίλων αδυναμιών. Και ως συνέπεια αυτών των αδυναμιών, το κράτος κάθε τόσο έρχεται και ενισχύει τη "SOFTEX", καλύπτοντας διάφορα πράγματα. 

Αναφερθήκατε στο θέμα της απασχόλησης. Εδώ θα πρέπει να πω και με ένα απόλυτο, κατηγορηματικό τρόπο ότι η πολιτική της Κυβέρνησης του ΠΑΣΟΚ στο θέμα των αποκρατικοποιήσεων, έχει αποδείξει την αποτελεσματικότητά της. Και οι εταιρίες οι προβληματικές οι οποίες ιδιωτικοποιήθηκαν, έχουν να παρουσιάσουν σε ελάχιστο χρονικό διάστημα αυξημένο κύκλο εργασιών, αυξημένη κερδοφορία και αυξημένη απασχόληση. Γιατί αυτή είναι η μέριμνα, την οποία δείχνει η Κυβέρνηση του ΠΑΣΟΚ και να πάει μπροστά η οικονομία και να γίνουν επιχειρήσεις καλές και ανταγωνιστικές στον ιδιωτικό τομέα, σ' εκείνους τους τομείς όπου το κράτος δεν έχει καμία δυνατότητα και καμία τύχη να γίνει καλός επιχειρηματίας και να αυξηθεί η απασχόληση, η οποία αποτελεί σταθερή μέριμνα της Κυβέρνησης αυτής. Και δεν χρειάζεται να χρησιμοποιούμε έωλα και αναληθή επιχειρήματα, για να εντυπωσιάσουμε. 

Ειπώθηκε επίσης από το Κομμουνιστικό Κόμμα, και αυτό ίσως είναι το μόνο νεωτεριστικό στοιχείο της ομιλίας του, ότι εν πάση περιπτώσει θα μπορούσαμε την επιχείρηση αυτή να την εξυγιάνουμε και μετά να την ιδιωτικοποιήσουμε. Χαίρομαι, που έστω και από αντιπολιτευτική ροπή ελαυνόμενοι, δέχεσθε επιτέλους και εσείς ότι υπάρχει ένας τομέας επιχειρήσεων, που τώρα κατέχει η Κυβέρνηση, που θα πρέπει να ιδιωτικοποιηθούν. Είναι και αυτό μια αρχή, που κάνετε. 

Και πραγματικά χαίρομαι και το λέω χωρίς ίχνος αντιπολίτευσης ή οτιδήποτε άλλο, ότι μπαίνετε κι εσείς επιτέλους σε μια λογική ότι θα πρέπει, αφού εξυγιανθούν οι επιχειρήσεις, να ιδιωτικοποιούνται, όταν δεν έχουν να κάνουν με στρατηγικούς τομείς. Κάτι είναι κι αυτό. Με μεγάλη καθυστέρηση το κάνετε. Το κάνετε όπως σας είπα, πιθανώς με άλλα κίνητρα, απλώς και μόνο για να αντιπολιτευθείτε την Κυβέρνηση, αλλά είναι και αυτό μια παραχώρηση. Εγώ αυτό προσωπικά το καλωσορίζω, έστω και αν αποτελεί μια λεκτική αναφορά. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Χαμηλώνετε το μπόϊ σας, εκτός και αν από γεννησιμιού του είναι χαμηλό! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αλλά για τα άλλα θέματα, τα οποία λέτε, θα πρέπει, κύριοι Βουλευτές, να τα σχετίζετε περισσότερο με την πραγματικότητα. Και σ' αυτήν την πολιτική των αποκρατικοποιήσεων πιστεύω ότι η Κυβέρνηση έχει δώσει πολλές φορές εξετάσεις, έχει πετύχει, θα πετύχει και αυτή. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, πριν λίγο ο κύριος Υφυπουργός καλωσόρισε το Κομμουνιστικό Κόμμα... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): ...στη λέσχη των αποκρατικοποιήσεων. 

ΗΛΙΑΣ ΒΕΖΔΡΕΒΑΝΗΣ: ...στη λέσχη των αποκρατικοποιήσεων. 

ΣΤΡΑΤΗΣ ΚΟΡΑΚΑΣ: Αυτές είναι γκεμπελικές μεθοδεύσεις, που χρησιμοποιεί ο κύριος Υφυπουργός. 

ΗΛΙΑΣ ΒΕΖΔΡΕΒΑΝΗΣ: Λέω, λοιπόν, ότι πριν από λίγο ο κύριος Υφυπουργός καλωσόριζε το Κομμουνιστικό Κόμμα στη λέσχη των αποκρατικοποιήσεων, όπως συμπλήρωσε ο φίλος, ο Μήτσος ο Κωστόπουλος. 

Να δείτε εμείς, κύριε Υπουργέ, τι καλωσόρισμα σας κάνουμε τα τελευταία χρόνια σε όλες τις θέσεις της Νέας Δημοκρατίας! 

ΛΕΩΝΙΔΑΣ ΤΖΑΝΗΣ: Κατά τα λοιπά με το ΚΚΕ τα βρήκατε μια χαρά στους δήμους. Εκεί θα εφαρμόσετε ένα πρόγραμμα απροσδιορίστου χρώματος! 

ΗΛΙΑΣ ΒΕΖΔΡΕΒΑΝΗΣ: Αυτό είναι υπόθεση του λαού, αγαπητέ κύριε Τζανή και δεν είναι υποθεση των κομμάτων. 'Ομως, κύριε Πρόεδρε, εγώ δέχομαι τις διακοπές, το έχω πει, υπό την προϋπόθεση ότι θα μου κρατείται ο χρόνος. Αν αυτό δεν το εξασφαλίζετε κύριε Τζανή, θα σας παρακαλέσω να μη με διακόπτετε. 

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο θα φροντίσει να μη σας διακόψει κανένας, κύριε Βεζδρεβάνη! 

ΗΛΙΑΣ ΒΕΖΔΡΕΒΑΝΗΣ: Λέω ότι δεν με ενοχλούν καθόλου οι διακοπές, τις δέχομαι ευχαρίστως, αλλά ο πενιχρός χρόνος δεν πρέπει να σπαταλάται με διακοπές. 

Κύριε Υπουργέ, σας έχουμε κατηγορήσει κατ' επανάληψη στην Αίθουσα αυτή και εσάς και τους περισσοτέρους εκ των συναδέλφων σας, για την προχειρότητα με την οποία έρχεσθε και νομοθετείτε στην Εθνική Αντιπροσωπεία. Και όταν σας το λέμε μας κοιτάζετε με ειρωνικά μειδιάματα. Λοιπόν, κύριοι συνάδελφοι, θα έχετε δει ότι το νομοσχέδιο ήρθε στην Εθνική Αντιπροσωπεία με τίτλο "Δαπάνες κίνησης των μετακινουμένων προσώπων με εντολή του δημοσίου εντός και εκτός της επικρατείας για εκτέλεση υπηρεσίας και άλλες διατάξεις". Βγήκε με τον τίτλο "Δαπάνες κίνησης υπαλληλων του δημοσίου των ΟΤΑ Α' και Β' βαθμού και των λοιπών Ν.Π.Δ.Δ. εντός και εκτός της επικρατείας για εκτέλεση υπηρεσίας". Ούτε στον τίτλο, κύριε Υφυπουργέ, δεν μπορείτε να προσέξετε; Και ο εισηγητής μας ο κ. Παπαδημόπουλος που διεξήλθε κατά τρόπο άριστο το θέμα σας έκανε και ειδικές παρατηρήσεις, αλλά εγώ ξεκινάω και λέω: Ούτε στον τίτλο μπορείτε να επιδείξετε τη δέουσα προσοχή; Και αυτό βέβαια δεν είναι υπόθεση δική σας προσωπική, είναι υποθεση των υπηρεσιών σας. Διότι δεν σας κρύβω ότι οι παλιοί συνάδελφοι που συναντώ και κουβεντιάζω για τον τρόπο που νομοθετούμε, ειλικρινά μας δείχνουν το δρόμο της ντροπής, κύριε Υπουργέ. Μας λένε ότι νομοθετούμε στην Αίθουσα αυτήν κατά μη νομικό τρόπο. Αλλά, δεν θα φθάσω στις λεπτομέρειες. Ας κοιτάμε, λοιπόν, λίγο τους τίτλους. 

Σας κακοφαίνεται, λοιπόν, όταν σας το λέμε, αλλά να που αποδεικνύεται στα πράγματα -και σας το λέμε πολλές φορές- ότι δεν μελετάτε τα νομοσχέδιά σας και τα φέρνετε και δεν έχουν διάρκεια χρόνου. 'Εχω πει κατ' επανάληψη στην Αίθουσα αυτή ότι ένα νομοθέτημα έχει αξία από τα προβλήματα τα οποία επιλύει και από τη διάρκεια που έχει αυτός ο νόμος. 'Εχουμε παρατηρήσει όλοι ότι υπάρχουν νόμοι δεκαετιών που ίσχυσαν και ισχύουν, γιατί ο νομοθετης είχε προβλέψει σωστά και είχε κάνει σωστά τη δουλειά του. 

Εσείς ήρθατε εδώ μ' αυτό το νομοσχέδιο -και ορθά κάνετε γιατί θα το ψηφίσουμε το νομοσχέδιο εμείς και θα πούμε σε ποιο σημείο δεν ψηφίζουμε- και ουσιαστικά τροποποιείτε το ν. 2346/95. Τότε σας είχαμε πει, είσθε πρόχειροι. Είχαμε ειρωνικά μειδιάματα από την πλευρά μας. 'Ερχεσθε σήμερα και τον τροποποιείτε. Καλά κάνετε, αλλά είσθε σίγουροι ότι αυτό που φτιάχνετε σήμερα δεν θα έρθετε σε λίγο να το ξαναδείτε όταν επί παραδείγματι -το λέω σαν παρωνυχίδα, αλλά είναι σοβαρό- κρατάτε τα επιδόματα των διπλωματικών υπαλλήλων σε αυτά τα επίπεδα, που αναγκάζετε και κλείνετε τους υπαλλήλους που πηγαίνουν στο εξωτερικό για να υπηρετήσουν τη χώρα, γιατί δεν μπορούν να σταθούν έναντι των ξένων, οι οποίοι διαθέτουν στις τσέπες τους σοβαρά ποσά για δημόσιες σχέσεις; 

Ορθώς, λοιπόν, κύριε Υπουργέ, κάνετε αυτήν την τροποποίηση και εμείς συμφωνούμε, αλλά μπορούμε να σας πούμε ότι είναι άτολμη. Κύριε Yπουργέ, θέλω να σας πω ότι το νομοσχέδιό σας είναι άτολμο. Δεν μπαίνει στην ουσία του προβλήματος. Πάει να μπαλώσει κάποια πράγματα και αυτά δεν ξέρω αν είναι εκείνα τα οποία απαιτούν οι καιροί. 

Εμείς, όπως δήλωσε ο εκλεκτός εισηγητής μας, θα ψηφίσουμε το νομοσχέδιο. Θα ήθελα όμως να σας πω ότι δεν βλέπω να υπάρχει ο έλεγχος. 'Εχουμε περιπτώσεις που αναφέρθηκαν και είναι θλιβερές για το ελληνικό κράτος. 

Χαιρετίζω ειλικρινά την κατάργηση του ανωτάτου ορίου των εκατόν είκοσι ημερών. Διότι πράγματι, επειδή ο νόμος προέβλεπε ότι μπορούν μέχρι εκατόν είκοσι μέρες να είναι εκτός έδρας, εχρησιμοποιούντο αυτές οι εκατόν είκοσι μέρες είτε πήγαιναν είτε δεν πήγαιναν οι δημόσιοι υπάλληλοι. Προστατέψτε τις ανάγκες των υπηρεσιών. Δεν ξέρω αν θα χρειαστούν εκατόν είκοσι ή εκατόν δέκα ή εκατό ή πενήντα, αλλά υπάρχουν υπηρεσίες που έχουν ανάγκη να στείλουν έξω τους υπαλλήλους και να μη βρεθούν στη θέση που βρέθηκαν πολλές φορές προϊστάμενοι υπηρεσιών να μη μπορούν να δώσουν εκτός έδρας, να υπάρχουν σοβαρότατα προβλήματα που έπρεπε να επιληφθούν αυτών οι αρμόδιοι υπάλληλοι με γνωματεύσεις επί τόπου και δεν μπορούσαν να πάνε διότι δεν υπήρχαν αυτές οι ημέρες που χρειαζόντουσαν στη συγκεκριμένη υπηρεσία. 

'Ελεγα σε προϊστάμενο υπηρεσίας "μα γιατί δεν στέλνετε κάποιους να δουν αυτό το αντικείμενο έξω;". Mέχρις εκεί ήταν οι ημέρες εκτός έδρας για κάποιους και για κάποιους άλλους έκαναν χρήση μέχρι εκατόν είκοσι ημερών είτε πήγαιναν είτε δεν πήγαιναν. 

Επειδή είχα την τύχη και την τιμή από το κόμμα μου να υπηρετήσω μια μεγάλη περιφέρεια, έχω και προσωπική αντίληψη, κύριε Υφυπουργέ, ότι πολλές εκ των ημερών που εδίδοντο εκτός έδρας, δεν εχρησιμοποιούντο. Και σε περιπτώσεις που χρειαζομαστε να δώσουμε κάποιες άλλες μέρες, διότι επί παραδείγματι ως πρόεδρος της επιτροπής παρακολουθήσεως του ΜΟΠ ήμουν υπεύθυνος για δεκαέξι νομούς της χώρας, η δυνατότητα που είχα ήταν μόνο πέντε μέρες για κάθε έναν υπεύθυνο του προγράμματος. Αν είναι δυνατόν να ξεκινούσε αυτός ο υπάλληλος από τη Σπάρτη, να φθάσει μέχρι τους Οθωνούς της Κερκύρας και να του φθάσουν οι πέντε μέρες. 'Ετσι αναγκαζόμασταν με χίλιους άλλους τρόπους να παραβούμε το νόμο. Αλλά σε άλλες περιπτώσεις είχαμε τη δυνατότητα των δέκα ημερών, αλλά δεν μας χρειαζόντουσαν και αξιώναν και πίεζαν οι υπάλληλοι να πάρουν αυτές τις ημέρες οι οποίες δεν χρειαζόντουσαν καν να δοθούν. Γι' αυτό κύριε Υπουργέ, εγω σας είπα ότι χαιρετίζω τη διάταξη αυτή, συνιστώ όμως να υπάρξει ελεγκτικό όργανο... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Υπάρχει. 

ΗΛΙΑΣ ΒΕΖΔΡΕΒΑΝΗΣ: ... που να ενοχλεί, που να πειράζει, να τσούζει -συγχωρείστε μου τη φράση- να το νοιώθει με κυρώσεις τέτοιες, που δεν θα παρανομεί κανείς. 

Επειδή ο χρόνος μου σε λίγα δευτερόλεπτα τελειώνει, δεν θα κάνω κατάχρηση. Θα δηλώσω ότι ψηφίζουμε το νομοσχέδιο κατά το τμήμα εκείνο που ήρθε στη διαρκή επιτροπή και όχι όπως συμπληρώθηκε στη συνέχεια. Επειδή η βάση είναι το πρώτο κομμάτι, ψηφίζουμε την αρχή του νομοσχεδίου και επιφυλασσόμαστε να κάνουμε την όποια κριτική μας στα άρθρα τα οποία προσετέθησαν δια τροπολογιών. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κόρακα. 

ΣΤΡΑΤΗΣ ΚΟΡΑΚΑΣ: Ακουσα από το εσωτερικό κανάλι την αναφορά του κυρίου Υφυπουργού σ' αυτά που είπαμε και ανατρίχιασα από τη διαστρέβλωση. Πραγματικά μου κάνει εντύπωση πως είναι δυνατόν ο κύριος αυτός να βρίσκεται στη θέση που βρίσκεται και να κάνει τέτοιου είδους διαστρεβλώσεις. Δεν είναι η πρώτη φορά, είναι πάγια τακτική του. 

Καταγγέλλοντας το έγκλημα που γίνεται με τη "SOFTEX", αναφερόμενος σε όλα αυτά που χαρίζουν στους ξένους που έρχονται να την αρπάξουν, που ουσιαστικά τους πληρώνουμε δεκάδες δισεκατομμύρια δραχμές για να την πάρουν και να την εκμεταλλευθούν -δένουμε χειροπόδαρα τους εργαζόμενους- εξασφαλίζουμε στους άρπαγες δουλειά εφ'όρου ζωής με τα σχολικά βιβλία, είπα: "Τι θα γινόταν η "SOFTEX", όπως είναι σήμερα, εάν της αφαιρούσατε τα βαρίδια, όλα τα χρέη που έχει και της δίνατε και πέντε δισεκατομμύρια (5.000.000.000) δραχμές, όπως δίνετε στον ξένο χαρτζιλίκι για έξοδα κίνησης και της δίνατε και τα τριάμισι που θα δώσετε για την απόλυση του προσωπικού, το έτοιμο εμπόρευμα και τα σχολικά βιβλία; Τι θα γινόταν η "SOFTEX"; Δεν θα έκανε φτερά;" 

Και είπα μετά: "Για να έρθω στη λογική σας, γιατί δεν κάνετε αυτό που σας προτείνουμε και αν θέλετε μετά από δύο-τρία χρόνια, βεβαίως εμείς -είπα- είμαστε αντίθετοι, τότε να τη βγάλετε στο διαγωνισμό, όταν θα βγάζει κέρδη δεκαπέντε με είκοσι εκατομμύρια (15.000.000-20.000.000) δραχμές". Και συνέχισα λέγοντας: "Και τότε πάλι εμείς θα σας καταγγέλαμε ακόμη πιο έντονα". 

ΧΡΗΣΤΟΣ ΡΟΚΟΦΥΛΛΟΣ: Δεν το άκουσα αυτό. Το λέτε τώρα για πρώτη φορά! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν το είπε. 

ΣΤΡΑΤΗΣ ΚΟΡΑΚΑΣ: Να πάρετε τα Πρακτικά, κύριε Ροκόφυλλε, να το δείτε. 

Είπα, λοιπόν, ότι θα σας καταγγέλαμε πάλι γιατί θεωρούμε ότι η "SOF TEX" πρέπει να μείνει στο δημόσιο. Και είπε ο κύριος Υφυπουργός ότι χαίρεται γιατί είμαστε υπέρ των ιδιωτικοποιήσεων. Μα, δεν ντρέπεσθε λιγάκι; Δεν ντρέπεσθε; 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Ο τρόπος με τον οποίο αντιμετωπίζονται τεραστίας οικονομικής αξίας νομοθετήματα εις την Αίθουσα, δεν είναι σωστός όπως γίνεται. 

Γιατί, κύριε Υφυπουργέ, δεν μας στείλατε το προσύμφωνο, τα παραρτήματα της συμφωνίας και την προκήρυξη προτού καν έρθει εδώ η υπόθεση για συζήτηση; Η Διάσκεψη των Προέδρων ήταν Πέμπτη. Φύγαμε για την επαρχία και σήμερα το πρωί δώσατε το προσύμφωνο μόνο στους εισηγητές. 

Εν απουσία των Βουλευτών της Πλειοψηφίας του ΠΑ.ΣΟ.Κ. νομοθετείτε. Νομοθετείτε δικτατορικά, με διατάγματα, δηλαδή με ντιρεκτίβες. Αυτό το προσύμφωνο εγώ δεν το έχω δει καθόλου. Εσείς δεν είσθε υποχρεωμένος να μας τα δώσετε; Σήμερα το πρωί το πήρε ο κ. Ιντζές και οι εισηγητές των άλλων κομμάτων. 

Εάν θέλετε διαφάνεια λειτουργίας τρόπου αντιμετώπισης νομοθετικών θεμάτων, που έχουν περιεχόμενο δισεκατομμύρια, πρέπει να τηρείται μία στρατηγική η οποία δημιουργεί διαφάνεια στη λειτουργία του νομοθετικού μας έργου. Αυτό που γίνεται δεν είναι διαφάνεια, είναι αδιαφάνεια. 

'Ετσι έφερε ο Αρσένης μια νύχτα στο Τμήμα των Διακοπών το νομοσχέδιό του και σήμερα βλέπετε τι γίνεται. Δικαιολογημένα εμείς αυτήν τη στιγμή, το αμφισβητούμε αυτό. Ο τρόπος αυτός είναι τρόπος "λούφας και παραλλαγής". Ενώ φέρνετε το νομοσχέδιο για τη μετακίνηση, κάνετε μία τροπολογία και μετά βάζετε το 31 άρθρο χωρίς να το ξέρει η Βουλή. 

Εγώ σας ρωτώ: Πόσοι από τους Βουλευτές της Πλειοψηφίας που ψηφίζουν, έχουν διαβάσει τα άρθρα 29, 30 και 31; Κανένας. Πού είναι αυτοί εδώ; 

Εσείς αυτήν τη στιγμή κάνετε μία δουλειά με εξήντα δισεκατομμύρια (60.000.000.000) δραχμές. Εξυγιαίνετε την εταιρεία. Δίνετε πέντε στην κίνηση, πέντε στο εμπόρευμα, οκτώμισι στο ΙΚΑ, τριάντα επτάμισι για τα χρέη προς τρίτους κλπ.. Σύνολο εξήντα. Με τα εξήντα δισεκατομμύρια (60.000.000.000) δραχμές που δίνετε, την παραδίδετε εξυγιασμένη και παίρνετε επτάμισι τώρα και τα είκοσιδυόμισι θα τα πάρετε το 2009. 

Είναι ανωφελής σύμβαση για το δημόσιο και η Βουλή "τελεί υπό μανδραγόρα". "Κοιμάται η Βουλή", κοιμούνται οι Βουλευτές της Πλειοψηφίας, οι οποίοι δεν έχουν διαβάσει τίποτα από αυτά και ούτε ήρθαν εδώ να πουν ότι διαφωνούν και αν δεν διαφωνούν, γιατί. Πού είναι; Εξήντα δισεκατομμύρια (60.000.000.000) δραχμές και λείπουν όλοι. Αυτή είναι η λειτουργία της νομοθετικής εργασίας που επιβάλλει τα νομοσχέδια. 

ΧΡΗΣΤΟΣ ΡΟΚΟΦΥΛΛΟΣ: Φοβάμαι ότι ο κύριος συνάδελφος και κοιμάται και ροχαλίζει. Δεν έχει δικαίωμα να τα λέει αυτά. 

ΓΕΩΡΓΙΟΣ ΤΣΑΦΟΥΛΙΑΣ: "Κοιμάσθε", κύριε, "υπό μανδραγόρα" και αν δεν κοιμάσθε εσείς ... 

ΕΥΤΥΧΙΟΣ ΚΟΝΤΟΜΑΡΗΣ: Μα, κύριε Πρόεδρε, ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Τσαφούλια, σας κρατώ το χρόνο. 

Θα πρέπει, κύριοι συνάδελφοι, να αποκαταστήσουμε την αλήθεια. 

Οι τροπολογίες του κυρίου Υπουργού, οι οποίες ενσωματώθηκαν στο νομοσχέδιο, συζητήθηκαν στη Διαρκή Επιτροπή. Κατόπιν, λοιπόν, της συζητήσεως των τροπολογιών αυτών, ενσωματώθηκαν ως άρθρα στο νομοσχέδιο. 'Αρα, λοιπόν, δεν μπορείτε να λέτε ότι κοιμώνται οι Βουλευτές και δεν μπορείτε να λέτε ότι περνούν τα νομοσχέδια λαθραία μέσα στο Κοινοβούλιο. 

ΕΥΤΥΧΙΟΣ ΚΟΝΤΟΜΑΡΗΣ: Να ανακαλέσει, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Θα σας παρακαλέσω λοιπόν πολύ -θα σας δώσω το χρόνο σας τώρα- να μη λέτε πράγματα μέσα στην Αίθουσα αυτή, τα οποία είναι ανακρίβειες. 

ΓΕΩΡΓΙΟΣ ΤΣΑΦΟΥΛΙΑΣ: Το προσύμφωνο, τα παραρτήματα της συμφωνίας, η προκήρυξη, δεν είναι μέσα στο σχέδιο του νόμου, δεν είναι μέσα στο Πρακτικό. Αυτά ζητούν οι Βουλευτές της Πλειοψηφίας και της Αντιπολίτευσης. Το προσύμφωνο, τα παραρτήματα, την προκήρυξη που δεν περιέχονται στα άρθρα, ούτε στην εισηγητική έκθεση ούτε άλλη εισηγητική έκθεση υπάρχει, ώστε αναλυτικά να προκύπτει το τι γίνεται. Υπάρχει καμιά συμπληρωματική αναλυτική εισηγητική έκθεση για το 37,5, για τα 8, για τα 5, για τα 5, για τα 3,5; Δεν υπάρχει τίποτα, ούτε την έχουν υπόψη τους οι Βουλευτές. 

Δεν λέω ότι δεν υπάρχουν τα άρθρα. Οι τροπολογίες ενσωματώθηκαν. Το περιεχόμενο της αξίας της έννοιας του προσυμφώνου, των παραρτημάτων της συμφωνίας, της προκήρυξης δεν υπάρχουν. Τον καιρό που τα φτιάχνατε, να τα στέλνατε σε όλους τους Βουλευτές, ώστε να είμαστε έτοιμοι. 'Οχι να φεύγουμε για την επαρχία και να γίνεται την Πέμπτη η Διάσκεψη των Προέδρων και να ερχόμαστε τη Δευτέρα και να μην έχουμε ούτε προσύμφωνο ούτε παραρτήματα ούτε προκήρυξη. 

Ιδιοκτησία σας είναι η λειτουργία της νομοθετικής εργασίας; Θα τα έχετε για τον εαυτό σας; Πώς να προλάβουμε εμείς να αντιμετωπίσουμε τόσα νομοσχέδια σε βάθος ανάλυσης με όλα τα στοιχεία τα οποία απαιτούνται, για να αντιμετωπίσουμε το πρόβλημα; 

Αυτό είναι αδιαφάνεια στη λειτουργία της νομοθετικής εργασίας και δημιουργεί τον τρόπο, ώστε οι Βουλευτές "να καθεύδουν υπό μανδραγόρα". Το επαναλαμβάνω και δεν το ανακαλώ. "Κοιμούνται", διότι δεν έχουν γνώση... 

ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, θα τον ανακαλέσετε στην τάξη; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσαφούλια! Θα πρέπει να πάρετε πίσω την έκφραση την οποία είπατε. 

ΓΕΩΡΓΙΟΣ ΤΣΑΦΟΥΛΙΑΣ: Δεν την παίρνω! 

ΧΡΗΣΤΟΣ ΡΟΚΟΦΥΛΛΟΣ: Να την πάρει πίσω! 

ΓΕΩΡΓΙΟΣ ΤΣΑΦΟΥΛΙΑΣ: Δεν μπορεί η Κυβέρνηση... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσαφούλια. Να διαγραφούν οι λέξεις αυτές, να μην αναφέρονται στα Πρακτικά. 

ΓΕΩΡΓΙΟΣ ΤΣΑΦΟΥΛΙΑΣ: "Δημιουργεί ύπνο η Κυβέρνηση" με την έλλειψη προϋποθέσεων, ώστε να έχουν εις βάθος γνώση των νομοσχεδίων οι Βουλευτές και με τη μη παροχή όλων των εγγράφων, ώστε εμείς να έχουμε γνώση του τι γίνεται. 

Δεν το ανακαλώ και να γραφεί με κεφαλαία γράμματα! 

ΧΡΗΣΤΟΣ ΡΟΚΟΦΥΛΛΟΣ: Επειδή συμβαίνει να πλέει σε πελάγη αγνοίας ο κύριος συνάδελφος, δεν δικαιούται να κατηγορεί τους άλλους, που γνωρίζουν... 

ΓΕΩΡΓΙΟΣ ΤΣΑΦΟΥΛΙΑΣ: Εκείνο που θέλω να πω είναι ότι και τα άρθρα 29 και 30 πέφτουν στην αμαρτία, διότι αυτοί κεφαλαιοποίησαν το αρχικό τους κεφάλαιο, από ένα εκατομμύριο έφθασαν στα δέκα εκατομμύρια και τώρα ζητάνε να πάρουν τα δέκα. 

Επομένως και με το ότι δήθεν η εγγύηση εξασφαλίζει το ποσόν αυτό των μετοχών που ζητούν από τις προβληματικές επιχειρήσεις κλπ., από τις ΔΕΚΟ, δεν είναι σωστό. Καθ' ημάς υπάρχει βλάβη. Mε τέτοια δεδομένα λειτουργίας του νομοθετικού έργου, αδιαφάνειας του τρόπου αντιμετώπισης μεγάλων οικονομικών θεμάτων του έθνους, εμείς καταψηφίζουμε και λέμε να αλλάξει ο τρόπος και να μας στέλνετε το περιεχόμενο των συμβάσεων, εν όψει λειτουργίας του νομοθετικού έργου προ ενός μηνός. 

Γι' αυτό ο κόσμος έχει δίκιο, ότι η Βουλή έχει ήδη καταργηθεί. 

ΠΡΟΕΔΡΕΥΩΝ (Παναγιώτης Σγουρίδης): Για την αποκατάσταση της αλήθειας των όσων είπε ο κ. Τσαφούλιας, ήθελα να πω ότι κατ' αρχήν μέσα στην Αίθουσα τίποτα δεν είναι εν κρυπτώ και παραβύστω. Μπορούν να ζητηθούν με αίτηση κατάθεσης εγγράφων από κάθε Βουλευτή όλα τα έγγραφα για τα οποία θέλει να λάβει γνώση είτε αυτά είναι σε συμβάσεις είτε για οτιδήποτε άλλο. 'Αρα, λοιπόν, θα μπορούσαν να ζητηθούν... 

ΓΕΩΡΓΙΟΣ ΤΣΑΦΟΥΛΙΑΣ: Δεν μπορούμε να ξέρουμε πότε έρχεται. 

ΠΡΟΕΔΡΕΥΩΝ (Παναγιώτης Σγουρίδης): ...από τη Διαρκή Επιτροπή, όταν ψηφιζόταν εκεί το νομοσχέδιο αυτό, τα οποιαδήποτε έγγραφα και θα ήταν στη διάθεσή σας. 

Δεύτερον, όταν βρισκόμαστε στο νομοθετικό έργο, δεν κάνουμε κοινοβουλευτικό έλεγχο. Υπάρχει δυνατότητα εκ μέρους του οποιουδήποτε κόμματος και του Δημοκρατικού Κοινωνικού Κινήματος να ζητήσει κοινοβουλευτικό έλεγχο ως προς το θέμα της "SOFTEX". 

ΓΕΩΡΓΙΟΣ ΤΣΑΦΟΥΛΙΑΣ: Μετά την ψήφιση. 

ΠΡΟΕΔΡΕΥΩΝ (Παναγιώτης Σγουρίδης): Το αν θα το κάνετε αυτό, είναι δικό σας θέμα. Από κει και πέρα όμως, δεν μπορείτε να κατηγορείτε και να λέτε μέσα σ' αυτήν την Αίθουσα ότι υπάρχουν στεγανά, ότι περνούν νομοσχέδια, τα οποία είναι κρυφά, ότι σας κρύβουν έγγραφα και οτιδήποτε άλλο. Σας παρακαλώ πολύ! 

ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, παρακαλώ το λόγο επί προσωπικού. 

ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε να πάρετε το λόγο, κύριε Ροκόφυλλε. 

ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, τι είναι αυτά τα πράγματα, πως το επιτρέπετε, δεν μπορεί να λέει ότι κοιμόμαστε εμείς της πλειοψηφίας που επεξεργαστήκαμε αναλυτικά τις επίμαχες διατάξεις στη Διαρκή Επιτροπή! 

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, πρέπει να ξέρετε πολύ καλά ότι το Προεδρείο σας έχει καλύψει όλους τους Βουλευτές. 

Ο κ. Παρασκευόπουλος έχει το λόγο. Απών. 

Κύριε Τσετινέ, θέλετε να δευτερολογήσετε; 

ΔΗΜΗΤΡΙΟΣ ΤΣΕΤΙΝΕΣ: 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Εγώ, κύριε Πρόεδρε, δεν θα ήθελα να αναφερθώ και πάλι στις ίδιες σκέψεις και παρατηρήσεις που έκανα, εάν φυσικά ο κύριος Υπουργός είχε πάρει θέση σε τρεις παρατηρήσεις μου, τις οποίες πρέπει να δεχθεί, γιατί έχω 100% δίκιο. 

Κύριε Υπουργέ, έχετε στο Πρακτικό ως τίτλο του νομοσχεδίου: "Δαπάνες κίνησης υπαλλήλων του δημοσίου των ΟΤΑ" κλπ". Και μέσα στο κείμενο του νόμου λέτε: "Δαπάνες κίνησης των μετακινουμένων προσώπων με εντολή του δημοσίου". 

Κατ' αρχήν το πρώτο λάθος είναι ότι δεν πρέπει να διαφέρουν αυτοί οι δύο τίτλοι, ο ένας στην αρχή του Pρακτικού και ο άλλος στην αρχή του κειμένου του νόμου που ψηφίζουμε. 

Δεύτερον, είναι λάθος να λέμε ότι οι εντολές για μετακίνηση γίνονται από το δημόσιο. Τι σας παρέσυρε δεν μπορώ να καταλάβω και δεχθήκατε αυτό τον αδόκιμο όρο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η ΚΕΝΕ μας το υπέδειξε. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, έχετε το δικαίωμα να δευτερολογήσετε. 

Αφήστε τους κυρίους συναδέλφους να πουν τη γνώμη τους και εσείς μπορείτε να συλλέξετε όλα τα στοιχεία που αναφέρουν και να τεκμηριώσετε την απάντησή σας. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Υπουργέ, εγώ δεν μπορώ να μετέχω σε αυτήν τη συζήτηση που γίνεται εδώ στην Ολομέλεια και να περνάει ένα τέτοιο νομοσχέδιο, τη στιγμή μάλιστα που έγιναν λογικές και πειστικές παρατηρήσεις, οι οποίες δεν έγιναν δεκτές. 

Είναι δυνατόν, κύριε Υπουργέ, να δεχθούμε ότι οι μετακινήσεις των υπαλλήλων γίνονται με εντολή του δημοσίου και όταν μέσα από το κείμενο του νόμου προκύπτει ότι οι υπάλληλοι αυτοί δεν είναι μόνο του δημοσίου είναι και των ΟΤΑ και των Ν.Π.Δ.Δ.; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, μου επιτρέπετε μία διακοπή, 

ΠΡΟΕΔΡΕΥΩΝ (Παναγιώτης Σγουρίδης): Βεβαίως, κύριε Υπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Παπαδημόπουλε, όπως ξέρετε πάρα πολλές από τις παρατηρήσεις που κάνατε στη διάρκεια των συνεδριάσεων της Διαρκούς Επιτροπής, έγιναν δεκτές και ενσωματώθηκαν. Και τις δικές σας και άλλων συναδέλφων τις κάναμε δεκτές γιατί πραγματικά ήταν αξιόλογες και ενδιαφέρουσες, αλλά σας είπα ότι για ορισμένα θέματα μας έχει υποδείξει το τι θα γράψουμε και τι θα γράψουμε η ΚΕΝΕ. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Εμείς ψηφίζουμε, κύριε Υπουργέ, δεν ψηφίζει η επιτροπή. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τώρα επί της ουσίας μπορεί σε ορισμένα θέματα να έχετε δίκιο, αλλά νομίζω ότι καλύπτεστε από αυτά τα οποία μας υπέδειξε η ΚΕΝΕ να δεχθούμε και πιστεύω ότι εν πάση περιπτώσει δεν είναι τόσο σημαντικό αυτό το θέμα που λέτε. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Δεν είναι σημαντικό, αλλά από εκεί ξεκινάμε. 'Οτι δεν μπορεί να έχει περισσότερη βαρύτητα η επιτροπή και να μην έχουμε εμείς που έχουμε την τελική ευθύνη για να ψηφίζουμε τους νόμους. 

Το ξαναλέω για να το καταλάβουμε όλοι, ότι οι εντολές μετακίνησης γίνονται τόσο από τον Υπουργό, που εκπροσωπεί το δημόσιο ή το γενικό γραμματέα της περιφέρειας, όσο και από τους προϊσταμένους της Tοπικής Aυτοδιοίκησης, δηλαδή, τους νομάρχες και τους δημάρχους. Επιπλέον δε από τους προέδρους των οργανισμών των νομικών προσώπων που αναφέρεται εδώ. 

Τρίτη παρατήρηση: Οι μετακινήσεις φυσικά, δεν είναι μόνο, κύριε Υπουργέ, υπαλλήλων του στενού δημόσιου τομέα, είναι είπαμε και των άλλων νομικών προσώπων ΟΤΑ και Ν.Π.Δ.Δ. 

Επίσης, γιατί δεν βάζετε το δόκιμο τίτλο, για να μπορούμε να συνεννοηθούμε, χωρίς μεγάλη έκταση κειμένου του τίτλου. Να είναι απλώς: "Κάλυψη δαπανών μετακινουμένων υπαλλήλων" και η λέξη "υπαλλήλων" τα λέει όλα. Δεν μπορεί να έρχεται τώρα κάποιο μέλος της επιτροπής και να μιλάει για πρόσωπα, εδώ δεν κάνουμε αστικό δίκαιο για να μιλάμε για πρόσωπα. 'Αλλη είναι η σχέση με τον υπάλληλο. Καθένας που εισπράττει δαπάνες μετακίνησης, τις εισπράττει όχι σαν φυσικό πρόσωπο, αλλά σαν υπάλληλος κάποιου οργανισμού, κάποιου νομικού προσώπου. Δεν θέλετε να το καταλάβετε αυτό. Είναι πάρα πολύ απλό. 

Και εγώ ντρέπομαι πάντως να φύγω από αυτήν την Αίθουσα ανεχόμενος τέτοια λάθη γιατί θα σας θυμίσω κάτι άλλο. Σοφός Υπουργός, μακαρίτης τώρα, καθόταν στην ίδια εκει θέση όταν περνούσαμε τον ν. 1941 που αφορούσε τροποποιήσεις του Ποινικού Κώδικα και της Κώδικα Ποινικής Δικονομίας. Υπήρχε τότε η διατύπωση ότι "αρμόδιο είναι το δικαστήριο το οποίο εξέδωκε την ποινή κλπ." Για όνομα του Θεού! 'Οσοι ξέρουμε νομικά γνωρίζουμε να εκδίδει ποινή κανένα δικαστήριο; Το δικαστήριο εκδίδει απόφαση με την οποία επιβάλλει ποινή. 

Πιο κάτω έλεγε ότι "αρμόδιο είναι το δικαστήριο το οποίο μετατρέπει την απόφαση". Μετατρέπεται, κύριε Υπουργέ, ποτέ η απόφαση; Μετατρέπεται η ποινή η οποία περιέχεται σε μία απόφαση. 'Ε, το φωνάξαμε, το ξαναείπαμε και τότε ο μακαρίτης μας είπε ότι δεν μπορούμε να το αλλάξουμε αυτό γιατί το είπαν οι "σοφοί" της επιτροπής.'Ετσι πάνε οι νόμοι έξω και μας κοροϊδεύουν οι εισαγγελείς. Καλά, λέγουν δεν υπάρχει ένας νομικός στο Κοινοβούλιο που να επισημαίνει αυτά τα πράγματα; Μετατρέπεται ποτέ η απόφαση; Γι'αυτό επιμένουμε. Τουλάχιστον κάποια πράγματα που βλέπουμε ότι είναι σωστά θα πρέπει να γίνονται αποδεκτά. Δεν είναι κακό. Ούτε λέμε ότι και εκείνοι οι άνθρωποι δεν ξέρουν να κάνουν καλά τη δουλειά τους. Απλούστατα τους ξέφυγε. Τα άλλα θα τα πούμε στα άρθρα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Επιτρέψτε μου να αρχίσω τη δευτερολογία μου από μία σωστή παρατήρηση που κάνατε, κύριε Πρόεδρε, βάζοντας σε κάποια τάξη τα πράγματα, είναι γεγονός ότι δηλαδή πρέπει με επιχειρήματα και ντοκουμέντα να διασταυρώνουμε τα ξίφη μας εδώ μέσα χωρίς καμία αμφιβολία. 'Ομως από άγνοια προφανώς δική σας, κύριε Πρόεδρε, γιατί δεν μπορείτε να τα ξέρετε όλα είπατε ότι στη Διαρκή Επιτροπή που διήρκησε η συζήτηση τρεις μέρες περίπου έπρεπε να ζητηθούν τα στοιχεία και θα δίνονταν. 

Πού είναι η δική σας μη ενημέρωση στο ζήτημα αυτό. Ο υποφαινόμενος -έχω την αίσθηση ότι εξέφραζα και τους περισσότερους Βουλευτές, γιατί είναι μία πραγματικότητα- ζήτησε από την Κυβέρνηση πρώτον, την έκθεση αποτίμησης της περιουσιακής κατάστασης της "SOFTEX". Ποιά είναι; Να ξέρουμε περί τίνος κουβεντιάζουμε. 'Εχει μια χρησιμότητα. 

Δεύτερον, την ανακοίνωση, με τους όρους διαγωνισμού για την πώληση της "SOFTEX". Ποιοι ήταν οι όροι; Μπορεί να ανακοινώθηκαν ενδεχομένως στον Τύπο. Αλλά δεν είναι υποχρεωμένος ο κάθε Βουλευτής να ανατρέχει στην τάδε εφημερίδα για να δει τους όρους του διαγωνισμού. Είναι έγγραφο επίσημο. Πρέπει η Κυβέρνηση να βοηθήσει το Βουλευτή για να έχει μία εικόνα. 

Τρίτον, την προσυμφωνία η οποία έχει γίνει μεταξύ της Κυβέρνησης και του τάδε αγοραστή όπως η ίδια η κυρία Υφυπουργός μας ενημέρωσε. Και 

Τέταρτον, όλες τις προσυμφωνίες.'Οπως και η ίδια η κυρία Υφυπουργός αναγνώρισε, είναι επτά ογκοδέστατα κείμενα που συνοδεύουν αυτήν την προσυμφωνία. Αντί για όλα αυτά μας δόθηκε το προσύμφωνο το οποίο για μένα έχει κάποια χρησιμότητα, δεν αντιλέγω, ωστόσο όμως δεν ξέρω που να πατήσω. Από την άποψη αυτή είμαστε ανοικτοί, εσείς, η Κυβέρνηση και εμείς που κουβεντιάζουμε γενικά στον αέρα για πάρα πολλά ζητήματα. 

Αυτήν τη στιγμή και με τη δική σας αν θέλετε παρότρυνση, όπως την κατάλαβα αξιώνουμε να κατατεθούν αυτά τα έγγραφα προς όλους τους Βουλευτές για να έχουμε επίγνωση περί τίνος πράγματος κουβεντιάζουμε. Αν και από τα έγγραφα αυτά διαπιστωθεί πολιτικά ότι η Πλειοψηφία της Βουλής έχει πεισθεί να ψηφίσει ας ψηφίσει. Αλλά τουλάχιστον να έχεις μία γνώση για τι πράγμα κουβεντιάζει. 

Θα πει κάποιος, "εγώ τα ξέρω". Μπορεί να τα ξέρει. Αν έχει μπάρμπα στην κορώνη -ας μου επιτραπεί η έκφαρση- ας τα ξέρει. Εγώ δεν έχω μπάρμπα στην κορώνη. Εγώ είμαι ένας απλός Βουλευτής. Και θέλω αυτά τα έγγραφα. Τα δικαιούμαι; 

Και να σας πω, κύριε Πρόεδρε; Εδώ και έξι μήνες κάνουμε εκκλήσεις απανωτές και με επίκαιρες ερωτήσεις για να μας δοθούν. Δεν ασκήσαμε το δικαίωμά μας της αίτησης κατάθεσης εγγράφου... 

ΠΡΟΕΔΡΕΥΩΝ (Παναγιώτης Σγουρίδης): Γιατί; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν μας τα έδωσαν. 

ΠΡΟΕΔΡΕΥΩΝ (Παναγιώτης Σγουρίδης): 'Οχι. Γιατί δεν ασκήσατε το δικαίωμά σας με αίτηση κατάθεσης εγγράφων. Εντός είκοσι ημερών θα έπρεπε να σας δοθούν. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Γιατί νομίζω ότι μας καλύψατε εσείς που είπατε πως αν τα ζητούσαμε στην επιτροπή θα μας τα έδιναν. Βλέπετε ότι συμφωνούμε σε μερικά πράγματα. 

ΠΡΟΕΔΡΕΥΩΝ (Παναγιώτης Σγουρίδης): Δεν συμφωνούμε. 

ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, μπορώ να έχω το λόγο; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν τελείωσα ακόμα, κύριε Πρόεδρε, αν έχετε την καλοσύνη. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ροκόφυλλος δεν δικαιούται να πάρει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αν όλα αυτά κινούνται μέσα σε ένα πλαίσιο παραλογισμού, λυπάμαι πάρα πολύ. Και είμαι έτοιμος να κάνω αυτοκριτική ενώπιόν σας εάν όντως είναι παράλογα. Εάν έχουν βάση λογική, θα παρακαλούσα να υποστηριχθούν και από άλλους συναδέλφους για να μπορούμε να επικοινωνούμε καλύτερα. Αυτή είναι η έκκληση. 

Βεβαίως, πολιτική εικόνα έχουμε για το περί τίνος πρόκειται. Γενικά τα πράγματα τα παρακολουθούμε. 

Μπαίνω, όμως, τώρα σε ένα ζήτημα εντελώς καυτό. Κοιτάξτε να δείτε. 'Αλλο η πολιτική εκτίμηση για τη "SOFTEX" -να πω τι έκανε το ΠΑ.ΣΟ.Κ. στο παρελθόν κλπ., να πείτε εσείς τι κάναμε εμείς, όλα αυτά είναι μία πολιτική αντιπαράθεση- άλλο, κύριε Πρόεδρε, να ξέρω εγώ ότι η "SOFTEX" έχει στην ιδιοκτησία της τρείς χιλιάδες στρέμματα χωράφια και οικόπεδα, ας πούμε, έχει σε δέκα πόλεις εγκαταστάσεις και λιμάνια ιδιόκτητα κλπ. και με βάση αυτό το προηγούμενο -των στοιχείων δηλαδή- να καταλήξω και να τη χαρίσω και άλλο να μην έχει τίποτα και να καταλήξω να τη χαρίσω. Βλέπετε ότι είναι δύο διαφορετικές επιλογές. 

Επειδή ο κύριος Υφυπουργός είπε ότι χαίρεται γιατί και ο Κοινοβουλευτικός Εκπρόσωπος του Κ.Κ.Ε. αποδέχτηκε την άποψη του συρμού των αποκρατικοποιήσεων, θα τον παρακαλούσα να ξαναδιαβάσει την εισήγηση που κάναμε. Και του θυμίζω, για να δείτε ποια είναι η άποψή μας η γενικότερη: Παρότι φτάσατε τα πράγματα στο αμήν, εμείς υποστηρίζουμε πως αν εκσυγχρονισθεί η εταιρεία, λειτουργήσει καλύτερα, οργανωθεί η αγορά καλύτερα, θα καλύψει έναν κόσμο -όχι μόνο αυτούς που καλύπτει σήμερα, αλλά και άλλους- και θα δώσει και ένα όφελος για τον κρατικό κορβανά. Αυτή είναι η άποψή μας. 

Τώρα, όλα τα άλλα που λέτε είναι για τις αίθουσες των πανεπιστημίων και όχι για εδώ. Εδώ καταθέτει ο καθένας και πολιτική άποψη, αλλά και άποψη καρδιάς. Και δεν μπορούν κάποιοι οι οποίοι μιλούν από καθηγητική έδρα να κάνουν τέτοιες αποστροφές. Γνωριζόμαστε πολύ καλά. Ξέρουμε ο καθένας τι στόχους έχει και που το πάει. Ξέρουμε ότι η σοσιαλδημοκρατία έχει πεθάνει και γλυστράει στο νεοφιλελευθερισμό. Δεδομένα με βάση αυτές τις πολιτικές. Επιμένουμε να υποστηρίζουμε ότι με το μυαλό που κουβαλάνε ορισμένες αντιλήψεις μέχρι και στρατό ιδιωτικό θα κάνουμε. Εκεί, πάνε τα πράγματα. 

Μην ξεχνάει κανένας -επιμένουμε να το λέμε σε όλους τους τόνους- ότι βρισκόμαστε σε μια γεωγραφική περιοχή με μεγάλες αναταράξεις και χρειάζονται ορισμένοι μοχλοί στα χέρια αυτού του έρμου του κράτους που ακούει στο όνομα Ελλάδα για να μπορέσει να αντέξει τις πιέσεις. Μην τα παραδίνετε όλα. Και η "SOFTEX" ήταν στρατηγικής σημασίας επιχείρηση. Δεν το ξέρετε εσείς. Δεν ξέρω αν ήσασταν τότε στο πανεπιστήμιο. Υπογράφτηκε η συμφωνία στην κυβέρνηση Ζολώτα από τους Υπουργούς που ήταν τότε σε αυτήν την κυβέρνηση της Νέας Δημοκρατίας, του ΠΑ.ΣΟ.Κ. και του Συνασπισμού, του ΚΚΕ, όπου έλεγε αυτή η συμφωνία ότι μεταξύ αυτών των επιχειρήσεων στρατηγικής σημασίας είναι και η "SOFTEX" και ότι αυτή θα μείνει στο δημόσιο, θα στηριχθεί, θα εξυγιανθεί, θα προχωρήσει. 

Εμείς τιμούμε την υπογραφή μας και το λόγο μας. Ας το κάνουν και άλλοι αυτό και ας μη κάνουμε αυτά τα παιχνίδια τα λεκτικά προκειμένου να δημιουργήσουμε κάποια εντύπωση. 

Κύριε Υφυπουργέ, το είπατε και πάλι. Και κακώς το λέτε. Πιάνετε μια αποστροφή ότι ο Κωστόπουλος δεν συμφωνάει με το άρθρο 29. Μα, γιατί δεν συμφωνάει με το άρθρο 29; Το άρθρο 29, βέβαια, διευκολύνει κάποιους που έχουν πάρει μετοχές σε αυτές τις προβληματικές επιχειρήσεις και οι οποίοι χωροπατάνε, γιατί δεν ξέρουν ποια θα είναι η μοίρα τους, κλπ. 

'Ομως, διαβάστε ξανά και το κείμενο που μας δώσατε, εκείνη την περισπούδαστη έκθεση των συνταγματολόγων -και ας μην τη μειώσω, μια σοβαρή έκθεση, για να μην τραυματίσω κανένα άνθρωπο- για να δείτε τι λέει και διαβάστε και το σημείο που σας είπα. Και ο κ. Τζανής δεν το διάβασε. Και με αδικεί. Γιατί να με αδικήσει; 'Ολο μαζί θα το δούμε. Ναι, εγώ θα ψηφίσω τις διατάξεις που αφορούν τους μικρομετόχους, που αγόρασαν μετοχές. Εσείς, όμως, να αφαιρέσετε τη διάταξη που λέει στο σημείο γ': "Οι κατά το χρόνο αύξησης του κεφαλαίου μέτοχοι των ανωτέρω εταιριών, καθώς και οι καθολικοί ή ειδικοί διάδοχοί τους έχουν μόνον αξίωση πλήρους αποζημίωσης για τις τυχόν ζημίες που υπέστησαν, συνεπεία των ανωτέρω αυξήσεων...κλπ." Δεν χρειάζεται να τη διαβάσω όλη. 

Είπατε πως η Νεα Δημοκρατία είπε αυτό και το Κ.Κ.Ε. πάει μαζί. 

Τί θα σημάνει αν το βγάλετε αυτό, κύριε Υφυπουργέ; Θα σημάνει μια αντιπαράθεση με αυτούς τους πρώην ιδιοκτήτες. Το καταλαβαίνω. Μπορεί να σε πάνε και στο ευρωπαϊκό δικαστήριο. Το καταλαβαίνω. Και μάλιστα, αυτό είναι ένα ενδεχόμενο από τα πιο σοβαρά. Δώστε μάχη πολιτική! Αποκάλυψε ποιοι είναι αυτοί! Αλλιώς πώς; Θα πας μοιραία σε τέτοιες ρυθμίσεις και θα παραδίνεις την περιουσία του ελληνικού λαού σε κάποιους που τον κατάκλεψαν δυο, τρεις, δέκα φορές στο παρελθόν. Αυτή είναι η άποψή μας. Τι τα μπερδεύετε τα πράγματα; 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, πρώτα απ'όλα, θέλω να πω ότι συμφωνώ με τις παρατηρήσεις τις γραμματικές και τις εννοιολογικές, που έκανε ο συνάδελφος κ. Παπαδημόπουλος. 

Δεύτερον, θέλω και εγώ να επισημάνω ότι νομοθετούμε με ελλιπή στοιχεία. O Κανονισμός της Βουλής, σοφώς πράττοντας, υποχρεώνει τους Υπουργούς, όταν καταθέτουν νομοσχέδια, να συνοδεύουν τα σχέδια νόμων και με τις τροποποιούμενες διατάξεις, για να υπάρχει πληρότητα γνώσης αυτών που υπήρχαν και αυτών που νομοθετούνται και αυτών που τροποποιούνται. 

Το συγκεκριμένο άρθρο 31, που αναφέρεται στην αγορά της εταιρίας "ΑΘΗΝΑΙΚΗ ΧΑΡΤΟΠΟΙΙΑ Α.Ε." πρόκειται να εξετασθεί από δύο πλευρές, από καθαρά πολιτική άποψη, αλλά και από καθαρά τεχνοκρατική, νομική. Εάν οποιοσδήποτε δικηγόρους εκαλείτο να γνωμοδοτήσει, εάν η ρύθμιση είναι συμφέρουσα για το ένα συμβαλλόμενο μέρος, δηλαδή το ελληνικό δημόσιο, δεν θα έπρεπε να έχει τον πλήρη φάκελο αυτής της υπόθεσης; Δηλαδή, είναι όλα αυτά που είπε και ο κ. Κωστόπουλος. 

Πρώτον, την πραγματική οικονομική της κατάσταση. 

Δεύτερον, την προκήρυξη. 

Τρίτον, τις προσφορές, για να γίνει σύγκριση. Ποια επελέγη; Η συμφερότερη; 'Η η λιγότερο συμφερότερη, αλλά με μεγαλύτερες εγγυήσεις εκπλήρωσης της σύμβασης; 

Η προκήρυξη αυτή καθ'εαυτή. Η προκήρυξη του διαγωνισμού. Οι προσφορές. Η προσύμβαση και τα παραρτήματα. 'Ολα αυτά, για να μπορέσω να αποφανθώ, εάν όντως με την ψήφο μου διασφαλίζω τα ελληνικά συμφέροντα. Εδώ, δεν είναι μια γενική νομοθέτηση. Είναι μια συγκεκριμένη ρύθμιση. Στην ουσία, υπογράφουμε σαν δεύτερο συμβαλλόμενο μέρος. 

ΧΡΗΣΤΟΣ ΡΟΚΟΦΥΛΛΟΣ: Δεν υπογράφουμε τίποτε. 

ΑΝΑΣΤΑΣΙΟΣ ΙΝΤΖΕΣ: Υπογράφουμε, κύριε Ροκόφυλλε. Διασφαλίζουμε την υπογραφή της Κυβέρνησης και την κατοχυρώνουμε με νόμο. 

ΧΡΗΣΤΟΣ ΡΟΚΟΦΥΛΛΟΣ: Δεν έρχεται η συμφωνία για κύρωση. 'Ερχονται μόνο κανόνες δικαίου, που εξασφαλίζουν το ΙΚΑ, εξασφαλίζουν τους εργαζόμενους. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Δεν τη διαβάσατε. 

ΑΝΑΣΤΑΣΙΟΣ ΙΝΤΖΕΣ: Ορίζουμε το πλαίσιο... 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Nα κάνεις αυτήν τη νομοθετική ρύθμιση το λέει... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ, κύριοι συνάδελφοι! Αφήστε τον κ. Ιντζέ να μιλήσει. 

ΝΙΚΟΛΑΟΣ ΠΑΠΑΦΙΛΙΠΠΟΥ: 'Εχουν δίκιο, κύριε Πρόεδρε. Από τις εφημερίδες θα τρέχουμε να τα μαθαίνουμε εμείς αυτά; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παπαφιλίππου. 

Παρακαλώ να μην γράφεται καμία διακοπή στα Πρακτικά. 

ΝΙΚΟΛΑΟΣ ΠΑΠΑΦΙΛΙΠΠΟΥ:... 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, μπορεί να μην επικυρώνουμε σύμβαση, αλλά η νομοθετική ρύθμιση έχει ως βάση την ήδη υπογραφείσα προσύμβαση. Επομένως, καλούμεθα να εκφέρουμε γνώμη και ψήφο με ελλιπή στοιχεία. Αυτό είναι απαράδεκτο. Εγκαλούμαι τον παριστάμενο Υφυπουργό, ότι δεν κάνει καλά τη δουλειά του. Υποτιμά τη Βουλή. Δεν φέρνει τα πλήρη στοιχεία για να τα γνωρίσουν όλοι οι Βουλευτές και να εκφέρουν τη γνώμη τους. 

Τι γίνεται; Θα σας πω εγώ τι γίνεται. Αυτή η ρύθμιση νομοθετικώς γίνεται για να διαχέεται η ευθύνη, να φύγει από τον Υπουργό και να διαχυθεί στο νομοθετικό σώμα και να μην υπάρχει προσωπική ευθύνη. Διότι άπαξ και την ψηφίσουμε δεν υπάρχει προσωπική ευθύνη στις ενέργειες του Υπουργού. Αυτή είναι η ουσία αυτής της ρύθμισης. 

ΧΡΗΣΤΟΣ ΡΟΚΟΦΥΛΛΟΣ:... 

ΑΝΑΣΤΑΣΙΟΣ ΙΝΤΖΕΣ: Δημιουργεί το πλαίσιο το οποίο εμείς ψηφίζουμε. Εντός αυτού του πλαισίου θα κινηθεί ο αρμόδιος Υπουργός. 

Εμείς κύριε Πρόεδρε, ζητάμε να αναβληθεί η συζήτηση μέχρις ότου κατατεθούν τα πλήρη στοιχεία. Είπατε προηγουμένως "Κύριοι μπορείτε με σχετική αίτηση να πάρετε τα στοιχεία". Εμείς είμεθα προφήτες; Κατετέθη η τροπολογία την περασμένη εβδομάδα. Αν ζητούσαμε με τη διαδικασία Κοινοβουλευτικού Ελέγχου τα έγγραφα πριν την κατάθεσή της, θα τα παίρναμε μετά από είκοσι μέρες. 

Επομένως και αυτό που είπατε σωστό είναι μεν από πλευράς Κανονισμού, απρόσφορο δε για τη διευκόλυνση πρακτικώς της λειτουργίας μας. 

Το μόνο που μπορεί να γίνει είναι να αναβληθεί η συζήτηση επί των άρθρων, όχι επί της αρχής. Να κατατεθούν εδώ όλα τα έγγραφα και να κληθούμε γνώστες όλων των εγγράφων του φακέλου να ψηφίσουμε. Αλλιώς πράγματι -εγώ θα το πω ηπιότερα- προσπαθεί η Κυβέρνηση να υφαρπάξει την ψήφο μας ή η άρνηση να είναι μονολεκτική ότι δεν ψηφίζω για λόγους αρχής. Ενώ μπορούμε να θεμελιώσουμε την άρνηση της ψήφου μας και νομικά, από την άποψη υπεράσπισης των συμφερόντων του ελληνικού δημοσίου. Διότι εδώ δεν είναι νόμος, είναι μία συγκεκριμένη και περιορισμένη χρονικώς ρύθμιση που αφορά μόνο την "ΑΘΗΝΑΙΚΗ ΧΑΡΤΟΠΟΙΙΑ" και τίποτα άλλο. 

Για τους λόγους αυτούς κύριε Πρόεδρε, κάνω έκκληση να κατατεθούν όλα τα έγγραφα και να αναβληθεί η συζήτηση επί των άρθρων. Αλλιώς εμμένουμε στο ότι παραπλανούμαστε και πάει να υφαρπάξει την ψήφο μας η Κυβέρνηση. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Προς διευκόλυνση από πρακτικής απόψεως, ανεξάρτητα από το τι λέει ο Κανονισμός, συμφωνώ με το συνάδελφό μου τον κ. Ιντζέ να δοθεί ολόκληρος ο φάκελος με το προσύμφωνο, με τα παραρτήματα, με την προκήρυξη και όλα για να τα μελετήσουμε, ώστε να απαντήσουμε και να ψηφίσουμε, να εγκρίνουμε αυτό. 

Το ότι δεν κάνουμε έγκριση σύμβασης, δεν έχει καμία σημασία. Καλύπτεται με την έγκριση του Σώματος, με την ψήφο του Σώματος το νομοσχέδιο και η ευθύνη του Υπουργού. Διότι αυτά τα εξήντα δισεκατομμύρια (60.000.000.000) δραχμές τα οποία δίνουμε για την εξυγίανση, θα μπορούσαμε να τα δώσουμε στους εργαζομένους. 

Τι εγγύηση υπάρχει αν η εταιρεία αυτή μέχρι το 2009 λειτουργήσει και πέσει έξω και οι χίλιοι διακόσιοι εβδομήντα πέντε εργαζόμενοι μείνουν στο δρόμο; Δεν υπάρχει και ούτε το έχουμε μελετήσει. Ποιος αναλαμβάνει την ευθύνη; Η εταιρεία μέχρι το 2009 είναι υποχρεωμένη να δώσει τα δεκαοκτώ δισεκατομμύρια πεντακόσια εκατομμύρια (18.500.000.000) δραχμές. Τώρα δίνει εφτά δισεκατομμύρια πεντακόσια εκατομμύρια (7.500.000.000) δραχμές. Θα διασφαλιστεί η εργασία αυτών των χιλίων διακοσίων εβδομήντα πέντε εργαζομένων; 

Και αν πέσει έξω; Τι θα πει ιδιωτικοποίηση; Να το μελετήσουμε. Εδώ εν απουσία της πλειοψηφίας των Βουλευτών της Συμπολίτευσης στους οποίους δεν έχετε δώσει αυτό το φάκελλο φέρνετε αυτήν τη ρύθμιση. Εάν δοθεί αυτός ο φάκελος σε όλους τους Βουλευτές του ΠΑ.ΣΟ.Κ. υπάρχει περίπτωση να έχουν αντίρρηση, τουλάχιστον διορθωτική ή αν όχι διορθωτική, ερμηνευτική. 'Ετσι νομοθέτησε και ο κ.Αρσένης και είδατε τα αποτελέσματα. 

Σύμφωνα με τον Κανονισμό, κύριε Πρόεδρε, μπορεί να έχετε δίκιο, αλλά πρακτικώς είναι αδύνατον να νομοθετούμε με αυτόν τον τρόπο. Πρώτον, είναι αδύνατον εμείς οι Βουλευτές να "μυρίζουμε" τη μύτη μας για να ξέρουμε πότε θα φέρετε το νομοσχέδιο. Είναι δυνατόν να ζητάμε όλους αυτούς τους φακέλους; Θα πνιγούμε μέσα στο γραφείο μας. 

Για την εορτή των Επτανήσων και για τα Δωδεκάνησσα ο κύριος Πρόεδρος μας έδωσε πλήρη ιστορικό φάκελλο. Δεν θα συμφωνήσουν ο Πρόεδρος και ο Υπουργός να δοθεί στους Βουλευτές αυτός ο φάκελος; Αντιμετωπίζετε με τέτοια προχειρότητα το θέμα, ώστε δεν αίρεται η αμφιβολία μας ότι δεν κατοχυρώνεται ο αριθμός των χιλίων διακοσίων εβδομήντα πέντε και ότι δεν ζημιώνεται το δημόσιο. Μπορεί να φθάσουν οι εργαζόμενοι και να πουν χίλιες φορές να το αφήναμε έτσι και να μην την δίνατε. Δεν θα γλιτώναμε τα εξήντα δισεκατομμύρια (60.000.000.000) δραχμές; Με τα εξήντα δισεκατομμύρια (60.000.000.000) και με άλλα σαράντα δισεκατομμύρια (40.000.000.000) δραχμές, θα μπορούσε να εξασφαλιστεί εργασία για τους χίλιους διακόσιους εβδομήντα πέντε. Γιατί να μην εξετάσουμε και αυτήν την πιθανότητα; 

Επομένως, δεν πρέπει να αφήνετε το θέμα στην αυτοκρατορία της σκέψης του κυρίου Υφυπουργού γιατί πάντοτε αυτοκρατορικά ο κ.Χριστοδουλάκης ενεργεί σ'αυτόν τον τομέα. Βέβαια, έχει την απεριόριστη εμπιστοσύνη του κ. Σημίτη, αλλά αυτό δεν είναι αρκετό για να ικανοποιήσει τη σκέψη του λαού ότι πρέπει το νομοθετικό του έργο να είναι εντάξει και σύμφωνο με τις αρχές της δικαιοσύνης. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατ'αρχήν, μετά την επιμονή ομιλητού της Νέας Δημοκρατίας για τον τίτλο του νομοσχεδίου, θέλω να πω θα εξετάσουμε το θέμα και θα δώσουμε μια ονομασία που θα ανταποκρίνεται στο περιεχόμενο του νομοσχεδίου με έναν καλύτερο τρόπο αν και όπως σας είπα, αυτό είναι καθ'υπόδειξη της ΚΕΝΕ. Νομίζω, ότι σ'αυτό το σημείο δεν πρέπει να αναιρέσουμε όλο αυτό το πνεύμα συνεργασίας και συνεισφοράς που υπήρξε από όλους τους ομιλητές για αυτό το νομοσχέδιο. 

Στον κ. Κωστόπουλο θα ήθελα να πω για το άρθρο 29 επειδή έθεσε το θέμα των απαιτήσεων των πρώην ιδιοκτητών ότι πρέπει εμείς να διατυπώσουμε έτσι τη διάταξη έτσι ώστε να αποφύγουμε προσφυγές και επιπλοκές στη διαδικασία της ιδιωτικοποίησης. Ταυτόχρονα, ελπίζω ότι είδατε στο ίδιο άρθρο ότι δεν παραγράφουμε τα χρέη τα οποία είχαν τότε. Πιστεύω ότι αυτό θα το χαιρετήσετε. Με αυτόν τον τρόπο, προφυλάσσουμε τα συμφέροντα του ελληνικού δημοσίου σε περίπτωση απευκτέα και απίθανη που ενδέχεται μέσα από κάποιες διαδικασίες να δικαιωθούν οι πρώην ιδιοκτήτες. Τότε θα γίνει συμψηφισμός με αυτά τα χρέη και έτσι δεν θα βλαφτούν τα συμφέροντα του ελληνικού δημοσίου. Είμαι βέβαιος, κύριε Κωστόπουλε, πως αν το δείτε πιο προσεκτικά θα συμφωνήσετε με τη σωστή κατεύθυνση αυτού του άρθρου και θα το ψηφίσετε. 

ΠΡΟΕΔΡΕΥΩΝ (Παναγιώτης Σγουρίδης): Καλό θα είναι όμως, κύριε Υφυπουργέ, η Κυβέρνηση αύριο να έχει μαζί της το φάκελο της "SOFTEX" για να μπορέσουν οι συνάδελφοι Βουλευτές, όσοι θέλουν να λάβουν γνώση, να μπορούν να το κάνουν. Δεν νομίζω ότι είναι κρυφός ο φάκελος της συμφωνίας. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, στη συζήτηση που έγινε στη Διαρκή Επιτροπή δόθηκαν απαντήσεις σε όλα τα θέματα. Κατετέθησαν τα έγγραφα. Είμαι βέβαιος ότι στη συζήτηση που θα γίνει κατ'άρθρον, θα υπάρξει πλήρης παροχή διευκρινίσεων. 

ΠΡΟΕΔΡΕΥΩΝ (Παναγιώτης Σγουρίδης): Ας φροντίσει η Κυβέρνηση να έχει το φάκελο μαζί της. 

ΓΕΩΡΓΙΟΣ ΤΣΑΦΟΥΛΙΑΣ: Να μας δοθεί σε φωτοτυπίες. 

ΠΡΟΕΔΡΕΥΩΝ (Παναγιώτης Σγουρίδης): Αυτό δεν έχει γίνει ποτέ, κύριε Τσαφούλια. Δεν μπορεί να γίνει. 'Οποιος θέλει να λάβει γνώση, θα μπορεί να λάβει γνώση. 

Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομικών:"Δαπάνες κίνηση των μετακινουμένων προσώπων με εντολή εντός και εκτός της Επικράτειας για εκτέλεση υπηρεσίας και άλλες διατάξεις". 

Ερωτάται το Σώμα: Γίνεται δεκτό το νομοσχέδιο επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Οικονομικών: "Δαπάνες κίνησης των μετακινουμένων προσώπων με εντολή εντός και εκτός της Επικράτειας για εκτέλεση υπηρεσίας και άλλες διατάξεις", έγινε δεκτό κατά πλειοψηφία επί της αρχής. 

Κύριοι συνάδελφοι, έχουν διανεμηθεί τα Πρακτικά της Πέμπτης 14 Ιανουαρίου 1999, Παρασκευής 15 Ιανουαρίου 1999 και του Σαββάτου 16 Ιανουαρίου 1999 και ερωτάται το Σώμα εάν τα επικυρώνει. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 14 Ιανουαρίου 1999, Παρασκευής 15 Ιανουαρίου 1999 και του Σαββάτου 16 Ιανουαρίου 1999 επικυρώθηκαν. 

Στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.22' λύεται η συνεδρίαση για αύριο ημέρα Τετάρτη 27 Ιανουαρίου 1999 και ώρα 18.00' με αντικείμενο εργασιών του Σώματος: α) Κοινοβουλευτικό έλεγχο, συζήτηση επικαίρων ερωτήσεων και στη συνέχεια β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Δαπάνες κίνησης των μετακινουμένων προσώπων με εντολή εντός και εκτός της Επικράτειας για εκτέλεση υπηρεσίας και άλλες διατάξεις σύμφωνα με την ημερήσια διάταξη. 

Ο ΠΡΟΕΔΡΟΣ                                                                           ΟΙ ΓΡΑΜΜΑΤΕΙΣ





 


 













 












































  




























