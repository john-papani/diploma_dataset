
 

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΓ΄
Τρίτη, 12 Μαρτίου 2002
ΘΕΜΑΤΑ

 


Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Ν. Κωνσταντόπουλου, σελ.
3. Ανακοινώνεται ότι τη συνεδρίαση παρακολουθούν μαθητές, από το 2ο Εσπερινό Λύκειο Αμπελοκήπων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Ανάπτυξης, σχετικά με τις προθέσεις του Υπουργείου για διενέργεια δημοπρασίας για δύο Μεταλλευτικές περιοχές στο Δήμο Κρουσσίων Νομού Κιλκίς, σελ.
β) Προς τον Υπουργό Υγείας - Πρόνοιας, σχετικά με τη λήψη μέτρων για την τοποθέτηση παιδιάτρου στο Δήμο Παλικής Κεφαλλονιάς, σελ.
γ) Προς τον Υπουργό Γεωργίας, σχετικά με την αποζημίωση των πληγέντων από τη σχινοκαρπία ελαιοπαραγωγών κλπ., σελ.
δ) Προς τον Υπουργό Μεταφορών και Επικοινωνιών ι) σχετικά με την αναστολή λειτουργίας των Ταχυδρομικών Γραφείων Γλυκής και Μαργαριτίου Θεσπρωτίας, σελ.
ιι) σχετικά με την καθυστέρηση έκδοσης των υπουργικών αποφάσεων για την απόκτηση πτυχίου ραδιοερασιτέχνη κ.λπ., σελ.
ε) Προς την Υπουργό Περιβάλλοντος, Χωροταξίας και Δημοσίων Έργων, ι) σχετικά με τη χρηματοδότηση του έργου παράκαμψης του Πολεοδομικού Συγκροτήματος του Βόλου, σελ.
ιι) σχετικά με τη χρηματοδότηση του ΜΕΤΡΟ της Θεσσαλονίκης κλπ., σελ.
στ) Προς τον Υπουργό Εργασίας και Κοινωνικών Ασφαλίσεων, σχετικά με τη σύναψη συμβάσεων μεταξύ των ασφαλιστικών ταμείων και των κέντρων αποθεραπείας ατόμων με ειδικές ανάγκες, σελ.
4) Συζήτηση επερώτησης προς τον Υπουργό Εθνικής Οικονομίας και Οικονομικών, σχετικά με το ολοκληρωμένο πληροφορικό σύστημα φορολογίας ΤΑΧΙS, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
α. Οι Υπουργοί Εξωτερικών, Εθνικής Οικονομίας και Οικονομικών, Δικαιοσύνης και Δημόσιας Τάξης, κατέθεσαν σχέδιο νόμου: "Κύρωση της Διεθνούς Σύμβασης για την καταστολή της χρηματοδότησης της τρομοκρατίας", σελ.
β. Οι Υπουργοί Μεταφορών και Επικοινωνιών και Εξωτερικών, κατέθεσαν σχέδιο νόμου: "Κύρωση της Σύμβασης για την ενοποίηση ορισμένων Κανόνων στις Διεθνείς Αεροπορικές Μεταφορές", σελ.
γ. Οι Υπουργοί Εθνικής Οικονομίας και Οικονομικών, Εξωτερικών, Ανάπτυξης και Δικαιοσύνης, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για την προώθηση και αμοιβαία προστασία των επενδύσεων", σελ.
δ. Οι Υπουργοί Εθνικής Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Πολιτισμού, Εμπορικής Ναυτιλίας και Μεταφορών και Επικοινωνιών, κατέθεσαν σχέδιο νόμου: "Κύρωση της Σύμβασης μεταξύ της Ελληνικής Δημοκρατίας και της Πορτογαλικής Δημοκρατίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος", σελ.
ε. Οι Υπουργοί Δικαιοσύνης και Εξωτερικών, κατέθεσαν σχέδιο νόμου: "Κύρωση της Σύμβασης έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά", σελ.
ΟΜΙΛΗΤΕΣ
Α. Επί των αναφορών και ερωτήσεων:
ΓΙΑΚΟΥΜΑΤΟΣ Γ., σελ.
ΚΑΛΑΦΑΤΗΣ Α., σελ.
ΚΙΛΤΙΔΗΣ Κ., σελ.
ΝΑΣΙΩΚΑΣ Ε., σελ.
Β. Επί των επικαίρων ερωτήσεων:
ΒΟΥΓΙΑΣ Σ., σελ.
ΓΚΑΤΖΗΣ Ν., σελ.
ΚΑΧΡΙΜΑΚΗΣ Μ., σελ.
ΜΑΝΤΕΛΗΣ Α., σελ.
ΜΠΕΖΑΣ Α., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ Α., σελ.
ΣΠΥΡΟΠΟΥΛΟΣ Ρ., σελ.
ΤΣΑΚΛΙΔΗΣ Ι., σελ.
ΧΑΤΖΗΜΙΧΑΛΗΣ Φ., σελ.
Γ. Επί της επερώτησης:
ΑΛΟΓΟΣΚΟΥΦΗΣ Γ., σελ.
ΚΑΛΛΙΩΡΑΣ Η., σελ.
ΚΩΝΣΤΑΝΤΙΝΟΥ Φ., σελ.
ΚΩΣΤΟΠΟΥΛΟΣ Δ., σελ.
ΛΑΦΑΖΑΝΗΣ Π. σελ.
ΜΗΤΣΟΤΑΚΗΣ Κ., σελ.
ΝΙΚΟΛΟΠΟΥΛΟΣ Ν., σελ.
ΡΕΓΚΟΥΖΑΣ Α., σελ.
ΣΚΡΕΚΑΣ Φ., σελ.
ΦΩΤΙΑΔΗΣ Α., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΡΓ΄
Τρίτη, 12 Μαρτίου 2002


Αθήνα, σήμερα στις 12 Μαρτίου 2002, ημέρα Τρίτη και ώρα 6.18' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κωνσταντίνο Κιλτίδη, Βουλευτή Κιλκίς, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία οι Σύνεδροι του Α' Διεθνούς Συνεδρίου Ρούμελης "Για τον πολιτισμό και την Ανάπτυξη" ζητούν να ιδρυθεί Πανεπιστήμιο στη Στερεά Ελλάδα, να αξιοποιηθεί το αεροδρόμιο Λαμίας κ.λπ.
2) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Επιτροπή Σχολικών Φυλάκων ζητεί τη μονιμοποίηση των μελών του.
3) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η 'Ενωση Αξιωματικών Ελληνικής Αστυνομίας Στερεάς Ελλάδας ζητεί τον επαναπροσδιορισμό του έργου της Ελληνικής Αστυνομίας.
4) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η 'Ενωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί την άμεση χορήγηση στο προσωπικό που απασχολείται στον επιχειρησιακό τομέα του ανθυγιεινού-επικίνδυνου επιδόματος.
5) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα του Δήμου Ρίου για την εναπόθεση των σκουπιδιών της περιοχής του.
6) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το πόσιμο νερό του Δήμου Μεσσάτιδος που κρίθηκε ακατάλληλο.
7) Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα Εφημερίδας που αφορά στο αίτημα της συνέχισης της λειτουργίας του Κέντρου Περιβαλλοντικής Εκπαίδευσης Κλειτορίας.
8) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα που αφορά στα έργα αντιπλημμυρικής προστασίας του νομού Αχαϊας.
9) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Εμποροβιομηχανικός Σύλλογος της Ιεράς Πόλης Μεσολογγίου ζητεί την αναβάθμιση της στρατιωτικής μονάδας που εδρεύει στο Μεσολόγγι.
10) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία ο Δήμος Κρουσσών Κιλκίς ζητεί να μην επιτραπεί η εξόρυξη χρυσού στην περιοχή του.
11) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Οροπεδίου Λασιθίου ζητεί να γίνουν δεκτά συμπληρωματικά αντίγραφα δηλώσεων ζημιών παραγωγών της περιοχής του.
12) Ο Βουλευτής Θεσ/νίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η 'Ενωση Εργατοϋπαλλήλων Ελληνικών Πετρελαίων Α.Ε. καταγγέλλει τη διακοπή των τηλεφωνικών και ηλεκτρικών συνδέσεων των γραμμών του Σωματείου "ΕΝΩΣΗ ΕΡΓΑΤΟΥΠΑΛΛΗΛΩΝ ΕΛΠΕ Α.Ε." από τη Δ/νση του Βιομηχανικού Συγκροτήματος Θεσ/νίκης.
13) Ο Βουλευτής Θεσ/νίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η 2η 'Ενωση Τελωνειακών Υπαλλήλων Μακεδονίας ζητεί την επίλυση λειτουργικών, κτιριακών και εργασιακών προβλημάτων των τελωνείων της 2ης τελωνειακής περιφέρειας. 
14) Ο Βουλευτής Θεσ/νίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Ραδιοφωνικός Σταθμός "ΕΛΛΗΝΙΚΟΣ FM 92,8" καταγγέλλει παρανομίες στην αδειοδότηση των ραδιο-σταθμών της Θεσ/νίκης.
15) Ο Βουλευτής Θεσ/νίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Ιδιοκτητών Αγροτεμαχίων Περιοχής Δήλεσι, Δήμου Σχηματαρίου Βοιωτίας ζητεί τον αποχαρακτηρισμό της ιδιόκτητης περιοχής του από δασική και την ένταξή της στον οικισμό Δήλεσι-Σχηματαρίου.
16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Πάρου ζητεί την επίλυση του στεγαστικού προβλήματος του Τ.Ε.Ε. Πάρου.
17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Επαρχος Μήλου ζητεί την ίδρυση και λειτουργία γραφείου του ΕΟΤ στη νήσο Μήλο.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων Οργανισμών Τοπικής Αυτοδιοίκησης Νομού Λασιθίου ζητεί να εξουσιοδοτηθούν όλοι οι Δήμοι για τη θεώρηση βιβλιαρίων του ΤΥΔΚΥ.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Κεφαλούκος, κάτοικος Σταυροχωρίου-Σητείας ζητεί την επίλυση συνταξιοδοτικού του προβλήματος.
20) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Νέοι Επαγγελματίες του Νομού Λάρισας ζητούν την αναδρομική ισχύ του προγράμματος ολοκληρωμένης παρέμβασης για το Νομό Λάρισας.
21) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία, η Συντονιστική Επιτροπή Πολυτέκνων για την εφαρμογή του Ν. 860/79 και εκσυγχρονισμό των συνδικαλιστικών οργάνων, ζητεί να διατηρείται ισοβίως η αποκτώμενη ιδιότητα πολυτέκνου γονέα.
22) Οι βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία Μαθητές του Γυμνασίου και του Λυκείου Καστελλόριζου, ζητούν την ένταξη στο Γ΄ Κοινοτικό Πλαίσιο Στήριξης των έργων που αφορούν το Καστελλόριζο.
23) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Βιοτεχνών Μαρμάρων Κοζάνης διαμαρτύρεται για τον αποκλεισμό του μαρμάρου Κοζάνης από τις προδιαγραφές κατασκευής Δημοσίων Έργων.
24) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Μορφωτικός Πολιτιστικός Σύλλογος συνοικίας Αβέρωφ Λάρισας "Ο ΘΕΤΤΑΛΟΣ" ζητεί οικονομική ενίσχυση για τη διοργάνωση φεστιβάλ παραδοσιακών χορών στη Λάρισα.
25) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ένωση Αστυνομικών Λάρισας ζητεί να μην προχωρήσει η διαδικασία πρόσληψης ειδικών φρουρών.
26) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ένωση Αξιωματικών Αστυνομίας ζητεί αλλαγή στις διατάξεις για την προαγωγή των αξιωματικών της αστυνομίας.
27) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ιδιοκτήτες, κάτοικοι Λάρισας ζητούν να ανακληθεί η απόφαση αναγκαστικής απαλλοτρίωσης αγρών τους στην περιοχή παλαιάς κοίτης Πηνειού ποταμού.
28) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Ναυτικός Όμιλος Λάρισας ζητεί οικονομική ενίσχυση για την εξόφληση οφειλών του προς το ΙΚΑ.
29) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία η Πανελλήνια Ομοσπονδία Συλλόγων Γεωπόνων ζητεί την ικανοποίηση των αιτημάτων των γεωτεχνικών, όπως είναι το αίτημα σύστασης υπηρεσιών του υπουργείου Γεωργίας και στα τρία διοικητικά επίπεδα της χώρας, κ.λπ..
30) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία αστυνομικοί, που έχουν καταταγεί τα έτη 1983-1984 ζητούν ευνοϊκή νομοθετική ρύθμιση της μέτρησης των ετών της πραγματικής υπηρεσίας για τη συνταξιοδότησή τους.
31) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ομοσπονδία Επιχειρηματιών Ενοικιαζομένων Διαμερισμάτων και Δωματίων Ανατολικής Κρήτης "Η ΚΝΩΣΣΟΣ" υποβάλλει προτάσεις για τη νέα ερμηνευτική εγκύκλιο της Γενικής Γραμματείας Τουρισμού που απειλεί με κλείσιμο της επιχείρησης του κλάδου.
32) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Βιάνου Ηρακλείου υποβάλλει προτάσεις σχετικά με την "Πορεία και τις Εξελίξεις των φραγμάτων Αμιρών-Αγ.Βασιλείου και Καλαμίου".
33) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Βασίλης Αναστασόπουλος, κάτοικος Νέας Σμύρνης Αττικής καταγγέλλει την έλλειψη διαφάνειας στις αναθέσεις των δημόσιων έργων μέσω την δημοπρατήσεων.
34) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο 1ο Ειδικό Σχολείο της Πάτρας, το οποίο λειτουργεί χωρίς θέρμανση.
35) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, που αφορά στην έλλειψη κρεβατιών στις δύο μονάδες ΜΕΘ στα νοσοκομεία της Πάτρας.
36) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε καταγγελία για το 64ο Δημοτικό Σχολείο Πατρών, που δε διαθέτει προαύλιο για τους μαθητές του.
37) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά τη ρίψη μπαζών στην περιοχή της λιμνοθάλασσας στη θέση Πάπα Αχαϊας.
38) Οι Βουλευτές κ. ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμος Ηλιούπολης Αττικής ζητεί τη διάσωση εκτάσεων του δημοσίου που βρίσκονται στα όριά του και σε άλλους γειτονικούς Δήμους. 
39) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν ΑΝΑΦΟΡΑ με την οποία η Πανελλήνια Ένωση Μηχανικών Εμπορικού Ναυτικού ζητεί να καταβληθούν οι οφειλόμενες αποδοχές και να επαναπατρισθούν οι Έλληνες και ο Σύριος ναυτεργάτης του Δ/Ξ "ΑΝΑΣΤΑΣΙΟΣ V". 
40) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΗΣ ΤΣΙΟΓΚΑΣ κατέθεσαν αναφορά με την οποία το Σωματείο Εργαζομένων "ΚΛΑΜΠ ΟΤΕΛ ΛΟΥΤΡΑΚΙ ΚΑΖΙΝΟ ΤΟΥΡΙΣΤΙΚΕΣ ΞΕΝΟΔΟΧΕΙΑΚΕΣ ΕΠΙΧΕΙΡΗΣΕΙΣ", το Κλαδικό Σωματείο Τεχνικών Επιτραπέζιων Τυχερών Παιγνίων, το Κλαδικό Σωματείο F και Β και το Εργατικό Κέντρο Λουτρακίου Περαχώρας, ζητούν την ανάκληση της απόλυσης των έξι συνδικαλιστών του Σωματείου Τεχνικών Επιτραπέζιων Τυχερών Παιγνίων Καζίνο Λουτρακίου.
41) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία Επαγγελματίες-Βιοτέχνες-Έμποροι καταγγέλλουν τα νέα φορολογικά μέτρα κατά των Μικρομεσαίων Επιχειρήσεων.
42) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία Επαγγελματίες, Βιοτέχνες και 'Έμποροι Ιωαννίνων διαμαρτύρονται για τα φορολογικά μέτρα που αναφέρονται στη συνάφεια του ΦΠΑ και τη φορολόγηση των ανέλεγκτων χρήσεων στις μικρές επιχειρήσεις.
43) Η Ομοσπονδία Γυναικών Ελλάδας με ψήφισμά της το οποίο επέδωσε στον κ. Πρόεδρο της Βουλής των Ελλήνων, ζητεί την ισχύ του 35ώρου, 5νθημέρου και 7ώρου για τις γυναίκες με πλήρεις αποδοχές και εργασιακά δικαιώματα, καθώς και την αναγνώριση της κοινωνικής αξίας της μητρότητας με σύγχρονες κοινωνικές υπηρεσίες. 
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 950/14-8-01 ερώτηση δόθηκε με το υπ΄αριθμ. 4890/9-10-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 950/14-8-01 ερώτηση που κατατέθηκε στη Βουλή από τον Βουλευτή κ. Π. Σκανδαλάκη, σχετικά με αιτήματα των υπηρετούντων με την ειδική σύμβαση του Ν.Δ. 1204/72 γιατρών του ΙΚΑ, σας γνωρίζουμε τα εξής: 
Οι ως άνω γιατροί ο αριθμός των οποίων ανέρχεται στις 5.500 άτομα συνδέονται με το ΙΚΑ με "ιδιότυπη εργασιακή σχέση" όπως καθορίζεται αυτή με το άρθρο 10 της ως άνω διάταξης. 
Λόγω όμως της σοβαρότητας και της ιδιαιτερότητας του θέματος και με στόχο την επίτευξη δίκαιης και αποδεκτής λύσης, εν όψει και της μεταρρύθμισης του συστήματος Πρωτοβάθμιας Φροντίδας Υγείας, τα συναρμόδια Υπουργεία Εργασίας και Κοινωνικών Ασφαλίσεων και Υγείας και Πρόνοιας, έχουν δρομολογήσει τη διαδικασία του διαλόγου με την Πανελλήνια Ομοσπονδία συλλόγων Επιστημονικού Υγειονομικού Προσωπικού ΙΚΑ (ΠΟΣΕΥΠΙΚΑ). Στα πλαίσια αυτού του διαλόγου έχει συσταθεί τετραμερής Επιτροπή η οποία αποτελείται από εκπροσώπους του Υπουργείου Εργασίας και Κοινωνικών Ασφαλίσεων, του Υπουργείου Υγείας και Πρόνοιας, του ΙΚΑ και των συνδικαλιστών, προκειμένου να μελετήσει το εργασιακό καθεστώς των συμβασιούχων γιατρών του ΙΚΑ. 
Η επιτροπή αυτή σύντομα θα παραδώσει πρόταση στις πολιτικές ηγεσίες των συναρμοδίων Υπουργείων. 
Επίσης δεύτερη επιτροπή αποτελούμενη από εκπροσώπους του ΙΚΑ και των συνδικαλιστικών οργανώσεων, θα μελετήσει τα άλλα αιτήματα των γιατρών του ΙΚΑ. 
Ο Υφυπουργός
ΝΙΚΟΣ ΦΑΡΜΑΚΗΣ"
2. Στην με αριθμό 952/14-8-01 ερώτηση δόθηκε με το υπ΄αριθμ. 1054/28-9-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 952/14-8-2001 ερώτηση που κατατέθηκε στη Βουλή από τον Βουλευτή κ. Π. Ψωμιάδη σχετικά με οικονομικά προβλήματα που αντιμετωπίζει ο Σύλλογος Συνδρόμου Dοwn Ελλάδος σας γνωρίζουμε ότι: 
Το Υπουργείο Υγείας και Πρόνοιας, αναγνωρίζοντας το κοινωνικό έργο που επιτελούν οι προνοιακοί φορείς, ενισχύει τα προγράμματα που υλοποιούν και απευθύνονται στα άτομα με ειδικές ανάγκες. 
Η ικανοποίηση όλων των αιτημάτων για οικονομική ενίσχυση από το προϊόν του Εδικού Κρατικού Λαχείου δεν είναι πάντοτε εφικτή, αλλά καταβάλλεται προσπάθεια μερικής ικανοποίησης αυτών σύμφωνα με τις πιστώσεις που θα διατεθούν. 
Ο Υφυπουργός
Δ. ΘΑΝΟΣ"
3. Στην με αριθμό 979/21-8-01 ερώτηση ΑΚΕ 124 δόθηκε με το υπ' αριθμ. 11448/27-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση και αίτηση κατάθεσης εγγράφων με αριθμό 979/124 που κατατέθηκε στις 21-8-01 από το Βουλευτή κ. Λευτέρη Παπαγεωργόπουλο επισυνάπτουμε για ενημέρωσή σας φωτοαντίγραφο του αρ. πρωτ. 93247/25-9-01 εγγράφου της αρμόδιας Δ/νσης Περιβαλλοντικού Σχεδιασμού του ΥΠΕΧΩΔΕ και καταθέτουμε τα έγγραφα που το συνοδεύουν.
Ο Υπουργός
Κ. ΛΑΛΙΩΤΗΣ"
4. Στην με αριθμό 998/21-8-01 ερώτηση δόθηκε με το υπ΄ αριθμ. 4980/28-9-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 998/21-8-01 του Βουλευτή κ. Δ. Τζαμτζή, σας γνωρίζουμε τα εξής:
Το Υπουργείο Ανάπτυξης εξετάζει με προσοχή το θέμα της έναρξης λειτουργίας του καζίνο Φλώρινας, έχοντας υπόψη τα νομικά και λοιπά προβλήματα τα οποία δημιουργούνται από την έγκριση ή μη έναρξης της λειτουργίας του, δεδομένης της παραχωρηθείσης προ ετών άδειας ίδρυσης, λειτουργίας και εκμετάλλευσης.
Η άδεια ίδρυσης και λειτουργίας του καζίνο Φλώρινας παρεχωρήθη με την Απόφαση του τ. Υπουργού Τουρισμού 2554/21-132-1995 (ΦΕΚ 1083/τ.Β΄/29-12-1995), μετά από διεθνή πλειοδοτικό διαγωνισμό, κατά την ρητή πρόβλεψη του ν. 2206/1994 "Ίδρυση, οργάνωση και έλεγχος καζίνο και άλλες διατάξεις", όπως και για τα λοιπά καζίνο της Χώρας.
Η ως άνω άδεια, την παρούσα στιγμή, ανήκει στην ΚΟΙΝΟΠΡΑΞΙΑ ΚΑΖΙΝΟ ΦΛΩΡΙΝΑΣ, (Αγροτική Βιομηχανική Μακεδονική Α.Ε. και Ξενοδοχειακή και Τουριστική Αν. Εταιρεία Φλώρινας), με νόμιμο εκπρόσωπο τους τον κ. Αχιλλέα Νικήτα.
Κατά τα τρία τελευταία έτη (1998, 1999 και 2000), τα έσοδα του Κράτους (Δημόσιο, ΕΟΤ, ΟΤΑ) ανήλθαν στο ποσό των 130 δισεκατομμυρίων δραχμών, ενώ τα μικτά κέρδη του συνόλου των ιδιωτικών επιχειρήσεων καζίνο, (μετά την απόδοση των δικαιωμάτων των τρίτων) ανήλθαν στο ποσό των 320,3 δισεκατομμυρίων δραχμών. 
Επισυνάπτεται πίνακας των κατόχων αδείας ίδρυσης και λειτουργίας καζίνο.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
5. Στην με αριθμό 864/2.8.01 ερώτηση δόθηκε με το υπ' αριθμ. 1898/17.8.01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση ΑΚΕ 864/95/2.8.01 που κατέθεσε ο Βουλευτής κ. Ν. Νικολόπουλος σας πληροφορούμε τα εξής:
από το 1994, με τη δημοσίευση του Προεδρικού Διοατάγματος 410/94 (ΦΕΚ Α΄231) είχε γίνει γνωστό στις περιφερειακές αρχές της χώρας ότι η Εθνική και Κοινοτική νομοθεσία, επιβάλλουν αυστηρότερους κανόνες υγιεινής στον τομέα της παραγωγής κρέατος.
Ήδη από το 1990, προβλεπόταν η οικονομική ενίσχυση με κονδύλια κρατικά και κοινοτικά, σε ποσοστό 75% της όλης δαπάνης για την ίδρυση ή τον εκσυγχρονισμό των παλαιών σφαγείων, για τη συμμόρφωσή τους προς τους όρους της υγιεινής παραγωγής και τη διαφύλαξη της υγείας των καταναλωτών.
Προϋπόθεση όμως για την χορήγηση αυτής της ενίσχυσης ήταν η επίδειξη ενδιαφέροντος από τους αρμοδίους φορείς που διαχειρίζονται τα σφαγεία, είτε αυτοί ήταν δημοτικές αρχές, είτε ιδιώτες.
Για το έτος 2001, θα υπάρξει νέο πρόγραμμα ενίσχυσης του εκσυγχρονισμού των σφαγείων. Η Ομοσπονδία Επαγγελματικών Βιοτεχνικών Εμπορικών Σωματείων Ν. Αχαίας με έγγραφό της προς το Υπουργείο Γεωργίας (Δ/νση Κτηνιατρική Δ.Υ) εξέφρασε την πρόθεσή της για την δημιουργία νέου σφαγείου. Αναμένεται ότι θα προχωρήσει περαιτέρω τις ενέργειές της για την υλοποίηση αυτού του σκοπού αφού οι ανάγκες του νομού για την προστασία της Δημόσιας Υγείας των πολιτών και ο πολιτισμός, επιβάλλουν τη δραστηριοποίηση των φορέων χωρίς αναβολή.
Συνημμένα υποβάλλεται κατάλογος με τα λειτουργούντα σφαγεία στον Νομό Αχαίας.
Πληροφοριακά αναφέρεται ότι απαγορεύεται η σφαγή βοοειδών ηλικίας μεγαλύτερης των τριάντα (30) μηνών ως και αιγοπροβάτων ηλικίας μεγαλυτέρης των (12) μηνών στα προαναφερθέντα σφαγεία.
Αναφορικά με τα αιτούμενα έγγραφα που αφορούν τα στοιχεία των ελέγχων που έχουν πραγματοποιηθεί, τον κατάλογο των κτηνιάτρων που απασχολήθηκαν σε αυτούς, καθώς και τις άδειες που δόθηκαν αρμόδια να πληροφορήσει σχετικά είναι η Διεύθυνση Κτηνιατρικής της Νομαρχιακής Αυτοδιοίκησης του Νομού Αχαίας, στις αρμοδιότητες της οποίας έχουν υπαχθεί τα παραπάνω σύμφωνα με τον Νόμο 2218/1994 (ΦΕΚ Α΄90) "Ίδρυση Νομαρχιακής Αυτοδιοίκησης" και το Προεδρικό Διάταγμα 410/1994 (ΦΕΚ Α΄231) "Υγειονομικοί όροι παραγωγής και διάθεσης στην αγορά νωπού κρέατος" άρθρα 4,6 και 9.
Ο Υφυπουργός
Φ. ΧΑΤΖΗΜΙΧΑΛΗΣ"
Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
6. Στην με αριθμό 1008/22.8.01 ερώτηση δόθηκε με το υπ' αριθμ. 506/21.9.01 έγγραφο από τον Υπουργό Πολιτισμού η ακόλουθη απάντηση:
Σχετικά με την υπ' αριθμ. 1008/22.8.2001 ερώτηση του Βουλευτή κ. Ιωάννη Βαρβιτσιώτη, σας γνωρίζουμε τα εξής:
1.Λόγω της αθρόας προσέλευσης κοινού, ιδιαίτερα κατά τους καλοκαιρινούς μήνες, στον αρχαιολογικό χώρο της Ακρόπολης, καθώς και λόγω της συνεχούς παρουσίας στο χώρο πολυάριθμου προσωπικού το οποίο εργάζεται στα έργα Αναστήλωσης των Μνημείων Ακροπόλεως (Προπύλαια, Παρθενώνας, Ναός Αθηνάς Νίκης) συσσωρεύονται ημερησίως πολλοί σάκοι απορριμμάτων, οι οποίοι απομακρύνονται από το χώρο με ειδικό αναβατόριο, που είναι εγκατεστημένο στην ΝΑ γωνία του Ιερού Βράχου της Ακρόπολης. Η φωτογραφία για την οποία γίνεται λόγος στην ερώτηση, ελήφθη πριν από την αποκομιδή και δυστυχώς στη λήψη, περιελήφθη και ο χώρος της σημαίας.
2.Ο κάδος περισυλλογής άχρηστων υλικών, που είναι τοποθετημένος μπροστά από την οικία Διαμαντή στη διασταύρωση της οδού Θεωρίας με μία από τις οδούς πρόσβασης προς την Ακρόπολη, προορίζεται για την περισυλλογή προϊόντων αποψίλωσης, στο πλαίσιο του έργου της Ενοποίησης των Αρχαιολογικών Χώρων της Αθήνας, λόγω του κινδύνου της πυρκαγιάς.
3.Τα στοιβαγμένα μεταλλικά πλαίσια και ικριώματα στο χώρο εσωτερικά των Προπυλαίων προορίζονται για να χρησιμοποιηθούν στα έργα αναστήλωσης, των Προπυλαίων και επομένως η παρουσία τους παραπλεύρως αυτών είναι απαραίτητη.
4. Ως προς τους χώρους υγιεινής (τουαλέτες), αυτοί που βρίσκονται πάνω από το Ηρώδειο ανακαινίστηκαν πρόσφατα και χρησιμοποιούνται, ενώ έχει προγραμματισθεί και η ανακαίνιση των χώρων βορείως του Μουσείου Ακροπόλεως.
5. Η απουσία επεξηγηματικών πινακιδίων από τα εκθέματα του Μουσείου Ακροπόλεως, την οποία η εφημερίδα θίγει, δεν αφορά παρά σε ελάχιστα από τα εκθέματα του Μουσείου, και οφείλεται στην ανάγκη αντικατάστασης των παλαιών φθαρμένων πινακίδων.
6. Η Υ.Σ.Μ.Α. έχει κυκλοφορήσει φυλλάδιο με το οποίο εξηγεί τους λόγους της προσωρινής και αναπόφευκτης αισθητικής επιβάρυνσης του αρχαιολογικού χώρου της Ακρόπολης λόγω των εκτελούμενων έργων.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
7. Στην με αριθμό 1037/23-8-01 ερώτηση δόθηκε με το υπ' αριθμ. έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1037/23-8-01 που κατέθεσε στη Βουλή ο Βουλευτής κ. Γεώργιος Βουλγαράκης, παρακαλούμε να πληροφορήσετε τον κ. Βουλευτή σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ ότι μέχρι σήμερα έχουν υποβληθεί στους Τομείς Αποκατάστασης Σεισμοπλήκτων (ΤΑΣ) του Νομού Αττικής, 12.425 αιτήσεις για επισκευή από τις οποίες οι 9.537 έχουν εγκριθεί.
Οι διαδικασίες για την έκδοση αδειών επισκευής και ο τρόπος χορήγησης της Στεγαστικής Συνδρομής όπως και τα απαιτούμενα δικαιολογητικά, έχουν απλουστευθεί σε σχέση με προηγούμενες σεισμούς.
Επίσης έχει αυξηθεί η κρατική βοήθεια (π.χ. χορηγείται η αμοιβή του μηχανικού με τη μορφή δανείου).
Κατά συνέπεια τυχόν καθυστερήσεις στην υποβολή μελετών επισκευής οφείλονται ως επί το πλείστον στην καθυστέρηση των ενδιαφομένων (ιδιοκτητών και ιδιωτών μηχανικών) να προσκομίσουν τα σχετικά στοιχεία.
Αναφορικά με την καθυστέρηση στην εκτέλεση των εργασιών επισκευής, σας πληροφορούμε ότι εφόσον έχουν εκδοθεί οι σχετικές άδειες από τους αρμόδιους ΤΑΣ, η καθυστέρηση αυτή δεν οφείλεται στην υπηρεσία αλλά στους ιδιώτες.
Ο Υφυπουργός
Ν. ΑΛΕΥΡΑΣ"
ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα ότι:
1. Οι Υπουργοί Εξωτερικών, Εθνικής Οικονομίας και Οικονομικών, Δικαιοσύνης και Δημόσιας Τάξης, κατέθεσαν σχέδιο νόμου: "Κύρωση της Διεθνούς Σύμβασης για την καταστολή της χρηματοδότησης της τρομοκρατίας".
2. Οι Υπουργοί Μεταφορών και Επικοινωνιών και Εξωτερικών, κατέθεσαν σχέδιο νόμου: "Κύρωση της Σύμβασης για την ενοποίηση ορισμένων Κανόνων στις Διεθνείς Αεροπορικές Μεταφορές".
3. Οι Υπουργοί Εθνικής Οικονομίας και Οικονομικών, Εξωτερικών, Ανάπτυξης και Δικαιοσύνης, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού για την προώθηση και αμοιβαία προστασία των επενδύσεων".
4. Οι Υπουργοί Εθνικής Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Πολιτισμού, Εμπορικής Ναυτιλίας και Μεταφορών και Επικοινωνιών, κατέθεσαν σχέδιο νόμου: "Κύρωση της Σύμβασης μεταξύ της Ελληνικής Δημοκρατίας και της Πορτογαλικής Δημοκρατίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος".
5. Οι Υπουργοί Δικαιοσύνης και Εξωτερικών, κατέθεσαν σχέδιο νόμου: "Κύρωση της Σύμβασης έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά".
Παραπέμπονται στις αρμόδιες Διαρκείς Επιτροπές.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΑΝΑΦΟΡΏΝ ΚΑΙ ΕΡΩΤΗΣΕΩΝ
α. Αναφορές και ερωτήσεις πρώτου κύκλου: 
Πρώτη είναι η υπ' αριθμόν 4870/30.1.2002 ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Ανάπτυξης, σχετικώς με τις προθέσεις του Υπουργείου για διενέργεια δημοπρασίας για δύο μεταλλευτικές περιοχές στο Δήμο Κρουσσίων Νομού Κιλκίς.
Η ερώτηση του Βουλευτή κ. Κιλτίδη έχει ως εξής:
"Κύριε Υπουργέ, οι κάτοικοι του Δήμου Κρουσσίου του Νομού Κιλκίς έκπληκτοι πληροφορήθηκαν από τον τοπικό τύπο (εφημερίδα "ΕΙΔΗΣΕΙΣ"), ότι το Υπουργείο σας διενεργεί δημοπρασία την Πέμπτη 14 Μαρτίου για δύο μεταλλευτικές περιοχές, που καταλαμβάνουν το σύνολο σχεδόν του Δήμου Κρουσσίων.
Ο δήμαρχος και το δημοτικό συμβούλιο είναι ανημέρωτοι, όπως και όλοι οι κάτοικοι, γεγονός που προκαλεί αγανάκτηση και οργή. Είναι αδιανόητο να μην ενημερώνονται οι φορείς και οι άνθρωποι που ζουν σε αυτές τις περιοχές και εσείς να προχωρείτε σε αξιοποίηση των όποιων κοιτασμάτων.
Πριν ξεσπάσει θύελλα αντιδράσεων 
Ερωτάσθε, κύριε Υπουργέ, πότε προτίθεσθε να ενημερώσετε υπεύθυνα για το τι συμβαίνει με τη συγκεκριμένη δημοπρασία;"
Ο κύριος Υφυπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, κατανοώ την αγωνία, την ανησυχία και το ενδιαφέρον σας για την περιοχή την οποία εκπροσωπείτε στο ελληνικό Κοινοβούλιο, όμως, υπάρχει ένα ζήτημα πολύ σημαντικό. Είναι το ζήτημα της αξιοποίησης του εθνικού ορυκτού πλούτου εάν, όταν και όπου υπάρχει. Και αυτό το λέω, γιατί τα τελευταία πέντε, έξι χρόνια αναπτύσσεται μία αντίδραση σε κάθε μορφή αξιοποίησης του ορυκτού πλούτου.
Ξέρετε ότι κατά τις αρχές δεκαετίας του 1990 δόθηκαν άδειες για την αξιοποίηση του ορυκτού μας πλούτου. Μεταξύ αυτών που δόθηκαν αφορούσαν και την εκμετάλλευση χρυσού. Αυτές από τη μέση της δεκαετίας και μετά συναντούν πολύ μεγάλη αντίδραση μία εκ των οποίων μάλιστα κινδυνεύει εξ ολοκλήρου να χαθεί με πολλαπλές συνέπειες για τη χώρα.
Σ' αυτό το κεντρικό ερώτημα, τι κάνουμε με τον ορυκτό μας πλούτο, πρέπει να απαντήσουμε όλοι, γιατί είναι ένα διαρκές πρόβλημα το οποίο θα αντιμετωπίσουν όλες οι κυβερνήσεις της χώρας μας. Η δική μας απάντηση είναι πως πρέπει ο ορυκτός πλούτος να αξιοποιείται προς όφελος της περιοχής στην οποία τυχαίνει να βρίσκεται αυτός ο πλούτος της περιφερειακής ανάπτυξης και γενικότερα προς όφελος της οικονομίας της χώρας μας, της αξιοπιστίας της χώρας μας και της προσέλκυσης ξένων κεφαλαίων. Γιατί είναι πολύ εύκολο να λέμε ότι δεν έχουμε ξένες επενδύσεις και όταν αυτές έρχονται εξ ορισμού και εκ προοιμίου, να προσπαθούμε αυτές να μην τις πραγματοποιήσουμε. 
Αυτό, όμως, δεν σημαίνει ότι θα πρέπει να καταστρατηγήσουμε την κείμενη ελληνική νομοθεσία. Γνωρίζετε ακόμα ότι η ελληνική νομοθεσία και συγκροτημένη είναι και αρκετά αυστηρή και δίνει τη δυνατότητα μέσα από την εφαρμογή της να ενημερωθεί η κάθε τοπική κοινωνία και να συμπράξει σε όλες τις διαδικασίες αδειοδότησης. 
Επομένως, η προκήρυξη που έχουμε κάνει, αφορά την αξιοποίηση του ορυκτού πλούτου στην περιοχή αυτή που αναφέρετε. Θα δώσουμε κατ' αρχάς, αν είναι συμφέρουσα η προσφορά τα δικαιώματα για έρευνα. Γιατί αυτό που θα γίνει μεθαύριο είναι να δώσουμε πιθανόν το δικαίωμα για έρευνα σε κάποια εταιρεία που θα ενδιαφερθεί. Εκεί είναι εντοπισμένα κοιτάσματα και χρυσού και αστρίου και άλλων μεταλλευμάτων που έχει εντοπίσει το ΙΓΜΕ εδώ και αρκετά χρόνια.
Εκείνο που θα ήθελα να τονίσω είναι ότι όλους μας διαπνέει το βαθύ αίσθημα της ευαισθησίας για το περιβάλλον. Από την άλλη, όμως, πλευρά θα πρέπει με πολύ σωστή προσέγγιση να αξιοποιήσουμε τις τεχνολογίες που είναι γύρω από τα μεταλλεία. Δεν θα πρέπει να κλείνουμε την πόρτα.
Στη δευτερολογία μου θα πούμε περισσότερα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Υπουργέ, χωρίς ίχνος λαϊκισμού -διότι είμαι και από αυτούς που αναδιφώντας την ιστορία ήμουν γνώστης περί των κοιτασμάτων του χρυσού ακόμα από την εποχή του Μεγάλου Αλεξάνδρου στις κοίτες και στις πηγές του γαλλικού- όλοι αναμέναμε ότι αυτό το πράγμα θα γίνει με μία μεθόδευση. Και είναι αδιανόητο να γίνεται αυτή η ενέργεια και αυτή η προσπάθεια από την ελληνική Κυβέρνηση χωρίς να ενημερώνονται καν δημοτικό συμβούλιο Κρουσίων και νομαρχιακό συμβούλιο Νομού Κιλκίς και να βλέπουμε έκπληκτοι δημοπρασία, η οποία δεν λέει μόνο "προς έρευνα" αλλά και "προς εκμετάλλευση". Και αυτό να το αντιλαμβάνεται ο κάτοικος του Κιλκίς μετά από ενημέρωση από εφημερίδα που έλαχε να πέσει στα χέρια κάποιων τρίτων.
Είναι αδιανόητα και πρωτάκουστα αυτά τα πράγματα τα οποία συνέβησαν. 'Εχουν μάλιστα εξοργίσει το εργατικό κέντρο που κατ' εξοχήν είναι υπέρ των επενδύσεων -γιατί έτσι ελπίζουμε να μειώσουμε κάποτε την ανεργία στο νομό μας- αλλά και σύσσωμο το δήμο με ομόφωνες αποφάσεις. Σήμερα δε το νομαρχιακό συμβούλιο έθεσε το θέμα αυτό προς συζήτηση για να αντιδράσει. Αντιλαμβάνεσθε, λοιπόν, ότι με αυτό τον τρόπο ακυρώνεται και η προσπάθεια αναπτύξεως και φοβάμαι ότι κινδυνεύουμε να διασύρουμε διά πολλοστή φορά την πατρίδα μας.
Πολύ ορθώς απαντήσατε ότι σε πολλές περιοχές συνέβη ό,τι συνέβη και διασύρεται σήμερα η χώρα μας. Αλλά θα πρέπει πρώτα να ψάχνουμε τις αιτίες που οδηγούν σ' αυτού του είδους το διασυρμό.
Είναι, θεωρώ, αδιανόητο, διότι η έκταση κατ' αρχάς στη δημοπρασία, κύριε Υπουργέ, είναι τρομακτικά μεγάλη. Καταλαμβάνει τα 2/3 του Δήμου Κρουσσίων. Ο Δήμος Κρουσσίων είναι ο τρίτος σε μέγεθος, σε έκταση δήμος στην πατρίδα μας. Και να αντιληφθείτε εσείς το μέγεθος των επιπτώσεων στο περιβάλλον.
Εύχομαι και ελπίζω κάποτε με σύνεση και συνέπεια να προχωρήσουμε και στην ανάπτυξη, αλλά πάνω απ' όλα στην προστασία και του περιβάλλοντος και της ζωής των συμπολιτών μου.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, δεν απαντήσατε και δεν κατάλαβα ποια είναι η θέση σας στο κεντρικό ερώτημα. Το κεντρικό ερώτημα είναι: Αξιοποιούμε τον ορυκτό μας πλούτο ή όχι; Είστε υπέρ της έρευνας στην περιοχή και της αξιοποίησης ή όχι; Αυτό είναι το ερώτημα. Διότι σας απάντησα…
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Υπουργέ…
ΠΡΟΕΔΡΕΥΩΝ (Κωνσταντίνος Γείτονας): Ρητορικόν ερώτημα, γιατί ο κύριος Υπουργός ερωτάται. Ασφαλώς ρητορικόν το ερώτημα.
Συνεχίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Προφανώς είναι ρητορικό, αλλά έπρεπε να εντοπίσω ότι δεν είπατε την άποψή σας επ' αυτού.
ΚΩΝΣΤΑΝΤΙΝΟΣ ΚΙΛΤΙΔΗΣ: Πώς δεν την είπα; Εγώ δεν την είπα;
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο, κύριε Κιλτίδη. Γι' αυτό παρενέβην προηγουμένως, για να προλάβω τυχόν απάντησή σας, γιατί δεν ερωτάσθε εσείς. Αφήστε τον κύριο Υπουργό να ολοκληρώσει.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τρίτον, από τη στιγμή που απαντάτε ότι είστε υπέρ της επένδυσης, υπέρ της έρευνας και της αξιοποίησης, απομένει μοναδική ένστασή σας, γιατί, δήθεν, δεν ενημερώσαμε τους κατοίκους και τους φορείς. Σας λέω, λοιπόν, ότι αυτό είναι ένα τυπικό θέμα, διότι η ίδια η έρευνα, η ίδια η διαδικασία προβλέπει αυτό που λέτε. Προβλέπει συνεχή συνεργασία, αποβλέπει στις γνωμοδοτήσεις των τοπικών φορέων, αποβλέπει στη γνωμοδότηση του νομαρχιακού συμβουλίου και όλα αυτά θα γίνουν επισήμως και κανονικά.
Επομένως, δεν νομίζω ότι η ανησυχία με την οποίαν εκφραστήκατε στην ερώτησή σας έχει κάποια ουσιαστική θέση από τη στιγμή που συμφωνείτε στην αξιοποίηση. Εμείς μάλιστα, το ΙΓΜΕ, που έχει εντοπίσει τα ορυκτά μεταλλεύματα εκεί, το Υπουργείο Ανάπτυξης, η Επιθεώρηση Μεταλλείων, εάν θέλετε, να συνεργαστούμε μαζί σας, με την Τοπική και τη Νομαρχιακή Αυτοδιοίκηση, για να γίνει η οποιαδήποτε ημερίδα ενημέρωσης πάνω στις μεθόδους εκμετάλλευσης, πάνω στο τι προβλήματα πιθανόν να αντιμετωπίσουμε.
Όμως σας λέω το εξής: Ότι η αντίδραση που υπάρχει σε τέτοιου είδους ζητήματα συναντάται κυρίως από τα ίδια πρόσωπα στη Βόρειο Ελλάδα. Τα ίδια πρόσωπα είναι αναμεμειγμένα στη Χαλκιδική, τα ίδια πρόσωπα στον Έβρο, φοβούμαι μήπως είναι και τα ίδια πρόσωπα στο Κιλκίς. Δεν εννοώ προφανώς εσάς.
ΠΡΟΕΔΡΕΥΩΝ (Κωνσταντίνος Γείτονας): Καλώς. Ολοκληρώστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είναι τα ίδια πρόσωπα, τα οποία διαδίδουν ψευδείς ειδήσεις, διαδίδουν ότι πρόκειται να επέλθει η καταστροφή στο περιβάλλον, η καταστροφή στο τοπίο και όλα αυτά τα επιστημονικά ανυπόστατα, όπως έχουν επίσημα αποφανθεί εκπαιδευτικά ιδρύματα της χώρας μας.
Επομένως, από δω και πέρα για την περιοχή σας απομένει να υπάρξει η συνεργασία για περαιτέρω και αξιόπιστη ενημέρωση των κατοίκων. 
ΠΡΟΕΔΡΕΥΩΝ (Κωνσταντίνος Γείτονας): Αναφορές-ερωτήσεις δεύτερου κύκλου.
Θα συζητηθεί η με αριθμό 5024/5-2-2002 ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Υγείας-Πρόνοιας, σχετικώς με τη λήψη μέτρων για την τοποθέτηση παιδιάτρου στο Δήμο Παλικής Κεφαλλονιάς.
Η ερώτηση του κ. Γιακουμάτου έχει ως εξής:
"Η αγανάκτηση των επτά χιλιάδων οκτακοσίων κατοίκων του Δήμου Παλικής έχει ξεχειλίσει, διότι η Κυβέρνηση του ΠΑ.ΣΟ.Κ. εν έτει 2002 τους έχει αφήσει χωρίς παιδίατρο.
Τα παιδιά στο δήμο αριθμούν τα χίλια πεντακόσια και οι γονείς τους είναι αναγκασμένοι να τα μεταφέρουν νυχθημερόν στο Αργοστόλι, όπου υπάρχουν δέκα παιδίατροι, διανύοντας μια απόσταση σαράντα χιλιομέτρων με όλους τους κινδύνους της διαδρομής.
Επειδή ο Δήμος Παλικής είναι εντελώς ξεχασμένος από την Κυβέρνηση, ειδικά στον τομέα της υγείας, αφού κάτι ανάλογο συμβαίνει και στις υγειονομικές υπηρεσίες του ΙΚΑ, το οποίο είχα επισημάνει με ερώτησή μου στη Βουλή στις 13/7/01,
Ερωτάται και καλείται ο κύριος Υπουργός να ενημερώσει τη Βουλή, σε τι ενέργειες πρόκειται να προβεί, για να δώσει άμεση λύση στο δίκαιο αίτημα των κατοίκων του Δήμου Παλικής;"
Θα απαντήσει ο Υφυπουργός Υγείας-Πρόνοιας κ. Νασιώκας.
Έχετε το λόγο, κύριε Υπουργέ.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, θεωρώ λογική την ερώτηση του κυρίου συναδέλφου, γιατί πράγματι εδώ και δύο χρόνια αντιμετωπίζουμε πρόβλημα ουσιαστικής και μόνιμης κάλυψης του νοσοκομείου του Ληξουρίου με μόνιμο γιατρό, παιδίατρο. Παρά τις επανειλημμένες προκηρύξεις η θέση εκηρύσσετο άγονη. 
Μέχρι πριν δύο μήνες το νοσοκομείο Ληξουρίου εκαλύπτετο από παιδίατρο του νοσοκομείου Αργοστολίου και το τελευταίο δίμηνο αντιμετωπίζουμε πρόβλημα, γιατί οι θέσεις εκεί είναι δύο. Ως εκ τούτου πέραν του ότι προκηρύσσεται αυτές τις μέρες πάλι και ελπίζουμε να βρεθεί κάποιος ενδιαφερόμενος παιδίατρος να καλύψει αυτήν τη θέση, το ΠΕΣΥ έχει κάνει δύο ενέργειες ακόμη. Διερευνά όλους τους συναδέλφους παιδιάτρους για επικουρική κάλυψη του νοσοκομείου του Ληξουρίου το συντομότερο δυνατό ή για κάλυψη από οποιονδήποτε αγροτικό γιατρό με την ειδικότητα του παιδιάτρου που οικειοθελώς θα μετακινηθεί εκεί. 
Βρέθηκε, λοιπόν, τώρα προσωρινή λύση, γιατί από τους πέντε γιατρούς που προσλαμβάνονται στο Ι.Κ.Α. Αργοστολίου ο ένας εξ αυτών είναι παιδίατρος και τις αμέσως επόμενες ημέρες που θα ορκιστεί, θα αναλάβει να καλύπτει μέχρι τότε το Ληξούρι. 
Δυστυχώς αντιμετωπίζουμε πρόβλημα πολλές φορές σε τέτοιες περιοχές, γιατί οι γιατροί δεν είναι πρόθυμοι να καλύψουν αυτές τις θέσεις. Και βεβαίως δεν ισχύει αυτό που αναφέρει ο συνάδελφος στην ερώτηση, ότι είναι εγκαταλελειμμένη υγειονομικώς η περιοχή από την Κυβέρνηση, όμως, ότι αντιμετωπίζουμε προβλήματα, αυτό είναι βέβαιο. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιακουμάτος έχει το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, ο Υπουργός Υγείας έχει την ευθύνη από το Σύνταγμα να προβλέπει και να μεριμνά, ώστε να παρέχεται υγεία σε όλη την Ελλάδα. Άλλωστε, όταν λέμε Εθνικό Σύστημα Υγείας, το εννοούμε για όλο το έθνος, για όλη την πατρίδα να έχουμε παροχή υπηρεσιών υγείας. Δεν μιλάμε εδώ για ακριτικές περιοχές, μικρά νησάκια και άγονες περιοχές. Μιλάμε για το μεγαλύτερο νησί του Ιονίου. Μιλάμε για την Κεφαλλονιά και δεν είναι η πρώτη φορά που εγκαλείσθε, κύριε Υπουργέ. Έτσι έγινε και στο Ι.Κ.Α. Μετά από μεγάλες παρεμβάσεις αναγκαστήκατε να πάρετε στο Ι.Κ.Α.
Έχω, λοιπόν, μία εύλογη ερώτηση και απορία. Εκφράζουν sos, φοβούνται οι οκτώ χιλιάδες κάτοικοι της Παλικής, όταν το νοσοκομείο τους στο Ληξούρι, ένα νοσοκομείο που κάποτε ανθούσε, σήμερα είναι υποβαθμισμένο. Θέτω ευθέως το ερώτημα: Μήπως θέλετε έτσι να μετατρέψετε το νοσοκομείο Ληξουρίου σε κέντρο υγείας; Υπάρχει και αυτή η λογική. 
Τι θα πω εγώ στα χίλια πεντακόσια παιδάκια; Θα τους πω, να πάθετε ίωση, όταν θα φέρω εγώ το γιατρό; Γιατί το κράτος, σε μια χώρα με πενήντα πέντε χιλιάδες γιατρούς, αδυνατεί να βρει γιατρό. Είναι δικαιολογία αυτή, ότι γίνονται προκηρύξεις, αλλά δεν καλύπτονται οι θέσεις γιατί δεν υπάρχει προσφορά; Και τι με νοιάζει εμένα; Πώς θα απολογηθώ στα παιδιά; Τι θα πω σ' αυτόν που κινδυνεύει η ζωή του καθημερινά που πρέπει να κάνει πενήντα χιλιόμετρα για να πάει στο νοσοκομείο Αργοστολίου; Θα πω ότι ο Υπουργός, η Κυβέρνηση και αυτοί που κυβερνούν δεν βρήκαν παιδίατρο; 
Έχετε την ευθύνη. Θα μπορούσατε να αποσπάσετε για δύο, τρεις μήνες έναν παιδίατρο και να το επιβάλλετε εσείς. Αυτό λέει ο Κανονισμός της ιατρικής δεοντολογίας. Είναι υποχρεωμένος ο γιατρός, όταν κινδυνεύουν ζωές να πάει για ένα, δύο μήνες με απόσπαση. Αλλιώς να κάνετε κάτι άλλο. Μην κάθεστε αρειμανίως εκεί στην Αριστοτέλους και να περιμένετε τον κάθε πολίτη. 
Κύριε Πρόεδρε, έχω χίλιες πεντακόσιες υπογραφές κατοίκων της περιοχής. Θα τα δώσω στον κύριο Υπουργό, για να καταλάβει την αγανάκτησή τους. Όταν κινδυνεύουν ζωές να μη λέει ότι δεν καλύφθηκε η θέση με την προκήρυξη. Δεν είναι δικαιολογία αυτή. Το θέμα είναι ένα και μόνο: Τα παιδιά της Παλικής ζητούν γιατρό και αυτόν πρέπει να τον έχουν. 
Κάθε φορά ακούω το "θα", κύριε Υπουργέ. Επιτέλους! Το ίδιο γίνεται και στο Ι.Κ.Α. και τώρα το ίδιο. Για να επανέλθω, να γίνει άμεσα πρόσληψη γιατρού παιδιάτρου.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, καταλαβαίνω την ένταση και ότι ως Κεφαλλονίτης υπερασπίζεσθε το συμφέρον των κατοίκων αυτής της περιοχής και καλά κάνετε. 
ΠΡΟΕΔΡΕΥΩΝ (Κωνσταντίνος Γείτονας): Παρ' ό,τι Βουλευτής Β' Αθηνών. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Είναι Κεφαλλονίτης. 
Πρώτον, δεν τίθεται θέμα το νοσοκομείο Ληξουρίου να μετατραπεί σε Κέντρο Υγείας. Ήδη η Επιτροπή οριστικοποίησε τους διοικητές-μάνατζερ και σύντομα θα διοριστεί μάνατζερ εκεί, κύριε συνάδελφε, για να αναλάβει τη διοίκηση αυτού του νοσοκομείου.
Δεύτερον, εκεί έχουμε ικανό αριθμό γιατρών, όμως, αντιμετωπίζουμε πρόβλημα πραγματικά να βρούμε παιδίατρο. Άμεσα, λοιπόν, αντιμετωπίζουμε το θέμα σε συνεργασία με το συναρμόδιο Υπουργείο Εργασίας και Κοινωνικών Ασφαλίσεων και θα έχουμε γιατρό του Ι.Κ.Α.
Άμεσα προκηρύσσουμε πάλι τη θέση και ψάχνουμε παντού για να καλυφθεί.
ΓΕΡΑΣΙΜΟΣ ΓΙΑΚΟΥΜΑΤΟΣ: Αποστάστε έναν.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Αντιμετωπίζουμε το θέμα της απόσπασης, αλλά η απόσπαση έχει ένα συγκεκριμένο χρονικό διάστημα, κύριε συνάδελφε. 
Τρίτον, έχουμε ψηφίσει νομοθετική διάταξη για επικουρικούς γιατρούς και όποιον παιδίατρο βρούμε μπορούμε να τον προσλάβουμε αμέσως. Μπορούμε, αλλά ψάχνουμε και δεν βρίσκουμε. 
Τέλος, ψάχνουμε και για την τέταρτη οδό μέσω του αγροτικού γιατρού οπουδήποτε. 
Κύριε συνάδελφε, τώρα επειδή θα καλύπτεται με παιδίατρο εκ του ΙΚΑ, ελπίζουμε να έχουμε το χρόνο για να βρούμε και να λύσουμε ουσιαστικά το πρόβλημα και όχι παροδικά. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 439/4.3.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Γεωργίας, σχετικώς με την αποζημίωση των πληγέντων από τη σχινοκαρπία ελαιοπαραγωγών κλπ.
Η επίκαιρη ερώτηση έχει ως εξής:
"Είναι γνωστό σε σας ότι ο Νομός Λασιθίου και όχι μόνο, επλήγει κατά το 2001 από το φαινόμενο της σχινοκαρπίας προκαλώντας σε πάρα πολλές περιοχές του νομού δραματική μείωση της παραγωγής της ελιάς. 
Σε αυτό το δυσάρεστο φαινόμενο το Υπουργείο Γεωργίας δεσμεύτηκε, ότι μέσα από το νέο θεσμικό πλαίσιο που ψηφίστηκε στη Βουλή για τέτοιου είδους φυσικές καταστροφές θα προέβλεπε τη δυνατότητα, μετά την απογραφή των ζημιών, αποζημίωσης για τους πληγέντες ελαιοπαραγωγούς.
Επίσης το Υπουργείο Γεωργίας δεσμεύτηκε ότι θα υπέβαλε σχέδιο προς την Ε.Ε. για έγκριση χορήγησης οικονομικών ενισχύσεων προς τους αγρότες των Νομών Λασιθίου, Χανίων και Μαγνησίας, που επλήγησαν και εζημιώθηκαν από το φαινόμενο της σχινοκαρπίας.
Όμως, κύριε Υπουργέ, ενώ έχει περάσει αρκετό διάστημα, δεν υπάρχει κανένα σημείο που να ενισχύσει την άποψη ότι οι πληγέντες από το καταστροφικό αυτό φαινόμενο αγρότες, θα αποζημιωθούν.
Ερωτάται ο κύριος Υπουργός:
Πότε πρόκειται να ολοκληρωθεί η διαδικασία αποζημίωσης των ελαιοπαραγωγών που επλήγησαν στους Νομούς Λασιθίου, Χανίων και Μαγνησίας, έτσι ώστε με την υλοποίηση της δέσμευσής μας αυτής, να καταδείξουμε και την συνέπειά μας αλλά και την ευαισθησία μας απέναντι στους πληγέντες;".
Θα απαντήσει ο Υφυπουργός Γεωργίας κ. Χατζημιχάλης.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριε συνάδελφε, είναι γνωστό ότι υπήρξε ένα πρόβλημα, το πρόβλημα της σχινοκαρπίας, όπως αναφέρατε και εσείς στην ερώτησή σας, που δημιούργησε μείωση της παραγωγής σ' ένα σημαντικό τμήμα των ελαιοπαραγωγών της Κρήτης των Νομών Λασιθίου και Χανίων. Επίσης, είναι γνωστό -φαντάζομαι είναι γνωστό και σε εσάς- ότι η διαδικασία αποζημίωσης τέτοιων περιπτώσεων δεν καλύπτεται από τον ΕΛΓΑ. Και δεν καλύπτεται γιατί είναι ένα πρόβλημα που εμφανίστηκε κατά το στάδιο της ανθοφορίας. Με βάση τον κανονισμό του ΕΛΓΑ δεν υπάρχει αποζημίωση. Υπάρχει η διαδικασία αποζημίωσης μέσω της Πολιτικής Σχεδιασμού Εκτάκτων Αναγκών. Με αυτόν τον τρόπο προσπαθούμε να στηρίξουμε παραγωγούς που έπαθαν σημαντικές ζημιές και επομένως έχουν σημαντική μείωση του προσδοκώμενου εισοδήματός τους. 
Είναι ένα φαινόμενο που έχει σοβαρότητα και το Υπουργείο Γεωργίας με την ανάλογη σοβαρότητα το αντιμετωπίζει. Είναι σοβαρό για τους κατοίκους της περιοχής, πρέπει, όμως, να ακολουθηθούν κάποιες συγκεκριμένες διαδικασίες. Γνωρίζετε τη διαδικασία ΠΣΕΑ που ακολουθείται. Είναι μια διαδικασία που απαιτεί για την ενίσχυση των παραγωγών την έγκριση της Ευρωπαϊκής 'Ενωσης. Για να γίνει αυτό απαιτείται να υπάρχει ένα πρόγραμμα που κατατίθεται στην Ευρωπαϊκή 'Ενωση με στοιχεία τα οποία δίνει στις υπηρεσίες του Υπουργείου Γεωργίας η Νομαρχιακή Αυτοδιοίκηση. Αυτή η διαδικασία ακολουθήθηκε. 
Πρέπει να σας πω ότι το Υπουργείο Γεωργίας ζήτησε στις 21 Αυγούστου από τη Νομαρχιακή Αυτοδιοίκηση Λασιθίου και Χανίων, να προχωρήσουν στην εξατομίκευση των ζημιών των παραγωγών. Στις 11 Σεπτεμβρίου το Υπουργείο Γεωργίας προώθησε στην Ευρωπαϊκή Επιτροπή για έγκριση το συγκεκριμένο πρόγραμμα, για τις αποζημιώσεις στην περιοχή αυτή. Την έγκριση αυτή δεν την έχουμε ακόμη. Συνηθίζεται κάθε φορά η Ευρωπαϊκή 'Ενωση να ζητά επιπλέον στοιχεία με τα οποία θέλει να τεκμηριώσουμε τις απαιτήσεις μας. Ζήτησε επιπλέον στοιχεία και στις 25 Ιανουαρίου καταθέσαμε όλα τα απαραίτητα μετεωρολογικά στοιχεία τα οποία χρειάζονται στην Ευρωπαϊκή Επιτροπή για να αποδείξουμε ότι πράγματι υπήρχαν αυτές οι δυσμενείς καιρικές συνθήκες που δημιούργησαν στη συγκεκριμένη χρονική περίοδο κατά τη διάρκεια της ανθοφορίας το πρόβλημα. 
Θεωρητικά η ευρωπαϊκή επιτροπή πρέπει από την τελευταία υποβολή των στοιχείων να απαντήσει σε δύο μήνες, δηλαδή στο τέλος Μαρτίου και αυτό εφόσον δεν ζητηθούν επιπλέον στοιχεία. Νομίζω ότι δεν θα ζητηθούν. Εφόσον ολοκληρωθεί αυτή η διαδικασία και υπάρξει η έγκριση για τις ενισχύσεις, τότε το Υπουργείο Γεωργίας στηριγμένο στην εξατομίκευση των ζημιών που έχει γίνει από τη Νομαρχιακή Αυτοδιοίκηση θα προχωρήσει στις αποζημιώσεις.
Αυτές οι αποζημιώσεις στηρίζονται σε εθνικούς πόρους και όχι σε ευρωπαϊκούς. Πάντως η έγκριση της Ευρωπαϊκής Ένωσης είναι απαραίτητη για να δοθούν. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρχιμάκης έχει το λόγο.
ΜΙΧΑΗΛ ΚΑΡΧΙΜΑΚΗΣ: Με την ερώτησή μου έθεσα ένα πολύ σοβαρό θέμα που απασχολεί τους ελαιοπαραγωγούς των Νομών Λασιθίου, Χανίων αλλά και του Νομού Μαγνησίας. Είχαμε καταστροφή της ελαιοπαραγωγής τον προηγούμενο χρόνο, μια καταστροφή που κυμάνθηκε από το 60% μέχρι 100%. Επίσης την περίοδο του Μαρτίου αλλά και του Μαΐου είχαμε ασυνήθιστα υψηλές θερμοκρασίες σε όλους τους Νομούς της Κρήτης, με αποτέλεσμα να υπάρξει κατά την καρπόδεση πτώση του ελαιοκάρπου.
Είναι αλήθεια ότι έχει υποβληθεί σχέδιο προς την Ευρωπαϊκή Ένωση προκειμένου να υπάρξει αποζημίωση των ελαιοπαραγωγών. Σας παρακαλώ να το παρακολουθήσετε και να πιέσετε ώστε να δοθούν γρήγορα οι αποζημιώσεις, γιατί υπάρχει πρόβλημα το οποίο καθημερινά διογκώνεται από τη χρονική απόσταση που δημιουργείται μέχρι να δοθούν οι αποζημιώσεις.
Με το νέο θεσμικό πλαίσιο που ψηφίσαμε στη Βουλή μπορούν να καλυφθούν οι ζημιές από εθνικούς πόρους και με μεγαλύτερη ταχύτητα. Αυτό το θεσμικό πλαίσιο, νομίζω, προβλέπει την κάλυψη αυτών των ζημιών από τον ΕΛΓΑ. 
Θέλω να θέσω ένα ζήτημα που έχει σχέση με την εγκύκλιο που στείλατε και με τον αποκλεισμό των παραγωγών που δεν θεωρούνται κατά κύριο επάγγελμα αγρότες. Στο Νομό Λασιθίου, και ειδικά στην περιοχή Σητείας που έχει το μεγάλο πρόβλημα. το 97% των κατοίκων, ασχολείται με την ελαιοκαλλιέργεια, είτε κατά κύριο επάγγελμα είτε συμπληρωματικά. Νομίζω ότι δεν είναι δίκαιο από τη στιγμή που το χρησιμοποιούν για να συμπληρώσουν το εισόδημά τους να αποκλείονται. Ο αποκλεισμός είναι περίπου στο 50% του συνόλου αυτών που παράγουν λάδι. Μήπως μπορείτε να επανεξετάσετε αυτό το θέμα; Έχουν δημιουργηθεί αντιδράσεις, που νομίζω ότι είναι πέρα για πέρα δίκαιες.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, όπως είπατε και σεις, υπάρχει μεγάλη ζημιά για τους παραγωγούς. Είναι γνωστό ότι το πρόγραμμα της ΠΣΕΑ δεν είναι πρόγραμμα αποζημιώσεων αλλά πρόγραμμα αντιμετώπισης εκτάκτων αναγκών. Είναι πρόγραμμα ενισχύσεων των παραγωγών για ζημιές που δεν καλύπτονται από τον ασφαλιστικό οργανισμό των αγροτών τον ΕΛΓΑ. Αυτό το πρόγραμμα στηρίζεται σε συγκεκριμένο κανονισμό και σε συγκεκριμένες δεσμεύσεις που δεν μπορούμε να υπερβούμε.
Η προσπάθειά μας να υπερβούμε ή να προστατέψουμε αποτελεσματικότερα την παραγωγή των Ελλήνων αγροτών φαίνεται μέσα από την αλλαγή του θεσμικού πλαισίου με το νόμο που πρόσφατα ψηφίσαμε, για την επέκταση της κάλυψης των ασφαλιστικών κινδύνων από τον ΕΛΓΑ. Αυτό έγινε. Ο Κανονισμός του ΕΛΓΑ, ο οποίος ετοιμάζεται για να επεκταθεί στην κάλυψη και σε άλλους κινδύνους είναι σε εξέλιξη. Δεν μπορεί, όμως, να λειτουργήσει αναδρομικά και να καλύψει και τις συγκεκριμένες περιπτώσεις. 
Επομένως εμείς θα προσπαθήσουμε να επιταχύνουμε όσο είναι δυνατόν την αποζημίωση ή την ενίσχυση των παραγωγών, μόλις έχουμε την έγκριση της Ευρωπαϊκής Ένωσης. Γι' αυτό και ζητήσαμε την εξατομίκευση των ζημιών, ώστε να αποδοθούν άμεσα οι αποζημιώσεις και μόλις έχουμε την έγκριση να μην καθυστερήσουμε περαιτέρω. Παρακολουθούμε από κοντά τις εξελίξεις στο επίπεδο της Ευρωπαϊκής Ένωσης, της Ευρωπαϊκής Επιτροπής και στέλνουμε διαρκώς τα στοιχεία που ζητούνται, ώστε να μην καθυστερούμε και ελπίζουμε ότι την έγκριση θα την πάρουμε πολύ σύντομα για να μπορέσουμε να αποζημιώσουμε, αλλά οι αποζημιώσεις θα είναι στα πλαίσια της πολιτικής που σας ανέφερα προηγουμένως, ένα πρόγραμμα που προσπαθούμε να το αλλάξουμε μέσω του ΕΛΓΑ. 
Αυτό δεν μπορεί να είναι εφικτό στη συγκεκριμένη περίπτωση, όπου οι αποζημιώσεις θα είναι αποζημιώσεις ΠΣΕΑ και θα είναι με βάση τον Κανονισμό που υπάρχει. Οι αποζημιώσεις θα είναι δίκαιες για τους παραγωγούς, αλλά θα είναι δίκαιες για τους δικαιούχους παραγωγούς και όχι για όσους δεν δικαιούνται με βάση τον κανονισμό και δεν μπορούν δυστυχώς να ενταχθούν σ' αυτόν τον κανονισμό τώρα. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 454/5-3-2002 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τον Υπουργό Μεταφορών και Επικοινωνιών, σχετικώς με την αναστολή λειτουργίας των Ταχυδρομικών Γραφείων Γλυκής και Μαργαριτίου Θεσπρωτίας. 
Η Επίκαιρη Ερώτηση του κ. Μπέζα έχει ως εξής: 
Η αναστολή της λειτουργίας του Ταχαδρομικού Γραφείου Γλυκής και η μετατροπή του σε Ταχ. Πρακτορείο Γ' Τάξης έχει προκαλέσει τη δικαιολογημένη αγανάκτηση των κατοίκων της ευρύτερης περιοχής αφού το συγκεκριμένο γραφείο λειτουργεί από το 1971, εξυπηρετεί το Δήμο Αχέροντα και την Κοινότητα Σουλίου, παρουσιάζει τα τελευταία χρόνια αυξανόμενη ταχυδρομική κίνηση και ο δήμος διασφαλίζει τη δωρεάν στέγασή του. 
Το Κοινοτικό Συμβούλιο Σουλίου, το Δημοτικό Συμβούλιο Αχέροντα και η λαϊκή συνέλευση που πραγματοποιήθηκε πρόσφατα στο Δημοτικό Διαμέρισμα Γλυκής, με ομόφωνες αποφάσεις τους εκφράζουν την αντίθεσή τους και ζητούν την ανάκληση της συγκεκριμένης απόφασης των ΕΛ.ΤΑ.
Αναστάτωση έχει επίσης προκαλέσει η πληροφορία ότι μελετάται η αναστολή λειτουργίας του αντίστοιχου Ταχυδρομικού Γραφείου Μαργαριτίου που λειτουργεί χωρίς διακοπή για πενήντα περίπου χρόνια και εξυπηρετεί τρεισήμισι χιλιάδες κατοίκους.
Το δημοτικό συμβούλιο και οι φορείς του δήμου, διαφωνώντας με την απόφαση, καλούν όλους τους υπευθύνους να παρέμβουν για να την αποτρέψουν. 
Κατόπιν αυτών, ερωτάται ο κύριος Υπουργός:
1. Προτίθεται να ανακαλέσει την αδικαιολόγητη και άδικη απόφαση για αναστολή λειτουργίας του Ταχ. Γραφείου Γλυκής και τη μετατροπή του σε Ταχ. Πρακτορείο Γ' Τάξης; 
2. Είναι στις προθέσεις της Διοίκησης των ΕΛ.ΤΑ. η αναστολή λειτουργίας του Ταχυδρομικού Γραφείου Μαργαριτίου και αν ναι, για ποιους λόγους θα προβεί σε μια τέτοια λανθασμένη ενέργεια, προκαλώντας τεράστια προβλήματα στους κατοίκους και επιφέροντας ένα ακόμη πλήγμα στην περιοχή; 
Θα απαντήσει ο Υφυπουργός Μεταφορών και Επικοινωνιών ο κ. Βούγιας. 
Κύριε Υπουργέ, έχετε το λόγο. 
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε. 
Κύριοι συνάδελφοι, η ερώτηση μου επιτρέπει να παρουσιάσω πολύ συνοπτικά την κατάσταση της μεγάλης προσπάθειας που γίνεται, για την αντιμετώπιση των προβλημάτων της καθολικής υπηρεσίας και να απαντήσω με πολύ συγκεκριμένες τοποθετήσεις για τα δύο ταχυδρομικά πρακτορεία τα οποία αναφέρονται στην επίκαιρη ερώτηση και αφορούν την Ήπειρο, αυτήν την απομονωμένη περιφερειακή για την οποία ενδιαφέρεται ιδιαίτερα η Κυβέρνηση και το Υπουργείο Μεταφορών και Επικοινωνιών. 
Κατ' αρχήν, κύριε συνάδελφε, επειδή η ερώτησή σας έχει δύο σκέλη, θα σας απαντήσω αμέσως ότι ως προς το δεύτερο σκέλος, που αφορά το Ταχυδρομικό Κατάστημα του Δήμου Μαργαριτίου, δεν υπάρχει καμία σκέψη και καμία πρόθεση για την αναστολή της λειτουργίας του. 
Επομένως, το δεύτερο σκέλος της ερώτησής σας το απαντώ ευθέως και σας ενημερώνω, ότι δεν υπάρχει καμία σκέψη για την αναστολή της λειτουργίας του και επομένως δεν πρέπει να ανησυχείτε για το θέμα αυτό. 
Όσον αφορά το πρώτο σκέλος, επιτρέψτε μου να μιλήσω λιγάκι για το θεσμό των Ταχυδρομικών Πρακτορείων. Στο Δήμο Αχέροντα, όπως λέτε και στην ερώτησή σας, αντικαθίσταται το Ταχυδρομικό Κατάστημα με Ταχυδρομικό Πρακτορείο. Η μεγάλη προσπάθεια των Ελληνικών Ταχυδρομείων είναι να καλύψουν όσο γίνεται περισσότερα σημεία συναλλαγής του πολίτη με το Ταχυδρομικό Κατάστημα ή το ταχυδρομικό πρακτορείο. Αυτήν τη στιγμή υπάρχουν περίπου χίλια ταχυδρομικά καταστήματα σε όλη την Ελλάδα. Με ένα πληθυσμό 10 εκατομμυρίων.
Αναλογούσε μέχρι το 1999 ένα ταχυδρομείο ανά δέκα χιλιάδες κατοίκους ενώ ο μέσος ευρωπαϊκός όρος είναι πέντε χιλιάδες κάτοικοι ανά σημείο συναλλαγής.
Θελήσαμε, λοιπόν, να αυξήσουμε τα σημεία συναλλαγής των Ελληνικών Ταχυδρομείων με κάθε τους δυνατή μορφή. Ήταν, βεβαίως, αδύνατο σε μια παράλληλη προσπάθεια οικονομικού ορθολογισμού των Ελληνικών Ταχυδρομείων, τα οποία αυτήν τη στιγμή είναι μια κερδοφόρα επιχείρηση του ελληνικού δημοσίου, να μπορέσουμε να διπλασιάσουμε τον αριθμό τους. 
Υιοθετήσαμε, λοιπόν, το θεσμό των ταχυδρομικών πρακτορείων, που στην ουσία είναι κάποια κεντρικά καταστήματα, mini-market, παντοπωλεία κλπ., πολύ σημαντικά και καίρια για μια απομονωμένη περιοχή και πολύ χρήσιμα για τη λειτουργία και τη ζωή ενός απομονωμένου χωριού ή μιας κοινότητας. Σε αυτά οι πολίτες συναλλάσσονται όλη την ημέρα, δηλαδή για περισσότερες ώρες από ένα ταχυδρομικό κατάστημα, του οποίου ο μοναδικός υπάλληλος δεν μπορεί να το κρατήσει ανοιχτό πάνω από τέσσερις-πέντε ώρες, γιατί ταυτόχρονα έχει και την υποχρέωση να μοιράζει στα σπίτια τα γράμματα. Επομένως, από το εξάωρο ή επτάωρο της λειτουργίας ενός ταχυδρομικού καταστήματος μόνο τρεις ή τέσσερις ώρες είναι για τη λειτουργία του καταστήματος και δύο ή τρεις ώρες για τη διανομή, ενώ σ' ένα ταχυδρομικό πρακτορείο όλη τη μέρα το κοινό συναλλάσσεται και δέχεται γράμματα στο σπίτι του ο πολίτης της περιοχής με την ίδια και πολλές φορές καλύτερη ποιότητα εξυπηρέτησης. 
Τα ΕΛΤΑ κατάφεραν να διπλασιάσουν τον αριθμό των ταχυδρομικών πρακτορείων. Άνοιξαν χίλια περίπου ταχυδρομικά πρακτορεία σε όλη την Ελλάδα και αυτή τη στιγμή είμαι στην ευχάριστη θέση να πω πως βρισκόμαστε πλέον κοντά στο μέσο όρο της Ευρώπης με πέντε περίπου χιλιάδες ταχυδρομικά σημεία συναλλαγής ανά κάτοικο. Επομένως, ο συνδυασμός των πρακτορείων και των ταχυδρομικών καταστημάτων μας δίνει σήμερα υψηλότερα επίπεδα εξυπηρέτησης. 
Για το Μαργαρίτιο, επαναλαμβάνω, δεν υπάρχει θέμα. Όσο για το ευαίσθητο θέμα του Δήμου Αχέροντα, το οποίο θέσατε, θα σας απαντήσω πιο συγκεκριμένα στη δευτερολογία μου. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. 
Ο κ. Μπέζας έχει το λόγο. 
ΑΝΤΩΝΙΟΣ ΜΠΕΖΑΣ: Κύριε Πρόεδρε, παρακολούθησα με μεγάλη προσοχή την απάντηση του κυρίου Υφυπουργού και διαπίστωσα ότι κινούμαστε σε διαφορετικό μήκος κύματος. 
Κύριε Υφυπουργέ, από την αρχή θα σας πω ότι εμείς βλέπουμε το ζήτημα της αναστολής λειτουργίας των ταχυδρομικών γραφείων μέσα από μια διαφορετική θεώρηση, μέσα από μια εντελώς διαφορετική προσέγγιση. Εσείς στα πλαίσια ενός υποτιθέμενου εκσυγχρονισμού ισχυρίζεστε ότι με την κατάργηση των ταχυδρομικών γραφείων και την προώθηση του θεσμού των ταχυδρομικών πρακτορείων με συμβάσεις έργου σε ιδιώτες θα πετύχετε καλύτερη ποιότητα στην παροχή υπηρεσιών και το κυριότερο -αυτό νομίζω ότι είναι ο βασικός σας στόχος- θα πετύχετε μικρότερο κόστος στη λειτουργία των ταχυδρομικών γραφείων. 
Νοοτροπία δηλαδή λογιστή.
Εμείς έχουμε μια εντελώς διαφορετική αντίληψη. Πιστεύουμε ότι τα τελευταία χρόνια -και αυτό έχει γίνει με ευθύνη των Κυβερνήσεών σας- η Ελλάδα γενικότερα και η περιφέρεια ειδικότερα δεν πήγε καλά. Οι περιφερειακές ανισότητες διευρύνθηκαν. Αναφερθήκατε στην περίπτωση της Ηπείρου. Χαρακτηριστική, επίσης, είναι η περίπτωση του Νομού Θεσπρωτίας, που μετά από δύο Κοινοτικά Πλαίσια Στήριξης εξακολουθεί να είναι ο φτωχότερος νομός στη φτωχότερη περιφέρεια. 
Εμείς πιστεύουμε στην οικονομία της αγοράς. Αν, όμως, αφήσουμε να λειτουργήσουν από μόνοι τους οι κανόνες της αγοράς και της ζήτησης, αν η πολιτεία δεν έρθει να δώσει μια ιδιαίτερη ώθηση, τότε ποτέ δεν θα πετύχουμε ανάπτυξη σε παραμεθόριες, ορεινές, απομονωμένες και μειονεκτικές περιοχές, όπως είναι οι δικές μας. 
Αντί, λοιπόν, η πολιτεία σε μια ευαίσθητη εθνικά περιοχή, όπως είναι η δική μας, να έρθει να στηρίξει τη λειτουργία υπηρεσιών, βλέπουμε μια εντελώς διαφορετική τακτική, τη συνεχή κατάργηση των υπηρεσιών. Έχουμε δηλαδή ένα κράτος, το οποίο συνεχώς δραπετεύει από την περιφέρεια. 
Καταργήσατε το Ταχυδρομικό Γραφείο της Γλυκής -δεν ήταν μονοπρόσωπο, ήταν διπρόσωπο Ταχυδρομικό Γραφείο- και με αυτόν τον τρόπο στην ουσία καταργήσατε το μοναδικό πιστωτικό οργανισμό στην περιοχή, παρ' ότι ο δήμος σας προσέφερε οίκημα για δωρεάν στέγαση. 

Μελετάτε την κατάργηση του Ταχυδρομικού Γραφείου Μαργαριτίου. Θα μου επιτρέψετε να μη σας εμπιστεύομαι, γιατί τα ίδια λέγατε και για τα στρατιωτικά φυλάκια. Καταργήσατε έξι στρατιωτικά φυλάκια τα τελευταία πέντε χρόνια. Μελετάτε την κατάργηση ακόμη και του Τάγματος Προκαλύψεως στη Θεσπρωτία. Σε λίγο θα καταργήσετε και τη δική μας φυσική παρουσία στην περιοχή!
Κύριε Υφυπουργέ, δεν μπορεί αυτά τα ζητήματα να αποφασίζονται ερήμην των τοπικών κοινωνιών και χωρίς ουσιαστικό διάλογο με τους φορείς της Αυτοδιοίκησης. Δεν μπορεί αυτά να είναι ζητήματα που αφορούν κάποιους τεχνοκράτες οι οποίοι κάνουν σχεδιασμό επί χάρτου, οι οποίοι μπορεί να είναι καθ' όλα άξιοι αλλά δεν γνωρίζουν τις ιδιαίτερες συνθήκες της περιοχής. Και το λέω αυτό, γιατί οι γεωμορφολογικές συνθήκες στην Κοινότητα Σουλίου, στο Δήμο Αχέροντα και στο Δήμο Μαργαριτίου είναι τέτοιες που δεν θα μπορεί ο ιδιώτης να εξυπηρετήσει όλους τους οικισμούς. 
Δεν έχετε προωθήσει το θέμα των γραμματοθυρίδων, που έπρεπε να έχει προηγηθεί. Δεν έχουμε στις περιοχές μας ούτε ονοματοθεσία ούτε αρίθμηση. Αυτές οι υποδομές υπάρχουν στο εξωτερικό όπου έχουν πετύχει οι ανάλογοι θεσμοί. 
Σας καλώ λοιπόν, έστω και την τελευταία στιγμή, αφού δεν έχει ολοκληρωθεί η διαδικασία ανάθεσης σε ιδιώτη, να ανακαλέσετε την άδικη -πιστεύω- και αδικαιολόγητη αναστολή λειτουργίας του ταχυδρομικού γραφείου της Γλυκής.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Κύριε Πρόεδρε, κύριε συνάδελφε, δεν κατάλαβα ακριβώς πού βρισκόταν η διαφορά στο μήκος κύματος, που αναφέρατε στην αρχή, μέχρι που άκουσα πως δεν εμπιστεύεστε αυτά που σας είπα. Αν δεν εμπιστεύεστε αυτά που σας είπα, τότε δεν υπάρχει δυνατότητα τομής και σύγκλισης στην επιχειρηματολογία των λόγων τους οποίους εκφέρουμε εδώ στη Βουλή των Ελλήνων.
Σας είπα ξεκάθαρα πως από την πλευρά της Ελληνικής Κυβέρνησης δεν υπάρχει πρόθεση και σκέψη να κλείσει το ταχυδρομικό κατάστημα του Δήμου Μαργαριτίου. Τίποτα πιο συγκεκριμένο δεν υπάρχει να σας πω. Επομένως, αν εσείς αμφισβητείτε όλα αυτά τα οποία για τα οποία δεσμευόμαστε…
ΑΝΤΩΝΙΟΣ ΜΠΕΖΑΣ: Να μας πείτε και για το άλλο.
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Βεβαίως θα σας πω και για το άλλο. Αν όμως εσείς αμφισβητείτε την ξεκάθαρη τοποθέτησή μου στο θέμα αυτό, τότε προφανώς δεν υπάρχει περίπτωση συνεννόησης και επικοινωνίας μέσα στο Ελληνικό Κοινοβούλιο.
Όσο για την ευαισθησία για την περιφέρεια του Νομού Θεσπρωτίας ή της Ηπείρου, δεν νομίζω πως μπορείτε να δηλώσετε εδώ περισσότερη απ' όση η ελληνική Κυβέρνηση έχει ήδη δείξει για την περιφερειακή ανάπτυξη σε όλους τους τομείς.
Ειδικότερα, λοιπόν, για το θέμα των ταχυδρομείων, τον τελευταίο καιρό βρισκόμαστε σε συνεχή συνεργασία με τα ΕΛΤΑ, για να παρακολουθήσουμε και την κοινωνική και όχι μόνο την οικονομική διάσταση της αναδιάρθρωσης των Ελληνικών Ταχυδρομείων.
Πρέπει να σας πω, λοιπόν, πως ως προς το θέμα αυτό, η δική μας πρόθεση είναι να αναθεωρηθεί το σύστημα της αναδιάρθρωσης των ταχυδρομικών καταστημάτων σε όλη την Ελλάδα. Προσωρινά έχει παγώσει η διαδικασία αυτή με δική μου προσωπική παρέμβαση για να επανεξετάσουμε και με κοινωνικά κριτήρια την υπόθεση αυτή.
Όπως γνωρίζετε, υπάρχει συμφωνία στενής συνεργασίας των Ελληνικών Ταχυδρομείων με το Ταχυδρομικό Ταμιευτήριο. Σε μια προοπτική εννέα ετών το Ταχυδρομικό Ταμιευτήριο και τα Ελληνικά Ταχυδρομεία θα διαμορφώσουν μια πολύ σημαντική συνεργασία, η οποία θα παρέχει όχι μόνο ταχυδρομικές, αλλά και χρηματοπιστωτικές υπηρεσίες σε ολόκληρη τη χώρα.
Με βάση αυτήν την προοπτική, ειδικά για την περιοχή που αναφέρετε, δηλαδή για το Δήμο Αχέροντα, μπορώ να σας δηλώσω αυτήν τη στιγμή πως θα είναι από τα πρώτα στα οποία το ταχυδρομικό κατάστημα, το οποίο έκλεισε, θα αντικατασταθεί με σύγχρονο κατάστημα συνδυασμένης παροχής υπηρεσιών τόσο από ταχυδρομικές υπηρεσίες όσο και από Ταχυδρομικό Ταμιευτήριο. Και αυτό σε συνδυασμό και με το ταχυδρομικό πρακτορείο Γ΄ τάξεως το οποίο θα ανοίξει θα παρέχει υπηρεσίες ταχυδρομικές και χρηματοπιστωτικές στους πολίτες της ευαίσθητης αυτής περιοχής πολύ καλύτερες απ' ό,τι στο παρελθόν.
ΠΡΟΕΔΡΕΥΩΝ (Κωνσταντίνος Γείτονας): Σε άλλο μήκος κύματος, πήρατε όμως μια καλή είδηση με την επίκαιρη ερώτησή σας.
Θα συζητηθεί η με αριθμό 458/5-3-2002 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη χρηματοδότηση του έργου παράκαμψης του Πολεοδομικού Συγκροτήματος του Βόλου.
Η επίκαιρη ερώτηση του κ. Γκατζή έχει ως εξής:
"Ενώ, όπως τουλάχιστον φαίνεται, έχει εξασφαλιστεί η χρηματοδότηση του τμήματος του έργου της παράκαμψης τους Πολεοδομικού Συγκροτήματος Βόλου (ΠΣΒ) από τον Ανισόπεδο Κόμβο Λαρίσης μέχρι την Αγριά, το οποία μάλιστα χωροθετήθηκε ως ολυμπιακό έργο, το τμήμα της παράκαμψης από Γοριτσά- Αγριά βρίσκεται στα αζήτητα, αφού ως σήμερα δεν έχουν ολοκληρωθεί οι απαιτούμενες μελέτες για τη δημοπράτηση του έργου προϋπολογισμού 8,8 δισεκατομμυρίων δραχμών.
Οι ανησυχίες των κατοίκων, φορέων της Τοπικής Αυτοδιοίκησης της Μαγνησίας για την ολοκλήρωση του περιφερειακού δρόμου αυξάνονται, αφού χωρίς την κατασκευή του τμήματος αυτού (Γορίτσας - Αγριάς) ο οδικός άξονας θα είναι ουσιαστικά αδιέξοδος, τυφλός.
Επειδή το έργο του περιφερειακού άξονα από τον Ανισόπεδο Κόμβο Λαρίσης Γορίτσας - Αγριάς έχει χωροθετηθεί ως ολυμπιακό έργο, που η ολοκλήρωσή του έως το 2004 είναι υποχρεωτική,
Ερωτάται η κυρία Υπουργός γιατί το ΥΠΕΧΩΔΕ, που έχει την ευθύνη επίβλεψης και μελετώ του έργου, δεν μερίμνησε έως σήμερα για την ολοκλήρωση των απαραίτητων για το έργο (Γορίτσας - Αγριάς) μελετών;
Τι μέτρα σκοπεύει να πάρει για την έκδοση των μελετών, τη δημοπράτηση και χρηματοδότηση του έργου, το οποίο εντάχθηκε στον ΠΕΠ Θεσσαλίας, ώστε να δοθεί στην κυκλοφορία συνολικά ο οδικός περιφερειακός άξονας ως το 2004, χρόνο τέλεσης των Ολυμπιακών Αγώνων".
Θα απαντήσει ο Υφυπουργός Χωροταξίας, Περιβάλλοντος και Δημοσίων Έργων κ. Τσακλίδης.
Ορίστε, κύριε Υφυπουργέ, έχετε το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, πράγματι το στάδιο της Νέας Ιωνίας έχει επιλεγεί ως ένα από τα στάδια που θα γίνουν προκριματικοί αγώνες το 2004.
Η οδική πρόσβαση προς το Στάδιο της Νέας Ιωνίας επιτυγχάνεται με την ολοκλήρωση της παράκαμψης του Βόλου. Σε ό,τι αφορά, λοιπόν, την παράκαμψη αυτή ήδη ένα τμήμα είναι υπό κατασκευή και αναφέρομαι στο τμήμα από τον ισόπεδο κόμβο Αγίας Παρασκευής ως τον ισόπεδο κόμβο Δημητριάδας. Το έργο αυτό υλοποιείται από την περιφέρεια. 
Επίσης έχει δημοπρατηθεί και βρίσκεται σε εξέλιξη η κατασκευή ενός άλλου σημαντικού τμήματος από τον ανισόπεδο κόμβο Λάρισας έως και τον ισόπεδο κόμβο Αγίας Παρασκευής Κραυσίδονα. Το έργο είναι προϋπολογισμού περίπου έντεκα δισεκατομμυρίων. Έγινε η δημοπρασία, υπάρχει ο ανάδοχος. Ο φάκελος βρίσκεται στο Ελεγκτικό Συνέδριο για προσυμβατικό έλεγχο και εντός των ημερών θα έχουμε πέρας αυτών των διαδικασιών. Άρα, έχουμε κίνηση του έργου και η αποπεράτωσή του είναι βέβαιο ότι θα γίνει μέσα στην προθεσμία, εν όψει των Ολυμπιακών Αγώνων. 
Είναι βέβαιο ότι το έργο αυτό περιλαμβάνει τόσο το συνδετήριο τμήμα από τον ανισόπεδο κόμβο Λάρισας ως τον ισόπεδο κόμβο Αγίας Παρασκευής της παράκαμψης του Βόλου, όσο και τον αντίστοιχο κόμβο για την οδική πρόσβαση προς το Πανθεσσαλικό Στάδιο. Με την κατασκευή αυτών των έργων εξασφαλίζεται η πρόσβαση προς το στάδιο από τον ΠΑΘΕ.
Βεβαίως συμφωνούμε και εμείς, κύριε συνάδελφε, ότι δεν λύνονται όλα τα προβλήματα αν δεν γίνει και το έργο, το τμήμα δηλαδή της παράκαμψης από Γορίτσα ως Αγριά. Αυτό το έργο είναι υπό την εποπτεία της περιφέρειας Θεσσαλίας. Οι μελέτες γίνονται από το ΥΠΕΧΩΔΕ, από τη Διεύθυνση Μελετών Έργων Οδοποιίας, οι οποίες τελειώνουν εντός του μήνα. Παράλληλα ο ανάδοχος μελετητής συντάσσει στοιχεία του τεχνικού δελτίου. Μόλις τελειώσει η οριστική μελέτη, λοιπόν, θα συνταχθεί το τεχνικό δελτίο και θα υποβληθεί ο έλεγχος στην Ειδική Υπηρεσία Διαχείρισης της Περιφέρειας Θεσσαλίας, η οποία έχει εξασφαλισμένες πιστώσεις και για το έργο αυτό. 
Προσπαθούμε να κάνουμε ότι είναι δυνατό ώστε και το έργο αυτό να τελειώσει μέχρι τους Ολυμπιακούς Αγώνες, για να έχουμε την καλύτερη δυνατή πρόσβαση προς το Στάδιο της Νέας Ιωνίας. Από εκεί και πέρα, κύριε συνάδελφε, τονίζω ότι το ενδιαφέρον μας για το έργο -για το οποίο μας ερωτάτε- είναι μεγάλο, χωρίς αυτό να σημαίνει ότι και στα δύο άλλα έργα -που είπαμε- υπάρχει μια επαρκής πρόσβαση. Συμφωνούμε και εμείς μαζί σας ότι πρέπει οπωσδήποτε, για να υπάρχει ευχερής πρόσβαση, να γίνει και το τμήμα αυτό στο οποίο αναφέρεστε. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Γκατζής. 
ΝΙΚΟΛΑΟΣ ΓΚΑΤΖΗΣ: Κύριε Υπουργέ, το έργο του περιφερειακού, του Πολεοδομικού Συγκροτήματος Βόλου -όπως θα γνωρίζετε αν κοιτάξετε λίγο το φάκελο- είναι έργο διεκδικητικό από το 1974, όπως επίσης και το Πανθεσσαλικό Στάδιο το οποίο γίνεται. 
Είναι έργο ζωής, κύριε Πρόεδρε, για την περιοχή της Μαγνησίας, γιατί δεν υπάρχει στο Βόλο περιφερειακός δρόμος. Καταλαβαίνετε, λοιπόν, το φόρτο όταν από την απέναντι πλευρά -στην άλλη άκρη του Βόλου- πρέπει να διασχίσουν το δρόμο τα τσιμεντάδικα, τα πετρελάδικα και όλα τα φορτηγά, τα οποία πηγαίνουν και έρχονται προς και από το Πήλιο. 
Επομένως μην το συνδέουμε μόνο με την πρόσβαση προς το στάδιο. Αν μείνετε εκεί, κάνετε μεγάλο λάθος. Το έργο είναι ενιαίο και αδιαίρετο. Άλλο αν για πολιτικές σκοπιμότητες χωρίστηκε στην μέση και σήμερα παρουσιάζεται να έχουμε δύο τμήματα του ενιαίου περιφερειακού με διαφορετικές μελέτες και διαφορετικούς προϋπολογισμούς. Είναι ενιαίο και πρέπει να γίνει. 
Να φανταστείτε, κύριε Πρόεδρε, Δευτέρες και Τετάρτες που κλείνουν τα μαγαζιά δεν μπορείς να φύγεις έξω από το Βόλο να πας προς Αγριά, αν δεν περάσει μισή ώρα για να διασχίσεις πέντε χιλιόμετρα. Καταλαβαίνετε τι θα γίνει και με τους Ολυμπιακούς Αγώνες, όταν οι ξένοι θα έρχονται και θα θέλουν να πάνε προς το Πήλιο. 
Επομένως πρέπει αυτός ο μήνας που λέτε, κύριε Υπουργέ, να είναι δεσμευτικός, να τελειώσουν οι μελέτες, να ετοιμαστούν τα τεύχη δημοπράτησης, να δημοπρατηθεί το έργο, να εγκατασταθεί ο εργολάβος και να τελειώνει η υπόθεση. Διαφορετικά δεν γίνεται. Αλλά πρέπει να μεριμνήσετε. 
Και το ζήτημα είναι: Πέρασαν δύο χρόνια από τότε που έγινε η αναθεώρηση των νέων μελετών και ακόμη το Υπουργείο δεν έχει προχωρήσει τίποτα προς την κατεύθυνση αυτή. Αν αυτό που λέτε είναι βέβαιο, τότε καλώς. Αν όμως το λέτε ως υπεκφυγή -γιατί έχετε απαντήσει ξανά σε άλλη γραπτή ερώτηση ότι το έργο εντός μηνών θα έχει δημοπρατηθεί- πρέπει να κάνετε κάτι. Γιατί πέρασαν πέντε μήνες από τότε και δεν έχει γίνει τίποτα. 
Πρέπει επομένως να προχωρήσετε σύντομα, κύριε Υπουργέ, γιατί είναι έργο ζωής, έργο πνοής και δεν αφορά μόνο τους Ολυμπιακούς Αγώνες. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Δυο λέξεις μόνο, κύριε Πρόεδρε. 
Συμφωνώ απολύτως με τα όσα έθεσε ο κύριος συνάδελφος και τονίζω στη Βουλή ότι η προθεσμία την οποία έβαλα είναι δεσμευτική. Την παρακολουθώ προσωπικά μέρα με τη μέρα γιατί ξέρω ότι υπάρχει και ένα ιστορικό το οποίο είναι όπως το περιγράψατε.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 451/5.3.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων ΄Εργων σχετικώς με τη χρηματοδότηση του ΜΕΤΡΟ της Θεσσαλονίκης κλπ.
Η επίκαιρη ερώτηση της κας Ξηροτύρη-Αικατερινάρη, έχει ως εξής: 
"Πληθαίνουν τα δημοσιεύματα και οι αλληλοσυγκρουόμενες δηλώσεις αρμοδίων για το έργο του ΜΕΤΡΟ, που ενισχύουν την εντύπωση για τη ματαίωσή του. Συνοψίζω, ως μνημόσυνο φοβάμαι, το ιστορικό του: Ο Οργανισμός Θεσσαλονίκης πριν δεκατρία χρόνια περίπου, παρουσίαζε την προκαταρκτική μελέτη για ένα ελαφρύ μέσο σε σταθερή τροχιά, ενώ ο Δήμος Θεσσαλονίκης είχε ξεκινήσει ήδη τις προκαταρτικές έρευνες, επιμένοντας στη λύση του ΜΕΤΡΟ. Η πόλη βρέθηκε σε μια οξεία αντιπαράθεση, που παρέπεμψε στις καλένδες τις μεσοπρόθεσμες παρεμβάσεις για τη λύση του κυκλοφοριακού, όπως και τις ευθύνες του ΠΑΣΟΚ και της Ν.Δ. για τα αδιέξοδα της άναρχης ανάπτυξής της. Τελικά, με τη διεκδίκηση των φορέων η απόφαση ελήφθη, το έργο δημοπρατήθηκε πριν εννέα χρόνια και η σύμβαση παραχώρησης κυρώθηκε με το ν. 2717 το Φεβρουάριο 1999. Το έργο του ΜΕΤΡΟ το υιοθέτησε, το μελέτησε και το εξήγγειλε επανειλημμένα η Κυβέρνηση και φέρει εξολοκλήρου την ευθύνη για τους ατυχέστατους χειρισμούς και την προκλητική της ολιγωρία στην αντιμετώπιση των προβλημάτων της σύμβασης και ιδιαίτερα αυτών της χρηματοδότησής του. ΄Ετσι, σε μια πόλη όπου κανένα βασικό έργο υποδομής δεν υλοποιήθηκε "αναζητούνται" λύσεις διά της μεταφυσικής σε "άτυπες συσκέψεις", ενώ εναλλακτικές λύσεις που προτείνονται, αφορούν σε πρόσθετες ρυθμίσεις και μικροέργα που έπρεπε ήδη να είχαν γίνει. Στο 1/3 του χρόνου του Γ΄ Κ.Π.Σ., η Κυβέρνηση φαίνεται να εξετάζει από μηδενική σχεδόν βάση τα έργα για τη Θεσσαλονίκη, με κίνδυνο να της στερήσει για μια ακόμη φορά πολύτιμους πόρους.
Ερωτάται η κυρία Υπουργός:
1. Γιατί δεν ανακοινώνεται η αλήθεια για το ΜΕΤΡΟ στους πολίτες της Θεσσαλονίκης; 
2. Αν η Ευρωπαϊκή Τράπεζα καταλήξει για πρόσθετη επιδότηση του έργου από το Ελληνικό Δημόσιο, αυτή θα δοθεί; Αν όχι, που σημαίνει και ματαίωση του έργου, ποιο είναι το πακέτο των έργων που ισότιμα (σε ποιότητα και πόρους) θα το αντικαταστήσει για την επίλυση του κυκλοφοριακού και πώς θα εξασφαλιστεί η υλοποίησή του μέσω του Γ΄ Κ.Π.Σ.;"
Ο Υφυπουργός Περιβάλλοντος, Χωροταξίας και Δημοσίων ΄Εργων κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το θέμα του ΜΕΤΡΟ της Θεσσαλονίκης έχει ένα ιστορικό το οποίο είναι γνωστό και έχει μέλλον. Ο κύριος Πρόεδρος με τον οποίο είχα την τιμή να συνεργαστώ την περίοδο '94- '95 το είχε ζήσει και ο ίδιος προσωπικά και έχει κάνει πολύ μεγάλες προσπάθειες για να ξεπεράσουμε τις δυσκολίες που υπήρχαν. 
Νομίζω, κυρία Ξηροτύρη, ότι το ξέρετε και εσείς. Ο διαγωνισμός έγινε το 1992. Δυστυχώς και στη φάση του σχεδιασμού της μελέτης της δημοπράτησης του έργου έγιναν πάρα πολλά λάθη. Υπήρχαν παραλείψεις, αστοχίες και όλα αυτά επηρέασαν καθοριστικά την εξέλιξη του διαγωνισμού αλλά επηρέασαν και τη φάση της χρηματοδότησης του έργου. 
Το ΥΠΕΧΩΔΕ από το '94 καταβάλει μεγάλες προσπάθειες με πλήρη διαφάνεια να οδηγήσει το έργο σε μία διέξοδο. Φθάσαμε στο σημείο λοιπόν το '99 το Φεβρουάριο να υπογραφεί η σύμβαση παραχώρησης και τον Απρίλιο η σύμβαση αυτή έγινε νόμος του κράτους. Τον Ιούλιο του '99 ξεκίνησαν οι πρόδρομες εργασίες το κόστος των οποίων ήταν 6 δισεκατομμύρια από τα οποία τα 4,8 δισεκατομμύρια έβαλε το δημόσιο και το 1,2 δισεκατομμύρια ο παραχωρησιούχος. Οι εργασίες αυτές ολοκληρώθηκαν το Φεβρουάριο του 2000. Τα αποτελέσματα αξιολογήθηκαν από τον επιβλέποντα μηχανικό. Με βάση τα αποτελέσματα αυτά γίνεται η επεξεργασία της γενικής οριστικής μελέτης η οποία βρίσκεται προς το τέλος. Παράλληλα το ΥΠΕΧΩΔΕ από το καλοκαίρι του 1999 ζήτησε την έγκριση από την Ευρωπαϊκή Επιτροπή η οποία δυστυχώς ακόμα δεν ήρθε παρά τις αλλεπάλληλες πιέσεις οι οποίες ασκούνται.
Αυτή η έγκριση της Ευρωπαϊκής Επιτροπής προς εμάς είναι απαραίτητο στοιχείο για να υπάρξει η χρηματοδότηση από την Ευρωπαϊκή Τράπεζα. 
Η Ευρωπαϊκή Τράπεζα τον Αύγουστο του 2001 έστειλε μια επιστολή προς τον Υπουργό ΠΕΧΩΔΕ τον κ. Λαλιώτη και μεταξύ άλλων λέει: Με χαρά σημειώνουμε ότι έχει γίνει σημαντική πρόοδος στις διαπραγματεύσεις που οδηγούν στο χρηματοδοτικό κλείσιμο. Ευχαρίστως σας ενημερώνουμε επίσης ότι με βάση τα στοιχεία που έχουν αποσταλεί στην Ευρωπαϊκή Τράπεζα Επενδύσεων μέχρι σήμερα συμπεριλαμβανομένης της επιβεβαίωσής σας ότι δεν υφίστανται πλέον εκκρεμή θέματα μεταξύ του δημοσίου και του παραχωρησιούχου που έχουν επίπτωση στο χρηματοδοτικό μοντέλο, η αξιολόγηση του έργου είναι σε φάση ολοκλήρωσης επιτρέποντας την υποβολή της χρηματοδοτικής πρότασης του έργου του Μετρό Θεσσαλονίκης στη διοικούσα επιτροπή της Ευρωπαϊκής Τράπεζας .
Σε ό,τι αφορά την Ευρωπαϊκή Τράπεζα έτσι έχουν τα πράγματα, η απάντησή της είναι θετική, η Ευρωπαϊκή Τράπεζα επενδύσεων περιμένει την απόφαση στο αίτημα του Υπουργείου ΠΕΧΩΔΕ από την Ευρωπαϊκή Επιτροπή ώστε να πάμε στη φάση που είναι απαραίτητη για την εξέλιξη του έργου. 
Πιστέψτε ότι από τα την πλευρά μας έχουμε κάνει μεγάλη προσπάθεια σαν δημόσιο, σαν Κυβέρνηση από το 1994 και εδώ. Θεωρούμε ότι είναι βασικό έργο υποδομής για τη Θεσσαλονίκη και πιστεύουμε ότι η εξέλιξη θα είναι θετική. Ελπίζουμε να γίνει και γρήγορα. 
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ και εσείς κινηθήκατε στη σφαίρα του ευχολόγιου. Μου ανακοινώσατε πράγματα που τα έχουμε πει πολλές φορές μέχρι τώρα. Ένα ευχολόγιο είναι και η επιστολή που σας έστειλαν τον Αύγουστο, ότι τα πράγματα θα πάνε καλά. Όμως υπάρχουν βασικά στοιχεία που συνηγορούν για το αντίθετο. 
Κατ' αρχήν από το 1994 δεν έχετε κάνει όλες τις προσπάθειες. Θα έλεγα πως έχετε εγκαταλείψει το έργο και αυτό αποδεικνύεται από πολύ σοβαρά έγγραφα που υπάρχουν για το ότι δεν εξασφαλίσατε κυρίως το χρηματοδοτικό σχέδιο. Δηλαδή δεν απαντήσατε με τα στοιχεία που σας ζήτησε η Ευρωπαϊκή ΄Ενωση, γι' αυτά τα θέματα. Από την άλλη μεριά όταν από υπεύθυνα στελέχη καλλιεργείται ένα άλλο κλίμα στη Θεσσαλονίκη τον τελευταίο καιρό για τη ματαίωση του έργου και προτάσεις που κινούνται στη σφαίρα της μεταφυσικής ανησυχούμε στο γεγονός ότι και αυτό το έργο, για το οποίο είχαμε εκφράσει επιφυλάξεις, όπως σας είχα κάνει και την ερώτηση για τα έργα στον Αχελώο και ακόμα για τη ζεύξη του Μαλιακού Κόλπου κλπ. Η Κυβέρνηση και η Αντιπολίτευση θα έλεγα, το 85% του ελληνικού λαού και στη Θεσσαλονίκη το υιοθετήσατε, δεσμεύσατε πόρους και από το Β΄ Κοινοτικό Πλαίσιο Στήριξης και από το Γ΄ Κοινοτικό Πλαίσιο Στήριξης και δεν υλοποιείτε αυτά τα έργα υποδομής. Εκτός αυτού είσαστε υπεύθυνοι και δεν μου απαντάτε γιατί δεν προχωρήσατε άλλες μεσοπρόθεσμες λύσεις που και ο Οργανισμός πριν δεκατρία χρόνια ρυθμιστικού σας είχε πει σε συνδυασμό με την μακροπρόθεσμη λύση του Μετρό ή οποιουδήποτε άλλου μέσου που εσείς είχατε την ευθύνη της επιλογής. Από την άλλη δεν έχετε ολοκληρώσει ούτε ένα πάρκινγκ στη Θεσσαλονίκη και για τα υπόλοιπα έργα βρισκόμαστε στα δυόμισι χρόνια του Γ΄ Κοινοτικού Πλαίσιου Στήριξης και δεν καταλαβαίνω πώς η Θεσσαλονίκη θα λύσει το κυκλοφοριακό της και από την άλλη πλευρά να πείσετε τους Θεσσαλονικείς ότι δεν θα χάσουν τους πόρους που τους ανήκουν. Εάν κάνετε λανθασμένους σχεδιασμούς, εάν δεν θέλετε τελικά να χρηματοδοτήσετε το έργο γιατί εσείς κάνατε λάθος και με υπερβάσεις, με αύξηση της συμμετοχής του ελληνικού δημοσίου να βγήκε να το πείτε στο λαό για να κάνει το κουμάντο του. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Ξηροτύρη, αντιλαμβάνομαι πως για έναν που παρακολουθεί από μακριά φαίνεται ότι υπάρχει μία καθυστέρηση. Επειδή έχω ζήσει από κοντά όλες αυτές τις προσπάθειες πρέπει να σας πω ότι εάν υπάρχει καθυστέρηση είναι γιατί έγιναν λάθη στην εκκίνηση του έργου, τα οποία δυστυχώς οδήγησαν σε αυτό το αποτέλεσμα. 
Σας δηλώνω κατηγορηματικά ότι έχουν γίνει μεγάλες προσπάθειες από πλευράς του ελληνικού δημοσίου, της Κυβέρνησης και του ΥΠΕΧΩΔΕ και ελπίζουμε ότι είμαστε στο τέλος. Το "ελπίζουμε" δεν σημαίνει ότι καθόμαστε με σταυρωμένα τα χέρια. Το έργο μας ενδιαφέρει σοβαρά. Και να ξέρετε ότι το έργο του μετρό Θεσσαλονίκης είναι έργο συγχρηματοδοτούμενο με σύμβαση παραχώρησης. Το χρηματοδοτικό σχήμα είναι δεδομένο. Ο προϋπολογισμός του έργου είναι 220 δισεκατομμύρια με τιμές του 1999. Το έργο είναι ενταγμένο στο Γ΄ Κοινοτικό Πλαίσιο Στήριξης και η συμμετοχή του ελληνικού δημοσίου είναι 59 δισεκατομμύρια. Το υπόλοιπο της χρηματοδότησης 32 δισεκατομμύρια είναι η συμμετοχή των ιδιωτών και 132 δισεκατομμύρια είναι ο δανεισμός από την Ευρωπαϊκή Τράπεζα Επενδύσεων και από τον Όμιλο Εμπορικών Τραπεζών. 
Σας λέω ότι αύριο η κυρία Υπουργός θα επισκεφθεί τη Θεσσαλονίκη -δεν ξέρω αν θα είσαστε εκεί- και εκεί θα ακούσετε και ευχάριστα για την υποθαλάσσια αρτηρία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εγώ θέλω να το ακούσω στη Βουλή. Οι εξαγγελίες περίσσεψαν. ΄Εχει καταντήσει σήριαλ. 
ΠΡΟΕΔΡΕΥΩΝ (Κωνσταντίνος Γείτονας): Κυρία Ξηροτύρη, μην αντιδράτε.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν πειράζει. Είναι πολύ ευχάριστη η συζήτηση με την κα Ξηροτύρη. Εγώ στη Βουλή το λέω.
Εκεί θα ακούσετε ευχάριστα για την υποθαλάσσια αρτηρία η οποία μπαίνει στο δρόμο της πλέον με στέρεες βάσεις. Και να είστε βέβαιη ότι η Θεσσαλονίκη δεν θα χάσει πόρους που δικαιούται. Εμείς δεν εγκαταλείπουμε το έργο του μετρό. Η Θεσσαλονίκη ό,τι δικαιούται, σ΄ αυτήν την περίοδο θα το έχει με το παραπάνω. Και μεις αναγνωρίσαμε ότι με αυτές τις καθυστερήσεις δικαίως αισθάνεται ότι αδικήθηκε.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου.
Πρώτη είναι η με αριθμό 442/4.3.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Μεταφορών και Επικοινωνιών, σχετικώς με την καθυστέρηση έκδοσης των υπουργικών αποφάσεων για την απόκτηση πτυχίου ραδιοερασιτέχνη κλπ.
Η επίκαιρη ερώτηση του κ. Μαντέλη έχει ως εξής:
"Η πολιτεία έχει πολλές φορές αναγνωρίσει και συγχαρεί το ρόλο των ραδιοερασιτεχνών και των φορέων τους, σε περιπτώσεις εκτάκτων αναγκών όπως συνέβη και κατά την πρόσφατη κακοκαιρία, όπου ειδική ομάδα ραδιοερασιτεχνών συμμετείχε ενεργά στο έργο διάσωσης. Μάλιστα η Γενική Γραμματεία Πολιτικής Προστασίας προχώρησε στην πιστοποίηση και ένταξη των ραδιοερασιτεχνών στο Εθνικό Σύστημα Πολιτικής Προστασίας.
Με το νόμο 2801/2000 για πρώτη φορά μετά από είκοσι οκτώ χρόνια, η πολιτεία αντιμετώπισε προβλήματα που απασχολούσαν τους ραδιοερασιτέχνες και ρύθμισε ζητήματα που άπτονται, μεταξύ άλλων και των διαδικασιών αδειοδότησής τους. Ο νόμος προέβλεπε την έκδοση υπουργικών αποφάσεων που θα καταργούσε τις εξετάσεις με σήματα Μορς για την απόκτηση πτυχίου Γ΄ κατηγορίας και θα προσδιόριζε την εξεταστική διαδικασία, την εξεταστική ύλη και τις κατηγορίες των πτυχίων.
Επειδή έχουν παρέρθει σχεδόν δύο χρόνια και οι προβλεπόμενες από το νόμο υπουργικές αποφάσεις δεν έχουν εκδοθεί ακόμα,
Επειδή η ανεξήγητη αυτή καθυστέρηση κρατά σε ομηρία χιλιάδες πολίτες που επιθυμούν να αποκτήσουν πτυχίο ραδιοερασιτέχνη και να συμβάλλουν ενεργά στη λειτουργία του Εθνικού Συστήματος Πολιτικής Προστασίας με τον εθελοντισμό τους,
Γι΄ αυτό ερωτάται ο κύριος Υπουργός:
1.Για ποιους λόγους δεν έχουν εκδοθεί ακόμα οι υπουργικές αποφάσεις, η καθυστέρηση των οποίων οδηγεί σε ανεξέλεγκτες παρεμβολές στο Εθνικό Σύστημα Ραδιοεπικοινωνιών;
2.Πότε πρόκειται να εκδοθούν οι κανονιστικές ρυθμίσεις που ορίζει ο νόμος 2801/2000;"
Θα απαντήσει ο Υφυπουργός Μεταφορών και Επικοινωνιών κ. Βούγιας.
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Κύριε Πρόεδρε, αγαπητέ συνάδελφε και αμέσως προηγούμενε Υπουργέ Μεταφορών και Επικοινωνιών, θα ήθελα καταρχήν να σας διαβεβαιώσω ότι η σημερινή πολιτική ηγεσία του Υπουργείου έχει την ίδια ευαισθησία για τα θέματα των ραδιοερασιτεχνών που επιδείξατε και σεις στη διάρκεια της παρουσίας σας στο Υπουργείο. 
ΠΡΟΕΔΡΕΥΩΝ (Κωνσταντίνος Γείτονας): Χρειάζεται εδώ να συγκρίνουμε τις ευαισθησίες;
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Όχι. Είναι απολύτως ίδιες. 
ΘΕΟΔΩΡΟΣ ΚΑΤΣΑΝΕΒΑΣ: Ευαισθησία, αλλά ραδιόφωνα κλειστά. 
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Θα σας αποδείξω στο ενάμισι λεπτό που διαθέτω…
ΘΕΟΔΩΡΟΣ ΚΑΤΣΑΝΕΒΑΣ: Μόνο επί χούντας μπορούσαμε να είμαστε ερασιτέχνες στο ραδιόφωνο ως αντιστασιακοί. 
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Νομίζω πως και σήμερα μπορεί κανείς να κάνει αυτήν την ερασιτεχνική δουλειά με όλο τον ενθουσιασμό που η ίδια απαιτεί. 
ΘΕΟΔΩΡΟΣ ΚΑΤΣΑΝΕΒΑΣ: Αν το κάνω εγώ, θα με αφήσετε;
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά αυτήν τη στιγμή θα σας κόψω εγώ τη συχνότητα κύριε Κατσανέβα...
ΘΕΟΔΩΡΟΣ ΚΑΤΣΑΝΕΒΑΣ: Είναι που είναι άδεια η Βουλή, αν δεν πούμε και μια κουβέντα θα γίνει νεκροταφείο εδώ μέσα! 
Κύριε Υφυπουργέ, αυτά δεν έχουν καμία μομφή προς το πρόσωπό σας.
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Εγώ θα προσπαθήσω να εξηγήσω τι συνέβη. Ο ν. 2801 ψηφίστηκε στις 3 Μαρτίου του 2000, περίπου δύο χρόνια από σήμερα.
Αμέσως μετά, όπως θυμάστε, έγιναν οι εκλογές και στις 13 Σεπτεμβρίου συγκροτήθηκε ειδική ομάδα εργασίας με απόφαση του αρμόδιου Υφυπουργού, του κ. Βούλγαρη, με έργο την εισήγηση του κειμένου των κανονιστικών πράξεων, οι οποίες έπρεπε να προχωρήσουν.
Παράλληλα, όμως, κύριε συνάδελφε, μια μεγάλη προτεραιότητα του Υπουργείου το διάστημα εκείνο, με υποχρεωτική ημερομηνία λήξεως 31/12/2000, ήταν η εφαρμογή του πολύ σημαντικού νόμου για τις τηλεπικοινωνίες, του νόμου 2867 που ρύθμισε ολόκληρο το κανονιστικό πλαίσιο των επικοινωνιών. Η προσπάθεια, λοιπόν, του Υπουργείου και ειδικότερα του Υφυπουργείου Επικοινωνιών ήταν να συγκροτήσει και να προωθήσει αυτό το νόμο που είχε ως υποχρεωτική καταληκτική ημερομηνία την 31/12/2000, το νόμο ο οποίος σήμερα έχει καθορίσει το μέλλον των τηλεπικοινωνιών στην Ελλάδα και έχει δώσει μεγάλη ώθηση στον ανοικτό ανταγωνισμό και στην αγορά των τηλεπικοινωνιών.
Ο νόμος 2867/2001 που ψηφίστηκε, είχε ως συνέπεια την μεταβίβαση αρμοδιοτήτων από το Υπουργείο Μεταφορών και Επικοινωνιών στην Εθνική Επιτροπή Τηλεπικοινωνιών και Ταχυδρομείων, η οποία θεσμοθετήθηκε από τον ίδιο νόμο και με τη σειρά της αυτή η μεταβίβαση αρμοδιοτήτων επηρέασε όλο το κανονιστικό πλαίσιο το οποίο θα έπρεπε η ομάδα εργασίας να συγκροτήσει. Κάποιες από αυτές τις αρμοδιότητες ήταν πολύ σχετικές με το αντικείμενο του θέματος των ραδιοερασιτεχνών και αυτός ήταν ένας από τους λόγους που υποχρέωσε σε καθυστέρηση το πόρισμα της ομάδας εργασίας, η οποία δεν μπόρεσε να ολοκληρώσει το έργο της στην κανονισμένη πρθεσμία.
Παράλληλα, υπήρξε ένα συγκεκριμένο γεγονός, η αποχώρηση δύο μελών αυτής της ομάδας του κ. Παναγιωτόπουλου και του κ. Ορφανού, δύο υπαλλήλων του Ο.Τ.Ε., οι οποίοι έφυγαν από το Υπουργείο. Για διάφορους λόγους, λοιπόν, αντικειμενικούς και υποκειμενικούς, αυτή η ομάδα εργασίας δεν μπόρεσε να λειτουργήσει στο προκαθορισμένο χρονικό πλαίσιο. Πρόσφατα, όμως στις 15/2, συγκροτήθηκε νέα ομάδα εργασίας με απόφαση του Υπουργού, η οποία θα ολοκληρώσει το έργο της το οποίο θα ανταποκρίνεται στις σημερινές τεχνολογικές εξελίξεις μέχρι τις 31 Μαΐου του 2002. Δηλαδή μέσα σε δυόμισι μήνες από σήμερα θα έχουμε όλο το κανονιστικό πλαίσιο για το οποίο δικαιολογημένα ενδιαφέρεστε με την ερώτησή σας, γιατί πραγματικά υπήρξε μια καθυστέρηση της οποίας τους λόγους εξήγησα πολύ συνοπτικά σήμερα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Υπουργέ, με την εκδηλωθείσα ευαισθησία σας συγκρινόμενη μάλιστα με τη δική μου, μου κλέψατε αυτό το οποίο θα ήθελα να σας πω και έτσι με αφοπλίσατε, ιδιαίτερα όταν αναφερθήκατε στο νόμο για τις τηλεπικοινωνίες. Γνωρίζετε πολύ καλά ότι το νόμο αυτό τον είχαμε ετοιμάσει. Από τότε το φόρουμ των επικοινωνιών είχε ετοιμάσει όλο αυτό το νόμο και επομένως γνωρίζω τη σοβαρότητά του. Όμως, από την άλλη πλευρά, δεν σας κρύβω ότι η ρύθμιση για την οποία συζητάμε είναι δουλειά της τάξεως του ενός μηνός. Δύο χρόνια καθυστέρηση υλοποίησης μιας διατάξεως του νόμου είναι πράγματι υπερβολική. Όμως πράγματι εκδόθηκε αυτή η απόφαση, ήρθε και σε μένα, και επομένως δεν μένει παρά να επιταχύνουμε ώστε να τελειώσει εντός διμήνου.
Θα εκμεταλλευθώ όμως την ευκαιρία που μου δίνετε και να πω ότι οι ραδιοερασιτέχνες είναι πολύ χρήσιμοι για την πολιτεία. Κατ' αρχήν όταν τους έχουμε εκτός νόμου, να το πω έτσι, μπορεί να δημιουργούνται προβλήματα στις επικοινωνίες, γιατί λειτουργώντας παράνομα υπάρχουν και ανεξέλεγκτες παρεμβολές όπως καταλαβαίνετε, κι αυτό πρέπει να αποφεύγεται στον χώρο των συχνοτήτων. Το κυριότερο όμως είναι ότι οι ραδιοερασιτέχνες είναι το τελευταίο στάδιο με το οποίο προστατεύεται η πολιτεία, όταν καταρρεύσουν όλα τα άλλα συστήματα επικοινωνιών. Πρέπει να σας πω ότι, σε όλα τα κράτη και της Ευρώπης και στις Ηνωμένες Πολιτείες της Αμερικής είναι επίσημα καθιερωμένοι οι ραδιοερασιτέχνες ως το τελευταίο καταφύγιο προστασίας των επικοινωνιών, όταν όλα τα άλλα συστήματα υποστούν κατάρρευση. Κι αυτό πρέπει να το προσέξουμε.
Το Υπουργείο είχε αναλάβει την υποχρέωση να φτιάξει δέκα αναμεταδότες για τους ραδιοερασιτέχνες, ακριβώς για να στηθεί αυτό το ερασιτεχνικό δίκτυο που είναι το τελευταίο καταφύγιο προστασίας των επικοινωνιών σε περιπτώσεις κινδύνων και μεγάλων φυσικών καταστροφών. Μέχρι σήμερα δεν έχει ξεκινήσει. Είναι υποχρέωση της πολιτείας να φτιάξει αυτούς τους δέκα αναμεταδότες.
Και ένα τελευταίο που βαρύνει κατεξοχήν το Υπουργείο το οποίο είχε συνεννοηθεί με την Υ.Π.Α. από τα δεκάδες εκατοντάδες τετραγωνικά κτίσματα που έχει στο Αεροδρόμιο του Ελληνικού και κύρια εκεί που έχει τον ασύρματο, στο Μπραχάμι, να δώσει ένα μικρό χώρο για να μπορέσουν να εγκαταστήσουν τη βάση τους οι ραδιοερασιτέχνες για να κινηθεί αυτό το δίκτυο.
Μάλιστα οι ίδιοι έφτιαξαν το χώρο που ήταν και είναι ακατοίκητος, που δεν φυλάσσεται και είναι έρμαιο του οποιουδήποτε. Προσφέρθηκαν να φυλάνε το χώρο, να τον προστατεύουν και να τους δοθεί μια ελάχιστη στεγασμένη έκταση για να στήσουν τη βάση τους και η Υ.Π.Α. αρνείται σήμερα να τους παραχωρήσει αυτόν το χώρο. Νομίζω ότι αν κάνετε και αυτά τα δύο, κύριε Υπουργέ, θα δικαιώσετε όσα είπατε στην αρχή. 
ΠΡΟΕΔΡΕΥΩΝ (Κωνσταντίνος Γείτονας): Καλώς.
Κύριε Υπουργέ, θέλετε να προσθέσετε κάτι; 
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Ναι, κύριε Πρόεδρε.
Σημείωσα με ενδιαφέρον τις δυο παρατηρήσεις που δεν περιλαμβάνονται στην αρχική ερώτηση, για να ενημερώσω τον κ. Μαντέλη. Και βεβαίως υπενθυμίζω πως η ομάδα αυτή έχει υποχρεωτική ημερομηνία ολοκλήρωσης του έργου της σε δυο μήνες και επομένως πολύ σύντομα θα ολοκληρωθεί η υπόθεση αυτή. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος, ζητεί ολιγοήμερη άδεια απουσίας στο εξωτερικό. 
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
Θα συζητηθεί τώρα η με αριθμό 455/5.3.2002 δεύτερη επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Εργασίας και Κοινωνικών Ασφαλίσεων, σχετικώς με τη σύναψη συμβάσεων μεταξύ των ασφαλιστικών ταμείων και των κέντρων αποθεραπείας ατόμων με ειδικές ανάγκες.
Η επίκαιρη ερώτηση του κ. Κιλτίδη έχει ως εξής:
"Με τον υπ' αριθμ. νόμο 2072/23.7.1992 και το προεδρικό διάταγμα 395/28.9.1993, προβλέφθηκε και εδόθη η δυνατότης ιδρύσεως Κέντρων Αποθεραπείας και Αποκαταστάσεως από το δημόσιο και ιδιωτικούς φορείς, όπως η θέσπιση των κανόνων λειτουργίας αυτών. Εδώ και οκτώ χρόνια διαπιστώνεται απαράδεκτη απραξία, όταν εκατοντάδες ασθενείς με αναπηρίες προσφεύγουν σε κέντρα του εξωτερικού, με δυσβάσταχτη οικονομική αιμορραγία των ιδίων ή του δημοσίου ή "λιμνάζουν" στα νοσοκομεία επιτείνοντας το πρόβλημα των ράντζων. Το ΚΕΣΥ και το Υπουργείο Υγείας-Πρόνοιας έχουν συντάξει προσχέδιο, που το Υπουργείο σας οφείλει να προσυπογράψει ή να εκφράσει άποψη διαφορετική.
Επειδή οι συνθήκες είναι αφόρητες και πιεστικές, χρειάζεται εδώ και τώρα η όποια απόφασή σας. 
Γι' αυτό ερωτάσθε, κύριε Υπουργέ, 
Ποιος είναι ο λόγος της τραγικής καθυστερήσεως και τι προτίθεστε επιτέλους να πράξετε;"
Θα απαντήσει ο Υφυπουργός Εργασίας και Κοινωνικών Ασφαλίσεων κ. Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 
Κύριε Πρόεδρε, κύριε συνάδελφε, όπως σωστά αναφέρεται στο έγγραφο, πράγματι ο νόμος 2072 στο άρθρο 10 καθόρισε τη δυνατότητα της σύνδεσης των κέντρων αποθεραπείας και παροχής υπηρεσιών υγείας και νοσηλείας για ασθενείς που πάσχουν από παθήσεις του νευρικού, μυικού κλπ. συστήματος σ' ένα νέο καθεστώς. Με βάση τον ίδιο νόμο καθορίστηκαν οι όροι και οι προϋποθέσεις λειτουργίας των κέντρων αποθεραπείας. Και επίσης ο ίδιος νόμος προβλέπει ότι με προεδρικό διάταγμα καθορίζεται το ειδικό νοσήλιο. 
Ξέρετε βέβαια πολύ καλά γιατί έχουμε μιλήσει και ειδικά γι' αυτό το θέμα και να σας ομολογήσω ότι από την ώρα εκείνη της επικοινωνίας εγώ δημιούργησα ολοκληρωμένη εικόνα και απ' όσα είδα στη συνέχεια, ξέρετε πολύ καλά ότι υπάρχει το εξής πρόβλημα. Το προεδρικό διάταγμα που έχει θέσει το Υπουργείο Υγείας για συνυπογραφή ανεβάζει τις δαπάνες σε ύψη που σε καμιά περίπτωση δεν πρόκειται να εγκριθούν από το Υπουργείο Κοινωνικών Ασφαλίσεων για τα ασφαλιστικά ταμεία. Και εδώ να εντοπίσω κάτι. Μιλάμε πια ότι οι συγκρίσιμες υπηρεσίες που μπορεί να παρασχεθούν δεν επιτρέπουν αυτήν τη μεγέθυνση των δαπανών. Είμαστε σε επικοινωνία και βέβαια πρέπει να γίνει σαφές και να πάρουν το μήνυμα και οι ίδιοι και τα νομικά πρόσωπα ιδιωτικού δικαίου και τα φυσικά πρόσωπα που έχουν αναπτύξει αυτήν τη δραστηριότητα. Και θέλω να τονίσω ότι την ανέπτυξαν πριν ακόμη υπάρξει το πλαίσιο. Το πλαίσιο υπάρχει για την αγορά από την ώρα που έχει ψηφιστεί ο νόμος και όχι από τότε, που έχουν βγει τα προεδρικά διατάγματα και έχουν καθοριστεί και οι τιμές. Εδώ υπήρξε μια ταχύτητα ανάπτυξης, υποδομών, εγώ να το δεχθώ. Ωστόσο όμως δεν μπορεί η πίεση της ζήτησης να καθορίσει τις τιμές στην πολιτεία. 
Εγώ δέχομαι ότι τα κέντρα θα διαμορφώσουν καλύτερες συνθήκες, αλλά πρέπει να κατανοήσουν και οι ίδιοι ότι οι οικονομικές δαπάνες των ίδιων των ασφαλιστικών ταμείων και η κατάσταση, όπως διαμορφώνεται, μας αναγκάζει να υπάρξει από τα πράγματα ένας ουσιαστικός συμβιβασμός που θα φέρει τις τιμές σε λογικά επίπεδα. Σ' αυτήν την κατεύθυνση βρισκόμαστε και βέβαια πιστεύω ότι θα το καταφέρουμε, κύριε συνάδελφε. Εκτιμώ απόλυτα και την ευαισθησία και το ενδιαφέρον σας για το θέμα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε και κύριε Υπουργέ, πράγματι με το ν. 2072/92 και για πρώτη φορά τόσο γρήγορα και με προεδρικό διάταγμα, το 395/93 καθορίστηκαν και οι συνθήκες ιδρύσεως και οι συνθήκες λειτουργίας. Άρα, μη μέμφεστε αυτούς τους κρατικούς και ιδιωτικούς φορείς οι οποίοι προσέτρεξαν να επενδύσουν και μάλιστα σε μερικές περιοχές με εθνική στρατηγική στη Θράκη και επί δέκα χρόνια να έχουν περίλαμπρα κτίρια, τα οποία τα ζηλεύουν όλες οι χώρες και οι ευρωπαϊκές ακόμη, και δεν προχωρείτε στο πλαίσιο των συμβάσεων με τα κοινωνικά ασφαλιστικά ταμεία με το οποίο θα προχωρήσουν και θα λειτουργήσουν. 
Δεν μπορεί να ακούγεται νομίζω σ' αυτήν την Αίθουσα, κύριε Υπουργέ, ότι είναι οικονομικοί οι λόγοι. Διότι, αν είναι υπαρκτοί, θα πρέπει να τους ιεραρχήσουμε. Τι έχει ανάγκη η πατρίδα; Τι έχει ανάγκη η επίσημη ελληνική πολιτεία; Έχει ανάγκη ασθενείς με κινητικές και άλλες αναπηρίες να λιμνάζουν στα νοσοκομεία; Έχει ανάγκη να μένουν στα σπίτια τους κατάκοιτοι; Ή το τραγικότερο, κύριε Υπουργέ -και θα σας καταθέσω σήμερα στη Βουλή- είναι να στήνονται ολόκληρες δομές με γραφεία, για να φυγαδεύουν αυτούς τους ανήμπορους συμπολίτες μας με πληρωμένα τα έξοδα από τα ασφαλιστικά ταμεία. Είναι περί τις δύο χιλιάδες ετησίως, κύριε Υπουργέ, πεντακόσια με εξακόσια άτομα μόνο από το ΙΚΑ με 20 έως 25 εκατομμύρια δραχμές το μήνα και με συμβάσεις έξι μηνών έως εννέα μηνών.
(Στο σημείο αυτό ο Βουλευτής κ. Κιλτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Εάν κάνετε μία στατιστική ανάλυση, θα δείτε και θα καταδείξετε και σ' εμάς και στον ελληνικό λαό που πρέπει να πληροφορηθεί ότι αυτού του είδους τα μεγέθη αντιστοιχούν με σαράντα χιλιάδες περίπου συμπολίτες μας- που δεν είναι τόσοι σε όλη την Ελλάδα που έχουν την ανάγκη απ' αυτό- που θα μπορούσαν να καλυφθούν με τις συμβάσεις που προτείνει το ΚΕΣΥ, κύριε Υπουργέ. Το ΚΕΣΥ είναι το γνωμοδοτικό όργανο το οποίο γνωμοδότησε προς το Υπουργείο Υγείας εδώ και καιρό. Και αναγκάστηκα να κάνω αυτήν την επίκαιρη ερώτηση, για να έρθετε εδώ και να δοθούν οι δέουσες απαντήσεις. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Δεν είναι δυνατόν να ακούγονται σήμερα αυτά τα πράγματα εδώ. Εν τέλει και επί τέλους πείτε ποιο νοσήλιο προτείνετε; Είναι αδιανόητο επί δέκα χρόνια να μην υπάρχει πρόταση κλειστού νοσηλίου. Πείτε εσείς: "Μια δραχμή, δέκα χιλιάδες δραχμές". Και τότε αναλόγως να προσαρμοστούν όλοι αυτοί οι οποίοι -σημειωτέον- χρηματοδοτήθηκαν με δισεκατομμύρια από την ελληνική πολιτεία, για να γίνουν αυτά τα κέντρα αποθεραπείας και αποκαταστάσεως. Πιστεύω ότι δέκα χρόνια απραξίας δεν τιμούν κανέναν, ούτε αυτόν που κυβερνά ούτε όμως και κανέναν άλλον που συμμετέχει σ' αυτήν την πολιτική διαδικασία. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, νομίζω ότι με πολύ χαμηλούς τόνους και με σύνεση σας απάντησα προηγούμενως. 
Πρώτον, πρέπει να ξέρετε ότι δεν διαχειριζόμαστε λεφτά δικά μας αλλά χρήματα των ασφαλιστικών ταμείων. Δεύτερον, διαμορφώθηκε με βάση το ν. 2072/92 μια προσφορά υπηρεσιών υγείας με ταχύτητα -συμφωνώ μαζί σας- χωρίς να έχουν ολοκληρωθεί ακόμα τα δεδομένα με βάση τα οποία θα λειτουργούσε αυτή η αγορά. Αυτό σας βάζει σε μερικά ερωτήματα; Αυτήν τη στιγμή εγώ δεν λέω ότι δεν πιεζόμαστε και δεν πιέζεστε από τις ανάγκες των ίδιων των ασφαλισμένων και των δικαιούχων; Όμως να ξέρετε, πρέπει να το ομολογήσω σ' αυτήν την Αίθουσα ότι η πίεση έρχεται αυτήν την περίοδο από άλλες κατευθύνσεις σ' εμάς, ενώ σ' εσάς από τον κόσμο. Θα αντισταθούμε, κύριε συνάδελφε.
ΚΩΝΣΤΑΝΤΙΝΟΣ ΚΙΛΤΙΔΗΣ: Από τα οργανωμένα γραφεία του εξωτερικού έρχονται;
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θα κουβεντιάσουμε μαζί σας με την ίδια ευαισθησία -με λιγότερη ευαισθησία θέλετε; Με λιγότερη ευαισθησία από εσάς- και δεσμεύομαι να θέσω υπόψη σας και όλα τα στοιχεία. Επίσης, πολύ ευχαρίστως και εγώ θα δεχτώ στοιχεία που ενδεχόμενα έχετε και τα αγνοώ. Σας παρακαλώ πολύ. Θα με βοηθήσετε πάρα πολύ. Θέλω όμως να σας βεβαιώσω ότι πράγματι θέλουμε να λύσουμε το θέμα.
Θα το λύσουμε με ένα συμβιβασμό. Αυτό να είναι καθαρό, με άλλα νοσήλια δηλαδή, με άλλα τιμολόγια. Αυτά δεν περνάνε, δεν τα υπογράφω.
ΚΩΝΣΤΑΝΤΙΝΟΣ ΚΙΛΤΙΔΗΣ: Υπογράφετε όμως 120 τρισεκατομμύρια για το εξωτερικό κάθε χρόνο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Ναι, θα τα δούμε αυτά. 
ΠΡΟΕΔΡΕΥΩΝ (Κωνσταντίνος Βρεττός): Η τρίτη με αριθμό 459/5.3.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις της Κυβέρνησης για τη δημιουργία Πανεπιστημιακών Παιδαγωγικών Σχολών για την επιμόρφωση των εκπαιδευτικών κλπ., διαγράφεται κατόπιν συνεννοήσεως του κυρίου Υπουργού με τον επερωτώντα Βουλευτή.
Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 41/13-2-2002 επερώτηση των Βουλευτών της Νέας Δημοκρατίας κυρίων Αδάμ Ρεγκούζα, Νικολάου Νικολόπουλου, Δημητρίου Κωστόπουλου, Θεόδωρου Σκρέκα, Ηλία Καλλιώρα, Ελευθερίου Παπαγεωργόπουλου, Θεοδώρου Κασσίμη, Ιωάννου Παπαθανασίου, Αθανασίου Νάκου, Χρήστου Ζώη, Σταύρου Δαϊλάκη, Γεωργίου Καρασμάνη, Μαριέττας Γιαννάκου-Κουτσίκου, Αναστασίου Παπαληγούρα, Γεωργίου Αλογοσκούφη, Σάββα Τσιτουρίδη και Γεωργίου Τριφωνίδη προς τον Υπουργό Οικονομίας και Οικονομικών, σχετικά με το Ολοκληρωμένο Πληροφορικό Σύστημα Φορολογίας "ΤΑXIS".
Κοινοβουλευτικοί Εκπρόσωποι ορίστηκαν από τη Νέα Δημοκρατία ο κ. Γεώργιος Αλογοσκούφης, από το Συνασπισμό ο κ. Παναγιώτης Λαφαζάνης και στη συνέχεια θα δούμε ποιος θα ορισθεί από την πλευρά του Κομμουνιστικού Κόμματος Ελλάδας.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, έχει τεθεί επανειλημμένως το ζήτημα από πλευράς της Νέας Δημοκρατίας της παρουσίας εδώ των Υπουργών κατά τη συζήτηση των επερωτήσεων.
Θέλω να θυμίσω ότι πριν από λίγες εβδομάδες σε μία επερώτηση πάλι της Νέας Δημοκρατίας που δεν παρίστατο ο αρμόδιος Υπουργός, ο κ. Χριστοδουλάκης, η Νέα Δημοκρατία ζήτησε να κληθεί ο αρμόδιος Υπουργός να είναι εδώ να απαντήσει ως έχων την πολιτική ευθύνη για το σύνολο της κυβερνητικής πολιτικής.
Εδώ έχουμε ένα μείζον ζήτημα που αφορά στη λειτουργία του κράτους και των φορολογικών αρχών. Η Νέα Δημοκρατία εαν δεν παραστεί ο κ. Χριστοδουλάκης θα αναπτύξει την επερώτηση και θα αποχωρήσει πάλι, κύριε Πρόεδρε.
Εάν δηλαδή ο κ. Χριστοδουλάκης για μία ακόμη φορά συνεχίσει το σερί των απουσιών του Υπουργού Εθνικής Οικονομίας επί μία πενταετία, γιατί επί μία πενταετία δεν έχει παρουσιαστεί Υπουργός Εθνικής Οικονομίας και Οικονομικών ή Οικονομίας και Οικονομικών, όπως έχει αλλάξει τώρα -δεν ξέρω αν βγήκε το προεδρικό διάταγμα που αλλάζει τις αρμοδιότητες- για να απαντήσει σε επερώτηση της Αντιπολίτευσης, εμείς θεωρούμε ότι αυτό είναι μείζον ζήτημα για τη λειτουργία του Κοινοβουλίου, για τη λειτουργία του πολιτεύματος τελικά. Γι' αυτό θα σας παρακαλέσω, κύριε Πρόεδρε, να ειδοποιηθεί ο Υπουργός να έρθει εδώ καθ' όσον χρόνο οι συνάδελφοι θα αναπτύσσουν την επερώτησή μας, καθώς εάν δεν έρθει, εμείς μετά το τέλος των πρωτολογιών των συναδέλφων της Νέας Δημοκρατίας και πάλι θα αποχωρήσουμε.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, παρακαλώ, το λόγο επί του διαδικαστικού θέματος.
ΠΡΟΕΔΡΕΥΩΝ (Κωνσταντίνος Βρεττός): Μα, δεν υπάρχει διαδικαστικό θέμα, κύριε Κωνσταντίνου.
ΦΛΩΡΟΣ ΚΩΣΤΑΝΤΙΝΟΥ: Κατά τη γνώμη μου, κύριε Πρόεδρε, δεν υπάρχει μόνο διαδικαστικό, υπάρχει και σοβαρό πολιτικό θέμα και επ' αυτού θέλω να τοποθετηθώ μετά την τοποθέτηση του Κοινοβουλευτικού Εκπροσώπου της Νέας Δημοκρατίας.
Είχα την ευκαιρία και άλλη φορά να πάρω το λόγο στην προηγούμενη ανάλογη συμπεριφορά της Νέας Δημοκρατίας για το ίδιο θέμα.
Το πρώτο που θέλω να τονίσω είναι η αναγκαιότητα λειτουργίας της Κυβέρνησης, θέμα που αναγκάζει την Κυβέρνηση να λειτουργεί με τον τρόπο που λειτουργεί και να ορίζει τα στελέχη της Κυβέρνησης που απαντούν πολιτικά. 
ΠΡΟΕΔΡΕΥΩΝ (Κωνσταντίνος Βρεττός): Αν θέλετε λίγο σύντομα, γιατί είμαστε εκτός διαδικασίας.
ΦΛΩΡΟΣ ΚΩΝΣΤΑΝΤΙΝΟΥ: Τελειώνω, κύριε Πρόεδρε, αλλά δημιουργείται μεγάλο πολιτικό θέμα, κατά την κρίση μου θέμα ηθικής τάξης και θέμα -το δεύτερο σημείο που θα έλεγα- προσβολής των κυβερνητικών στελεχών. Βεβαιότατα έχει διαφορετική βαρύτητα το πρόσωπο που αναλύει τις απόψεις της Κυβέρνησης, φυσικά και έχει τη δική του βαρύτητα, άλλος έχει τη γενικότερη και συνταγματικά πολιτική ευθύνη αλλά όταν και η Κυβέρνηση ανάλογα με τις εργασίες της κρίνει ότι γι' αυτό το θέμα πρέπει να απαντήσει το τάδε στέλεχό της, αυτό θα πρέπει να γίνεται δεκτό από όλη τη Βουλή.
Και το τρίτο σημείο που πρέπει επίσης να τονίσω είναι το εξής: Η Νέα Δημοκρατία διά του Κοινοβουλευτικού της Εκπροσώπου έκρινε και είπε μόλις τώρα ότι υπάρχει μείζον πολιτικό θέμα. Μα, αυτό είναι κατά την κρίση της Νέας Δημοκρατίας. Η ανάπτυξη του θέματος και η αντίκρουση αυτών των απόψεων που θα εκφράσει η Νέα Δημοκρατία, θα αποδείξει αν πρόκειται περί μείζονος πολιτικού θέματος ή σκοπίμως παρουσιαζομένου ως μείζονος πολιτικού θέματος.
Δεν δικαιολογείται λοιπόν με κανέναν τρόπο η στάση και η συμπεριφορά κατά τον ίδιο τρόπο από πλευράς Νέας Δημοκρατίας, που υποβαθμίζει τελικά τη λειτουργία και το κύρος του Κοινοβουλίου. 
Δεν έχω ξανακούσει αυτήν τη συμπεριφορά "ή έρχεται ο Υπουργός ή αποχωρούμε.
ΓΕΩΡΓΙΟΣ ΑΛΟΓΟΣΚΟΥΦΗΣ: Το λόγο θα ήθελα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Δεν έχετε το λόγο. Δεν προβλέπεται άλλωστε από τη διαδικασία. 
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν προβλέπεται να μιλούν οι Κοινοβουλευτικοί Εκπρόσωποι; Δεν το καταλαβαίνω αυτό.
ΠΡΟΕΔΡΕΥΩΝ (Κωνσταντίνος Βρεττός): Προβλέπεται να μιλούν με συγκεκριμένη σειρά οι Κοινοβουλευτικοί Εκπρόσωποι. Διαβάσετε τον Κανονισμό για να καταλάβετε.
Ορίστε, κύριε Υπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η εκπροσώπηση της Κυβέρνησης είναι δική της ευθύνη και πιστεύω ότι και τυπικά και ουσιαστικά αυτήν την ευθύνη την αναλαμβάνει. Από την άλλη πλευρά, όσον αφορά την ουσία των θεμάτων, θέσατε με την επερώτησή σας συγκεκριμένα θέματα, στα οποία ο ομιλών έχει και την πολιτική και όλη την υπόλοιπη ευθύνη. 
Έτσι εκτιμώντας ότι ο Υπουργός έχει ένα πολλαπλό έργο να επιτελέσει και ότι το κυβερνητικό έργο είναι συγκεκριμένο και σοβαρό, θα κρίνει το ίδιο το Υπουργείο των Οικονομικών αλλά και η Κυβέρνηση το πώς θα παρασταθεί στη συγκεκριμένη συζήτηση της επερώτησης.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Και εγώ θα ήθελα το λόγο, κύριε Πρόεδρε, να μου δώσετε μετά. Άλλωστε εγώ έθεσα το θέμα.
ΠΡΟΕΔΡΕΥΩΝ (Κωνσταντίνος Βρεττός): Είπατε ό,τι θέλατε και τα καταλάβαμε.
Ορίστε, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, αυτό το θέμα είχε τεθεί και σε προηγούμενη επερώτηση. Δηλαδή είχε τεθεί το ζήτημα ότι ο κύριος Υπουργός Οικονομίας και Οικονομικών συστηματικά δεν παρίσταται σε επερωτήσεις από την πλευρά της Αντιπολίτευσης. Δεν είναι το πρόβλημα για μας η σημερινή επερώτηση. Νομίζω ότι δικαιολογημένα ετέθη ένα θέμα, το οποίο είναι ευρύτερο και γενικότερο ότι συστηματικά υποβαθμίζεται αυτή η Βουλή από τον Υπουργό και Οικονομικών και φοβάμαι από όλους τους Υπουργούς. 
Σέβομαι απολύτως τον κ. Φωτιάδη αλλά νομίζω ότι οι Υφυπουργοί σ' αυτήν την Κυβέρνηση είναι για να απαντούν μόνο σε επερωτήσεις και σε επίκαιρες ερωτήσεις και να είναι η ασπίδα των Υπουργών μπροστά στον έλεγχο της Αντιπολίτευσης μέσα στη Βουλή. 
Αυτήν την τακτική εμείς δεν την συμμεριζόμαστε. Θεωρούμε ότι απαξιώνει το ελληνικό Κοινοβούλιο. Έχει ήδη απαξιωθεί σοβαρά, αλλά αυτή η τακτική το απαξιώνει περαιτέρω. 
Θέλω λοιπόν να πω ότι συμμεριζόμαστε τις ενστάσεις και επιφυλάξεις των άλλων πλευρών για την απουσία και σήμερα του κ. Χριστοδουλάκη. Επιτέλους ο κ. Χριστοδουλάκης πρέπει να καταλάβει ότι υπάρχει και Βουλή. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, πρέπει να καταλάβει ο Κοινοβουλευτικός Εκπρόσωπος του ΠΑ.ΣΟ.Κ. τον οποίο όμως όλους τους συναδέλφους τον σεβόμαστε ότι εδώ δεν είναι απλώς τυπικό το ζήτημα. Δεν είναι ζήτημα ότι σε μία επερώτηση έτυχε ο Υπουργός να είναι απασχολημένος.
Εδώ μιλάμε για μία συστηματική τακτική που υποβαθμίζει και το Κοινοβούλιο και τελικά την ίδια τη διαδικασία του κοινοβουλευτικού ελέγχου.
ΠΡΟΕΔΡΕΥΩΝ (Κωνσταντίνος Βρεττός): Εντάξει, τα είπατε, κύριε Αλογοσκούφη. Είμαστε εκτός διαδικασίας.
ΓΕΩΡΓΙΟΣ ΑΛΟΓΟΣΚΟΥΦΗΣ: Μισό λεπτό, κύριε Πρόεδρε. Σε σας μιλώ.
Εάν επρόκειτο για μια περίπτωση όπου ερχόταν εδώ ο Υπουργός και απαντούσε στις επερωτήσεις και σε μία ή δύο επερωτήσεις δεν μπορούσε να έρθει, θα το καταλαβαίναμε όλοι. Εδώ όμως μιλάμε για μία συστηματική περιφρόνηση του Κοινοβουλίου.
Εμείς πάλι δίνουμε μία τελευταία ευκαιρία στον Υπουργό κατά τη διάρκεια των ομιλιών των συναδέλφων να έρθει και να απαντήσει στα θέματα, για τα οποία είναι πολιτικά υπεύθυνος. Εάν δεν έρθει, εμείς δεν έχουμε άλλη επιλογή -και θα συνεχίσουμε να το κάνουμε αυτό- θα καταθέτουμε επερωτήσεις, θα τις αναπτύσσουμε και στο βαθμό που δεν έρχονται εδώ οι Υπουργοί, θα απαντούν οι Υφυπουργοί, τους οποίους σεβόμαστε απολύτως για τη δουλειά που κάνουν, σε κενά έδρανα.
(Χειροκροτήματα από την πτέρυγα της Νέας Δημοκρατίας)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Βρεττός): Ένα λεπτό, παρακαλώ, κύριε Πρόεδρε, γιατί είμαστε εκτός.
Ορίστε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το θέμα είναι μείζον. Και μη λέτε ότι είμαστε εκτός διότι άπτεται της ουσίας του κοινοβουλευτισμού και της Βουλής. 
Ιδιαίτερα μετά το καινούριο Σύνταγμα, κύριε Πρόεδρε, και τις αλλαγές στον Κανονισμό, η Ολομέλεια συνεδριάζει πολύ λίγο. Ουσιαστικά ασχολείται με τις ερωτήσεις -και είναι άδεια και δεν έρχεται κανένας Υπουργός στις ερωτήσεις- και με τις επερωτήσεις και σπάνια με μια συζήτηση μιας ημέρας για να επικυρώσει ένα νόμο, τον οποίο ψήφισαν οι επιτροπές. Τι θα γίνει, τέλος πάντων, με το Κοινοβούλιο; Θα το καταργήσουμε; 
ΠΡΟΕΔΡΕΥΩΝ (Κωνσταντίνος Βρεττός): Να σας πω.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμένα δεν μου αρέσει να δραματοποιώ τα πράγματα, το γνωρίζετε. Αντίθετα πολλές φορές λειτουργώ πυροσβεστικά.
ΠΡΟΕΔΡΕΥΩΝ (Κωνσταντίνος Βρεττός): Κύριε Πρόεδρε…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με συγχωρείτε, να τελειώσω.
Έχει μια βαριά κληρονομιά ο κ. Χριστοδουλάκης -τον οποίον εγώ αντιμετωπίζω με συμπάθεια- διότι ο προκάτοχός του δεν ήρθε ποτέ σε καμιά επερώτηση. Συνεχίζει δηλαδή την παράδοση του εκσυγχρονιστικού ΠΑΣΟΚ που γράφει στα παλιά του τα παπούτσια το Κοινοβούλιο; Είναι λάθος, κύριε Πρόεδρε. Είναι βαρύ λάθος. 
Δεν υπάρχει κανένα πρόβλημα εάν ένας Υπουργός εμποδιστεί μια φορά, αλλά το να μην έρχονται οι Υπουργοί και μονίμως να στέλνονται οι Υφυπουργοί, τους οποίους κατ' εξοχήν τιμούμε, είναι λάθος. Αλλά γιατί δεν έρχονται οι Υπουργοί στο Κοινοβούλιο; Τι κάνουν; Είναι τόσο σοβαρές οι ασχολίες τους; Τι είμαστε εμείς, οι οποίοι παριστάμεθα εδώ μέσα; 
Το θέτω, κύριε Πρόεδρε, με αυτήν την ένταση διότι αυτή είναι η σημασία του θέματος. Και ελπίζω ότι κάποια ώρα ο Πρωθυπουργός, ο οποίος έχει και την τελική ευθύνη για τη λειτουργία της Βουλής και της Κυβέρνησης, θα παρέμβει να θέσει ένα τέρμα σ' αυτήν την ανωμαλία.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Γίνεται μεγάλη προσπάθεια, απ' όσο γνωρίζω, γιατί παρακολουθούμε ως μέλη του Προεδρείου της Διάσκεψης των Προέδρων, να βελτιωθεί το επίπεδο της Βουλής και με βάση τον καινούριο Κανονισμό. Και γνωρίζετε πολύ καλά πως ο Πρόεδρος της Βουλής θέλει να αναβαθμίσει το επίπεδο με πολλούς και διάφορους τρόπους.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τον κ. Σημίτη τον βλέπουμε στην τηλεόραση καθημερινά επί μακρόν χρόνον. Και η Βουλή δεν πρέπει να βλέπει τον Πρωθυπουργό και τους Υπουργούς; Μόνο στην τηλεόραση θα τους βλέπουμε;
ΠΡΟΕΔΡΕΥΩΝ (Κωνσταντίνος Βρεττός): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κυρία και κύριοι συνάδελφοι, η μεγάλη ανάγκη των διαρθρωτικών μεταρρυθμίσεων, όπως δημοσιονομική εξυγίανση, απελευθέρωση των αγορών, αναπτυξιακή πολιτική, πάταξη της παραοικονομίας και της διαφθοράς, είναι άμεσα συνδεδεμένη με τη νέα τεχνολογία και τις σύγχρονες μεθόδους εργασίας του κράτους.
Η φορολογική μεταρρύθμιση που έχει ανάγκη ο τόπος, αλλά έντονα και επιτακτικά επισημαίνεται από την Ευρωπαϊκή Ένωση και τους διεθνείς οικονομικούς οργανισμούς, πρώτα και κύρια περνά από τον ουσιαστικό εκσυγχρονισμό και τη λειτουργία του ΤAXIS, που είναι ο βασικός κορμός της λειτουργίας των υποδομών του συστήματος.
Η Κυβέρνηση καταγράφει μια άνευ προηγουμένου ανικανότητα και πολιτική υποκρισία. Με τις ενέργειες ή παραλείψεις της, αντί να προχωρήσει στον εκσυγχρονισμό του κράτους, απαξιώνει την τεχνολογία και το λογισμικό του TAXIS και διαστρέφει το πραγματικό νόημα του εκσυγχρονισμού. Δικαιολογημένα θα μπορούσε να χαρακτηριστεί ως η Κυβέρνηση του διακοσμητικού εκσυγχρονισμού που γνώρισε ποτέ ο τόπος.
Κυρίες και κύριοι, στις 7 Μαΐου του 1993 υπεγράφη σύμβαση μεταξύ του Υπουργείου Οικονομικών και της εταιρείας ΙΝΤRASOFT για την ανάπτυξη των εφαρμογών του ολοκληρωμένου πληροφοριακού συστήματος φορολογίας. Τον Ιούλιο του 1995 υπεγράφη σύμβαση μεταξύ του Υπουργείου Οικονομικών και της εταιρείας "BULL" για την προμήθεια εξοπλισμού για το έργο αυτό. 
Η λειτουργία των εφαρμογών στις διακόσιες ογδόντα μία Δ.Ο.Υ. της χώρας ολοκληρώθηκε το 2001, μετά από επτά χρόνια δηλαδή και μάλιστα όχι σε όλες τις εφαρμογές. Ειδικότερα η εφαρμογή του αντικειμενικού προσδιορισμού αξίας ακινήτων λειτουργεί πλημμελώς σε εκατόν έντεκα Δ.Ο.Υ. Δεν έχουν δηλαδή εισαχθεί οι νέες αντικειμενικές αξίες σε ευρώ. Η φορολογία κεφαλαίου σε δεκατέσσερις και μόνο οι μεταβιβάσεις. Έχει εγκατασταθεί και σε άλλες τριάντα Δ.Ο.Υ., όπου υπάρχει σύγχρονος εξοπλισμός, όμως δεν λειτουργεί λόγω μη εκπαιδευμένου προσωπικού και έλλειψης δεδομένων. Οι διασταυρώσεις λειτουργούν πλημμελώς, το δε υποσύστημα αυτοκινήτων δεν λειτουργεί σε καμία Δ.Ο.Υ. της χώρας. Απλά κόβονται μόνο διπλότυπα, κάνοντας χρήση της οθόνης από το υποσύστημα εσόδων. 
Εντός του 2001 εισήχθησαν στο ΤΑΧΙS πενήντα επτά Δ.Ο.Υ. οι οποίες δεν έχουν εξοπλιστεί με έπιπλα, με αποτέλεσμα ο εξοπλισμός και ιδιαίτερα οι εκτυπωτές να είναι στο έδαφος ή πάνω σε χάρτινα κουτιά, η δε εκπαίδευση δεν ήταν επαρκής, λόγω έλλειψης κονδυλίων.
Επίσης, δεν υπάρχει πρόβλεψη για συνεχή εκπαίδευση προσωπικού και ιδιαίτερα αυτών που αντικαθιστούν όσους μετατίθενται, αποσπώνται και λοιπά. Δηλαδή οι υπάλληλοι που εντάσσονται για πρώτη φορά στο σύστημα δεν εκπαιδεύονται λόγω έλλειψη κονδυλίων, με αποτέλεσμα να παρατηρούνται καθυστερήσεις στη συναλλαγή με τους πολίτες.
Με την πορεία του έργου του TAXIS μέρος του εξοπλισμού, με τον οποίον έχουν εξοπλιστεί οι Δ.Ο.Υ., δεν είναι λειτουργικός και είναι παρωχημένης τεχνολογίας, όπως το λογισμικό παραδείγματος χάρη, Windows 311 και υπάρχει αφ' ενός μεν ανάγκη αντικατάστασης, αφ' ετέρου πρόσθετη προμήθεια, διότι δεν καλύπτει όλους τους εμπλεκόμενους υπαλλήλους. 
Θα μπορούσε να πει κανείς ότι δεν έγινε αναβάθμιση πεπαλαιωμένου εξοπλισμού και λογισμικού για λόγους οικονομίας. Όμως το λογισμικό Windows 311 δεν υπολογίζεται πλέον από την κατασκευάστρια εταιρεία, τη "Microsoft", με αποτέλεσμα όταν παρατηρούνται δυσλειτουργίες να καταφεύγουν οι υπάλληλοι σε εμβαλωματικές λύσεις και μάλιστα προσωρινές.
Το ερώτημα που ανακύπτει είναι: Τι κονδύλια έχουν προβλεφθεί για τη συνέχιση της παραγωγικής λειτουργίας και περαιτέρω ανάπτυξης του TAXIS, δηλαδή βελτιώσεις, διορθώσεις λαθών, νέες απαιτήσεις, εκπαίδευση χρηστών, αναβάθμιση εξοπλισμού και λογισμικού; 
Με βάση σύμβαση που έχει υπογραφεί με την εταιρεία "INTRASOFT", η ολοκλήρωση της εναρμόνισης των εφαρμογών με το ευρώ, εάν όλα εξελιχθούν ομαλά, θα παραδοθούν στις 28.6.2002, την ώρα που έχουμε ήδη μπει στη ζώνη και λειτουργούμε πλέον με το ευρώ. 
Είναι προφανές ότι ζητήθηκε καθυστερημένα αυτή η διαδικασία, όπως και στο έργο εξάλλου των τελωνείων, ενώ μπορούσε να είχε προβλεφθεί η χρηματοδότηση από άλλες πηγές. Θα μπορούσε να πει κανείς ότι αυτό οφείλεται στην καθυστερημένη έναρξη της λειτουργίας της ανωνύμου εταιρείας "Κοινωνία της Πληροφορίας" από την οποία θα γινόταν η χρηματοδότηση από κοινοτικούς πόρους. Η έναρξη λειτουργίας έγινε τον Ιούλιο του 2001. Το θέμα όμως του ευρώ ήταν γνωστό πολύ πιο πριν το 2001. Άρα η Κυβέρνηση θα μπορούσε να προβλέψει τη χρηματοδότηση από άλλες πηγές, παραδείγματος χάρη από τις δημόσιες επενδύσεις και να τη μεταφέρει στους κοινοτικούς πόρους με τη λειτουργία της "Κοινωνίας της Πληροφορίας". Αλλά και σ' αυτήν την περίπτωση, αν δεν υλοποιείται η λειτουργία της "Κοινωνίας της Πληροφορίας", δεν θα γινόταν η προσαρμογή στο ευρώ, με αποτέλεσμα τα υποσυστήματα εισοδήματος, κεφαλαίου, αυτοκινήτων, ελέγχου-διασταυρώσεις να έχουν πρόβλημα; Έτσι θα συνεχίζαμε;
Όπως φαίνεται και από τη σχετική σύμβαση, η οποία -σημειώστε παρακαλώ- υπεγράφη 9-11-2001, λίγες μέρες δηλαδή πριν μπούμε στη ζώνη του ευρώ. Τα υποσυστήματα όπως φορολογία κεφαλαίου, αντικειμενικός προσδιορισμός αξίας ακινήτων, φορολογία εισοδήματος, διασταυρώσεις, εικόνα φορολογουμένου, επιθεώρηση και έλεγχος Δ.Ο.Υ., έλεγχος φορολογουμένων, φορολογία οχημάτων, ροή εργασιών, θα προσαρμοστούν -εάν και τότε γίνει αυτό- μέχρι 28-6-2002, όπως επίσης και η τεχνική υποστήριξη και εγκατάσταση ή μετατροπή των στοιχείων της βάσης δεδομένων, που είναι βεβαίως και το πιο σημαντικό.
Σε περίοδο, λοιπόν, που η Γενική Γραμματεία Πληροφορικών Συστημάτων επιχειρεί την ταχεία τεχνολογική αναβάθμισή της υλοποιώντας τεράστια έργα όπως το ΤΑΧΙS, στερείται γενικού συντονιστή -άκουσαν άκουσον- δηλαδή δεν υπάρχει Γενικός Διευθυντής. Οι δε Διευθυντές και Τμηματάρχες είναι καθαρά διακοσμητικοί λόγω αδυναμίας άσκησης της διοίκησης από τα εντεταλμένα γι' αυτό άτομα, παραδείγματος χάριν Γενικό Διευθυντή, Διευθυντές, Τμηματάρχες, και ο ουσιαστικός τρόπος διοίκησης της ΓΓΠΣ είναι η παραδιοίκηση, η οποία ασκείται από φιλοκυβερνητικούς συνδικαλιστές και διάφορους παράγοντες με αποτέλεσμα την παγίωση διαχρονικά κλίματος αναρχίας, την περιορισμένη έως μηδενική συμμετοχή υπαλλήλων -πολλοί υπάλληλοι παίζουν πασέντζες στην Γενική Γραμματεία- τον ανορθολογικό τρόπο ανάθεσης αρμοδιοτήτων, την αναξιοκρατία, τη συμμετοχή επιλεκτικά μόνο "ημετέρων" σε διαδικασίες, αγνοώντας αποδεδειγμένα καταξιωμένα στελέχη και να ακολουθείται πολιτική συγκάλυψης προβλημάτων, καθυστερήσεων, αδυναμιών κλπ.
Όταν τον Ιανουάριο του 2001 έπεσε το σύστημα ΤΑΧΙS δεν υπήρχαν αντίγραφα ασφαλείας ώστε να επαναφέρουν το σύστημα στην προτέρα κατάστασή του, με αποτέλεσμα να φθάσουμε στο σημείο να αναζητούμε τα στοιχεία από τα αντίγραφα των Δ.Ο.Υ. Σύμφωνα όμως με πληροφορίες χάθηκαν σημαντικά στοιχεία. Για όλη αυτήν την κατάσταση κανείς δεν μιλάει και κανείς δεν έχει λογοδοτήσει μέχρι σήμερα. Πλήρης διοικητική συγκάλυψη.
Θα μπορούσε να συμπεράνει κανείς ότι όλη αυτή η εικόνα αποτελεί το πρώτο βήμα ενός σχεδίου, το οποίο μέσα από την τυπική έκφραση "η ΓΓΠΣ δεν μπορεί" ή "η ΓΓΠΣ κάνει λάθη" έχει στόχο τη διάλυση του Κέντρου με όλες τις τεράστιες συνέπειες και η απαιτούμενη τεχνική και επιστημονική υποστήριξη ασκείται από, με επιεική έκφραση, χαμηλού profile συμβούλους.
Είναι ενδεικτικό να τονιστεί ότι όλες αυτές οι διεργασίες γίνονται ερήμην των υπαλλήλων και βεβαίως υπάρχει και η πρόθεση, σύμφωνα με πληροφορίες, να ξεχωρίσει η ΓΓΠΣ, να γίνει δηλαδή άλλο σύστημα για το ΤΑΧΙS, άλλο σύστημα για τα τελωνεία, άλλο σύστημα για το Θησαυροφυλάκιο, ξεχωριστά υποσυστήματα που δεν θα είναι μεταξύ τους συνδεδεμένα. Διαφορετικά πώς αλλιώς θα μπορούσε να ερμηνευθεί η αγνόηση μελετών και στοιχείων που φανερά δείχνουν τις ανάγκες του Κέντρου Πληροφορικής σύμφωνα με τη διεθνή εικόνα και τους συσχετισμούς;
Μελέτες μετά την εκπόνησή τους μένουν ανεκμετάλλευτες στα συρτάρια λόγω απουσίας εμπλοκής του μονίμου προσωπικού, ύψους 1,2 δισεκατομμυρίων. Αναφέρομαι στο Θησαυροφυλάκιο, στο ΣΔΟΕ και στο ΙRS.
Μιας και κάνουμε λόγο για το ΙRS, θα μπορούσε να μας πει ο κύριος Υφυπουργός, που είναι παρών, πώς αξιοποιήθηκαν οι μελέτες των Αμερικάνων ειδικών που κόστισαν στους Έλληνες φορολογούμενους 900 εκατομμύρια δραχμές; 'Η μήπως και αυτό είναι απόρρητο κυβερνητικό στοιχείο; Ποιες από αυτές τις μελέτες έτυχαν εφαρμογής σε εθνικό επίπεδο; Γιατί ο ελληνικός λαός πλήρωσε αυτά τα χρήματα; Οφείλει η Κυβέρνηση να δώσει μια απάντηση.
Είναι φανερό ότι μεγάλες καθυστερήσεις καταγράφονται στην πορεία ολοκλήρωσης του έργου ανάπτυξης ολοκληρωμένου πληροφορικού συστήματος φορολογίας δηλαδή στο ΤΑΧΙS.
Να πάμε στο διά ταύτα. Οι μεγάλες καθυστερήσεις που καταγράφονται στην πορεία ολοκλήρωσης του έργου ΤΑΧΙS έχουν σαν αποτέλεσμα την παραγωγική λειτουργία μόνο των οκτώ από τα δεκαοκτώ υποσυστήματα. Σήμερα λειτουργούν τα έσοδα, τα έξοδα, το δικαστικό, ο Κώδικας Βιβλίων και Στοιχείων χωρίς τα πρόστιμα, το μητρώο, ο ΦΠΑ, το εισόδημα, οι έμμεσοι φόροι, πλην της προστιθέμενης αξίας. Έπρεπε να λειτουργούν παραγωγικά όλα τα υποσυστήματα από το Νοέμβριο του 1997. Ως γνωστόν, οι υπόλοιπες λειτουργίες είναι ο φόρος μεγάλης ακίνητης περιουσίας, η αντικειμενική αξία των ακινήτων, το κεφάλαιο, τα αυτοκίνητα, οι διασταυρώσεις, η εικόνα φορολογουμένου, ο έλεγχος, η επιθεώρηση Δ.Ο.Υ., η ροή εργασιών, το πρωτόκολλο. Οι κίνδυνοι να καταστεί μη λειτουργικό το σύστημα είναι μεγάλοι λόγω παρωχημένης τεχνολογίας στο μέχρι σήμερα ανεπτυγμένο σύστημα σε όλες τις Δ.Ο.Υ. της χώρας.
Η λειτουργία των υποσυστημάτων στηρίζεται σε προδιαγραφές του 1995, με προσαρμογές. Δέον να σημειωθεί ότι διεθνώς είναι παραδεκτό ότι τα πληροφορικά συστήματα έχουν ορίζοντα ζωής οκτώ χρόνια. Είκοσι δισεκατομμύρια δραχμές, χρήματα του Έλληνα φορολογούμενου που έχουν δαπανηθεί μέχρι τώρα πάνε περίπατο. Δεν θα λογοδοτήσει κανείς; Έτσι εσείς εννοείτε τον εκσυγχρονισμό; Πολύ φοβάμαι πως η πολιτική ιστορία θα σας καταγράψει ως αναχρονιστές του κράτους και όχι ως εκσυγχρονιστές. 
Η έλλειψη στρατηγικής είναι πασιφανής, όσον αφορά την ολοκλήρωση της εναρμόνισης των εφαρμογών με το ευρώ αλλά και της δυνατότητας αποτελεσματικών διασταυρώσεων που θα μπορούσαν να συμβάλουν στην πάταξη της παραοικονομίας και της φοροδιαφυγής. Εμείς θεωρούμε ότι η πεμπτουσία πάταξης της φοροδιαφυγής και της νέας φορολογικής μεταρρύθμισης βρίσκεται εδώ, δηλαδή στις υποδομές, στη διασταύρωση των στοιχείων. Όμως, η πάταξη της φοροδιαφυγής δεν μπορεί να υλοποιηθεί με διαπιστωτικές πράξεις ή καλές προθέσεις που συχνά ακούγονται από την Κυβέρνηση. Απαιτούνται αποτελεσματικές διασταυρώσεις και έγκαιρη προσαρμογή στη νέα τεχνολογία που τρέχει με γοργούς ρυθμούς. Η Κυβέρνηση ή αναπαύεται ή βρίσκεται σε ακούσιο υπνωτισμό. Για την υλοποίηση όλων αυτών χρειάζεται εξειδικευμένο προσωπικό που μέχρι σε ένα βαθμό υπάρχει στη Γενική Γραμματεία Πληροφορικών Συστημάτων αλλά ή δεν εκπαιδεύεται ή δεν αξιοποιείται.
Η αξιοσύνη και η καλλιέργεια άμιλλας μεταξύ των εργαζομένων είναι άγνωστες αξίες για την Κυβέρνηση. Είναι βέβαιο ότι κυριαρχεί και εδώ ο κομματισμός και η αναξιοκρατία. Είστε Κυβέρνηση της μη έρευνας και της ατιμωρησίας. Η πολιτική σας υποθάλπει την αδιαφάνεια και τη διαφθορά. Όμως στην περίπτωση του TAXIS δεν νιώσατε την ανάγκη να ενημερώσετε τον ελληνικό λαό για τις τρομακτικές υπερβάσεις με τις απ' ευθείας αναθέσεις των συμβάσεων. 
Μιλάμε με συγκεκριμένα στοιχεία. Δικαιολογούνται οι τελευταίες αναθέσεις προσαρμογής στο ευρώ στην εταιρεία "INTRASOFT" για το TAXIS αλλά και στην "BULL INTERGREECE", τελωνεία, με την προσχηματική επίκληση κατ' εξακολούθηση του επείγοντος; Το τίμημα το προσδιορίζει μια ανεξέλεγκτη και επιεικώς ελεγχόμενη επιτροπή χωρίς κανέναν περαιτέρω έλεγχο για το ποσόν της σύμβασης. Γι' αυτές τις οικονομικές υπερβάσεις αλλά και για τον τμηματικό τρόπο ανάθεσης των έργων του συστήματος TAXIS δεν έχετε να πείτε τίποτε; Η Κυβέρνηση πρέπει να κατανοήσει επιτέλους ότι η δημοκρατία δεν μπορεί να συμπορευτεί με την αλαζονεία και με τον ετσιθελισμό που επιδεικνύει κάθε φορά η Κυβέρνηση. Ο έλεγχος της Αντιπολίτευσης είναι θεσμική λειτουργία του πολιτικού μας συστήματος. Οι καθαρές απαντήσεις από την Κυβέρνηση αποτελούν εθνικό χρέος της προς όλους τους πολίτες της χώρας. Ο εκσυγχρονισμός δεν μπορεί να χρησιμοποιείται από την Κυβέρνηση εσαεί ως επικοινωνιακό τέχνασμα. 
Έχει περιεχόμενο που δυστυχώς δεν εισπράττουν οι πολίτες. Εμείς πάντως δηλώνουμε πως δεν πρόκειται να υποστείλουμε την πολιτική μας μαχητικότητα ούτε να συμβιβαστούμε με υποταγές ή παραχωρήσεις σε συμφέροντα. Η αξιοσύνη, η διαφάνεια και η αποτελεσματικότητα είναι βασικές αξίες της πολιτικής μας. Μοναδική μας αγωνία είναι η μέσω της ανιδιοτελούς προσφοράς το καλύτερο αύριο αυτής της χώρας και του ελληνικού λαού χωρίς διαχωρισμούς ή επικίνδυνες αγκυλώσεις. Ευχαριστώ.
(Χειροκροτήματα από την πλευρά της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Νικόλαος Νικολόπουλος έχει το λόγο.
ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, συζητάμε ένα πολύ κρίσιμο ζήτημα σήμερα. Νιώθω ότι είναι χρήσιμο να υπενθυμίσω ότι η ελληνική πολιτεία το 1979 -δηλαδή εγκαίρως, επί υπουργίας του αειμνήστου Αθανασίου Κανελλοπούλου- διεπίστωσε την αναγκαιότητα της μηχανοργάνωσης των οικονομικών υπηρεσιών του κράτους. Και μόνο θλίψη μπορεί να προκαλεί το γεγονός ότι πέρασαν δεκαετίες ολόκληρες μέχρι τα σήμερα και ακόμα δεν ολοκληρώθηκε η μηχανογράφηση. Αρκετά χρόνια άκαρπα πέρασαν για να έλθει στη συνέχεια η κυβέρνηση του Κωνσταντίνου Μητσοτάκη να κάνει το επόμενο μεγάλο βήμα. Να ζητήσει μια ολοκληρωμένη μηχανογραφική πρόταση προκειμένου ασφαλώς να πετύχουμε τα σπουδαία αγαθά που τα αναζητούμε μέσα από την υλοποίηση του φορολογικού συστήματος, όπως είναι εκείνα της κοινωνικής δικαιοσύνης, της δικαιότερης αναδιανομής του πλούτου, των φερέγγυων και αντικειμενικών ελέγχων και όλων εκείνων των αποτελεσμάτων που πολλές φορές η ίδια η Κυβέρνηση μέσα σ' αυτήν την Αίθουσα αναγγέλλοντας και επαναλαμβάνοντας τον εαυτό της έχει και η ίδια αποδεχτεί και παραδεχτεί. Τόσο σημαντική είναι αυτή η εξέλιξη που δυστυχώς σήμερα όσα νέα παιδιά θα είχαν τη δυνατότητα να παρακολουθήσουν αυτήν τη συζήτηση στο ελληνικό Κοινοβούλιο θα γέλαγαν αφού σήμερα οι ηλεκτρονικοί υπολογιστές και η τεχνολογία βρίσκεται στη διάθεση των περισσοτέρων νέων ανθρώπων αλλά και μιας μεγάλης μερίδας των πολιτών. Αποτελεί εθνικό όνειδος το κράτος να ακολουθεί τις τεχνολογικές εξελίξεις με τόσο μεγάλη καθυστέρηση. Και βεβαίως η Κυβέρνηση αντιμετωπίζει με αυτήν την πολιτική παχυδερμία το όλο ζήτημα που να την αυτοπροσδιορίζει ως ανίκανη ή οπισθοδρομική . Και επιμένω ακριβώς στο λόγο που μας οδήγησε να καταθέσουμε σήμερα αυτήν την επερώτηση. Η καθημερινή ανελέητη διαπίστωση είναι πως δεν μπορούμε τίποτε το σημαντικό να προσφέρουμε να μεταρρυθμίσουμε στο φορολογικό μας σύστημα αν δεν ρίξουμε το βάρος μας στην ολοκλήρωση των πληροφοριακών αυτών συστημάτων. 
Και ακούσαμε από τον προηγούμενο ρήτορα να διεκτραγωδεί ποια είναι η εξέλιξη και δεν περιμένουμε βεβαίως σήμερα τίποτε το νεώτερο να ακούσουμε από την Κυβέρνηση. Η ανάδειξη όμως και μόνο αυτού του ζητήματος δεν μπορεί παρά κάποια στιγμή να αναγκάσει την Κυβέρνηση να αντιληφθεί ότι δεν είναι ένας καλός τρόπος για τον πλουτισμό κάποιων που αναλαμβάνουν τέτοια σπουδαία έργα να φέρουν εις πέρας αλλά στο δρόμο με βραδυπορία με ολιγωρία φαίνεται ότι υλοποιούν και ούτε μπορεί όμως να προσφέρει άλλοθι η ανάθεση εκτέλεσης του έργου της μηχανοργάνωσης από την άλλη στην πολιτική εξουσία. Δεν μπορεί να μένει ήσυχη και απαθής σε όλη αυτή την καθυστέρηση που παρατηρείται. Ενοχή προδίδει αυτή η στάση.
Επιπλέον, θα ήθελα να σημειώσω ότι είναι αδιανόητο, στοιχεία που έχει η Γενική Γραμματεία και που η ίδια θεωρεί ότι άπτονται προσωπικών δεδομένων των πολιτών να παραχωρούνται να προσφέρονται σε οργανισμούς, όπως αυτό συνέβη στον ΟΠΑΠ, παρά την άρνηση της αρμόδιας Επιτροπής της Γενικής Γραμματείας. Αυτό το καταγγέλλουμε και το σημειώνουμε, γιατί ασφαλώς δεν θα θέλαμε να νιώσει ο πολίτης ότι θα υπάρξουν και άλλες τέτοιες περιπτώσεις που ενδεχομένως το φαινόμενο των CD με τα προσωπικά του δεδομένα να διακινούνται στις πλατείες, στους δρόμους και στις αγορές. Να πωλούνται σε διαφημιστικές εταιρείες ή σε άλλους οργανισμούς που επιδιώκουν μ' αυτόν τον τρόπο την εύκολη και αδιαμεσολάβητη επαφή με τον πολίτη. Βεβαίως, η καταγγελία αυτή αφορά τον προηγούμενο γραμματέα. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ). 
Κλείνοντας, λοιπόν, κύριε Πρόεδρε, θα ήθελα να επαναλάβω ότι ζητάμε σήμερα από τον Υπουργό να μας απαντήσει γι' αυτές τις μεγάλες καθυστερήσεις που καταγράφονται στην πορεία της ολοκλήρωσης του έργου ανάπτυξης του πληροφοριακού συστήματος φορολογίας και θέλω να επαναλάβω ότι διερωτώμεθα εάν έχει αναλογιστεί η Κυβέρνηση πόσο κοντά βρισκόμαστε στο γεγονός να καταστεί το μέχρι σήμερα ανεπτυγμένο σύστημα σε όλες τις Δ.Ο.Υ. της χώρας μη λειτουργικό.
Σας ευχαριστώ. 
(Χειροκροτήματα από την Πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, με βαθιά λύπη σας ανακοινώνω το θάνατο του Σπύρου Κυπριανού. Ο Σπύρος Κυπριανού υπήρξε ένας εκλεκτός φίλος, ένας φλογερός πατριώτης, ένας ασυμβίβαστος μαχητής και ένας γνήσιος δημοκράτης. Για περισσότερο από μισό αιώνα προσέφερε μεγάλες υπηρεσίες στον Ελληνισμό, στον κυπριακό λαό. 
Το κενό που αφήνει η απώλεια του Σπύρου Κυπριανού σ' αυτήν την κρίσιμη φάση, στην οποία έχει εισέλθει το Κυπριακό, είναι τεράστιο. Ο αγώνας όμως συνεχίζεται μέχρι τη δικαίωση και την ελευθερία της Κύπρου στην υπόθεση της οποίας ο Σπύρος Κυπριανού αφιέρωσε ολόκληρη τη ζωή του. 
Εκ μέρους του Κοινοβουλίου θα μεταφέρω στην Οικογένεια του Σπύρου Κυπριανού τα θερμά συλλυπητήρια όλων μας. 
Ο κ. Δημήτρης Κωστόπουλος έχει το λόγο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, είχα την τύχη μερικά χρόνια πριν να συναντήσω τους εκπροσώπους των μεγάλων εταιρειών πληροφορικής, που με είχαν δει για διάφορα θέματα και για λογαριασμό της Νέας Δημοκρατίας. Πρέπει να ήταν στο τέλος του 1996. Τους έκανα λοιπόν μία ερώτηση, γιατί και τότε το TAXIS βρισκόταν σε έξαρση: Πόσο χρονικό διάστημα, χρειάζεται για να μηχανογραφήσετε ένα Υπουργείο. Με έκπληξη άκουσα ότι σε έξι μήνες ήταν σε θέση να το μηχανογραφήσουν.
Βέβαια, από τότε πέρασαν πολλά χρόνια και σήμερα εξαναγκαζόμεθα εμείς να κάνουμε την επερώτηση και να επερωτήσουμε την Κυβέρνηση και τον κύριο Υπουργό, γιατί το TAXIS εξακολουθεί να μη βρίσκεται σε πλήρη λειτουργία, γιατί το TAXIS δεν έδωσε στο Υπουργείο Οικονομικών τον εκσυγχρονισμό που περιμέναμε όλοι, γιατί το TAXIS δεν κατόρθωσε να κάνει το αγκάλιασμα των στοιχείων και το φορολογικό έλεγχο των τιμολογίων στην αγορά, γιατί το TAXIS εξακολουθεί ακόμη να βρίσκεται σε πρωτόγονη κατάσταση, όταν μάλιστα ακούσαμε και από τους προλαλήσαντες συναδέλφους ότι είναι ήδη απηρχαιωμένο -ακόμα δεν ξεκίνησε και απηρχαιώθηκε.
Βέβαια, μην ξεχνάμε ότι η σκέψη και η μελέτη μηχανοργάνωσης του Υπουργείου ξεκίνησε από τον αείμνηστο Αθανάσιο Κανελλόπουλο και συνεχίστηκε επί των ημερών της Νέας Δημοκρατίας, αλλά το ξέχασε το ΠΑ.ΣΟ.Κ. στην οκταετία του. Η κυβέρνηση της Νέας Δημοκρατίας, η Κυβέρνηση του Κωνσταντίνου Μητσοτάκη, ξεκίνησε πράγματι με παλμό και με κέφι και δημιούργησε το διαγωνισμό όπου έφτασε σε αίσιο τέλος και υπέγραψε και τη σύμβαση το Μάιο του 1993.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Τι περιμέναμε από τότε; Περιμέναμε από την Κυβέρνηση του ΠΑΣΟΚ, η οποία κυβερνά σήμερα κοντά εννέα χρόνια, τουλάχιστον αυτήν τη σύμβαση να την έχει υλοποιήσει, να την έχει κάνει πράξη, ώστε το Υπουργείο Οικονομικών να είναι ένα σύγχρονο Υπουργείο.
Μην ξεχνάμε, κύριε Πρόεδρε, ότι σε αυτόν εδώ τον τόπο, εκσυγχρονισμό -έτσι μας είπατε το 1996 τουλάχιστον- έχει ανάγκη όλη η Ελλάδα, αλλά το Υπουργείο Οικονομικών, που αποτελεί και τους πνεύμονες της ελληνικής οικονομίας και μέσα από αυτό μπορεί να ξεκινήσει και ο εκσυγχρονισμός και η ανάπτυξη, θα έπρεπε να είναι το πρώτο Υπουργείο που θα έπρεπε να έχει πλήρη εκσυγχρονισμό στην πληροφορική. Αντ΄ αυτού βρισκόμαστε σήμερα στο δυσάρεστο σημείο, επαναλαμβάνω, αντί να γίνεται η διασταύρωση των στοιχείων, αντί να έχουμε σωστούς φορολογικούς ελέγχους, να εξακολουθούμε, επειδή δεν έχουμε τέτοιους ελέγχους, να κάνουμε ακόμη φορολόγηση των Ελλήνων επιχειρηματιών πάλι με κριτήρια. Τα είχατε επιβάλλει από το 1993 μέχρι το 1998. Δυστυχώς με διάφορους νόμους και μια και δεν μπορείτε να κάνετε τον έλεγχο που προανέφερα, εξακολουθεί η Κυβέρνηση να κάνει φορολογικούς ελέγχους πάλι με αντικειμενικά κριτήρια. 
Το αποτέλεσμα είναι να έχουμε φοροδιαφυγή και παραοικονομία, την πρώτη στην Ευρώπη. Μην ξεχνάτε ότι κινούμαστε με όλα τα στατιστικά στοιχεία από 28% μέχρι 35% του ΑΕΠ στην παραοικονομία. Συνεπώς στη φοροδιαφυγή είμαστε πάνω από 40% για να μην πω 45%. Έτσι την πληρώνουν οι νομοταγείς Έλληνες και καρπούνται οι μη νομοταγείς και αυτό οφείλεται κυρίως στην κακή οργάνωση, στον κακό εκσυγχρονισμό του Υπουργείου Οικονομικών.
Δεν φτάνει μόνο ότι δεν ετοιμάσατε από πλευράς φορολογικής μεταρρύθμισης το καινούριο φορολογικό σύστημα που έχει ανάγκη ο τόπος. Και αυτό να έρθει, αν κάποια στιγμή προλάβει η Κυβέρνηση του ΠΑΣΟΚ και το φέρει, πράγμα που δεν βλέπω, δεν θα είναι δυνατόν να υλοποιηθεί, αφού οι υποδομές με πρώτη τη λειτουργία του TAXIS δεν έχουν απόδοση, Το αποτέλεσμα είναι η κακή πορεία των εσόδων και έτσι την πληρώνουν κατά κανόνα οι επιχειρηματίες και κυρίως οι μικρομεσαίοι, τους οποίους έχουμε εξαντλήσει πλέον. Και τέλος την πληρώνει όλος ο ελληνικός λαός και δεν μπορούμε να δώσουμε μια δραχμή αύξηση στους ανθρώπους που ζουν, και κυρίως στους συνταξιούχους, κάτω από τα όρια φτώχειας. Να θυμίσουμε ότι στατιστικά το 70% των συνταξιούχων ζει κάτω από τα όρια φτώχειας.
Δεν φτάνει όμως αυτό, κύριε Πρόεδρε. Στο Υπουργείο Οικονομικών δυστυχώς, πέρα από την κακή οργάνωση και το μη εκσυγχρονισμό, εξακολουθεί να υπάρχει και πλήρης κομματισμός. Πριν από δεκαπέντε, είκοσι μέρες έγιναν προαγωγές για διευθυντές. Σχεδόν κανένας μη οπαδός και φίλος επώνυμος του ΠΑΣΟΚ δεν έγινε διευθυντής. Και μερικοί που έγιναν, πιθανόν λόγω πολλών ικανοτήτων, δεν πήραν αξιόλογες Δ.Ο.Υ. αλλά πήγαν στις τελευταίες.
Πρέπει να πω δε ακόμη -το έχω καταγγείλει με ερώτησή μου- ότι υπήρξαν δύο κατάλογοι προαγωγών. Του αρμόδιου Υφυπουργού -και είναι προς τιμή του- ο οποίος έκανε αξιοκρατικό κατάλογο, και εκείνος που έφτασε στο Υπουργείο, στον προϊστάμενό του, που προήρχετο από τη Χαριλάου Τρικούπη και ήταν σχεδόν τελείως αντίθετος από τον πρώτο κατάλογο. 
Συνεπώς επερωτάται η Κυβέρνηση και για την κακή λειτουργία του ΤΑΧΙS και για τον μη εκσυγχρονισμό του Υπουργείου Οικονομικών και για τον κομματισμό τον οποίο εξακολουθεί να έχει στο εν λόγω Υπουργείο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Θεόδωρος Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κύριοι συνάδελφοι, με την επερώτησή μας αυτή θέλουμε να αναδείξουμε ένα ακόμα πρόβλημα στα τόσα που καθημερινά ως χιονοστιβάδα βλέπουν το φως της δημοσιότητας.
Το Υπουργείο Οικονομικών πριν από οκτώ χρόνια αποφάσισε να πραγματοποιήσει μια σημαντική και υψηλού κόστους επένδυση για τον εκσυγχρονισμό και τη βελτίωση λειτουργίας του φορολογικού μας συστήματος με την καθιέρωση στις εφορίες του προγράμματος TAXIS. Οι Έλληνες φορολογούμενοι περίμεναν από το εγχείρημα αυτό να έχουν την απλοποίηση της φορολογίας και την καθιέρωση ενός σταθερού φορολογικού συστήματος, τη βελτίωση των μεθόδων φορολόγησης και συγκέντρωσης των εσόδων, την επιτάχυνση του χρόνου συγκέντρωσης των αναλογούντων φόρων, την καταπολέμηση της φοροδιαφυγής, την πάταξη της παραοικονομίας και της διαφθοράς, την καλύτερη και πιστότερη συγκέντρωση στατιστικών στοιχείων, την πιστότητα των δεικτών της οικονομίας, την καλύτερη και αποτελεσματικότερη αξιοποίηση του έμψυχου δυναμικού, την αξιοποίηση της σύγχρονης τεχνολογίας και το κυριότερο, τη δικαιότερη κατανομή της φορολογίας και την καλύτερη εξυπηρέτηση των φορολογούμενων πολιτών. Για όλα αυτά, τι έχει να μας πει η Κυβέρνηση και ο κύριος Υπουργός; 
Κύριε Υπουργέ, είστε ικανοποιημένοι από την εφαρμογή του προγράμματος TAXIS και από τα αποτελέσματα, τα οποία δίνει η εφαρμογή αυτού του συστήματος; 
Κυρίες και κύριοι συνάδελφοι, η εγκατάσταση και η λειτουργία του προγράμματος TAXIS αποτελεί χαρακτηριστικό παράδειγμα του τρόπου με τον οποίο η πολιτική ηγεσία του Υπουργείου Οικονομικών αντιλαμβάνεται τον εκσυγχρονισμό του κράτους και εν προκειμένω τον εκσυγχρονισμό του φορολογικού συστήματος της χώρας και δι' αυτού την αξιοποίηση της σύγχρονης τεχνολογίας. Θα αναφερθώ εν τάχει στο ιστορικό του θέματος. Εξάλλου, ο εισηγητής της επερώτησης, κ. Ρεγκούζας, ανέπτυξε το θέμα, το ανέλυσε και κατέθεσε στοιχεία για το θέμα αυτό. 
Το 1993 υπεγράφη σύμβαση για την ανάπτυξη των εφαρμογών του ολοκληρωμένου συστήματος φορολογίας. Το 1995 υπεγράφη σύμβαση για την προμήθεια του εξοπλισμού για το έργο αυτό. Μετά από εφτά χρόνια διαπιστώνεται η μη ολοκλήρωση της εφαρμογής του προγράμματος TAXIS και -το σπουδαιότερο- η αδυναμία αναπροσαρμογής στα νέα δεδομένα που έχουν διαμορφωθεί, όπως για παράδειγμα η καθιέρωση του ευρώ από 1-1-2002, ο σύγχρονος τρόπος λειτουργίας της αγοράς, η πώληση αγαθών και υπηρεσιών μέσω του Internet, η μεγάλη φοροδιαφυγή, η έξαρση της παραοικονομίας, η πρόσθετη φορολόγηση των μικρομεσαίων επιχειρήσεων, η οποία επιβάλλεται κάθε φορά με υπουργικές αποφάσεις ή νομοθετικές διατάξεις, για να καλύψει εισπρακτικές ανάγκες του αδηφάγου δημόσιου τομέα. 
Και όλα αυτά γιατί, κύριοι συνάδελφοι; Γιατί το πρόγραμμα TAXIS δεν μπόρεσε να ανταποκριθεί στην αποστολή του. Και δεν μπόρεσε να ανταποκριθεί στην αποστολή του, γιατί εγκαταστάθηκε με έναν τρόπο ανορθόδοξο, απρογραμμάτιστα και αμελέτητα. Τα αποτελέσματα τα βλέπουμε σήμερα. 
Φθάσατε στο σημείο να ταλαιπωρείτε τους Έλληνες φορολογούμενους με τα τεχνάσματα του τεκμαρτού προσδιορισμού του Φόρου Προστιθέμενης Αξίας μέσω της συνάφειας. Αν το πρόγραμμα TAXIS, κύριε Υπουργέ, είχε εφαρμοστεί σωστά, αν είχαμε ένα σωστό φορολογικό σύστημα, είναι βέβαιο ότι δεν θα χρειάζονταν οι φορολογούμενοι να μπαίνουν στη λογική του τεκμαρτού προσδιορισμού των εισοδημάτων ή να κλείνουν ανέλεγκτες φορολογικές χρήσεις με συνοπτική διαδικασία, όπως την έχετε καθιερώσει. 
Εφαρμόσατε διαχρονικά ένα φορολογικό σύστημα τέτοιο που να εξυπηρετεί τις ανάγκες της σπάταλης και απροσδιόριστης πολιτικής, την οποία επί τόσα χρόνια έχετε επιβάλει και έχετε φορτώσει στις πλάτες των Ελλήνων φορολογουμένων. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 χρόνια από την Ελληνική Επανάσταση", ογδόντα έξι μαθητές και δεκατρείς καθηγητές του 2ου Εσπερινού Λυκείου Αμπελοκήπων.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Ο κ. Ηλίας Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
Θα μου επιτρέψετε να αναφέρω ορισμένες ημερομηνίες, για να αποδείξω πόσο μακριά είστε από την πραγματικότητα ως Κυβέρνηση. Ειπώθηκε -και το ξαναλέω- ότι το Μάιο του 1993 με την "ΙΝΤΡΑΣΟΦΤ" προχωρήσαμε στη σύμβαση για το ΤΑXIS. Τον Ιούλιο του 1995 γίνεται προμήθεια εξοπλισμού με τη "ΜΠΟΥΛ". Στις 3 Μαρτίου του 1998 έχουμε την πρώτη πανηγυρική συνεδρίαση, το πρώτο εγκατεστημένο σύστημα -και εξοπλισμό και λογισμικό ταυτόχρονα- στη Δ.Ο.Υ. Μοσχάτου. Πέρσι, στην τελευταία από τις διακόσιες ογδόντα μία Δ.Ο.Υ., η Δ.Ο.Υ. της Ύδρας, τοποθετείται και γίνεται "πλήρης" εγκατάσταση πενήντα επτά τελευταίων Δ.Ο.Υ.
Διεθνώς, κύριε Πρόεδρε -γιατί εδώ έχουμε επτά - οκτώ χρόνια απόσταση από την πρώτη ημερομηνία που ανέφερα και θα το συνδέσω με τη διεθνή πρακτική- είναι γνωστό στους επαΐοντες ότι μέσα σε επτά, το πολύ οκτώ χρόνια, συστήματα σαν κι αυτά αυτόματα γίνονται απαρχαιωμένα. Δεν το συζητάμε δηλαδή: Μέσα στο χρονικό διάστημα αυτό, από τότε που υπογράψαμε και προσπαθούμε να στήσουμε ένα σύστημα για όλη την Ελλάδα, το σύστημα αυτό εξ ορισμού έχει απαρχαιωθεί.
Πάλι η διεθνής πρακτική λέει ότι το πολύ σε δύο χρόνια μπορεί να εγκατασταθεί πλήρες σύστημα και σε χώρα όπως οι Ηνωμένες Πολιτείες της Αμερικής, που είναι τεράστια, αχανής, αν θέλετε, χώρα.
Εξ ορισμού, δηλαδή, έχουμε σήμερα ένα σύστημα, το οποίο είναι απηρχαιωμένο, είναι ξεπερασμένο και είναι απαξιωμένο. Θέλω επίσης να πω -και μάλιστα όσοι ασχολούνται το γνωρίζουν- ότι χρησιμοποιείται -ακούστε- το WINDOWS 3.11, ενώ έχουν γίνει έξι έκτοτε έξι αλλαγές ή αναβαθμίσεις από τότε και κυκλοφορεί το WINDOWS X.P., όπως λέγεται. Σε ό,τι δηλαδή έχει σχέση με το λογισμικό, κύριε Υπουργέ, βρισκόμαστε στον Μεσαίωνα.
Εκτός όλων αυτών, θα πρέπει να πούμε ότι μόνον οκτώ από τις δεκαοκτώ εφαρμογές του TAXIS εφαρμόζονται σήμερα. Όταν δε αναδύονται προβλήματα ξαφνικά, ορισμένοι, με αυτοσχεδιασμούς προσπαθούν να τα λύσουν.
Ποιο είναι το βασικό πρόβλημα αυτής της πολιτικής που ακολουθεί το Υπουργείο - αν είναι πολιτική αυτή, βεβαίως. Χρειαζόμαστε από τη μια μεριά χρήματα, για να συντηρήσουμε το υπάρχον σύστημα, τα οποία χρήματα δεν υπάρχουν στον Προϋπολογισμό και, απ' ό,τι ρώτησα, χρειάζεται ένα τεράστιο ποσό, το οποίο ψάχνετε να βρείτε και δεν το έχετε. Από την άλλη μεριά, κύριε Υπουργέ, ψάχνετε να βρείτε χρήματα, για να εγκαταστήσετε πλέον το νέο σύστημα, γιατί το παλιό είναι απηρχαιωμένο. Αυτός κι αν είναι πολιτικός δυϊσμός!
Η βασική πρόταση που καταθέτουμε, η ιδανική λύση είναι η εξής: Θα πρέπει να υπάρχει ένα ενιαίο κεντρικό σύστημα με βάση δεδομένων "DATA WHARE HOUSING", η οποία να συμπεριλαμβάνει καινούρια και παλιά στοιχεία μαζί. Ποιο είναι το ζητούμενο; Όχι να έχουμε μια βάση δεδομένων, η οποία να μας απαντά μόνο στο ΤΑΧΙS, O.k. αλλά να υπάρχει μια νέα βάση δεδομένων, η οποία να απαντά και σε ερωτήματα που αφορούν στοιχεία ενός ατόμου και στη Σ.Δ.Ο.Ε. και στα τελωνεία και στις ελεγκτικές υπηρεσίες. Το ζητούμενο είναι δηλαδή να έχουμε μια πλήρη εικόνα για τον κάθε Έλληνα, όπως συμβαίνει στο εξωτερικό, που είναι αυτονόητο.
Σαν να μην φτάνουν, κύριε Πρόεδρε, όλα αυτά, στην Ελλάδα έχουμε -και εδώ είστε παγκόσμιοι πρωταθλητές- συνεχείς αλλαγές των φορολογικών νόμων. Δεν έχουμε δηλαδή φορολογικό πλαίσιο από τη μια μεριά και οι φορολογικοί νόμοι αλλάζουν συνεχώς. Και κάθε λίγο και λιγάκι αυτοί οι άνθρωποι, οι οποίοι προσπαθούν να προσαρμόσουν το λογισμικό στη νέα νομοθετική κατάσταση, η οποία εμφανίζεται μέσα από τα έδρανα αυτά, ξαναμπαίνουν στη διαδικασία να γράφουν με το χέρι και μετά πάλι ξαναγυρίζουν στον υπολογιστή μόνο για να εκτυπώσουν το τελικό κείμενο. Εκεί φτάνουμε! Εξ ορισμού.
Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Μέχρι το 2005 πρέπει να πάρουμε τα χρήματα της κοινωνίας της πληροφορίας. Και σας ρωτάω: Γιατί δεν παίρνετε αυτά τα χρήματα; Ποιος είναι ο προγραμματισμός; Τώρα τελευταία προσπαθείτε να ανασυνταχθείτε σαν Υπουργείο να έρθετε να μας πείτε ότι θα προχωρήσετε σε κομπιούτερ, σε ενιαίο δίκτυο, όπως έμαθα, και κεντρικές εφαρμογές και υποδομές. Αυτό το συζητήσατε χθες, απ' ό,τι έμαθα, στο Υπουργείο σας. Μα, με όλα αυτά είναι δυνατόν, κύριε Πρόεδρε, να μην είμαστε πρωταθλητές στη φοροδιαφυγή, στη φοροαποφυγή, γιατί έχουμε αυτήν την κουλτούρα ταυτόχρονα, την παραοικονομία και πάει λέγοντας; Αφού εμείς οι ίδιοι δεν μπορούμε να κάνουμε τα αυτονότητα. Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εμείς συνεπείς με αυτά που είπαμε και στην αρχή της συνεδρίασης, με πολλή λύπη, λόγω της απουσίας του κυρίου Υπουργού, θα αναγκαστούμε να αποχωρήσουμε από το Κοινοβούλιο.
ΠΡΟΕΔΡΕΥΩΝ (Παναγιώτης Σγουρίδης): Εσείς έχετε την άποψή σας, αλλά νομίζω ότι η Κυβέρνηση εκπροσωπείται δια του Υφυπουργού, ο οποίος είναι και αρμόδιος για τα οικονομικά θέματα.
(Στο σημείο αυτό αποχωρούν της Αιθούσης οι Βουλευτές της Νέας Δημοκρατίας).
Ορίστε, κύριε Υφυπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, πιστεύω ότι η Νέα Δημοκρατία υποκριτικά φερόμενη και μάλιστα δύο φορές την ίδια ώρα πράττει ένα πολιτικό ολίσθημα. Γιατί το να επερωτά την Κυβέρνηση σε συγκεκριμένα θέματα, να ζητά τη δική της γνώμη και απάντηση αλλά αναπτύσσοντας τις θέσεις της ακολούθως να αποχωρεί, αποδεικνύει ότι δεν έχει το θάρρος να αντιμετωπίσει την αλήθεια κατάματα.
Το δεύτερο σημείο είναι πάγια τακτική της Νέας Δημοκρατίας σε ζητήματα στα οποία έχει επιτευχθεί σημαντικότατη πρόοδος να φέρνει ερωτήσεις ή επερωτήσεις στη Βουλή, προκειμένου να υποβαθμίσει τη σημασία του όντως μεγάλου έργου, το οποίο πραγματοποιείται και ειδικότερα στον τομέα για τον οποίο σήμερα επερωτάται η Κυβέρνηση.
Έτσι, λοιπόν, όσον αφορά την ανάπτυξη του TAXIS, είναι ένα έργο για το οποίο κανείς απολύτως δεν μπορεί να κατηγορήσει την Κυβέρνηση και το Υπουργείο Οικονομικών, είναι ένα έργο για το οποίο το Υπουργείο Οικονομικών σεμνύεται να λέει, και δικαίως, ότι αποτελεί πρωτοπορία στο δημόσιο τομέα, είναι ένα έργο το οποίο πραγματικά δεν φανταζόταν κανένας απολύτως ότι μπορούσε να είχε επιτευχθεί. Αλλά ό,τι δεν έκανε η Νέα Δημοκρατία, κατηγορεί σήμερα εμάς γιατί εμείς το πραγματοποιούμε. Ανέφερε δήθεν για την προσπάθειά της το 1992 για να εισάγει την τεχνολογία της σύγχρονης εφορίας, αλλά εκείνο που έκανε ήταν να δώσει κομπιούτερ σε εκατόν είκοσι εφορίες, προκειμένου να εισάγουν, όπως κάνουν οι μαθητές ή τα παιδιά μας στο σπίτι, κάποια στοιχεία, κάποια δεδομένα τοπικού ενδιαφέροντος μέσα στο σκληρό δίσκο των συγκεκριμένων κομπιούτερ και μάλιστα πάλι με αποτυχημένο τρόπο, γιατί όταν θελήσαμε να τα χρησιμοποιήσουμε ήταν στοιχεία παντελώς αναξιόπιστα.
Ένα δεύτερο στοιχείο που πρέπει να αξιολογήσουμε είναι ότι το ΤΑΧΙS είναι ένα κολοσσιαίο έργο, είναι ένα έργο το οποίο ήδη έχει απορροφήσει δεκάδες δισεκατομμυρίων δραχμών και είναι ένα έργο το οποίο θα απορροφήσει και από το Γ΄ Κοινοτικό Πλαίσιο Στήριξης άλλα 40 δισεκατομμύρια δραχμές για την πλήρη ανάπτυξή του. Η Νέα Δημοκρατία μας το φέρνει ως νέο, ότι δεν έχει ολοκληρωθεί το TAXIS. Εμείς λέμε ότι δεν έχει ολοκληρωθεί. Είναι μία διαδικασία χρονοβόρος και πολυδάπανη.
Ήδη έχουν δαπανηθεί 27 δισεκατομμύρια για το TAXIS και για την ολοκλήρωσή του θέλουμε άλλα 40 δισεκατομμύρια. Άρα θα έλεγα, αν κάποιος συγκρίνει από άποψη δαπανών, ότι δεν έχει ολοκληρωθεί ούτε το 50% του προβλεπόμενου και σχεδιαζόμενου έργου. Το να έρχεται σήμερα η Νέα Δημοκρατία και να αναφέρεται το τι δεν έγινε, "κομίζει γλαύκα εις Αθήνας". Ας ρωτούσαν να τους δώσουμε εμείς τον προγραμματισμό μας για το Γ΄ Κοινοτικό Πλαίσιο Στήριξης. Θα αναφέρουμε εμείς οι ίδιοι το τι προγραμματίζουμε για την ολοκλήρωση του ΤΑΧΙS. Όμως να παραγνωρίζει ένα σημαντικότατο έργο, το οποίο έχει γίνει, αποτελεί τουλάχιστον υποκρισία.
Είναι μια πραγματικότητα, αγαπητοί, συνάδελφοι, το ολοκληρωμένο πληροφοριακό σύστημα φορολογίας του ΤΑΧΙS. Είναι πραγματικότητα και αποτελεί τη μεγαλύτερη λειτουργική παρέμβαση των τελευταίων χρόνων στη χώρα μας. Πρέπει να πούμε ότι περιλαμβάνει κεντρικές υπολογιστικές υποδομές, διακόσιους ογδόντα δύο περιφερειακούς κύριους υπολογιστές, servers, με δέκα χιλιάδες θέσεις εργασίας αντίστοιχα PCs και είναι ένα από τα μεγαλύτερα δίκτυα δεδομένων της χώρας και μάλιστα πανελλαδικής εμβέλειας.
Επιτελέστηκε ένα σημαντικότατο έργο εκπαίδευσης του στελεχιακού δυναμικού για την εξομοίωση των χρηστών στις τεχνολογίες - πληροφορίες και την εκμάθηση των εφαρμογών. Εκπαιδεύθηκαν δέκα χιλιάδες εφοριακοί υπάλληλοι διακοσίων ογδόντα δύο οικονομικών επιχειρήσεων, εφοριών. Το συνολικό κόστος της εκπαίδευσης για όλα τα νέα πληροφοριακά συστήματα ανήλθε μέχρι σήμερα στο ποσό των 5,4 δισεκατομμυρίων δραχμών και χρηματοδοτήθηκε από το Β΄ Κοινοτικό Πλαίσιο Στήριξης.
Πρέπει να πούμε ότι στα πλαίσια του ίδιου έργου, της εφαρμογής του ΤΑΧΙS, εκατόν εβδομήντα ΔΥΟ μεταστεγάστηκαν σε νέα λειτουργικά κτίρια, με σύγχρονο κτιριολογικό και γραφειακό εξοπλισμό. Η ολοκλήρωση του έργου επιτελέστηκε σε αυτήν την φάση της εσωτερικής, θα έλεγα, ανταπόκρισης του συστήματος μέσα σε έξι χρόνια , ενώ έχουμε πραγματικά δείγματα από άλλες χώρες, Ευρωπαϊκής Ένωσης και αλλαχού, όπου ο λιγότερος χρόνος ήταν τα δέκα χρόνια.
Από προσωπική μου εμπειρία, πηγαίνοντας στην Ισπανία που το πληροφοριακό σύστημα εφαρμόζεται εδώ και είκοσι χρόνια, θέλω να σας πω ότι τα βήματα που έχουν γίνει στα είκοσι χρόνια είναι πολύ λιγότερα από αυτά που κάναμε εμείς στα έξι χρόνια.
Είκοσι χιλιάδες επιχειρήσεις μόνο συνεργάζονται με το αντίστοιχο ισπανικό ΤΑΧΙS, ενώ εμείς μέσα ενάμιση χρόνο εφαρμογής του συστήματος έχουμε πετύχει την προσέλκυση και το ενδιαφέρον για τη χρήση του συστήματος από διακόσιες εξήντα χιλιάδες επιχειρήσεις. Διακόσιες εξήντα χιλιάδες επιχειρήσεις στη χώρα μας δεν προσέρχονται κάθε μήνα στις εφορίες, δεν στήνονται στην ουρά επιχειρηματίες ή τα στελέχη των επιχειρήσεων, αλλά υποβάλλουν τις δηλώσεις φορολογίας, ΦΠΑ μέσω του διαδικτύου και πληρώνουν το φόρο μέσω πάλι του διαδικτύου, του Ιnternet Banking.
Θα πρέπει να πούμε ότι τον τελευταίο μήνα καταβλήθηκαν με το σύγχρονο τρόπο, δηλαδή με το πάτημα κάποιων κουμπιών στο κομπιούτερ της επιχείρησης, 100 δισεκατομμύρια δραχμές ΦΠΑ. Αποτελεί πραγματικά κατάκτηση του συστήματος και θα πρέπει δημόσια να εκφράσουμε τις ευχαριστίες μας σε όλους τους φορολογούμενους.
Μέσα σε ελάχιστο χρονικό διάστημα πάνω από 30% των επιχειρήσεων κάνουν χρήση της προσφερόμενης υπηρεσίας και θα έλεγα επωφελούνται από αυτήν την υπηρεσία. Αυτή η προσφορά θα πρέπει να εκτιμάται και ως χρονικό όφελος, αλλά και ως οικονομικό όφελος. Το βασικότερο όφελος από όλα είναι όσον αφορά την ποιότητα των προσφερόμενων υπηρεσιών.
Η βαρβαρότητα της ουράς, την οποία περιορίσαμε και θέλουμε να εξαλείψουμε, είναι ένας από τους στόχους μας. Προτεραιότητά μας είναι ο πολίτης. Έτσι, λοιπόν, εισάγοντας τη νέα τεχνολογία κινούμαστε σε αυτήν την κατεύθυνση.
Πρέπει να προσθέσω ότι ήδη άλλοι διακόσιοι είκοσι χιλιάδες Έλληνες φορολογούμενοι έχουν γίνει χρήστες, έχουν πάρει τον προσωπικό κωδικό πρόσβασης για να υποβάλουν τη δήλωση της φορολογίας του εισοδήματος. Αθροιστικά δηλαδή έχουμε τετρακόσιες ογδόντα χιλιάδες περίπου πεντακόσιες χιλιάδες αιτήσεις χρήσης του συγκεκριμένου δικτύου.
Σήμερα λειτουργούν απόλυτα παραγωγικά όλα τα υποσυστήματα, τα οποία υποστηρίζουν συναλλαγή στις Δ.Ο.Υ. Δεν είναι αληθές αυτό το οποίο ισχυρίστηκε η Νέα Δημοκρατία και θα έλεγα ότι δεν προκύπτει από κανένα συγκεκριμένο στοιχείο. Είναι έτοιμα, αλλά δεν έχουν μπει σε παραγωγή, ορισμένα υποσυστήματα τα οποία όμως για να λειτουργήσουν προϋπέθεταν ένταξη όλων των Δ.Ο.Υ κι εξασφάλιση φορολογικών δεδομένων τουλάχιστον για ένα πλήρες έτος για όλες τις Δ.Ο.Υ. Δεν μπορεί να εφαρμοστεί ένα σύστημα ταυτόχρονα για όλα τα θέματα, όταν πραγματικά θέλεις κάποια στοιχεία πανελλαδικής εμβέλειας. Άρα μετά την ένταξη και της τελευταίας από τις διακόσιες ογδόντα δύο Δ.Ο.Υ θα έπρεπε να περάσει τουλάχιστον ένας χρόνος προκειμένου ορισμένα από τα συστήματα αυτά να γίνουν πραγματικότητα.
Ενδεικτικά μόνο θα αναφέρω την εικόνα του φορολογούμενου, τον έλεγχο, την επιθεώρηση, διασταυρώσεις στοιχείων που ανέφερε. Ασφαλώς γίνονται διασταυρώσεις στοιχείων. Πρέπει να πούμε ότι οι διασταυρώσεις στοιχείων μάς έχουν δώσει καταπληκτικά αποτελέσματα. Όταν το Σώμα Δίωξης Οικονομικού Εγκλήματος τα προηγούμενα χρόνια έκανε ελέγχους δειγματοληπτικούς, αλλά τυχαίους, τα αποτελέσματα της παραβατικότητας ανέρχονταν σε 10% με 15%. Σήμερα, κάνοντας χρήση των στοιχείων του TAXIS, επειδή ακριβώς ερευνά συνήθως "ύποπτες" υποθέσεις, υποθέσεις οι οποίες κρίνονται από τα στοιχεία του TAXIS ότι πιθανότατα να οδηγούν σε φοροδιαφυγή, τα ποσοστά επιτυχίας σ' αυτές τις περιπτώσεις ανέρχονται σε 80% και 85%. Χρήσιμη, επομένως, διαδικασία.
Θα πρέπει να πούμε ότι το Πληροφορικό Σύστημα Φορολογίας TAXIS στηρίζεται σε εξοπλισμό και λογισμικό τεράστιας έκτασης και μεγάλου αριθμού διαφορετικών προϊόντων. Η αρμονική συνύπαρξη όλων αυτών είναι ένα πολύ σύνθετο έργο. Συγκριτικά με τα αντίστοιχα συστήματα άλλων ευρωπαϊκών χωρών ο εξοπλισμός του TAXIS είναι πολύ πιο σύγχρονος και σε καμιά περίπτωση δεν μπορεί να θεωρηθεί παρωχημένης τεχνολογίας. Η Ευρωπαϊκή Ένωση -πρέπει να το τονίζουμε- σε ειδική συνεδρίαση, πρόσφατη, στις 30 Νοεμβρίου 2001, χαρακτήρισε τις ηλεκτρονικές υπηρεσίες του Υπουργείου Εθνικής Οικονομίας και Οικονομικών της χώρας μας ως "good practice" -έπαινος- και τις κατέταξε μεταξύ των πέντε καλύτερων της Ευρώπης, όπως επίσης αξιολόγησε και το ISIS, το Πληροφορικό Σύστημα των Τελωνείων ως σύστημα-πρότυπο για τις υπό ένταξη συνδεδεμένες χώρες.
Είναι επίσης χαρακτηριστικό ότι η Κυπριακή Δημοκρατία έχει επισήμως ζητήσει τη συνεργασία μας για την προσαρμογή και χρήση του συστήματος TAXIS NET και ΔΙΑΣ στο φορολογικό σύστημα της Κύπρου. Υποδομές -πρέπει να το τονίσουμε ξεκάθαρα- τόσο μεγάλης κλίμακας δεν είναι δυνατόν να αντικαθίστανται κάθε φορά που κυκλοφορεί ένα νεότερο τεχνολογικό προϊόν. Αλλαγές ή αντικαταστάσεις μπορεί να προγραμματίζονται μετά από οκτώ, δέκα χρόνια από την αρχική προμήθεια. Θα αποτελούσε καταστροφική πολιτική για το Υπουργείο Οικονομικών αν κάθε φορά που κυκλοφορεί ένα νεότερο προϊόν λογισμικού από τα λειτουργούντα, όπως ανέφερε η Νέα Δημοκρατία για τα Windows, προβαίνει άμεσα στην προμήθειά του. Αυτό θα είχε σαν αποτέλεσμα, για το παράδειγμα που ανέφερε η Νέα Δημοκρατία ότι θα έπρεπε να κάνουμε αντικατάσταση, αλλαγή του αντίστοιχου λογισμικού τουλάχιστον τρεις φορές μέχρι σήμερα, αφού έχουμε τα Windows '95, '98, 2000 και αυτό συνεπάγεται τι; Συνεπάγεται προμήθεια κι εγκατάσταση κάθε φορά άλλων δέκα χιλιάδων προσωπικών υπολογιστών, των PCs, για καθεμιά μια από τις τρεις εκδόσεις, δηλαδή τριάντα χιλιάδες υπολογιστές, επιβάρυνση πάνω από τρία-τέσσερα δισεκατομμύρια δραχμές, χωρίς βέβαια καμιά ουσιαστική διαφοροποίηση για τον χρήστη, αφού δεν εκτελεί εργασίες αυτοματισμού γραφείου, αλλά ειδικό λογισμικό εφαρμογών, το οποίο έχει αναπτυχθεί κατά τέτοιο τρόπο, ώστε να λειτουργεί όσο το δυνατόν ανεξάρτητα από την έκδοση του λειτουργικού συστήματος. Θα έπρεπε να είχαμε εκπαίδευση κάθε φορά του προσωπικού για τα νέα συστήματα. 
Πρέπει όμως να τονίσουμε ότι το Υπουργείο Οικονομικών σε όλες τις θέσεις, περίπου πεντακόσιες, που χρησιμοποιούνται για την ανάπτυξη εφαρμογών ή για εφαρμογές αυτοματισμού γραφείου φροντίζει συστηματικά να εγκαθιστά τα νεότερα προϊόντα λογισμικού της χώρας.
Είναι φανερό ότι μία τέτοια πολιτική την οποία εισηγείται η Νέα Δημοκρατία, μία πολιτική διαρκούς αλλαγής των προϊόντων με τις νεότερες εκδόσεις τους, θα ωφελούσε μόνο τις προμηθεύτριες εταιρείες. Ο σχεδιασμός και η υλοποίηση του έργου της μετάβασης στο TAXIS, σε ένα περιβάλλον ευρώ, παρά την καθυστέρηση ομολογουμένως της έναρξης αυτού του συστήματος, ότι προχώρησε κανονικά, θα πρέπει να θυμίσω ότι η χώρα μας ήταν από τις λίγες χώρες που δεν έχει κανένα απολύτως πρόβλημα προσαρμογής στο ευρώ, όσον αφορά και τη φορολογία, εκτός τα υπόλοιπα που συνέβησαν όλα κατ' άψογο τρόπο. 
Έτσι, λοιπόν, θα πρέπει να θυμίσω ότι στις τρεις ημέρες που μεσολάβησαν από το κλείσιμο όλων των υπηρεσιών του Υπουργείου για τη μετάβαση στο TAXIS χάρη στην προσπάθεια και την εντατική εργασία των εργαζομένων σε εικοσιτετράωρη βάση, καταφέραμε την 1η Ιανουαρίου να έχουμε εντάξει όλα τα φορολογικά συστήματα στο TAXIS, χωρίς κανένα απολύτως πρόβλημα την πρώτη ημερομηνία έναρξης και λειτουργίας σε περιβάλλον ευρώ.
Τα υποσυστήματα του TAXIS πρέπει να θυμίσουμε ότι έχουν χωριστεί σε δύο ομάδες και το έργο αυτό για το οποίο αναφέρθηκε η Νέα Δημοκρατία υλοποιείται σε δύο φάσεις. Η πρώτη φάση περιλαμβάνει υποσυστήματα για τα οποία η συναλλαγή την 1.1.2002 έπρεπε να είναι σε ευρώ, όπως τα έσοδα, τα έξοδα Φ.Π.Α., Κώδικας Βιβλίων-Στοιχείων, μητρώο δικαστικό και άλλες δράσεις.
Η δεύτερη φάση περιλαμβάνει υποσυστήματα για τα οποία η συναλλαγή την 1.1.2002 έπρεπε να γίνει σε δραχμές, όπως είναι το εισόδημα και ό,τι άλλο συμπαρασύρει αυτό, όπως διασταυρώσεις, εικόνα φορολογούμενου, ελέγχους. Και αυτά τα αντίστοιχα δεδομένα θα πρέπει να μετατραπούν σε ευρώ την 31.12.2002. 
Ήδη για αποκλειστική εξυπηρέτηση των Ελλήνων φορολογουμένων, για να μην έχουν μπερδέματα όσον αφορά τη συμπλήρωση της δήλωσης φορολογίας εισοδήματος, η δήλωση του φόρου εισοδήματος φυσικών προσώπων υποβάλλεται, όπως είναι γνωστό, σε δραχμές. Άρα και τα συστήματα τα οποία έχουμε -και είναι πολύ δύσκολο όντως- είναι ταυτόχρονα διπλά. Μικτό μοντέλο έχουμε εφαρμόσει και σε ευρώ και σε δραχμές ταυτόχρονα, που από τεχνικής άποψης είναι περισσότερο σύνθετο στην υλοποίησή του. Αλλά θα έλεγα αυτό προβλέπεται από το νόμο και έτσι έπρεπε να γίνει. Να έχουμε δηλαδή στο χρόνο που διανύουμε, ένα διπλό σύστημα TAXIS, ώστε να μπορεί να δέχεται και σε ευρώ, αλλά και δραχμές τις δηλώσεις. 
Όσον αφορά την υποστήριξη παραγωγικής λειτουργίας και την παραπέρα ανάπτυξη του TAXIS, ειδικές δράσεις προβλέπονται από το επιχειρησιακό πρόγραμμα του Υπουργείου Οικονομικών για το Γ΄ Κοινοτικό Πλαίσιο Στήριξης. 
Έτσι, λοιπόν θα έλεγα και θα καταθέσω στα Πρακτικά το αντίστοιχο επιχειρησιακό πρόγραμμα, το οποίο έχει συνταχθεί από την πλευρά της Γενικής Γραμματείας Πληροφορικών Συστημάτων και θα αναφέρω ενδεικτικά τα προγράμματα τα οποία θα υλοποιηθούν από το νέο πρόγραμμα, από το Γ΄ Κοινοτικό Πλαίσιο Στήριξης. Έτσι, λοιπόν, θα αναφέρω τα υποέργα της φορολογίας -και αφορά τις κεντρικές υπηρεσίες- τις στατιστικές αναφορές, τα υποέργα των ελεγκτικών υπηρεσιών ΕΘΕΚ, ΠΕΚ, ΤΕΚ, Σ.Δ.Ο.Ε., Επιθεώρηση ΕΛΥΤ, του Γενικού Λογιστηρίου του Κράτους, της δημόσιας περιουσίας, Γενικής Διεύθυνσης Δημόσιας Περιουσίας, Κτηματικής Εταιρείας του Δημοσίου, του Διοικητικού και Προσωπικού του Ταμείου Παρακαταθηκών και Δανείων, της υποδομής, αποθήκευσης και διαχείρισης δεδομένων, μελέτη ασφαλείας του ολοκληρωμένου πληροφορικού συστήματος, εκπαίδευση παραπέρα χρηστών, τηλεκπαίδευση, τηλεϋποστήριξη, μελέτη αναδιοργάνωσης, καταγραφή, ενιαίο δίκτυο υποδομών Υπουργείου Οικονομικών, εν τέλει δε, πέντε χιλιάδες νέες θέσεις, πέντε χιλιάδες νέα κομπιούτερς θα τοποθετηθούν για την υλοποίηση των συγκεκριμένων προγραμμάτων και σαράντα περίπου δισεκατομμύρια δραχμές θα δαπανηθούν για την ολοκλήρωση του συστήματος TAXIS σε όλες τις υπηρεσίες του Υπουργείου Οικονομικών.
Η λειτουργία της Γενικής Γραμματείας Πληροφορικών Συστημάτων απαιτεί ένα σύγχρονο και λειτουργικό oργανισμό, ο οποίος να είναι διαρθρωμένος αντίστοιχα προς τους πελάτες-χρήστες των συστημάτων της Υπηρεσίας του Υπουργείου Οικονομικών, αλλά και του φορολογούμενου πολίτη. Ο νέος αυτός Οργανισμός βρίσκεται ήδη σε εξέλιξη ταυτόχρονα με τον οργανισμό του Υπουργείου Οικονομικών και θα δώσει πραγματικά διέξοδο στα όποια προβλήματα υπάρχουν όσον αφορά τον οργανισμό.
Πρέπει να πούμε ότι η συμβολή όλων των εργαζομένων της Γενικής Γραμματείας Πληροφορικών Συστημάτων είναι καθοριστική. Κανένας δεν έχει μείνει στο περιθώριο. Αν έχει μείνει κανένας είναι γιατί το θέλησε να μείνει στο περιθώριο. Αλλά αυτό το οποίο μπορώ να πω, όπως είπα και δημοσίως, είναι ότι αξίζει έπαινο ο εργαζόμενος της Γενικής Γραμματείας Πληροφορικών Συστημάτων γιατί με τη δική τους συμβολή πετύχαμε αυτά που πετύχαμε. Πετύχαμε πραγματικά ένα θρίαμβο, όσον αφορά το θέμα της κρίσης της σύγχρονης τεχνολογίας.
Είναι όντως άθλος, κύριε Μακρυπίδη, πολύ μεγάλος άθλος και αυτό πρέπει να το γνωρίζουμε, όπως να γνωρίζουμε και τη συμβολή των εργαζομένων σε αυτήν την επιτυχία. 
Μίλησε η Νέα Δημοκρατία για καθυστέρηση ανάθεσης του έργου του ευρώ. Είναι ένα έργο το οποίο έγινε με απόλυτες συνθήκες διαφάνειας, έχει εγκριθεί πριν υπογραφεί η σύμβαση η οποία εγκρίθηκε από το Ελεγκτικό Συνέδριο και επομένως δεν υπάρχει κανένα πρόβλημα.
Το δεύτερο ζήτημα είναι ότι, παρά το γεγονός ότι καθυστερημένα αρχίσαμε, καταφέραμε να είμαστε στις 31.12.2001 σε πλήρη ετοιμότητα. Και για να γίνει απόλυτα κατανοητό, πρέπει να πούμε ότι διακόσιες ογδόντα δύο Δ.Ο.Υ. είναι αντίστοιχα διακόσιες ογδόντα δύο από τις μεγαλύτερες επιχειρήσεις της Ελλάδος. Γίνονται εκατομμύρια συναλλαγές σε κάθε Δ.Ο.Υ. και αυτές έπρεπε να μετατραπούν από δραχμές σε ευρώ και να έχουν ένα σύστημα απόλυτα αξιόπιστο. Και αυτόν τον άθλο το Υπουργείο των Οικονομικών κατάφερε να τον κάνει πραγματικότητα. 
Επίσης, πρέπει να πούμε ότι σήμερα βρισκόμαστε στην ευχάριστη θέση να έχουμε δώσει στην υπηρεσία του πολίτη, υπηρεσίες οι οποίες είναι ιδιαίτερα χρήσιμες. Θα αναφέρω ενδεικτικά και μόνο το τι ακριβώς προσφέρει το ΤΑΧΙS σήμερα στον Έλληνα φορολογούμενο:
Υπάρχει δυνατότητα υποβολής και πληρωμής περιοδικών δηλώσεων του Φ.Π.Α. που ανέφερα προηγούμενα από διακόσιες εξήντα χιλιάδες επιχειρήσεις μέχρι σήμερα. Έχουμε καταργήσει ολόκληρα τμήματα των εφοριών. Για παράδειγμα στη Δ.Ο.Υ. ΦΑΕ Αθηνών όπου το σύνολο των επιχειρήσεων κρατούν βιβλία Γ΄ Κατηγορίας, το αντίστοιχο τμήμα έχει τελειώσει. Γιατί καμία επιχείρηση δεν υποβάλλει τη δήλωσή της πηγαίνοντας στην ουρά και αναμένοντας στα γκισέ των υπαλλήλων. Όλες οι δηλώσεις υποβάλλονται ηλεκτρονικά. Το 30% εν τέλει των συνολικών επιχειρήσεων που υποβάλλουν Φ.Π.Α., ήδη κάνουν χρήση του νέου συστήματος με τεράστια εξοικονόμηση εξόδων, αλλά και ταυτόχρονα βελτίωση της ποιότητας ζωής εργαζομένων, εργοδοτών κλπ. 
Για τις δηλώσεις του φόρου εισοδήματος, που ανέφερα προηγούμενα, τριάντα χιλιάδες έκαναν χρήση αυτής της υπηρεσίας και φέτος ο στόχος του Υπουργείου είναι τριακόσιες χιλιάδες φορολογούμενοι. 
Πριν από την έναρξη υποβολής των φορολογικών δηλώσεων της συντριπτικής πλειοψηφίας των Ελλήνων φορολογουμένων, που είναι οι μισθωτοί και οι συνταξιούχοι, ήδη έχουν εγγραφεί στο σύστημα διακόσιες είκοσι χιλιάδες. Δηλαδή έχουν υπερβεί τα 2/3 του στόχου πριν από την έναρξη υποβολής των φορολογικών δηλώσεων. Η ανταπόκριση ήταν ενθουσιώδης και θεαματική, η οποία μας δημιούργησε προβλήματα. Είναι τα προβλήματα από την επιτυχία του συστήματος. Γιατί κάθε μέρα πάνω από τριακόσιες χιλιάδες φορολογούμενοι επισκέπτονται το ΤΑΧΙS είτε για να υποβάλουν νέες δηλώσεις συμμετοχής στη διαδικασία αυτή είτε για να πάρουν πληροφορίες προκειμένου στο εγγύς μέλλον να κάνουν χρήση αυτών των υπηρεσιών. 
Υπάρχει η δυνατότητα υποβολής συγκεντρωτικών καταστάσεων, τιμολογίων, πελατών και προμηθευτών. Στο σημείο αυτό πρέπει να πούμε ότι μόνο το 2001, το έτος που μας πέρασε, πάνω από τριάντα εκατομμύρια τιμολόγια έχουν ήδη εισαχθεί, προκειμένου να είναι δυνατή η διασταύρωση. 
Υπάρχει η δυνατότητα υποβολής ερωτημάτων με e-mail για τη λειτουργία της υπηρεσίας ΤΑXIS NET και για γενικότερα προβλήματα, για θέματα λειτουργίας του TAXIS, η δυνατότητα πληροφόρησης από καταχωρίσεις στο σύστημα στατιστικών και ενημερωτικών στοιχείων, ερωτήματα πληροφόρησης για την εκκαθάριση του φόρου εισοδήματος, ερωτήματα ελέγχων ορθότητας του ΑΦΜ, δυνατότητα να πάρουμε όλα τα έντυπα του Υπουργείου Οικονομικών μέσα από την οθόνη του προσωπικού μας υπολογιστή και να τα εκτυπώσουμε. 
Επίσης, υπάρχει η δυνατότητα λήψης του πιστοποιητικού φορολογικής ενημερότητας με ένα απλό τηλεφώνημα από επτά χιλιάδες πιστοποιημένους φορείς. Μ' αυτόν τον τρόπο καταργήσαμε δέκα εκατομμύρια πράξεις, αφού η ουρά αντικαταστάθηκε από ένα απλό τηλεφώνημα και σε λιγότερο από δέκα δευτερόλεπτα έρχεται η απάντηση, το πιστοποιητικό στο fax του συγκεκριμένου φορέα που ζητεί το πιστοποιητικό φορολογικής ενημερότητας. 
Υπάρχει αυτόματη τηλεφωνική ενημέρωση των πολιτών για την εκκαθάριση των δηλώσεων φόρου εισοδήματος, δυνατότητα υποβολής των καταστάσεων ΔΙΑΣ και INTERSTAT εντός των προσεχών μηνών, εντός Μαΐου. Περίπου ογδόντα χιλιάδες επιχειρηματίες μπορούν να κάνουν χρήση αυτής της υπηρεσίας.
Τελειώνοντας, αγαπητοί συνάδελφοι, θα πρέπει να πούμε ότι οι κεντρικοί στρατηγικοί στόχοι που έχει θέσει το Υπουργείο Οικονομικών και ήταν η καλύτερη εξυπηρέτηση του πολίτη στα πλαίσια των συναλλαγών με το Υπουργείο Οικονομικών, αλλά και η σημαντική ενίσχυση της επιχειρησιακής ικανότητας του Υπουργείου για την καλύτερη εκπλήρωση της αποστολής τους έχουν ήδη σε σημαντικό μέρος επιτευχθεί. 
Υπό το πρίσμα αυτής της συγκεκριμένης στόχευσης που είπα προηγουμένως, φαίνεται ότι ο ρόλος-κλειδί, που μπορεί να διαδραματίσει η εισαγωγή των καινοτόμων τεχνολογιών και η σημαντική επιχειρησιακή ευκαιρία που δόθηκε στο Υπουργείο Οικονομικών λαμβάνοντας υπόψη τις δυνατότητες που η σύγχρονη τεχνολογία μας έχει δώσει. Οι παραπάνω στόχοι στρατηγικής σε συνδυασμό με την ευκαιρία, η οποία παρουσιάζεται για τη χρηματοδότηση των συγκεκριμένων προγραμμάτων, αλλά και τη συνολική θεώρηση του Υπουργείου Οικονομικών στα πλαίσια του επιχειρησιακού προγράμματος της κοινωνίας της πληροφορίας οδήγησαν στην ανάπτυξη πολλών και συγκεκριμένων στρατηγικών. Ενδεικτικά σας ανέφερα ορισμένες από αυτές. 
Θέλω να πω ότι τα βήματα, τα οποία ήδη ακολουθήσαμε και τα αποτελέσματα είναι ιδιαίτερα ενθαρρυντικά και απέδωσαν σημαντικά οφέλη, όπως η αύξηση των εσόδων της φορολογίας. Εκτιμάται όμως ότι με την ολοκλήρωση του συγκεκριμένου συστήματος θα υπάρχουν ακόμα μεγαλύτερα και πιο θεαματικά αποτελέσματα για την επιχειρησιακή δυνατότητα του Υπουργείου Οικονομικών. 
Θεωρούμε ότι είμαστε ήδη σε θέση να βασιστούμε στις υπάρχουσες υποδομές και στην εμπειρία που αποκτήθηκε μέχρι σήμερα, ώστε να αναπτύξουμε έναν οργανισμό έντασης γνώσης που αξιοποιεί κατά το μέγιστο τρόπο την επιχειρησιακή πληροφορία που παράγεται στα πλαίσια του συγκεκριμένου προγράμματος.
Έτσι, τελειώνοντας θα ήθελα να πω ότι είναι ένα έργο ιδιαίτερα σημαντικό. Θα έλεγα η Νέα Δημοκρατία, κατηγορώντας το, απλώς μας έδωσε τη δυνατότητα, έστω και στα λίγα λεπτά, να προπαγανδίσουμε στη Βουλή, να δώσουμε την πληροφόρηση στους συναδέλφους Βουλευτές, αλλά και στον ελληνικό λαό ότι το TAXIS προχωρεί απόλυτα ικανοποιητικά και αποκλειστικά και μόνο για το συμφέρον του Έλληνα φορολογούμενου, για τη βελτίωση των συνθηκών συναλλαγής του Υπουργείου Οικονομικών μ' αυτόν, αλλά και τη βελτίωση της ποιότητας των παρεχομένων υπηρεσιών και κατ' επέκταση της ποιότητας ζωής των Ελλήνων πολιτών. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν το προπαγανδίζετε, κύριε Υπουργέ, το προβάλλετε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικομικών): Σωστά. Το προβάλλουμε.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Kοινοβουλευτικός Eκπρόσωπος του ΠΑΣΟΚ. Κύριε Κωνσταντίνου, έχετε το λόγο για οκτώ λεπτά.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, ελπίζω να μη χρειαστώ ούτε τα οκτώ λεπτά. Παίρνω το λόγο σ' αυτήν την επερώτηση που ανέπτυξε η Νέα Δημοκρατία και αποχώρησε, γιατί νομίζω ότι πρέπει να τονιστούν ιδιαίτερα τρία σημεία.
Το πρώτο στοιχείο που ανέφερε ο κύριος Υπουργός και είχε πολύ μεγάλη επιτυχία. Να θυμίσουμε την τεράστια προσφορά του ΤΑΧΙS, να θυμίσουμε ότι ήταν ένα γιγαντιαίο έργο που ανέλαβε η ελληνική πολιτεία από το 1994 και μετά, χωρίς να έχει καμία εμπειρία, ότι πρόσφερε πράγματι αντικειμενικά πάρα πολλά στο ελληνικό κράτος. Στη Δημόσια Διοίκηση δεν νομίζω ότι έγινε μεγαλύτερη επανάσταση προσφοράς απ' ό,τι με αυτό το σύστημα και για να είμαστε ακριβείς, νομίζω ότι και ο κύριος Υπουργός θα πρέπει να αντιληφθεί ότι και με τα 40 δισεκατομμύρια που θα διατεθούν, πέραν των 27 δισεκατομμυρίων που ήδη διατέθηκαν, ποτέ αυτό το σύστημα δεν θα έχει ολοκληρωθεί. Κάθε μέρα θα πρέπει να βελτιώνεται, κάθε τόσο νέοι πόροι θα πρέπει να διατίθενται, γιατί η τεχνολογία κάθε μέρα προχωρά πιο γρήγορα. Νέα στοιχεία θα χρειάζονται να υπάρχουν, να εμπλουτίζουν κ.ο.κ., ώστε να μπορούμε να παρακολουθούμε άλλα συστήματα, άλλων χωρών, πιο προηγμένων τεχνολογικά.
Επαναλαμβάνω ότι αξίζουν συγχαρητήρια για όλες τις Κυβερνήσεις, ιδιαίτερα για τους Υπουργούς Οικονομικών που πέρασαν μετά το 1994 γι' αυτήν την πράγματι εκσυγχρονιστική προσφορά προς το ελληνικό κράτος, που πάντοτε βεβαίως έχει αδυναμίες, πάντοτε πρέπει να εμπλουτίζεται και να στηρίζεται και όχι να ψάχνουμε να βρούμε προβλήματα που λειτουργικά θα υπάρχουν, όπως έκανε η Νέα Δημοκρατία ανάγοντάς τα σε τόσο τρομερά και μεγάλα θέματα, ουσιαστικά θέλοντας να απορρίψει το ΤΑΧΙS ή να αφήσει σκιές περί διαφόρων άλλων πραγμάτων που δεν έχουν σχέση με την προσφορά προς το ελληνικό κράτος και στον ελληνικό προϋπολογισμό.
Το δεύτερο στοιχείο που πρέπει να τονίσουμε έχει σχέση με το ότι προσπάθησε η Νέα Δημοκρατία να μιλήσει για κομματισμό και όλα αυτά που εύκολα λέγονται, καμιά φορά όμως δεν έχουν σχέση με την πραγματικότητα.
Ο καλός συνάδελφος κ. Μακρυπίδης μου θύμισε μόλις πριν ότι στο σύλλογο παραδείγματος χάρη του ΚΕΠΥΟ, η πλειοψηφία δεν ανήκει στο χώρο του ΠΑΣΟΚ, ανήκει στο χώρο της Νέας Δημοκρατίας και του Συνασπισμού και έτσι είναι διαρθρωμένο και το προεδρείο. Αυτό και μόνο το στοιχείο δείχνει ότι όλα όσα προσπάθησε να πει η Νέα Δημοκρατία δεν έχουν άλλο στόχο παρά να στρέψουν, να προσπαθήσουν να φανατίσουν έναν αριθμό υπαλλήλων. Κι έφθασαν στο σημείο να λένε ότι οι υπάλληλοι του ΚΕΠΥΟ, οι υπάλληλοι του Υπουργείου Οικονομικών παίζουν τρίλιζες. Τέτοια έλεγε ο εισηγητής της Νέας Δημοκρατίας, αντί να τονίσουν την τεράστια προσφορά αυτών των ανθρώπων. Το αν υπάρχουν κάποιοι που δεν λειτουργούν σωστά, δεν αποτελεί τον κανόνα, πάντοτε υπάρχουν εξαιρέσεις τις οποίες όλοι ευχόμεθα και προσπαθούμε να αποφεύγουμε. Δεν τόνισαν, παραδείγματος χάρη ότι η σχολή επιμόρφωσης των υπαλλήλων του Υπουργείου Οικονομικών ιδρύθηκε από το 1995 και τόνισε ο κύριος Υπουργός πόσοι υπάλληλοι έχουν περάσει απ' αυτήν την σχολή. Πάνω από δέκα χιλιάδες έχουν επιμορφωθεί, έχουν πάρει καινούρια στοιχεία, που οι καινούριες ανάγκες της κοινωνίας επιβάλλουν να γνωρίζουμε όλοι και συνεχώς να ανανεωνόμαστε.
Και το τρίτο στοιχείο που θέλω να τονίσω, κύριε Πρόεδρε -και θα κλείσω μ' αυτό- είναι το πολιτικό στοιχείο της σημερινής επερώτησης πέραν όσων, επαναλαμβάνω, ίσως και τεχνικά ή διαδικαστικά ή ουσιαστικά ή οικονομικά τόνισε ο κύριος Υπουργός, είναι η στάση και η συμπεριφορά της Νέας Δημοκρατίας στη Βουλή.
Στην προηγούμενη επερώτηση που δεν ήταν παρών πάλι ο Υπουργός κ. Χριστοδουλάκης και αποχώρησε πάλι η Νέα Δημοκρατία, είδαμε να αναπτύσσεται η θέση της Νέας Δημοκρατίας από τον Κοινοβουλευτικό της Εκπρόσωπο. Σήμερα η Νέα Δημοκρατία δεν ανέπτυξε θέσεις. Επίσημα η Νέα Δημοκρατία δεν μίλησε, άφησε ορισμένους Βουλευτές -όλοι γνωρίζουμε οι Βουλευτές ανάλογα με τις πληροφορίες που έχουν ή με τον τόνο που οι ίδιοι θέλουν να δώσουν, αναπτύσσουν τα θέματα- και διά του Κοινοβουλευτικού της Εκπροσώπου δεν πήρε θέση για το θέμα της επερώτησης που ανέπτυξε εδώ.
Και θέλω αυτό να το σημειώσουμε ιδιαίτερα. Διότι, αν μου επιτρέπετε, να παραφράσω μια ρήση του αείμνηστου Γεώργιου Παπανδρέου "και οι κρίνοντες κρίνονται". Και η Νέα Δημοκρατία κρίνεται για τη στάση, τη συμπεριφορά, αλλά και την ποιότητα των επιχειρημάτων που ανέπτυξε σ' αυτήν την Αίθουσα. 
Εγώ συμφωνώ με τον εισηγητή της επερώτησης, τον κ. Ρεγκούζα, ότι δηλαδή η άσκηση κριτικής από την Αντιπολίτευση προς την Κυβέρνηση αποτελεί θεσμικό και ουσιαστικό στοιχείο της δημοκρατίας. Άλλωστε η ύπαρξη της Αντιπολίτευσης σε μία χώρα, σε μία κοινωνία, πιστοποιεί την ύπαρξη της δημοκρατίας, όχι η ύπαρξη της Κυβέρνησης. Η ύπαρξη Αντιπολίτευσης βεβαιώνει ότι υπάρχει δημοκρατία σε μία χώρα. Αλλά όταν μία Αντιπολίτευση φυγομαχεί μη λέγοντας τη θέση της, τι στοιχείο δημοκρατικής λειτουργίας είναι αυτό, κύριε Πρόεδρε; Ποια είναι η θέση της Νέας Δημοκρατίας για το σύστημα ΤΑΧΙS; Εκφράζεται από τις πεντάλεπτες τοποθετήσεις των Βουλευτών που ψάχνουν να πουν κάτι; "Είχα πληροφορία" έλεγε ένας συνάδελφος της Νέας Δημοκρατίας "ότι σήμερα θα συζητούσατε στο γραφείο σας, κύριε Υπουργέ" κλπ. Αυτό είναι πολιτική; Είναι θέση; 
Δεν ξέρω εάν αυτό σημαίνει κάτι άλλο, κύριε Πρόεδρε. Αν δηλαδή η προσπάθεια καταγγελίας γενικώς και αορίστως σε μια περίοδο γενικά καταγγελτική προσφέρει κάτι στη σωστότερη λειτουργία της Βουλής. Δεν γνωρίζω εάν αυτό εντάσσεται στην αλλαγή στάσης και συμπεριφοράς της Νέας Δημοκρατίας γενικότερα. Εάν επηρεάζεται από τη στάση του κ. Αβραμόπουλου, ο οποίος προχθές ζήτησε εκλογές και η Νέα Δημοκρατία βρίσκεται σε δύσκολη θέση. Δεν ξέρω εάν τα γεύματα που παραθέτουν ορισμένοι πρώην Υπουργοί της Νέας Δημοκρατίας σε Βουλευτές της Νέας Δημοκρατίας αλλάζουν συμπεριφορά και λένε ότι δεν πρέπει να πάμε με αυτήν, πρέπει να πάμε με την άλλη τακτική, αμφισβητώντας την ηγεσία του νυν Αρχηγού της Νέας Δημοκρατίας.
Δεν ξέρω τι ακριβώς συμβαίνει. Θα το δούμε στο μέλλον βεβαίως. Αυτό όμως που με βεβαιότητα μπορούμε να βγάλουμε ως συμπέρασμα είναι αυτό που είπα στην αρχή: Ότι και οι κρίνοντες -και στην περίπτωσή μας κρίνοντες είναι οι Βουλευτές, το κόμμα της Νέας Δημοκρατίας- κρίνονται και αυτοί. Αν ασκούν αντιπολίτευση ή αν βάζουν το στενό μικροκομματικό συμφέρον πάνω από οτιδήποτε άλλο και πάνω από τα συμφέροντα των μικρομεσαίων και όλων των φορολογούμενων. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 41/13-2-2002 επερώτησης των Βουλευτών της Νέας Δημοκρατίας κ.κ. Αδάμ Ρεγκούζα, Νικολάου Νικολόπουλου, Δημήτριου Κωστόπουλου, Θεόδωρου Σκρέκα, Ηλία Καλλιώρα, Ελευθέριου Παπαγεωργόπουλου, Θεόδωρου Κασσίμη, Ιωάννη Παπαθανασίου, Αθανάσιου Νάκου, Χρήστου Ζώη, Σταύρου Δαϊλάκη, Γεώργιου Καρασμάνη, Μαριέττας Γιαννάκου-Κουτσίκου, Αναστάσιου Παπαληγούρα, Γεώργιου Αλογοσκούφη, Σάββα Τσιτουρίδη και Γεώργιου Τρυφωνίδη προς το Υπουργείο Οικονομίας και Οικονομικών, σχετικώς με το ολοκληρωμένο Πληροφοριακό Σύστημα Φορολογίας "TAXIS".
Έχουν διανεμηθεί τα Πρακτικά της Τετάρτης 27 Φεβρουαρίου 2002, της Πέμπτης 28 Φεβρουαρίου 2002 και της Παρασκευής 1 Μαρτίου 2002 και ερωτάται το Σώμα εάν τα επικυρώνει. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 27 Φεβρουαρίου 2002, της Πέμπτης 28 Φεβρουαρίου 2002 και της Παρασκευής 1 Μαρτίου 2002 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 21.10΄ λύεται η συνεδρίαση για αύριο ημέρα Τετάρτη 13 Μαρτίου 2002 και ώρα 10.30΄ με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη. 


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ




 


