
ΣΥΝΕΔΡΙΑΣΗ ΡΛ'
Τρίτη, 14 Μαϊου 2002
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α' ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ΄Αδεια απουσίας των Βουλευτών Κ. Κουλούρη, Α. Μαντέλη, Φ. Πάλλη - Πετραλιά, Π. Παναγιωτόπουλου, Γ. Καλαντζή και Σ. Παπαδόπουλου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επερώτησης προς τον Υπουργό Εθνικής Οικονομίας και Οικονομικών σχετικά με τα θέματα φορολογίας των μικρομεσαίων επιχειρήσεων και την επιβολή αναδρομικά ΦΠΑ, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων:
Ο Υπουργός Εθνικής Παιδείας και Θρησκευμάτων κατέθεσε σχέδιο νόμου: "Κύρωση της από 19 Απριλίου 2002 Πράξης Νομοθετικού Περιεχομένου "Απαγόρευση πραγματοποίησης δοκιμασιών ή προσομοιώσεων εξετάσεων από φροντιστήρια ή άλλους ιδιωτικούς φορείς", σελ.
Οι Υπουργοί Εθνικής 'Αμυνας, Εξωτερικών, Οικονομίας και Οικονομικών, Δικαιοσύνης και Δημόσιας Τάξης κατέθεσαν σχέδιο νόμου: "Κύρωση του Τρίτου Πρόσθετου Πρωτοκόλλου της Συμφωνίας για την Πολυεθνική Ειρηνευτική Δύναμη της Νοτιοανατολικής Ευρώπης", σελ.
2. Κατάθεση 'Εκθεσης Διαρκούς Επιτροπής: Η Διαρκής Επιτροπή Παραγωγής και Εμπορίου καταθέτει την 'Εκθεσή της στο σχέδιο νόμου του Υπουργείου Εμπορικής Ναυτιλίας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας για τις θαλάσσιες μεταφορές", σελ.
ΟΜΙΛΗΤΕΣ
Α. Επί της επερώτησης:
ΑΛΟΓΟΣΚΟΥΦΗΣ Γ., σελ.
ΚΑΛΛΙΩΡΑΣ Η., σελ.
ΚΑΣΣΙΜΗΣ Θ., σελ.
ΚΩΝΣΤΑΝΤΙΝΟΥ Φ., σελ.
ΚΩΣΤΟΠΟΥΛΟΣ Δ., σελ.
ΜΗΤΣΟΤΑΚΗΣ Κ., σελ.
ΝΙΚΟΛΟΠΟΥΛΟΣ Ν., σελ.
ΡΕΓΚΟΥΖΑΣ Α., σελ.
ΦΩΤΙΑΔΗΣ Α., σελ.
ΧΡΙΣΤΟΔΟΥΛΑΚΗΣ Ν., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΛ΄
Τρίτη 14 Μαΐου 2002


Αθήνα, σήμερα στις 14 Μαΐου 2002, ημέρα Τρίτη και ώρα 18.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 25/4/02 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΗ΄ συνεδριάσεώς του, της Τετάρτης 24ης Απριλίου 2002 σε ό,τι αφορά την ψήφιση στο σύνολο του σχεδίου νόμου "Για την εταιρική διακυβέρνηση, θέματα μισθολογίου και άλλες διάταξεις").
Χρόνια πολλά! Καλή δουλειά!
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κυριάκο Σπυριούνη, Βουλευτή Α΄ Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Προσωπικού Ιδρύματος του Μουσείου Μπενάκη ζητεί την ικανοποίηση των αιτημάτων μισθοδοσίας των μελών του.
2) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Ζάρακα Λακωνίας ζητεί την προένταξη του έργου "ύδρευσης" της περιοχής του στο ΠΕΠ Πελοποννήσου.
3) Οι Βουλευτές κύριοι ΠΑΝΑΓΙΩΤΗΣ Ν. ΚΡΗΤΙΚΟΣ, ΣΤΥΛΙΑΝΟΣ ΠΑΠΑΘΕΜΕΛΗΣ και ΚΥΡΙΑΚΟΣ ΣΠΥΡΙΟΥΝΗΣ κατέθεσαν αναφορά με την οποία οι 'Επαρχοι της Ομογένειας στη Βόρεια 'Ηπειρο ζητούν μέτρα στήριξης της Εθνικής Ελληνικής Μειονότητας της Βορείου Ηπείρου με τη συγκρότηση προγραμμάτων για τις τηλεπικοινωνίες, συγκοινωνίες, την ιατρική περίθαλψη και άλλα.
4) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Σύλλογος Αμβυκούχων - Αμπελουργών Σερρών ζητεί τη χορήγηση αποζημίωσης στα μέλη του που λόγω του πρόσφατου παγετού έχουν υποστεί ζημιές στην καλλιέργεια "Βικτώριας" και "Σουλτανίνας".
5) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος των Απανταχού Ραυτοπουλαίων ζητεί την ολοκλήρωση της κατασκευή του οδικού δικτύου που συνδέει το Ραπτόπουλο με την Καλαμάτα.
6) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί χρηματοδότηση για την κάλυψη των λειτουργικών δαπανών του.
7) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί την παραχώρηση από την Αγροτική Τράπεζα του κτιρίου της οικίας Ζαμπελίων.
8) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία οι φοιτητές του ΙΕΚ ΕΚΑΒ - 9 Θράκης ζητούν να ληφθούν υπόψη τα αιτήματά τους για τις προκηρύξεις που θα αφορούν σε προσλήψεις στελεχών για την επάνδρωση του ΕΚΑΒ.
9) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ληλαντίων Εύβοιας ζητεί την παραχώρηση του δημοσίου ακινήτου ΒΚ 1030 (πρώην Αλυκές Ν. Λαμψάκου).
10) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας ζητεί την ικανοποίηση των μισθολογικών αιτημάτων των αξιωματικών των σωμάτων ασφαλείας με την τροπολογία, που ρυθμίζει τα αντίστοιχα θέματα των Ενόπλων Δυνάμεων.
11) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΤΕΒΕ Νομού Θεσσαλονίκης ζητούν την αύξηση των συντάξεων των μελών του κ.λπ.
12) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΙΚΑ Βέροιας Ημαθίας ζητεί την αύξηση των συντάξεων των μελών του κ.λπ.
13) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Εργατοϋπαλληλικό Κέντρο του Νομού Φωκίδας ζητεί την επίλυση ασφαλιστικών, συνταξιοδοτικών και λοιπών προβλημάτων των μελών του.
14) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι αγρότες, μέλη των Αγροτικών Συνεταιρισμών Αυλίδας, καταγγέλλουν την "Ελαιουργική" για τις άδικες παρεμβάσεις στον τρόπο καταβολής των επιδοτήσεων - ενισχύσεων στους παραγωγούς.
15) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι αγρότες, μέλη των Αγροτικών Συνεταιρισμών Αυλίδας, διαμαρτύρονται για την έλλειψη διαφάνειας στη διαδικασία χορήγησης των επιδοτήσεων στους αγρότες.
16) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ληλαντίων Εύβοιας ζητεί την παραχώρηση του δημόσιου ακινήτου ΒΚ 1030, των πρώην Αλυκών Ν. Λαμψάκου.
17) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Εκπολιτιστικός Σύλλογος Ηλίων "'Αγιος Γεώργιος" Αιδηψού Εύβοιας ζητεί χρηματοδότηση για την κατασκευή του Αλιευτικού Καταφυγίου Ηλίων.
18) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Ζαγοράς Μαγνησίας ζητεί ευνοϊκή ρύθμιση της υποχρέωσης καταβολής αποζημιώσεων λόγω αυθαίρετης χρήσης Δημοσίου Κτήματος για τους κατοίκους της Μακρυράχης Ζαγοράς.
19) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Κάσου Δωδεκανήσου ζητεί την επίσπευση των διαδικασιών για την κατασκευή του έργου του μώλου λιμένος Κάσου.
20) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η 'Ενωση Στρατιωτικών Αναπήρων και Θυμάτων Υπαξιωματικών και Οπλιτών Καρδίτσας ζητεί την τροποποίηση της παρ. 3 του αρθ. 13 του ν. 997/79 για τη συνταξιοδότηση των αναπήρων στρατιωτικών της ειρηνικής περιόδου.
21) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Ομοσπονδία Θρακικών Συλλόγων Γερμανίας και Κεντρικής Ευρώπης ζητεί τη δημιουργία "Ομογενειακού Χωριού" στην περιοχή της Αλεξανδρούπολης 'Εβρου.
22) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε δημοσίευμα εφημερίδας που αφορά την οργάνωση και λειτουργία των Σχολών Γονέων.
23) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η 'Ενωση Συνταξιούχων του ΤΕΒΕ Φθιώτιδας ζητεί την αύξηση των συντάξεων των μελών της.
24) Ο Βουλευτής Αθηνών κ. ΓΕΩΡΓΙΟΣ ΔΑΣΚΑΛΑΚΗΣ κατέθεσε αναφορά με την οποία η 'Ενωση των Απανταχού Μανταίων ζητεί την κατασκευή της οδικής σύνδεσης Μαντέικων - Λυκοχίων Αρκαδίας.
25) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία το Επιμελητήριο Λακωνίας ζητεί την παράταση της υποβολής δηλώσεων ΦΠΑ και εισοδήματος για τις επιχειρήσεις του Νομού Λακωνίας.
26) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία το Επιμελητήριο Λακωνίας ζητεί να μην τηρούν ημερήσιο βιβλίο δρομολογίων τα εμπορικά και αγροτικά αυτοκίνητα ωφέλιμου φορτίου έως 3,5 τόνους.
27) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία το Σωματείο Φίλων Αρχαιολογικού Μουσείου Σπάρτης "ΠΑΝΑΓΙΩΤΗΣ ΣΤΑΜΑΤΑΚΗΣ" και ο Σύνδεσμος Φίλων Ανασυγκρότησης Αρχαίου Θεάτρου Σπάρτης "Γιτιάδας" ζητούν τη δημιουργία νέου αρχαιολογικού μουσείου στη Σπάρτη.
28) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί τη δημιουργία νέων τμημάτων στις Σχολές μετεκπαίδευσης της Σχολής Τουριστικών Επαγγελμάτων.
29) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύλλογος Δασκάλων και Νηπιαγωγών Νομού Ηρακλείου ζητεί το μόνιμο διορισμό των αναπληρωτών στις κενές θέσεις του διαγωνισμού του ΑΣΕΠ.
30) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Πανελλήνια Συνομοσπονδία Ενώσεων Γεωργικών Συνεταιρισμών ζητεί την επιστροφή του ΦΠΑ στους αγρότες σε ποσοστό τουλάχιστον ίσο με το κόστος παραγωγής των προϊόντων τους.
31) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Πανελλήνια Συνομοσπονδία Ενώσεων Γεωργικών Συνεταιρισμών ζητεί την επιστροφή του ΦΠΑ στους αγρότες σε ποσοστό τουλάχιστον ίσο με το κόστος παραγωγής των προϊόντων τους.
32) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Φοροτεχνικών Ελεύθερων Επαγγελματιών Νομού Φθιώτιδας ζητεί τη μετάθεση των προθεσμιών υποβολής των δηλώσεων συνάφειας τριετίας.
33) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η 'Ενωση Πυροσβεστών - Αρχιπυροσβεστών - Πυρονόμων Αττικής ζητεί την κάλυψη των κενών θέσεων από τους ήδη υπηρετούντες στο Πυροσβεστικό Σώμα.
34) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η 'Ενωση Πυροσβεστών - Αρχιπυροσβεστών - Πυρονόμων Αττικής ζητεί την κάλυψη των κενών θέσεων από τους ήδη υπηρετούντες στο Πυροσβεστικό Σώμα.
35) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος των παιδιών στην Ελλάδα και στην Κύπρο καταγγέλλει την ανεξέλεγκτη κυκλοφορία στα χέρια παιδιών δυναμιτών.
36) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο κ. Δ. Σχίζας, σμήναρχος ε.α., διαμαρτύρεται για το νέο μέτρο ελέγχου των βιβλίων νοσηλείας των στρατιωτικών από τη Νομαρχία.
37) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο κ. Τσιμπούκης, ψυχολόγος, ζητεί την ίδρυση και λειτουργία Σχολών Γονέων.
38) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί τη στελέχωση της αρχαιολογικής υπηρεσίας του Υπ. Πολιτισμού με την πρόσληψη των εκτάκτων αρχαιολόγων.
39) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Ζαγοράς Μαγνησίας ζητεί να απαλλαγούν από την υποχρέωση της καταβολής αποζημιώσεων υπέρ του Ελληνικού Δημοσίου, κάτοικοι του Δημοτικού Διαμερίσματος Μακρυρράχης Ζαγοράς.
40) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Δήμος Δερβιζιάνων Νομού Ιωαννίνων ζητεί την ασφαλτόστρωση δρόμων που συνδέουν τα Δημοτικά Διαμερίσματά του.
41) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την ίση μεταχείριση παλαιών και νέων επενδυτών όσον αφορά στα κίνητρα της κεφαλαιακής ενίσχυσης.
42) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Πηνειού ποταμού ζητεί τη χρηματοδότησή του από την ΑΤΕ.
43) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Σπουδαστές της ΠΑΤΕΣ - ΣΕΛΕΤΕ ζητούν την άμεση επίλυση του οικονομικού προβλήματος των καθηγητών τους, προκειμένου να διενεργηθούν οι εξετάσεις του Ιουνίου 2002.
44) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Νεφροπαθών Νομού Λασιθίου "Ο 'Αγιος Νικόλαος" ζητεί τη μεταφορά της μονάδας τεχνητού νεφρού στη νέα πτέρυγα του νοσοκομείου Αγίου Νικολάου.
45) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί να του παραχωρηθεί οικόπεδο του ΟΕΚ για την κατασκευή νηπιαγωγείου.
46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την ολοκλήρωση των διαδικασιών για την ανέγερση κτιριακών εγκαταστάσεων της Ανώτερης Τουριστικής Σχολής Αγίου Νικολάου.
47) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο ΤΟΕΒ Σητείας - Πισκοκεφάλου ζητεί η λιμνοδεξαμενή Ζου στην περιοχή Χαλεπά του Δήμου Σητείας, να έχει χωρητικότητα 500.000 μ³.
48) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Παραθεριστικός Οικοδομικός Συνεταιρισμός Υπαλλήλων ΥΠΕΧΩΔΕ και μελών ΤΕΕ - ΤΑΚ ζητεί την επίλυση του οικιστικού του προβλήματος.
49) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ληλαντίων Εύβοιας ζητεί να του παραχωρηθεί το δημόσιο ακίνητο ΒΚ 1030.
50) Ο Βουλευτής Αθηνών κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Σύλλογος Αποφοίτων Βαρβακείου καταγγέλλει επιχειρούμενη εκμετάλλευση της περιουσίας του Βαρβακείου Ιδρύματος από τον Οργανισμό Σχολικών Κτιρίων.
51) Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ κατέθεσε αναφορά με την οποία Φορείς και Κάτοικοι τουριστικής παραλιακής περιοχής Χανιά - Κολυμβάρι ζητούν την άμεση κατασκευή έργου για τη συλλογή και διάθεση των απορριμμάτων της περιοχής τους.
52) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο κ. Α.Σβολόπουλος, μετεκπαιδευμένος εκπαιδευτικός, ζητεί να προωθηθεί από το Υπ. Παιδείας σύστημα γλωσσικής καλλιέργειας μαθητών, που έχει ο ίδιος εκπονήσει.
53) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Θήρας ζητεί την ολοκλήρωση της μελέτης για τη διαχείριση απορριμμάτων νήσων Θήρας και Θηρασίας.
54) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Μελετητών Μηχανικών 'Ανδρου ζητεί την άμεση στελέχωση του πολεοδομικού γραφείου 'Ανδρου.
55) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία Επιτροπή Κατοίκων Χώρας Σαμοθράκης ζητεί να παραμείνει το ταχυδρομικό γραφείο Σαμοθράκης στην πρωτεύουσα του νησιού.
56) Το Σώμα Ελλήνων Προσκόπων, με επιστολή του την οποία κατέθεσε στον κ. Πρόεδρο της Βουλής των Ελλήνων, ενημερώνει για την ονομασία των νέων προσκόπων του έθνους, και διαβεβαιώνει ότι η συνεχής προσπάθειά τους είναι η συμβολή στην πρόοδο και ευημερία της Ελλάδας.
ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1638/27-9-01 ερώτηση δόθηκε με το υπ' αριθμ. 10577/17-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1638/27-9-2001 ερώτηση που κατατέθηκε στη Βουλή από το Βουλευτή κ. Α. Παπαληγούρα σχετικά με την προστασία και τον υγειονομικό έλεγχο των σχολείων, σε θέματα αρμοδιότητάς μας, σας πληροφορούμε τα εξής:
Τα κυλικεία των σχολείων λειτουργούν σε χώρους των εκπαιδευτικών ιδρυμάτων της χώρας και για τη λειτουργία τους απαιτείται άδεια του οικείου Δήμου ή της Κοινότητας, που βρίσκεται το εκπαιδευτικό ίδρυμα, ύστερα από γνωμοδότηση της οικείας υγειονομικής υπηρεσίας.
Το Υπουργείο μας κάθε χρόνο με την έναρξη της σχολικής περιόδου, με εγκύκλιό του σε όλες τις Δ/νσεις Υγείας - Δημόσιας Υγιεινής και Δ/νσεις Υγείας και Πρόνοιας των Νομαρχιακών Αυτοδιοικήσεων επισημαίνει την ανάγκη έντασης των υγειονομικών ελέγχων σε όλα τα σχολεία Α/θμιας, Β/θμιας και Γ/θμιας εκπαίδευσης, δημόσιας ή ιδιωτικά.
Στην εγκύκλιο, αυτή τονίζεται ότι με ιδιαίτερη προσοχή θα ελέγχεται αν τα προσφερόμενα είδα στα κυλικεία είναι εκείνα που ορίζονται από την αρ. Α2Ε/οικ. 1653/20-5-98 (ΦΕΚ 563/5-6-98 τΒ) Κοινή Υπουργική Απόφαση, αν οι συνθήκες που συντηρούνται τα ευαλλοίωτα προϊόντα είναι οι πλέον κατάλληλες, καθώς και αν τηρούνται οι γενικότεροι υγειονομικοί όροι και προϋποθέσεις λειτουργίας των κυλικείων, όπως ορίζονται από την Α1β/8577/83 (ΦΕΚ 526/83 τα τΒ) Υγειονομική Διάταξη.
Επίσης δίνονται κατευθύνσεις για τον υγειονομικό έλεγχο των κοινόχρηστων χώρων (αποχωρητήρια, προαύλεια χώροι, κλπ).
Οι υγειονομικοί έλεγχοι από τις Διευθύνσεις Υγείας και Νομαρχιακών Αυτοδιοικήσεων πραγματοποιούνται τόσο κατά την έναρξη της σχολικής περιόδου, όσο και κατά τη διάρκειά της.
Οι υγειονομικοί υπάλληλοι συνεργάζονται με τις Σχολικές Επιτροπές Ελέγχου των Κυλικείων, όπως αυτές ορίζονται από τη Δ4/355/2-6-94 (ΦΕΚ 506/30-6-1994 τΒ) Κοινή Υπουργική Απόφαση των Υπουργείων Εσωτερικών, Δημ. Διοίκησης και Αποκέντρωσης και Εθνικής Παιδείας και Θρησκευμάτων, τονίζοντας κάθε φορά την ανάγκη καθημερινού ελέγχου, ώστε να προστατεύεται αποτελεσματικά η υγεία των μαθητών.
Τα αποτελέσματα των ελέγχων τους οι υγειονομικές υπηρεσίες των Νομαρχιακών Αυτοδιοικήσεων τα κοινοποιούν:
- Στον αρμόδιο ΟΤΑ που έχει την ευθύνη καλής λειτουργίας των σχολικών κτιρίων.
- Στη Δ/νση του σχολείου για τυχόν δικές της ενέργειες
Από τα στοιχεία που έχουν κοινοποιηθεί στην αρμόδια υπηρεσία του Υπουργείου μας προκύπτει ότι οι ανωτέρω έλεγχοι που πραγματοποιούνται στα σχολικά κυλικεία από τις υγειονομικές υπηρεσίες είναι ελλιπείς και οφείλονται κυρίως στην ανεπάρκεια στελέχωσης των υγειονομικών υπηρεσιών με εξειδικευμένους υπαλλήλους (ιατρούς δημόσιας υγείας - επόπτες δημόσιας υγείας).
Τέλος, στις περιπτώσεις που διαπιστωθούν κυλικεία σχολεία να διαθέτουν για κατανάλωση από τους μαθητές προϊόντα που δεν επιτρέπονται από την ισχύουσα Κοινή Υπουργική Απόφαση, επιβάλλονται κυρώσεις στο νομέα του κυλικείου και συγχρόνως ενημερώνεται η Διεύθυνση του σχολείου για παραπέρα δικές της ενέργειες, ενώ γίνονται και οι απαραίτητες συστάσεις για τη βελτίωση γενικότερα των συνθηκών λειτουργίας αυτών.
Όσον αφορά τα σχολεία της Νομαρχιακής Αυτοδιοίκησης Κορινθίας, σας γνωρίζουμε ότι στο Νομό υπηρετεί μόνον ένας Ε.Δ.Υ. αντί των προβλεπομένων δέκα (10) στον οργανισμό της Ν.Α., με αποτέλεσμα να γίνονται επιθεωρήσεις στο μέτρο του δυνατού κα όταν υπάρχει ανάγκη στα καταστήματα και στα κυλικεία των σχολείων του Νομού.
Αναφορικά με τη στελέχωση των Διευθύνσεων Υγείας και Νομαρχιακών Αυτοδιοικήσεων της χώρας αρμόδιο να απαντήσει στη Βουλή είναι το Υπουργείο Εσωτερικών, Δημόσιας Διοίκησης και Αποκέντρωσης προς το οποίο διαβιβάζουμε την ερώτηση.
Η Υφυπουργός
Χ. ΣΠΥΡΑΚΗ"
2. Στην με αριθμό 1646/27-9-01 ερώτηση δόθηκε με το υπ΄ αριθμ. 10578/16-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην 1646/27-9-2001 ερώτηση που κατατέθηκε στη Βουλή από το Βουλευτή κ. Α. Σπηλιόπουλο σχετικά με τον Υγειονομικό Χάρτη της Κεντρικής Μακεδονίας σας πληροφορούμε τα εξής: 
Ο Υγειονομικός Χάρτης της Κεντρικής Μακεδονίας αποτελεί υποσύνολο του χάρτη υγείας που καταρτίζεται στο Υπουργείο Υγείας και Πρόνοιας για όλη την Ελλάδα από τη Συμβουλευτική Εκτελεστική Διεπιστημονική, σε επίπεδο Υπουργείου, Ομάδα Εργασίας. 
Στο Α΄ και Β΄ Περιφερειακό σύστημα Υγείας Κεντρικής Μακεδονίας λειτουργεί αντίστοιχη υποομάδα από την οποία έχουν καταγραφεί και καταχωρηθεί 1500 και πλέον δομές υγείας και έχουν ζητηθεί , στοιχεία από άλλες τόσες δομές. 
Τα στοιχεία αυτά συλλέγονται και καταχωρούνται συνολικά από το Α' και Β΄ ΠΕΣΥ μέσω Πληροφορικού συστήματος συνδεδεμένου με τον Κεντρικό Προγραμματισμό, έτσι ώστε όλα τα στοιχεία να έχουν κοινή βάση επεξεργασίας από την Κεντρική Ομάδα του Υπουργείου Υγείας και Πρόνοιας.
Πέραν αυτού το Α΄ και Β΄ ΠΕΣΥ Κεντρικής Μακεδονίας έχουν συλλέξει και όλα τα απαραίτητα στοιχεία που σχετίζονται με τις δομές του ΕΣΥ για να είναι δυνατή η αντιμετώπιση τρεχόντων θεμάτων (υποδομών, στελέχωσης, κλπ) που τα αφορούν. 
Άλλωστε ο Υγειονομικός Χάρτης δεν είναι κάτι στατικό αλλά γνώση των υγειονομικών δεδομένων που πρέπει με συνεχή ροή να ανανεώνονται και να επικαιροποιούνται. 
Παράδειγμα της σωστής εκτίμησης αυτών των δεδομένων (από στοιχεία του Υγειονομικού Χάρτη) αποτελεί στην Κεντρική Μακεδονία η ένταξη κατά προτεραιότητα στον αναπτυξιακό προγραμματισμό του Β΄ ΠΕΣΥ της ΜΕθ του Νοσοκομείου Γιαννιτσών, συνολικής αξίας 150.000.000, λαμβανομένου υπόψη ότι ο Νομός Πέλλας είναι ο πρώτος σε ατυχήματα.
Επίσης για την προώθηση εξειδικευμένων Μονάδων στην Περιφέρεια Κεντρικής Μακεδονίας δημοπρατείται ο εξοπλισμός της ΜΕθ του Νοσοκομείου "ΑΓΙΟΣ ΠΑΥΛΟΣ", δαπάνης 340.000.000 δρχ. (Α΄ ΠΕΣΥ) και σχεδιάζονται νέες Μονάδες Εντατικής θεραπείας στις νέες επεκτάσεις του Νοσοκομείου Βέροιας (Β΄ ΠΕΣΥ) και του Νοσοκομείου Κιλκίς (Α΄ ΠΕΣΥ).
Όσον αφορά το Νοσοκομείο ΠΑΠΑΓΕΩΡΓΙΟΥ έχει αναπτύξει το 60% των δυνατοτήτων του. Υφίστανται 300 κλίνες κενές οι οποίες μπορούν με τη μετακίνηση κλινικών από άλλα Νοσοκομεία:
* Να εξυπηρετήσουν υπάρχουσες λειτουργίες στη βελτίωση των νοσηλευτικών τους συνθηκών χωρίς συνολική αύξηση κλινών, όταν η πληρότητα αυτών των κλινικών δεν υπερβαίνει το 75%. 
* Να δώσουν τη δυνατότητα στα Νοσοκομεία από τα οποία θα μετακινηθούν να αξιοποιήσουν καλύτερα τους κενούμενους χώρους για νέες λειτουργίες, όχι κατ΄ ανάγκη νοσηλευτικές. 
* Να αυξήσουν κλίνες που τις λειτουργίες τους έχει ανάγκη η πόλη. 
* Να συμβάλλουν στην ενίσχυση της στελέχωσης του Νοσοκομείου ΠΑΠΑΓΕΩΡΓΙΟΥ 
* Να αναπτυχθούν όσο το δυνατό ισόρροπα οι λειτουργίες μεταξύ Α΄ και Β΄ ΠΕΣΥ. 
* Εφόσον οι μετακινούμενες κλινικές είναι πανεπιστημιακές να συγκροτούν, όσο είναι εφικτό, μια εκπαιδευτική μονάδα. 
Εφόσον λοιπόν αυτές οι προϋποθέσεις εξυπηρετούνται σε ικανοποιητικό βαθμό με την μετακίνηση πανεπιστημιακών κλινικών, το Υπουργείο Υγείας και Πρόνοιας, έχοντας τη γνώμη και των εμπλεκομένων φορέων, με διαδικασία που εκείνο θα προσδιορίσει, μπορεί να αποφασίσει για τη μετακίνησή τους.
Η Υφυπουργός
Χ. ΣΠΥΡΑΚΗ"
3. Στην με αριθμό 1666/27-9-2001 ερώτηση δόθηκε με το υπ' αριθμ. 2051/17-10-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1666/27-9-2001 που κατέθεσε ο Βουλευτής κ. Γ.Β. Γαρουφαλιάς, σας πληροφορούμε τα εξής:
Στα πλαίσια της οδηγίας 91/676 για την προστασία των υδάτων από τη νιτρορύπανση γεωργικής προέλευσης και μετά από εργαστηριακούς ελέγχους που πραγματοποίησε το Πανεπιστήμιο Πάτρας και το Ινστιτούτο Χαρτογράφησης και Ταξινόμησης Εδαφών Λάρισας (ΙΧΤΕΛ), τέσσερις περιοχές ήτοι ο Θεσσαλικός Κάμπος, η Κωπαΐδα, η Αργολίδα και ο κάμπος Πηνειού Ηλείας χαρακτηρίστηκαν "Ευπρόσβλητες Ζώνες" λόγω αυξημένης συγκέντρωσης νιτρικών γεωργικής προέλευσης.
Με απόφαση του Υπουργού Γεωργίας στο πλαίσιο εφαρμογής της Οδηγίας 91/676/ΕΟΚ, χρηματοδοτήθηκε το ΕΘΙΑΓΕ για τη σύνταξη προγραμμάτων δράσης μέσα σε αυτές τις τέσσερις περιοχές, τα οποία πρόκειται σύντομα να εφαρμοστούν υποχρεωτικά από τους παραγωγούς και αποβλέπουν στη μείωση της Νιτρορύπανσης.
Επίσης το Υπουργείο Γεωργίας εφαρμόζει επιδοτούμενο πρόγραμμα μείωσης της νιτρορύπανσης στο Θεσσαλικό Κάμπο από το έτος 1995, βάσει του ΚΑΝ. (ΕΟΚ) 2078/92. Το πρόγραμμα αυτό θα συνεχιστεί και για την περίοδο 2000-2006, βάσει του ΚΑΝ (εκ) 1257/99 στα πλαίσια του Εγγράφου Προγραμματισμού Αγροτικής Ανάπτυξης (ΕΠΑΑ), το οποίο εγκρίθηκε από την Ευρ. Ένωση (Ε.Ε.)
Τα αποτελέσματα των οικονομικών και περιβαλλοντικών επιπτώσεων του προγράμματος θα αξιολογηθούν από έναν ή περισσότερους ανεξάρτητους φορείς στα πλαίσια του Εγγράφου Προγραμματισμού Αγροτικής Ανάπτυξης (ΕΠΑΑ) περιόδου 2000-2006, το οποίο εγκρίθηκε από την Ευρωπαϊκή Ένωση. Είναι αυτονόητο ότι στο πλαίσιο της παρακολούθησης του προγράμματος θα εξετασθούν και οι επιπτώσεις της εφαρμογής των μέτρων του προγράμματος στα υπόγεια νερά της περιοχής όπου εφαρμόζεται. 
Ο Υφυπουργός
Ε. ΑΡΓΥΡΗΣ"
4. Στην με αριθμό 1672/28-9-01 ερώτηση δόθηκε με το υπ' αριθμ. 11682/17-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1672/28-9-2001 ερώτηση που κατατέθηκε στη Βουλή από το Βουλευτή κ. Γ. Καρατζαφέρη σχετικά με τη χρήση αμιαντοτσιμέντου για την κατασκευή σχολικών αιθουσών, για θέματα αρμοδιότητάς μας, σας πληροφορούμε τα εξής:
Προβλήματα στην υγεία είναι δυνατόν να προκληθούν μόνο από εισπνοή ινών αμιάντου και για το λόγο αυτό επιβάλλεται η σήμανση των προϊόντων από αμίαντο, σύμφωνα με την υπ' αριθμό 2592/1984 (ΦΕΚ 230/τΒ/85) απόφαση του Ανώτατου Χημικού Συμβουλίου, σε εναρμόνιση σχετικής οδηγίας της Ευρωπαϊκής Ένωσης, ώστε να προστατεύονται οι χρήσεις.
Ως εκ τούτου και επειδή κατά τη χρήση του εν λόγω υλικού εκτιμάται και πιθανή απελευθέρωση και διασπορά ινών αμιάντου, όταν διασπαστεί η συνοχή του υλικού, συνιστάται η κατά το δυνατό αποφυγή καταπόνησης τέτοιων υλικών όπου χρησιμοποιούνται στους χώρους των σχολείων, μέχρι την αντικατάστασή τους.
Ο Υφυπουργός
Δ. ΘΑΝΟΣ"
5. Στην με αριθμό 1674/28-9-01 ερώτηση δόθηκε με το υπ' αριθμ. 2055/1710-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1674/28-9-2001 που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
Στα πλαίσια του ΙΙΙ Κ.Π.Σ. και στο μέτρο 4.3 προώθηση εξαγωγών έχουν ενταχθεί δράσεις, όπου διεπαγγελματικές και επαγγελματικές οργανώσεις μπορούν να εντάσσουν προγράμματα προώθησης στην εσωτερική και εξωτερική αγορά. Το Υπουργείο Γεωργίας έχει επεξεργασθεί με την "Αθήνα 2004" Α.Ε. σχέδιο σύμβασης που περιλαμβάνει "Επιχειρησιακό σχέδιο" το οποίο προβλέπει μεταξύ των άλλων και δράσεις προβολής των Ελληνικών ειδικών προϊόντων και τροφίμων στα οποία περιλαμβάνεται και το ελαιόλαδο.
Κατά τη διάρκεια των Ολυμπιακών Αγώνων, προβλέπονται ειδικές δράσεις και εκθεσιακές εκδηλώσεις, όπου στους κυριότερους χώρους θα προβάλλονται τα Ελληνικά προϊόντα. Ο προϋπολογισμός μέχρι το 2006 θα ξεπεράσει τα 20 δις δρχ.
Ήδη ολοκληρώνονται οι διαδικασίες των κανονιστικών αποφάσεων και σύντομα θα υπάρξει ευρεία δημοσιότητα προκειμένου να εκδηλωθεί ενδιαφέρον από φορείς και οργανώσεις.
Ο Υφυπουργός
Ε. ΑΡΓΥΡΗΣ"
6. Στην με αριθμό 1668/27.9.01 ερώτηση δόθηκε με το υπ' αριθμ.28329/16.10.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1668/27.9.01 που κατέθεσε στη Βουλή των Ελλήνων ο Βουλευτής κ. Ευγένιος Χαϊτίδης σας γνωρίζουμε τα εξής:
Κατά τη διαδικασία νομιμοποίησης των οικονομικών μεταναστών δεν αγνοήθηκε η σχετική νομοθεσία αλλά τηρήθηκαν οι ισχύουσες διατάξεις.
Οι αιτήσεις που υποβλήθησαν από τους ενδιαφερόμενους, ανέρχονται σε 367.504. Από αυτές ικανοποιήθηκαν όσες είχαν τα απαραίτητα από το νόμο δικαιολογητικά.
Οι όροι και οι προϋποθέσεις για την είσοδο και παραμονή στην Ελλάδα των οικονομικών μεταναστών ορίζονται ρητά στο ν. 2910/2001.
Ένα από τα δικαιολογητικά που είναι απαραίτητο για να ανανεώσει κάποιος αλλοδαπός την προσωρινή εξάμηνη άδεια παραμονής είναι η προσκόμιση πιστοποιητικού ποινικού μητρώου τύπου Α΄.
Για τα υπόλοιπα ερωτήματα αρμόδια να απαντήσουν είναι τα συνερωτώμενα Υπουργεία Δημόσιας Τάξης και Δικαιοσύνης στα οποία κοινοποιείται η παρούσα απάντηση.
Ο Υφυπουργός
Κ. ΚΑΙΣΕΡΛΗΣ"
7. Στην με αριθμό 1704/28.9.01 ερώτηση δόθηκε με το υπ' αριθμ.1486/18.10.01 έγγραφο από τον Υπουργό Εθνικής Οικονομίας η ακόλουθη απάντηση:
"Σε απάντηση στην ερώτηση 1704/28.9.01 που αναφέρεται σε δημοσίευμα στην εφημερίδα "ΚΑΘΗΜΕΡΙΝΗ" σχετικά με τη μεταβίβαση πακέτου μετοχών από την INTRAPOR στην εισηγμένη στο Χ.Α.Α. εταιρεία ΚΕΚΡΟΨ Α.Ε. και μετά από σχετική επικοινωνία με τους αρμόδιους για το θέμα φορείς (Ε.Κ., Χ.Α.Α.) Σας γνωρίζουμε τα ακόλουθα:
Οι ανακοινώσεις για τη μεταβίβαση πακέτου έγιναν στα πλαίσια της Υποχρέωσης προαναγγελίας Συναλλαγών σε εφαρμογή του άρθρου 10 της Απόφασης 5/204/14.11.2000 (ΦΕΚ 1487Β/6.12.2000) του Δ.Σ. της Επιτροπής Κεφαλαιαγοράς και καταχωρήθηκαν στα Ημερήσια Δελτία Τιμών (ΗΔΑΤ) του Χ.Α.Α., στις 13.3.2001, 27.6.2001 και 27.9.2001 όπως προβλέπεται στην εν λόγω Απόφαση.
Πέραν των ανωτέρω σχετικών ανακοινώσεων σας πληροφορούμε ότι η Επιτροπή Κεφαλαιαγοράς έχει επιληφθεί του θέματος, η διερεύνηση του οποίου δεν έχει ακόμη ολοκληρωθεί.
Ο Υπουργός
Γ. ΠΑΠΑΝΤΩΝΙΟΥ"
8. Στην με αριθμό 1729/1-10-01 ερώτηση δόθηκε με το υπ' αριθμ. 11695/18-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 1729/1-10-01 και 6077/29-8-01 6103/4-9-01 αναφορές που κατατέθηκαν στη Βουλή από τους Βουλευτές κυρίους Ν. Γκατζή, Τάκη Τσιόγκα, Αντώνη Σκυλλάκο, Ροδούλα Ζήση και Αθανάσιο Νάκο, σχετικά με τη σύσταση Επιτροπής 'Εγκρισης μαγνητικών τομογραφιών στο Βόλο, σας πληροφορούμε ότι το Υπουργείο μας επανεξετάζει το θέμα της σύστασης των Επιτροπών 'Εγκρισης Μαγνητικών Τομογραφιών και για το σκοπό αυτό έχει ζητήσει τις απόψεις των προέδρων των ΠεΣΥ.
Η Υφυπουργός
Χ. ΣΠΥΡΑΚΗ"

9. Στην με αριθμό 1730/1-10-01 ερώτηση δόθηκε με το υπ' αριθμ. 11702/17-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 1730/1-10-01 που κατατέθηκε στη Βουλή από τους Βουλευτές κυρίους Ν. Γκατζή, Τ. Τσιόγκα και Α. Σκυλλάκου, σχετικά με την καταβολή τροφείων στους Παιδικούς Σταθμούς και τη λειτουργία των Κρατικών Παιδικών Σταθμών του Δήμου Βόλου, σας πληροφορούμε τα εξής:
Το Υπουργείο Υγείας και Πρόνοιας στην πόλη του Βόλου έχει ιδρύσει έξι (6) Κρατικούς Παιδικούς Σταθμούς και έναν (1) Κρατικό Βρεφονηπιακό Σταθμό.
Σύμφωνα με τις διατάξεις του άρθρου 42 του ν. 2218/94 (ΦΕΚ 90/94 τ.Α') και τις διατάξεις του άρθρου 9 του ν. 2503/97 (ΦΕΚ 107/97 τ.Α'), οι παραπάνω Σταθμοί έχουν μεταβιβασθεί στον οικείο Δήμο με την αρ. Π2β/3612/95 (ΦΕΚ 198/Β/95) Υπουργική Απόφαση.
Στη συνέχεια με την αρ. 6077/18-4-96 (ΦΕΚ 302/Β/96) Απόφαση του Περιφερειακού Διευθυντή Ν. Μαγνησίας, οι ανωτέρω Σταθμοί συγχωνεύθηκαν σε ένα Νομικό Πρόσωπο με την επωνυμία "ΟΡΓΑΝΙΣΜΟΣ ΚΕΝΤΡΟΥ ΠΑΙΔΙΟΥ ΔΗΜΟΥ ΒΟΛΟΥ", το οποίο λειτουργεί πλέον σαν Δημοτικό Νομικό Πρόσωπο Δημοσίου Δικαίου του άρθρου 203 του Προεδρικού Διατάγματος 410/1995 (Δημοτικός και Κοινοτικός Κώδικας) και διέπεται από τις εκάστοτε ισχύουσες διατάξεις για τα Νομικά Πρόσωπα.
Κατόπιν των ανωτέρω το θέμα της καταβολής τροφείων στα νέα Δημοτικά και Κοινοτικά Νομικά Πρόσωπα (πρώην ΚΠΣ και ΚΒΣ) εμπίπτει πλέον στην αρμοδιότητα των οικείων ΟΤΑ.
Ο Υφυπουργός
Δ. ΘΑΝΟΣ"
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Εθνικής Παιδείας και Θρησκευμάτων κατέθεσε σχέδιο νόμου: "Κύρωση της από 19 Απριλίου 2002 Πράξης Νομοθετικού Περιεχομένου "Απαγόρευση πραγματοποίησης δοκιμασιών ή προσομοιώσεων εξετάσεων από φροντιστήρια ή άλλους ιδιωτικούς φορείς"
Επίσης, οι Υπουργοί Εθνικής Άμυνας, Εξωτερικών, Οικονομίας και Οικονομικών, Δικαιοσύνης και Δημόσιας Τάξης κατέθεσαν σχέδιο νόμου: "Κύρωση του Τρίτου Πρόσθετου Πρωτοκόλλου της Συμφωνίας για την Πολυεθνική Ειρηνευτική Δύναμη της Νοτιοανατολικής Ευρώπης".
Παραπέμπονται στις αρμόδιες Διαρκείς Επιτροπές.
Έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας για τις θαλάσσιες μεταφορές".
Οι συνάδελφοι Βουλευτές Κίμων Κουλούρης, Αναστάσιος Μαντέλης, Φάνη Πάλλη-Πετραλιά, Πάνος Παναγιωτόπουλος, Γεώργιος Καλαντζής, Σταύρος Παπαδόπουλος ζητούν ολιγοήμερη άδεια απουσίας στο εξωτερικό.
Η Βουλή εγκρίνει; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε, τις ζητηθείσες άδειες. 
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 48/7-3-2002 επερώτηση των Βουλευτών της Νέας Δημοκρατίας κυρίων Αδάμ Ρεγκούζα, Νικολάου Νικολόπουλου, Δημητρίου Κωστόπουλου, Ηλία Καλλιώρα, Θεοδώρου Κασσίμη, Σάββα Τσιτουρίδη, Θεοδώρου Σκρέκα, Ελευθερίου Παπαγεωργόπουλου, Ελισάβετ Παπαδημητρίου, Γεωργίου Τρυφωνίδη, Νικολάου Λέγκα και Γεωργίου Αλογοσκούφη προς τον Υπουργό Οικονομίας και Οικονομικών, σχετικώς με τα θέματα φορολογίας των μικρομεσαίων επιχειρήσεων και την επιβολή αναδρομικού Φ.Π.Α.. 
Για τη συζήτηση της επερώτησης ορίζεται ως Κοινοβουλευτικός Εκπρόσωπος από τη Νέα Δημοκρατία ο Βουλευτής Α΄ Αθηνών κ. Γεώργιος Αλογοσκούφης. 
Το λόγο έχει ο πρώτος εκ των επερωτώντων κ. Ρεγκούζας. 
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, η επιβίωση και η περαιτέρω ανάπτυξη των μικρομεσαίων επιχειρήσεων ως βασικής κινητήριας δύναμης για την απασχόληση, αλλά και ως βασικός μοχλός εθνικής οικονομικής ανάπτυξης αναγνωρίζεται και ιεραρχείται ως θεμελιώδης προτεραιότητα από την Ευρωπαϊκή Ένωση για τα κράτη-μέλη. 
Με αυτήν τη διαπίστωση η προσπάθεια για τις μικρομεσαίες επιχειρήσεις επικεντρώνεται σε τέσσερις κύριους τομείς: 
Πρώτον, στη ριζική βελτίωση και απλούστευση του θεσμικού πλαισίου των μικρομεσαίων επιχειρήσεων, του νομικού, διοικητικού, φορολογικού, χρηματοδοτικού κλπ.
Δεύτερον, στην επί ίσοις όροις αντιμετώπιση των μικρομεσαίων επιχειρήσεων για την αύξηση της ανταγωνιστικότητάς τους που θα έχει ως αποτέλεσμα την αύξηση της ικανότητάς τους στη δημιουργία απασχόλησης.
Τρίτον, στο συνυπολογισμό των μικρομεσαίων επιχειρήσεων σε όλες τις πολιτικές που αφορούν τις επιχειρήσεις καθώς και τη συμμετοχή τους σε όλες τις εθνικές και κοινοτικές ενέργειες που τις αφορούν.
Τέταρτον, στη διαμόρφωση μέτρων που θα ανταποκρίνονται στις επίκαιρες ανάγκες και προοπτικές των μικρομεσαίων επιχειρήσεων στα πλαίσια τόσο της εσωτερικής αγοράς όσο και της διεθνοποίησης της οικονομίας.
Οι κυριότερες γραμμές δράσεις, όπως υιοθετήθηκαν από το Ευρωπαϊκό Συμβούλιο στην Πορτογαλία τον Ιούνιο του 2000, είναι: 
Η εκπαίδευση και επιμόρφωση για το επιχειρηματικό πνεύμα και την απόκτηση γνώσεων σχετικά με το επιχειρείν. 
Η απλοποίηση της διαδικασίας έναρξης μιας επιχειρηματικής δραστηριότητας με βάση τις καλές πρακτικές που υπάρχουν σε άλλα κράτη, παραδείγματος χάριν στη Γαλλία. 
Η καλύτερη νομοθεσία και ρυθμίσεις ώστε να αξιολογείται ο αντίκτυπός τους και να μειώνεται ο φόρτος συμμόρφωσής τους. 
Η βελτίωση της πρόσβασης σε απευθείας σύνδεση μέσω της νέας τεχνολογίας μεταξύ των αρχών του δημοσίου και των μικρομεσαίων επιχειρήσεων. 
Η δημιουργία μιας εσωτερικής αγοράς, φιλικής προς τις μικρομεσαίες επιχειρήσεις σε ζωτικούς τομείς για την ανάπτυξη των μικρών επιχειρήσεων, περιλαμβανομένου του ηλεκτρονικού εμπορίου, των τηλεπικοινωνικών, των επιχειρήσεων κοινής ωφέλειας, των δημοσίων προμηθειών.
Η άμεση πρόσβαση των μικρομεσαίων επιχειρήσεων στις χρηματοοικονομικές υπηρεσίες με συγκεκριμένο, σταθερό, ευκολόληπτο και αναπτυξιακό φορολογικό σύστημα. 
Η ενίσχυση και διάδοση προγραμμάτων της τεχνολογίας προς τις μικρομεσαίες επιχειρήσεις. 
Η αποτελεσματικότερη και ισχυρότερη εκπροσώπηση των μικρομεσαίων επιχειρήσεων σε ευρωπαϊκό και εθνικό επίπεδο.
Και σε άλλες χώρες ο διοικητικός εκσυγχρονισμός του κράτους αποτελεί το κλειδί για την ανάπτυξη των μικρομεσαίων επιχειρήσεων, όπως στις Ηνωμένες Πολιτείες, τον Καναδά και τις άλλες ευρωπαϊκές χώρες. Παραδείγματος χάριν, στις Ηνωμένες Πολιτείες υπάρχει το "small business administration" με εκατοντάδες σημεία στήριξης των μικρομεσαίων επιχειρήσεων σε όλη τη χώρα και με δυνατότητες χρηματοδότησης, εγγυοδοσίας, τεχνικής βοήθειας, κρατικών προμηθειών, γενικής πληροφόρησης και εξαγωγών, με κέντρα χειροτεχνίας και με δραστηριότητες για την ανάπτυξη ευνοϊκού περιβάλλοντος των μικρομεσαίων επιχειρήσεων. Θα παραλείψω τι ισχύει στις υπόλοιπες χώρες, για να έρθω στην Ελλάδα. 
Στην Ελλάδα, κυρίες και κύριοι συνάδελφοι, υπάρχουν διάφοροι φορείς εθνικής εμβέλειας: το Υπουργείο Ανάπτυξης, το ΥΠ.ΕΘ.Ο., το Υπουργείο Γεωργίας, το Υπουργείο Εργασίας, ο ΕΟΜΜΕΧ, ο Ο.Α.Ε.Δ., ο Ε.Ο.Τ., ο Ο.Π.Ε., ο ΕΛΟΤ ή τοπικού χαρακτήρα επιμελητήρια, νομαρχίες, κλαδικά ινστιτούτα, αναπτυξιακές εταιρείες κλπ., οι οποίοι ασχολούνται με την παροχή υπηρεσιών στους μικρομεσαίους επιχειρηματίες με τάση τη δημιουργία μιας άχρηστης ουσιαστικά αγοράς, που οφείλεται κυρίως στη μακροχρόνια έλλειψη αναπτυξιακής πολιτικής από τη σημερινή και τις προηγούμενες κυβερνήσεις.
Η ανοργάνωτη και αποσπασματική εμπλοκή διαφόρων φορέων στην πληροφόρηση, το σχεδιασμό και την υλοποίηση προγραμμάτων είχε σαν αποτέλεσμα τη διαρκή αλληλοεπικάλυψη των παρεχομένων υπηρεσιών προς τις μικρομεσαίες επιχειρήσεις με συνέπεια να επικρατεί προβληματισμός, άγνοια και σύγχυση στους επιχειρηματίες ως προς τον αρμόδιο φορέα στον οποίο θα πρέπει να απευθυνθούν και να ζητήσουν βοήθεια. Γίνεται ελάχιστη ή καθόλου αξιοποίηση των διαθεσίμων πόρων ιδιαιτέρως από τις επιχειρήσεις της περιφέρειας, αλλά και εκείνες του μικρού μεγέθους που έχουν συνήθως τα μεγαλύτερα προβλήματα. Επιβαρύνονται οι μικρές επιχειρήσεις με κόστη και χρονοβόρες διαδικασίες εντελώς δυσανάλογες με τις δυνατότητές τους και το τελικό αποτέλεσμα.
Η λύση των ενδιάμεσων φορέων διαχείρισης που σχεδιάστηκε και εφαρμόζεται τα τελευταία χρόνια από την Κυβέρνηση είχε σκοπό απλώς και μόνο τη μεταφορά των πελατειακών σχέσεων απευθείας στα κυβερνητικά κλιμάκια και όχι την κατάργησή τους.
Κυρίες κύριοι συνάδελφοι, η Κυβέρνηση κατά την κατάρτιση του προϋπολογισμού του 2002 κόμπαζε ότι κύριο στοιχείο του θα είναι η αναπτυξιακή του πολιτική και η σημαντική του προσπόριση νέων εσόδων, όχι βέβαια από την αύξηση της φορολογίας ή την επιβολή νέων φόρων, αλλά από το νοικοκύρεμα της εθνικής οικονομίας και τον περιορισμό των κρατικών δαπανών.
Τα αποτελέσματα όμως του πρώτου τριμήνου διέψευσαν την Κυβέρνηση και απέδειξαν ότι πρόκειται για έναν πλασματικό προϋπολογισμό που καταρτίστηκε για λόγους εντυπώσεων και μόνο. Σύμφωνα με τα στοιχεία του Γενικού Λογιστηρίου του Κράτους που είδαν το φως της δημοσιότητας, το έλλειμμα του προϋπολογισμού κατά το πρώτο δίμηνο εκτινάχθηκε στα 1.350 εκατομμύρια ευρώ ή 463 δισεκατομμύρια δραχμές έναντι 965 εκατομμυρίων ευρώ ή 328,8 δισεκατομμυρίων δραχμών που ήταν το αντίστοιχο δίμηνο του 2001 σημειώνοντας αύξηση 40,8%. Αν λάβουμε δε υπόψη μας τη χαμηλή διακύμανση του χρηματιστηρίου, τον υψηλό δείκτη πληθωρισμού και την παντελή αδυναμία της Κυβέρνησης στην πάταξη της φοροδιαφυγής από την αδυναμία και την απαξίωση ουσιαστικά του συστήματος TAXIS, μπορούμε τότε να συμπεράνουμε ότι και η παραπέρα εξέλιξη του προϋπολογισμού θα είναι αρνητική με όλες τις δυσμενείς επιπτώσεις για τους μικρομεσαίους επιχειρηματίες και γενικότερα για τους εργαζόμενους, τους συνταξιούχους λόγω της σκληρής εισοδηματικής πολιτικής που επόμενο είναι να συνεχιστεί. 
Είναι καιρός όμως να καταλάβει η Κυβέρνηση ότι με τη στείρα οικονομική πολιτική που εφαρμόζει κυρίως δε σε βάρος των μικρομεσαίων επιχειρήσεων, που συνεχώς βρίσκονται αντιμέτωποι με τις φορολογικές επιδρομές, την υψηλή δηλαδή φορολογία, τα αντικειμενικά κριτήρια, τις εφευρέσεις κλπ., δεν πρόκειται να βοηθήσει στην ανάκαμψη της εθνικής οικονομίας, που συνεχώς θα επιδεινώνεται. Αντίθετα χρειάζεται πραγματική ανάπτυξη που όμως θα καθυστερεί όσο η Κυβέρνηση προς χάρη του πολιτικού κόστους και την εξυπηρέτηση των κομματικών συμφερόντων θα αποφεύγει να προβαίνει στις αναγκαίες εκείνες τομές όπως αποκρατικοποιήσεις κλπ., που θα βελτιώσουν την κατάσταση και θα μειώσουν τα κρατικά ελλείμματα και το δημόσιο χρέος που υποθηκεύουν το μέλλον του ελληνικού λαού. 
Οι μικρομεσαίες επιχειρήσεις που με τους κεφαλικούς φόρους που συνέχεια τους επιβάλλονται, καλούνται από την Κυβέρνηση του ΠΑΣΟΚ να πληρώσουν για μια ακόμη φορά να ελλείμματα του προϋπολογισμού που η ίδια δημιουργεί με τις αλόγιστες δαπάνες-σπατάλες για την εξυπηρέτηση κομματικών συμφερόντων και σκοπιμοτήτων. Με τα αντικειμενικά κριτήρια φορολόγησης και τους εξωλογιστικούς προσδιορισμούς η Κυβέρνηση ανακάλυψε τις συνάφειες της τριετίας 1999-2001 για να εισπράξει από τις μικρομεσαίες επιχειρήσεις ό,τι απέμεινε από τις προηγούμενες φορολογικές επιδρομές αδιαφορώντας για τις παρενέργειες αυτής της πολιτικής. Τις ονόμασε μάλιστα προαιρετικές για να χρυσώσει το χάπι, αλλά γρήγορα οι έλεγχοι θα επεκταθούν όπως και έγινε με την επιβολή των πρόσθετων φόρων στη φορολογία εισοδήματος.
Τα προβλήματα της ανταγωνιστικότητας της οικονομίας με τις μεγάλες καθυστερήσεις στην απελευθέρωση των αγορών, την αξιοποίηση των κοινοτικών πόρων, τις αγκυλώσεις και την κακοποίηση της πολιτικής των ιδιωτικοποιήσεων, την καθυστέρηση και την κυβερνητική δημοκοπία σχετικά με την πρόθεση των αναγκαίων μεταρρυθμίσεων, όπως φορολογικό, ασφαλιστικό, διοικητική ανασυγκρότηση, κίνητρα ανάπτυξης, λειτουργία κεφαλαιαγοράς, δημοσιονομική εξυγίανση, ανάπτυξη αγροτικού τομέα, ποιοτική αναβάθμιση στον τουρισμό, όλα μαζί αυτά έρχονται να συμπιέσουν το διαθέσιμο εισόδημα των πολιτών και να καταστήσουν προβληματική τη λειτουργία των μικρομεσαίων επιχειρήσεων.
Για την Κυβέρνηση οι μικρομεσαίες επιχειρήσεις είναι τα αμόνια υποζύγια, φαίνεται, των συνεχών φορολογιών που υπαγορεύονται από την ανεξέλεγκτη πλέον σπατάλη αλλά και επικίνδυνη διαφθορά που μαστίζει το δημόσιο βίο.
Η Κυβέρνηση θεωρεί πως τα δημοσιονομικά έξοδα που η ίδια δημιούργησε μπορούν να ξεπεραστούν με εφευρέσεις-χαράτσια του τύπου αυθαίρετη συνάφεια, Φόρου Προστιθέμενης Αξίας ή και το χειρότερο κεφαλαιακούς φόρους σε μικρομεσαίες επιχειρήσεις για εισοδήματα των ετών 1990-1998 που η ίδια φορολόγησε με επίσης αυθαίρετο τρόπο με τη μέθοδο-αδυναμία του φορολογικού συστήματος τα λεγόμενα τεκμήρια φορολόγησης. 
Πώς δικαιολογείται όμως αυτή η αισχροκερδής συμπεριφορά του κράτους προς τις μικρομεσαίες επιχειρήσεις; Η Κυβέρνηση πρέπει να μας δώσει την απάντηση.
Όμως, κυρίες και κύριοι, η Κυβέρνηση προχωρά ακόμη περισσότερο. Προχωρεί και σε μια άνευ προηγουμένου άσκηση φορολογικής τρομοκρατίας προς τις μικρομεσαίες επιχειρήσεις. Απειλεί με ελέγχους, εκφοβίζει με προσαυξήσεις, πιέζει με ασφυκτικές προθεσμίες στην προσπάθειά της να συγκαλύψει την αδυναμία και τα προβλήματα τα δημοσιονομικά που αντιμετωπίζει, αγνοώντας βεβαίως τη συγκυρία. Και βεβαίως δείχνει να μην έχει επίγνωση του σημερινού οικονομικού περιβάλλοντος αφού συμπιέζει προς αυτήν την κατεύθυνση. 
Οι μικρομεσαίες όμως επιχειρήσεις αντιστέκονται και μέχρι τις 10/5/2002 υπέβαλαν μόνο εκατόν είκοσι χιλιάδες δηλώσεις συνάφειας και αυτές με πολύ μικρές αποδόσεις, από τις επτακόσιες πενήντα χιλιάδες που περίμενε η Κυβέρνηση.
Αυτό δείχνει την αυτοάμυνα των μικρομεσαίων επιχειρήσεων και τη δυσπιστία προς την ασκούμενη κυβερνητική πολιτική. Η κυβερνητική αγωνία όμως μεγαλώνει, αφού τα δημόσια έσοδα παρουσιάζουν υστέρηση το πρώτο τρίμηνο άνω των 200 δισεκατομμυρίων. Οι ελπίδες από τους ονομαζόμενους αυτοελέγχους για λόγους συμβατότητας με την Ευρωπαϊκή Ένωση δεν ευοδώνονται. Η πολιτική υποκρισία και ο κομπασμός για τη φορολογική μεταρρύθμιση συνεχίζονται, ενώ όλοι γνωρίζουμε πως μεταρρύθμιση σε προεκλογική περίοδο με δήθεν φοροαπαλλαγές δεν γίνεται. Είναι καιρός να σταματήσει η Κυβέρνηση να αποπροσανατολίζει και να εξαπατά την επιχειρηματικότητα και τους πολίτες και ιδιαίτερα αυτούς που βιώνουν την ανεργία. Πρέπει να κυβερνήσει με σοβαρότητα και υπευθυνότητα γιατί οι μικρομεσαίες επιχειρήσεις δεν μπορούν να αντεπεξέλθουν.
Η φορολόγηση του διαστήματος 1993-1998 είναι πέρα και έξω από κάθε λογική. Τα επιβαλλόμενα χαράτσια υπό μορφή κεφαλικών φόρων είναι απαράδεκτο και έχουν ξεσηκώσει την επιχειρηματικότητα. Βεβαίως, δεν υποχρεώνεται κανένας να υποβάλει αυτές τις δηλώσεις, αλλά η Κυβέρνηση ξέχασε ότι με τον αυθαίρετο τρόπο φορολόγησης 1993-1998 με τα τεκμήρια δεν είχε τη νομιμοποίηση να κάνει μία τέτοια ρύθμιση. Θα μπορούσε κανείς να αποδεχθεί μία τέτοια ρύθμιση εάν συνοδευόταν με την έναρξη ενός νέου φορολογικού συστήματος, με δεδομένα με τα οποία μπορεί να απελευθερωθεί η ανάπτυξη της οικονομίας και να υπάρξει μείωση των φορολογικών συντελεστών και αποκλιμάκωση της ανεργίας.
Εάν συνυπολογίσουμε τις τρομακτικές καθυστερήσεις στην απορρόφηση των κοινοτικών πόρων και τους κομπασμούς που επιλέγει κάθε φορά η Κυβέρνηση ισχυριζόμενη ότι διοχετεύονται δισεκατομμύρια δραχμές στις επιχειρήσεις χωρίς να νιώθει την ανάγκη να απολογηθεί για την απώλεια πολύτιμου χρόνου στην εκτέλεση του Γ΄ Κοινοτικού Πλαισίου Στήριξης, μπορείτε να καταλάβετε ποια είναι η δημοσιονομική κατάσταση. Τα τερτίπια που επιλέγει η Κυβέρνηση που έχει κάνει τη δημιουργική λογιστική επιστήμη, έχουν κάνει τους διεθνείς οργανισμούς και την Ευρωπαϊκή Ένωση να επισημαίνουν την κατάσταση και να εγκαλούν την Κυβέρνηση για να συνυπολογίσει στο δημόσιο χρέος και τα χρέη που διαμορφώνει μέσω ανωνύμων εταιρειών. Αυτές τις υποχρεώσεις προσπαθεί η Κυβέρνηση να τις μετακυλίσει στα επόμενα χρόνια αδιαφορώντας για την οικονομική υπονόμευση της χώρας και την υπονόμευση της οικονομικής πολιτικής της επόμενης κυβέρνησης, γιατί γνωρίζει καλά ότι η επόμενη κυβέρνηση δεν θα είναι κυβέρνηση ΠΑ.ΣΟ.Κ. 
Η Κυβέρνηση δεν σώζεται με το να επικαλείται τα φαινόμενα τύπου Λεπέν για να συμψηφίσει τις αδυναμίες της πολιτικής της. Ο ελληνικός λαός γνωρίζει ότι τέτοια φαινόμενα ρατσισμού και ξενοφοβίας δεν είναι δυνατόν να ανθίσουν στη χώρα μας. Δεν είναι δυνατόν να επικαλύψουν τις αδυναμίες, τις παρενέργειες αυτής της πολιτικής που έχουν οδηγήσει τις μικρομεσαίες επιχειρήσεις σε αυτήν την κατάσταση. 
Πρέπει να πούμε ότι τα ποιοτικά χαρακτηριστικά από τα στατιστικά στοιχεία που καταγράφονται στην Εθνική Στατιστική Υπηρεσία, που δίδονται με ανακοινώσεις από το Σύνδεσμο Ελληνικών Τραπεζών δείχνουν ότι ναι μεν τα στοιχεία βαίνουν μειούμενα σε σχέση με τα περσινά, αλλά τα πραγματικά ποιοτικά στοιχεία σε πραγματικά μεγέθη δείχνουν την εικόνα της εξέλιξης. Και ταυτόχρονα δείχνουν ότι η Κυβέρνηση μπροστά στην αδυναμία της να χρησιμοποιήσει τη νομισματική πολιτική που χρησιμοποιούσε τα προηγούμενα χρόνια και μπροστά στην αδυναμία της δημιουργήσει πλεονάσματα που τα χρησιμοποιεί για να καλύψει την εικόνα της, δεν μπορεί να προχωρήσει. 
Και σε αυτήν την περίπτωση λοιπόν η Κυβέρνηση το πιο ωφέλιμο που έχει να κάνει για τον τόπο είναι να προχωρήσει να δρομολογήσει νέες εξελίξεις στη χώρα, να οδηγήσει δηλαδή τη χώρα σε εκλογές για να δώσει την απάντηση ο ελληνικός λαός. Διαφορετικά θα είναι πολύ αργά αν αργήσει πολύ αυτή η εξέλιξη. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Νικολόπουλος έχει το λόγο.
ΝΙΚΟΛΑΟΣ ΝΙΚΟΛΟΠΟΥΛΟΣ: Σύμφωνα με την EUROSTAT αλλά και με την καθημερινή πραγματικότητα, το κύριο πρόβλημα των μικρομεσαίων επιχειρήσεων είναι η χρηματοδότησή τους μέσω της οποίας δημιουργούνται και οι απαραίτητες επενδύσεις και βελτιώνεται η ανταγωνιστικότητά τους.
Η Κυβέρνηση στο πρόβλημα αυτό απαντά με τον αναπτυξιακό νόμο 2601 που αποκλείει όμως από τα αναπτυξιακά κίνητρά του όλες τις υφιστάμενες επιχειρήσεις πλέον της πενταετίας.
Οι επτακόσιες χιλιάδες και πλέον μικρομεσαίες επιχειρήσεις όλων των τομέων, πρωτογενείς, δευτερογενείς, τριτογενείς της χώρας δεν ιδρύθηκαν την τελευταία πενταετία και ουσιαστικά δεν εντάσσονται και δεν χρηματοδοτούνται από το νόμο αυτόν. Η δε δυνατότητα που δίνεται για φοροαπαλλαγές καθόλου δεν αγγίζει τις μικρομεσαίες επιχειρήσεις ιδιαίτερα μάλιστα τις πολύ μικρές που είναι και η πλειοψηφία, μηδέν ως εννέα άτομα, το 97% του συνόλου, δεδομένου ότι δεν μπορούν να συγκεντρώσουν κεφάλαια για επενδύσεις και κατ' επέκταση να τύχουν των κινήτρων της φοροαπαλλαγής. 
Αποτέλεσμα της εφαρμογής του νόμου αυτού που αποκλείει το σύνολο των μικρομεσαίων επιχειρήσεων της χώρας από τη χρηματοδότηση είναι ότι παρέμεινε στα αζήτητα το 43% περίπου του συνόλου των προβλεπομένων κονδυλίων, επιχορηγήσεων την πρώτη τριετία. Χαρακτηριστικό επίσης του αρνητικού πνεύματος του νόμου αυτού είναι ότι όσες επενδύσεις εγκρίθηκαν τα πρώτα τέσσερα χρόνια από την έναρξή του, χίλιες εξακόσιες περίπου επενδύσεις είναι όσες περίπου εγκρίθηκαν ένα μόνο χρόνο, τον τελευταίο της εφαρμογής του προηγούμενου αναπτυξιακού νόμου του 1892/90. Από αυτά έχουν ολοκληρωθεί σ' αυτό το διάστημα μόνο τετρακόσιες περίπου επενδύσεις. 
Να πω λίγα χρόνια τώρα για το Γ΄ Κοινοτικό Πλαίσιο Στήριξης, τα κονδύλια και τα προγράμματα του οποίου εξαγγέλλονται και παραμένουν άγνωστα στη συντριπτική πλειοψηφία των επτακοσίων περίπου μικρομεσαίων της χώρας. 
Ο μέχρι σήμερα χειρισμός των προγραμμάτων από την Κυβέρνηση χαρακτηρίζεται από τα ακόλουθα σημεία: Πολυδιάσπαση της διαχείρισης των κοινοτικών προγραμμάτων σε διάφορους ενδιάμεσους φορείς, οι περισσότεροι των οποίων ιδρύθηκαν με μεγάλη καθυστέρηση και παραμένουν άγνωστοι στη πλειοψηφία των μικρομεσαίων επιχειρήσεων. Αιφνιδιαστικές αναγγελίες με ελάχιστα και πολλές φορές ασαφή περιθώρια χρόνου και αλλεπάλληλες παρατάσεις για την υποβολή των σχετικών προτάσεων, δυσνόητα έντυπα πληροφόρησης τα οποία σκοπίμως ελλοχεύουν γραφειοκρατικές ασάφειες, παραλείψεις και αντιφάσεις. Δύσχρηστα και δαιδαλώδη έντυπα αιτήσεων που δύσκολα μπορούν να συμπληρωθούν άρτια από τις ίδιες τις μικρομεσαίες επιχειρήσεις χωρίς τη συνδρομή εξωτερικών συμβούλων, υπαλλήλων, μεσαζόντων και άλλων. 
Στην ουσία λοιπόν η υλοποίηση και η εφαρμογή του Γ΄ Κοινοτικού Πλαισίου Στήριξης για την ενίσχυση των μικρομεσαίων επιχειρήσεων έπειτα από καθυστερήσεις εξακολουθεί να είναι σε επίπεδο μαζικών προκηρύξεων και μόνο με κίνδυνο απώλειας σημαντικών προγραμμάτων για τη χώρα μας και για τις μικρομεσαίες επιχειρήσεις. Βέβαιη απώλεια μπορεί να πει κανένας. 
Ως απόδειξη και αποτέλεσμα των προαναφερομένων τα προγράμματα της ανταγωνιστικότητας του Γ΄ Κοινοτικού Πλαισίου Στήριξης που με καμάρι ανακοινώνει η Κυβέρνηση ότι υλοποιούνται στην ουσία αφορούν ένα ελάχιστο ποσοστό του συνόλου των μικρομεσαίων. 
Ενδεικτικά αναφέρω χίλιες τριακόσιες εβδομήντα πέντε προτάσεις επιχειρηματικών σχεδίων μεταποιητικών επιχειρήσεων. Επτακόσιες δεκαέξι προτάσεις επιχειρήσεων όλων των τομέων για την εισαγωγή συστημάτων διασφάλισης της ποιότητας. Εξακόσιες προτάσεις αναβάθμισης τουριστικών καταλυμάτων και ενίσχυσης μικρομεσαίων τουριστικών επιχειρήσεων. Χίλιες τριάντα προτάσεις νεανικής επιχειρηματικότητας και εγκρίθηκαν περίπου τετρακόσιοι από τους επτακόσιες χιλιάδες περίπου ανέργους, που στην πλειοψηφία τους είναι νέοι. Εννιακόσιες ογδόντα τρεις προτάσεις γυναικείας επιχειρηματικότητας. Εκατόν είκοσι επτά επιχειρηματικά σχέδια μικρομεσαίων τουριστικών επιχειρήσεων. Το άθροισμα αυτών αφορά το 0,7% περίπου των μικρομεσαίων επιχειρήσεων της χώρας.
Επίσης, έντεκα χιλιάδες περίπου επιχειρήσεις, δηλαδή το 1,6% των μικρομεσαίων, ωφελείται από το περίφημο πρόγραμμα "ΔΙΚΤΥΟΘΕΙΤΕ" με μέγιστη ενίσχυση 700 ευρώ περίπου άπαξ. Σύμφωνα με σημερινά δημοσιεύματα οικονομικών εφημερίδων εκτιμάται ότι το πρόγραμμα της αντιαγωνιστικότητας των μικρομεσαίων θα παρουσιάσει τη χειρότερη πορεία μετά από αυτό της αλιείας στα επί μέρους επιχειρησιακά προγράμματα για το 2002. 
Η Κυβέρνηση κατά διαστήματα ανακοινώνει την πρόθεσή της να δημιουργήσει ένα ταμείο εγγυοδοσίας μικρομεσαίων επιχειρήσεων για να αντιμετωπισθεί το σοβαρό πρόβλημα της πρόσβασης και δανειοδότησης των μικρομεσαίων από το τραπεζικό σύστημα. Μέχρι σήμερα όμως δεν έχει κάνει τίποτα το ουσιαστικό. Απλά και μόνο, όπως φαίνεται εκ του αποτελέσματος, προσπαθεί να εκμεταλλευτεί την αγωνία των μικρομεσαίων επιχειρηματιών για τις ανάγκες δανειοδότησής τους. Αξίζει να υπενθυμίσουμε ότι αντίστοιχη προσπάθεια που έγινε τη δεκαετία του '80 από την ίδια την Κυβέρνηση μέσω του ΕΟΜΜΕΧ, ο οποίος χορηγούσε δάνεια με εγγύηση του ελληνικού δημοσίου το 95% κατέπεσε, δηλαδή δεν επεστράφη ποτέ. Αποτέλεσμα ήταν το χρέος έναντι του δημοσίου να ανέλθει στα 17 δισεκατομμύρια δραχμές περίπου τότε.
Τέλος, τα αποτελέσματα της οικονομικής πολιτικής της Κυβέρνησης, σύμφωνα με τους πρόσφατους δείκτες ανταγωνιστικότητας που εξετάζουν τους προσδιοριστικούς παράγοντες της μελλοντικής ανάπτυξης μεταξύ πενήντα οκτώ χωρών η Ελλάδα υποχώρησε από την τριακοστή τρίτη θέση το 2000 στην τριακοστή όγδοη το 2001. Σημειώνεται ότι χώρες όπως ο Άγιος Μαυρίκιος και η Κοσταρίκα βελτίωσαν αισθητά την ανταγωνιστική τους θέση ξεπερνώντας τις αποδόσεις της Ελλάδας. 
Όπως επισημάνθηκε στο 3ο Πανελλήνιο Συνέδριο Εξαγωγέων για την ανάπτυξη των ελληνικών εξαγωγών σε επίπεδο Ευρωπαϊκής Ένωσης, η εξωστρέφειά μας 8% βρίσκεται δέκα ολόκληρες μονάδες κάτω του προτελευταίου της Πορτογαλίας. Η εξαγωγική επίδοση συγκρίσιμων με την Ελλάδα χωρών είναι διπλάσια για την Πορτογαλία, τριπλάσια για τη Δανία, τετραπλάσια για τη Φιλανδία και εξαπλάσια για την Ολλανδία των επιδόσεων της χώρας μας. Η Ελλάδα κατατάσσεται στην εκατοστή πέμπτη θέση στον κόσμο με βάση το ποσοστό που αντιπροσωπεύουν οι εξαγωγές του ΑΕΠ 8,3% το 2000.
Κατόπιν όλων αυτών επερωτάται η Κυβέρνηση, γιατί δεν υπάρχει πρόβλεψη για τις μικρομεσαίες επιχειρήσεις, ώστε να έχουν ουσιαστική πρόσβαση στους αναγκαίους χρηματοδοτικούς πόρους οι μικρομεσαίοι ενώ ταυτόχρονα δεν υπάρχει δυνατότητα χρηματοδότησής τους από κοινοτικούς πόρους. 
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, το 97% των ελληνικών επιχειρήσεων συνίσταται από μικρομεσαίες επιχειρήσεις. Άκουσα χθες τον κύριο Υπουργό που είπε ότι θα πρέπει τις μεγάλες επιχειρήσεις να τις στηρίζουμε -κανείς δεν το αρνείται αυτό- και να δημιουργούμε αναπτυξιακούς νόμους και όλες τις προϋποθέσεις όπως χρηματοδότηση, προγράμματα, ενίσχυση κλπ. Αλλά νομίζω, αν θέλουμε σαν χώρα να προχωρήσουμε, οι μικρομεσαίες επιχειρήσεις αποτελούν ουσιαστικά τη σπονδυλική στήλη της ελληνικής οικονομίας. Κι εκεί πρέπει να στρέψουμε την προσοχή μας και τη βοήθειά μας, αν θέλουμε να δούμε καλύτερο οικονομικό μέλλον σ' αυτόν τον τόπο.
Ειδικότερα πρέπει να πω ότι η μικρομεσαία επιχείρηση τα τελευταία χρόνια από το 1993 και εντεύθεν με τα αντικειμενικά κριτήρια ήταν αυτή από την οποία αφαιρέσαμε ό,τι περίσσευμα είχε και δεν υπήρχε δυνατότητα να κάνει καμία περαιτέρω επένδυση. Η μικρομεσαία επιχείρηση είναι εκείνη στην οποία σε πρώτη δυσκολία που έχει το δημοσιονομικό πρόβλημα ανατρέχει η Κυβέρνηση, όπως κάνει και τώρα με το κλείσιμο των βιβλίων από το 1993 μέχρι σήμερα και με τη συνάφεια την οποία εφαρμόζει την τελευταία τριετία. Είναι αυτή που δεν έχει καμία απαλλαγή και καμία προσφορά δεν γίνεται προς αυτή από πλευράς Ι.Κ.Α. Κανένας τεχνίτης μικρομεσαίος, μάστορας παλιός, που μάθαινε τα παιδιά μας τέχνες, δεν διευκολύνεται σήμερα ώστε να μαθητεύσουν σ' αυτόν κάποιοι νεότεροι που το έχουν ανάγκη. Διότι άμα τη παρουσία του νέου ανθρώπου, επιπίπτει επ' αυτού το Ι.Κ.Α. και του ζητάει 17.000 την ημέρα, αν δεν απατώμαι.
Η μικρομεσαία επιχείρηση στο Β΄ Κοινοτικό Πλαίσιο Στήριξης ήταν εκείνη η οποία δεν πήρε σχεδόν ούτε μία δραχμή. Θυμάμαι χαρακτηριστικά το νούμερο. Εκατόν ένα δισεκατομμύρια δραχμές διετέθησαν τον τελευταίο χρόνο του Β΄ Κοινοτικού Πλαισίου Στήριξης και τα περισσότερα από αυτά διετέθησαν κυρίως για δεξιώσεις και φραμπαλάδες και για το λογισμικό που έχουμε ανάγκη, αλλά επαναλαμβάνω κυρίως για δεξιώσεις και για φαγητά. Τα λεφτά φαγώθηκαν. Κυρίως, όμως, κύριε Πρόεδρε, φαγώθηκαν από τους υμετέρους. Κακά τα ψέματα. Είχα κάνει κάποτε και μία σχετική επερώτηση. 
ΠΡΟΕΔΡΕΥΩΝ (Κωνσταντίνος Γείτονας): Άλλο εννοούσαμε με τη λέξη "φραμπαλάδες" στην Αρκαδία. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ξέρω τι λέω. Αυτό που λέμε στην Αρκαδία, αυτό εννοώ. 
Λέω, λοιπόν, ότι σήμερα οι μικρομεσαίες επιχειρήσεις οι οποίες απασχολούν και το μεγαλύτερο τμήμα των εργαζομένων, εάν δεν ενισχυθούν και ειδικότερα αν δεν τους παράσχουμε τη δυνατότητα να έχουν πρόσβαση σε χρηματοδοτήσεις, εάν δεν τους δώσουμε τη δυνατότητα να απαλλαγούν από το άγχος του εφοριακού με όλες τις συνέπειες τις οποίες εννοώ, δεν θα μπορέσουμε να απορροφήσουμε την ανεργία. 
Εδώ, κύριε Πρόεδρε, θα ήθελα να κάνω μία παρένθεση. Βρείτε κάποιον τρόπο, για παράδειγμα, αντικειμενικοποιείστε τον έλεγχο, ώστε να πάψει να υπάρχει υποκειμενική σχέση εφοριακού και μικρομεσαίου. 
Επιπλέον, θα πρέπει να τους δώσουμε τη δυνατότητα να έχουν καλύτερη πρόσβαση στο ΙΚΑ. Αυτό θα πρέπει να αποτελέσει και αντικείμενο μελέτης και μου κάνει εντύπωση, κύριε Υπουργέ, γιατί το είχαμε πει και στο παρελθόν, ότι θα πρέπει να δοθεί η δυνατότητα ώστε οι μαθητευόμενοι και οι νέοι άνθρωποι να έχουν τμηματική επιβάρυνση για το ΙΚΑ. Τον πρώτο χρόνο να έχουν ένα μικρό ποσοστό επιβάρυνσης ή και καθόλου και να το αναλάβει η πολιτεία, αν χρειάζεται και το δεύτερο χρόνο να έχουν ως επιβάρυνση κάτι περισσότερο, μέχρι να κατορθώσει ο εργαζόμενος να έχει πλήρη γνώση της τέχνης και του επαγγέλματος τους.
Εάν, λοιπόν, δεν στηρίξουμε μ' αυτές τις θέσεις τον μικρομεσαίο επιχειρηματία, συν το γεγονός ότι τα μεγάλα κυρίως καταστήματα για τα οποία συμφωνούμε όλοι -αλλά τα μεγάλα καταστήματα κυρίως στις επαρχιακές πόλεις οι οποίες αφαίρεσαν όλο τον τζίρο των μικρομεσαίων επιχειρήσεων- να πάνε λίγο πιο έξω, να έχουν μικρότερο εμβαδόν προσφοράς υπηρεσιών, εφαρμόζοντας δηλαδή ένα γαλλικό σύστημα, δεν θα μπορέσουμε να απορροφήσουμε την ανεργία. 
Μην ξεχνάτε, κύριε Υπουργέ, ότι η σύγχρονη μάστιγα της ελληνικής κοινωνίας είναι η ανεργία. Αυτό το 11%, για το οποίο είστε απόλυτα υπεύθυνοι σαν Κυβέρνηση, δεν μπορεί να μειωθεί. Η μείωση, έστω κι αν μειωθεί κατά 0,5% ή 0,7%, δεν αποτελεί ουσιαστική μείωση. Έχουμε τους νέους μας ανέργους και δημιουργείται οικογενειακό, κοινωνικό και εθνικό πρόβλημα. 
Μόνο μέσα από την ενίσχυση και την ανάπτυξη των μικρομεσαίων επιχειρήσεων, μπορούμε να απορροφήσουμε ένα μεγάλο τμήμα από αυτούς. Αν λάβουμε υπόψη μας ότι έχουμε επτακόσιες χιλιάδες ή επτακόσιες πενήντα χιλιάδες μικρομεσαίους, αν ένα τμήμα από αυτές, το ? ή το 1/5, απορροφήσει ένα άνεργο, αυτό θα αποτελέσει έναν μεγάλο εθνικό βήμα για την απορρόφηση της ανεργίας και την περαιτέρω ανάπτυξη. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλλιώρας έχει το λόγο. 
ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε. 
Κύριε Υπουργέ, μετά την εποχή της εισόδου μας στην ΟΝΕ και το ευρώ είναι όντως γεγονός ότι έχουμε καταλάβει ότι υπάρχει ένα νέο πλαίσιο ανάπτυξης και πορείας για την πατρίδα. 
Επίσης, έγινε γνωστό σε όλους μας από την αρχή του χρόνου ότι τα πράγματα είναι ιδιαιτέρως σοβαρά και ότι πλέον τα μεγάλα ψάρια εκτός του ότι τρώνε τα μικρά, έρχεται μία νέα αλήθεια όπου τα γρήγορα ψάρια τρώνε τα αργά. 
Η ανάγκη για εκσυγχρονισμό ισοδυναμεί με την ανάγκη για επιβίωση των μικρομεσαίων επιχειρήσεων και φυσικά όχι μόνο. Είναι επίσης γεγονός, κύριε Πρόεδρε, ότι οι μικρομεσαίες επιχειρήσεις αντιμετωπίζουν πέρα από τα γενικότερα προβλήματα που αντιμετωπίζουν όλες οι επιχειρήσεις στη χώρα μας, και τα ιδιαίτερα προβλήματα που αναφέρονται στον κλάδο τους. 
Το κακό μ' αυτό είναι ότι η δική σας πολιτική όλα τα χρόνια δεν έβαλε ως στόχο μία νέα πορεία, μία νέα στρατηγική πορεία, αν θέλετε, για την ανάπτυξη των μικρομεσαίων επιχειρήσεων. 
Σύμφωνα με τα επίσημα στοιχεία της ΕUROSTAT και συγκεκριμένα σύμφωνα με την έκδοση του 2001, που αφορά το 1996, είναι επτακόσιες τριάντα μία χιλιάδες οι επιχειρήσεις, το 99,6% επί του συνόλου των επιχειρήσεων της χώρας, με οκτακόσιες έντεκα χιλιάδες απασχολουμένους και κύκλο εργασιών περί τα δύο δισεκατομμύρια ευρώ. Όλες αυτές οι επιχειρήσεις είναι γεγονός ότι βρίσκονται υπό διωγμό. 
Ακούμε τον κύριο Υπουργό και όλη την Κυβέρνηση να λένε συνεχώς για τις μικρομεσαίες επιχειρήσεις εκφράσεις όπως "ατμομηχανή της οικονομίας", "ραχοκοκαλιά της ελληνικής οικονομίας" κλπ. Υπάρχει, όμως, μια μεγάλη αλήθεια, την οποία θα αποδείξω με λίγα λόγια στη συνέχεια. 
Ποια είναι αυτή η αλήθεια; Ότι αυτές οι επιχειρήσεις, κύριε Υπουργέ, ξεχάστηκαν και περιθωριοποιήθηκαν. Βέβαια, ακούσαμε χθες και διαβάσαμε και στον Τύπο -έγιναν πηχυαίοι τίτλοι- ότι το Υπουργείο Ανάπτυξης θα δώσει 743 δισεκατομμύρια δραχμές ως ένεση για τις μικρομεσαίες επιχειρήσεις. Γράφτηκαν τίτλοι όπως "Έρχονται 6,1 δισεκατομμύρια ευρώ για ιδιωτικές επενδύσεις", "Δράσεις ενίσχυσης επιχειρήσεων και επιχειρηματικότητας" και άλλα συναφή. Αυτά ως προς τα "θα". 
Ποια είναι, όμως, η αλήθεια; Και εδώ παρακαλώ ο κύριος Υπουργός να καταλάβει το μήνυμα της καταγγελίας που κάνω για τη λανθασμένη πολιτική που ασκεί και με το φόρο συνάφειας αλλά και με το κλείσιμο των φορολογικών υποθέσεων των ετών 1993-1998. 
Κύριε Υπουργέ, αυτό που έχουν να αντιμετωπίσουν καθημερινά οι μικρομεσαίες επιχειρήσεις είναι η εξής αλήθεια: 
Πρώτον, έχουν τις αγορές. Σε αυτό προστίθενται οι δαπάνες, όπως τα ενοίκια, οι μισθοί, η Δ.Ε.Η., ο Ο.Τ.Ε., οι εργοδοτικές εισφορές προς το Ι.Κ.Α. κ.ο.κ.. Επίσης, προστίθενται οι αποσβέσεις, όπως όλοι γνωρίζουμε, και τα καθαρά κέρδη. Όλα αυτά τα τέσσερα στοιχεία μας δίνουν το φορολογητέο εισόδημα. 
Ακούστε, λοιπόν, ποιο είναι το πρόβλημα, που, ενώ θέλετε να λύσετε το πρόβλημα της ανεργίας, στο οποίο αναφέρθηκε ο κ. Κωστόπουλος, επιτείνετε -και μάλιστα σφοδρότατα- με αυτήν την πολιτική σας. 
Λοιπόν, τι συμβαίνει; Η κάθε μικρομεσαία επιχείρηση δεν έχει κανένα άλλο από τα ανωτέρω στοιχεία να μειώσει παρά μόνο τους μισθούς και τις εργοδοτικές εισφορές, που, αν πάρουμε την τριετία με τον κατώτατο μισθό που μπορεί να δοθεί, φθάνουν στα 9 εκατομμύρια δραχμές. Αν μάλιστα, κύριε Υπουργέ, βάλετε και Φ.Π.Α. 18%, ο κάθε εργαζόμενος -αυτός που παίρνει τα λιγότερα χρήματα- στοιχίζει για τα τρία χρόνια 1,6 εκατομμύρια δραχμές. 
Αυτό απλά σημαίνει -και πρέπει να το πούμε- ότι ο μόνος τρόπος για να μπορέσει να επιβιώσει αυτή η επιχείρηση, γιατί πολλές από αυτές τις επιχειρήσεις έχουν πολύ μεγάλα ενοίκια, είναι να μειώσει τους μισθούς και τις εργοδοτικές εισφορές. Φυσικά, έτσι αυξάνει την ανεργία, αφού θα διώξει έστω και τον έναν υπάλληλο που είχε ως σήμερα. 
Ειδικότερα στη Φθιώτιδα τις προάλλες κάποιος με σταματάει στο δρόμο και μου λέει: "Πλήρωσα τα τελευταία χρόνια με τα τεκμήρια το 35%, το παραπάνω που ήταν να πληρώσω, παρ' ό,τι δεν εισέπραξα αυτά τα ποσά. Και αφού πλήρωσα τη διαφορά με το τεκμαρτό εισόδημα, πέρα από τη φορολογική δήλωση βάσει της οποίας θα πληρώσω φέτος, έρχεται η τριετία βάσει του ν. 2753 και τώρα η τρίτη φορολογική επιδρομή με το κλείσιμο των υποθέσεων των ετών 1993-1998." 
Κύριε Υπουργέ, αυτή είναι η σκληρή πραγματικότητα, την οποία οι άνθρωποι δεν μπορούν πλέον να βιώνουν και κατ' ανάγκη δημιουργούν τις προϋποθέσεις για περαιτέρω αύξηση της ανεργίας. Για τις προτάσεις επιφυλάσσομαι στη δευτερολογία μου. 
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κασσίμης. 
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, δυστυχώς, το θέμα των μικρομεσαίων επιχειρήσεων, παρά τα όσα λέμε όλα αυτά τα χρόνια, δεν το αντιμετωπίζουμε με την πραγματική σημασία που έχει για την ελληνική οικονομία. Το λέω αυτό, διότι ξέρουμε πάρα πολύ καλά ότι στη χώρα μας ούτε μεγάλες βιομηχανίες μπορούν να δημιουργηθούν, παρά μόνο κάποιες μεταποιητικές μονάδες σε ορισμένους κλάδους, ούτε μπορεί να έχουμε άλλον τρόπο απόκτησης πλούτου, παρά μονάχα από τη σωστή σύγχρονη γεωργική εκμετάλλευση, η οποία δεν υπάρχει, από την ανάπτυξη νέων τεχνολογιών, που μπορεί η χώρα πράγματι να προσφέρει, από τον τομέα των υπηρεσιών και από τον τουρισμό. 
Παράλληλα η μικρομεσαία επιχείρηση θα είναι αυτή η οποία θα μπορέσει πράγματι να αντιμετωπίσει την ανεργία. Σκεφθείτε πάρα πολύ απλά ότι σήμερα μια επένδυση των 6 ή 7 δισεκατομμυρίων δραχμών, λειτουργεί με είκοσι πέντε ή τριάντα εργαζόμενους.
Δυστυχώς, η Κυβέρνηση έχει αγνοήσει το γεγονός αυτό, έχει αγνοήσει το ότι δεκάδες χιλιάδες οικογένειες ζουν από τις μικρομεσαίες επιχειρήσεις και ταυτόχρονα έχει αγνοήσει ότι με το κλείσιμό τους δημιουργεί μια άγραφη ανεργία, η οποία μπορεί σε πολλές περιπτώσεις να πλησιάζει καταγεγραμμένη ανεργία. Και το λέω αυτό διότι ένας που έχει ένα μικρό κατάστημα, έχει τη γυναίκα του να δουλεύει, έχει και το παιδί του. Αυτοί δεν καταγράφονται πουθενά, αλλά από την ώρα που θα κλείσει αυτό το κατάστημα, έχουμε στην πραγματικότητα τρεις ανέργους, έχουμε τρία πραγματικά εισοδήματα τα οποία έχουν εκλείψει και τα οποία δεν καταγράφονται φυσικά πουθενά.
Ένα από τα μεγάλα προβλήματα είναι το μεγάλο κόστος λογιστικής διαχείρισης γι' αυτές τις επιχειρήσεις. Και γι' αυτό ευθύνεται το πεπαλαιωμένο, αναξιόπιστο και, αν θέλετε, πολύπλοκο και ανέντιμο φορολογικό μας σύστημα. Διότι αν είχαμε προχωρήσει στη φορολογική μεταρρύθμιση και είχαμε απλοποιήσει το φορολογικό μας σύστημα, θα είχαμε δύο οφέλη: Το διαχειριστικό κόστος της διατήρησης των λογιστικών βιβλίων για τη μικρομεσαία επιχείρηση θα ήταν πάρα πολύ μειωμένο και το κόστος της φορολογικής συναλλαγής θα είχε εξαφανιστεί. Δυστυχώς, όμως, πάμε σε ρυθμίσεις από καιρού εις καιρόν, αλλά δεν πηγαίνουμε σε πραγματική αναμόρφωση του συστήματος.
Ένα άλλο σημαντικό είναι ότι έχουμε μια περίεργη, οικονομικά, παγκοσμιοποιημένη λογική. Όλα επιτρέπονται να γίνουν. Μα, είναι τρελοί στη Γαλλία που κάποια στιγμή προ δέκα ετών αποφάσισαν ότι τα πολυκαταστήματα τροφίμων θα πρέπει να μεγαλώνουν μέχρι ορισμένα τετραγωνικά ανάλογα με την πόλη στην οποία απευθύνονται; Εμείς, δηλαδή, είμαστε πολύ πιο φιλελεύθεροι οικονομικά και αφήνουμε να δημιουργούνται…
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Από τη Γαλλία φυσικά είμαστε πιο φιλελεύθεροι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τον Ζοσπέν μιμείσθε.
ΘΕΟΔΩΡΟΣ ΚΑΣΣΙΜΗΣ: Χάρηκα για την παρατήρηση του κυρίου Υπουργού, διότι προ δεκαπέντε ημερών άκουγα πολλές ερμηνείες για το φαινόμενο των γαλλικών εκλογών.
Μία είναι η αλήθεια. Η κοινωνία αντιμετωπίζεται με μεγάλη αναλγησία τα τελευταία χρόνια από το σχεδιασμό και την υλοποίηση της οικονομικής πολιτικής, ιδιαίτερα από τους νέους σοσιαλιστές. Η οικονομική αυτή πολιτική έχει στόχο το οικονομικό αποτέλεσμα και δεν έχει στόχο την κοινωνία, τον άνθρωπο. Αυτά τα φαινόμενα δεν θα θέλαμε να τα δούμε στην Ελλάδα.
Δυστυχώς δεν υπάρχει καμία στήριξη στην εξαγωγική δραστηριότητα των επιχειρήσεων. Ο ΟΠΕ είναι τελείως υπό διάλυση. Οι όποιες ενισχύσεις έχουν δοθεί σε μικρομεσαίες επιχειρήσεις -και το ξέρουμε, δεν είναι κρυφό αυτό- έχουν τεράστιο διαχειριστικό κόστος. Και το διαχειριστικό κόστος, χάνεται στους ενδιάμεσους. Άρα τα τελικά χρήματα τα οποία πηγαίνουν για την ενίσχυση, είναι πολύ λιγότερα απ' αυτά τα οποία πληρώνουμε είτε με χρήματα από την Ευρωπαϊκή Ένωση είτε με εθνικούς πόρους.
Ένα άλλο μεγάλο πρόβλημα είναι το Χρηματιστήριο. Αυτά τα τρισεκατομμύρια τα οποία έφυγαν από το Χρηματιστήριο, έφυγαν κατά ένα ποσοστό τουλάχιστον 50% από την τσέπη της μικρής οικονομικά ελληνικής οικογένειας. Τα χρήματα αυτά, έλειψαν από την αγορά. Τα χρήματα αυτά έλειψαν από το μικρομεσαίο κατάστημα, διότι κανείς δεν θα πήγαινε να αγοράσει Ρόλς-Ρόις ούτε να τα βγάλει στο εξωτερικό. Θα πήγαινε να καταναλώσει περισσότερα προϊόντα για τις ανάγκες του.
Τα χρήματα αυτά χάθηκαν και ήδη από τον περασμένο χρόνο άρχισε να φαίνεται αυτή η έλλειψη ρευστότητας. Και μέσα σε όλα αυτά βλέπουμε την Κυβέρνηση να τα αντιμετωπίζει ως νούμερα. Θα ακούσω από τον κύριο Υπουργό να μας πει για το Γ' Κοινοτικό Πλαίσιο Στήριξης που θα περιέχει μέτρα για τις μικρομεσαίες αλλά για τις δεκάδες χιλιάδες ανθρώπων οι οποίοι έχουν βρεθεί σήμερα χωρίς δουλειά και οι οποίοι δεν έχουν καμία προοπτική να βρουν κάποια δουλειά γιατί ήταν αυτοαπασχολούμενοι βιοτέχνες, μικρομαγαζότερες και είναι σε ηλικία των 50-55 ετών, γι' αυτούς δεν θα πούμε τίποτα. Και φοβάμαι ότι θα θυμηθώ τη ρήση της FORESTER στην οικονομική φρίκη που λέει: σ' αυτούς -στους ανέργους- δεν τους λέμε ότι πρέπει να εκτελεστούν και να εκλείψουν από την κοινωνία, διότι θα φανεί ότι είναι πάρα πολύ απάνθρωπο, αλλά στην ουσία πιστεύουμε ότι είναι άχρηστοι και δεν πρέπει να υπάρχουν. Φοβάμαι ότι η λογική με την οποία αντιμετωπίζει τις επιχειρήσεις η Κυβέρνηση οδηγεί εκεί. 
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Οικονομίας και Οικονομικών κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, θέλω κατ' αρχάς να θεωρήσω ευτυχή τη συγκυρία και πολύ σωστή πρωτοβουλία του κόμματος της Αξιωματικής Αντιπολίτευσης που φέρνει προς συζήτηση στην Εθνική Αντιπροσωπεία το θέμα των μικρομεσαίων επιχειρήσεων. Διότι οι μικρομεσαίες επιχειρήσεις αποτελούν τη σπονδυλική στήλη και την καρδιά της ελληνικής οικονομίας και κάθε οικονομίας. 
Ασχέτως βεβαίως των επιχειρημάτων τα οποία ακούστηκαν πιστεύω πως η συζήτηση η οποία διεξάγεται και θα συνεχίσει, θα μας δώσει την ευκαιρία να παρουσιάσουμε το αν πραγματικά νοιάζεται κανείς για τη μικρομεσαία επιχείρηση για τον μικρομεσαίο επιχειρηματία, τι πραγματικά κάνει για να τον βοηθήσει όχι μόνο να αντεπεξέλθει σε τρέχουσες δυσκολίες, αλλά προπάντων να τον βοηθήσει για να σχεδιάσει το μέλλον να μπορέσει να διαμορφώσει μια προοπτική ανταγωνιστικής επιβίωσης και στην ελληνική και στην ευρωπαϊκή οικονομία.
Κυρίες και κύριοι, με απόλυτη πεποίθηση μπορώ να σας αναφέρω ότι το 2002 μπορεί να ονομαστεί έτος των μικρομεσαίων επιχειρήσεων, διότι με τη δέσμη πολιτικών την οποία εφαρμόζουμε, την οποία επεκτείνουμε έχουμε διαμορφώσει ένα νέο πλαίσιο για μια ριζικά διαφορετική μεταχείριση, στήριξη και προοπτική των μικρομεσαίων επιχειρήσεων στη χώρα μας. 
Το 2002 είναι για την Ελλάδα το έτος της μικρομεσαίας επιχείρησης όπου αλλάζουν ριζικά τα δεδομένα στην τεχνολογία, στα κίνητρα, στο πλαίσιο άσκησης της επιχειρηματικότητας, στη φορολογική μεταχείριση. 
Θα μου επιτρέψετε, κυρίες και κύριοι συνάδελφοι, να αναφερθώ συγκεκριμένα σε κάθε ένα από τα μέτρα, τα οποία έχει πάρει η Κυβέρνηση για τη μικρομεσαία επιχείρηση διαμορφώνοντας, όπως είπα, πρωτοφανείς πρωτοποριακές συνθήκες για την άσκηση της μικρομεσαίας επιχειρηματικής δραστηριότητας.
Πρώτα απ' όλα το μεγάλο μέτρο το οποίο πήραμε στην αρχή του έτους είναι η ρύθμιση των φορολογικών υποχρεώσεων των μικρομεσαίων επιχειρήσεων. 
Μέχρι τώρα, μέχρι πρόσφατα, μέχρι πριν από λίγους μήνες επικρέματο ένας μεγάλος βραχνάς στις μικρομεσαίες επιχειρήσεις, διότι θα έπρεπε να είναι έτοιμες να δεχθούν το φορολογικό έλεγχο οποτεδήποτε και να γινόταν αυτός σε βάθος δεκαετίας. Η κάθε μικρομεσαία επιχείρηση ασχέτως του τζίρου τον οποίο πραγματοποιούσε, ήταν υποχρεωμένη να φυλάσσει και να προσκομίζει αποδείξεις για να δικαιολογεί την οποιαδήποτε οικονομική της συμπεριφορά και δραστηριότητα προ δεκαετίας. Τέτοια μακρά φορολογική μνήμη είναι φανερό ότι είναι άκρως αναποτελεσματική και εχθρική προς τον επιχειρηματία και ιδιαίτερα προς τη μικρομεσαία επιχείρηση. 
Ήταν, λοιπόν, ένα πάγιο αίτημα, ένα καθολικό αίτημα ολόκληρης της οικονομικής ζωής της χώρας να τελειώνουμε πια με αυτήν την παρατεταμένη φορολογική μνήμη, η οποία επικάθηται ως βραχνάς στο σύστημα της οικονομίας συνολικά. 
Προχωρήσαμε, λοιπόν, και ρυθμίσαμε με ένα τρόπο ο οποίος συνάδει με αυτά τα οποία ήθελαν οι μικρομεσαίες επιχειρήσεις και ανταποκρίνονται στις προσδοκίες τους, ένα σύστημα ρύθμισης των φορολογικών εκκρεμοτήτων τόσο για την πρόσφατη τριετία 1999-2001 όσο και για την εξαετία 1992-1998.
Πώς το κάναμε αυτό; Καθιερώνοντας ένα σύστημα προαιρετικής υποβολής δηλώσεων, οι οποίες συναρτούν το κτηθέν εισόδημα και τον οφειλόμενο φόρο τόσο εισοδήματος όσο και προστιθέμενης αξίας, σε σχέση με μία σειρά από παραμέτρους, οι οποίες καθορίζουν την οικονομική δραστηριότητα. Με την προαιρετικότητα της συμμόρφωσης αυτής δώσαμε την ευκαιρία σε εκατοντάδες χιλιάδες επιχειρήσεις να ρυθμίσουν οριστικά και αμετάκλητα τις φορολογικές τους υποχρεώσεις απέναντι στο φορολογικό σύστημα χωρίς την παρουσία του φορολογικού ελεγκτή και χωρίς την ανάπτυξη μιάς διάθεσης που σπανίως μεν εμφανίζεται, αλλά υπάρχει το έδαφος να εμφανισθεί, που θέλει να εκμεταλλευθεί την αγωνία του μικρομεσαίου επιχειρηματία σε βάρος της επιχείρησης και σε όφελος μιας διεφθαρμένης αντίληψης φορολογικού ελέγχου. 
Έτσι, λοιπόν, με τα μέτρα τα οποία πήραμε, μπορούν να ρυθμισθούν επτακόσιες πενήντα χιλιάδες περίπου υποθέσεις ανά έτος. Στο σύνολο μπορεί να φθάσει γύρω στα τέσσερα εκατομμύρια πεντακόσιες χιλιάδες υποθέσεις για επιχειρήσεις που πραγματοποιούν τζίρο γύρω στα 75.000.000 δραχμές ετησίως, κατά μέσο όρο, πράγμα το οποίο είναι φυσικό, όπως αντιλαμβάνεσθε, να συμπεριλαμβάνει και πολύ περισσότερες επιχειρήσεις, οι οποίες είχαν αυξομειώσεις πάνω ή κάτω του ορίου των 75.000.000 δραχμών. Βεβαίως για τις επιχειρήσεις οι οποίες δεν θέλουν να κάνουν επιλογή αυτού του προαιρετικού μέτρου συμμόρφωσης και οριστικής λήξης των φορολογικών τους εκκρεμοτήτων, θα εξακολουθήσει να υφίσταται το καθεστώς του πιθανού ελέγχου τον οποίο μπορούν να δεχθούν από τις φορολογικές αρχές. 

Η μεγάλη ανταπόκριση που έχει σημειωθεί μέχρι αυτήν τη στιγμή που μιλάμε, από εξήντα έξι χιλιάδες επιχειρήσεις που δήλωσαν για την τριετία 1999-2001 και συνεχίζεται αυτό το ρεύμα μικρομεσαίων επιχειρήσεων, μας δίνει την εντύπωση ότι η ρύθμιση αυτή συναντά πολύ μεγάλη απήχηση και με τον τρόπο αυτό θα μπορέσουμε και στην Ελλάδα να απαλλαγούμε από τις μακροχρόνιες υποθέσεις και να εστιαστεί πλέον ο έλεγχος των φορολογικών κέντρων στις τρέχουσες υποθέσεις, όπως γίνεται σε όλα τα σύγχρονα φορολογικά συστήματα.
Πιστεύω επίσης ότι το δεύτερο μέτρο, το δεύτερο πακέτο πολιτικών, έχει να κάνει με το Γ' Κοινοτικό Πλαίσιο Στήριξης και θα δώσει ένα διαφορετικό αέρα, μία νέα πνοή στις απαιτήσεις προσαρμογής από άποψη τεχνολογική, ανθρωπίνου δυναμικού, προσαρμογής στις ηλεκτρονικές απαιτήσεις σε όλες τις μικρομεσαίες επιχειρήσεις.
Τα 2/3 του τεράστιου προγράμματος ανταγωνιστικότητας, το οποίο αναμένεται να φθάσει το ποσόν των 3,5 τρισεκατομμυρίων δραχμών στην εξαετία, κατευθύνεται σε μικρές και σε πολύ μικρές επιχειρήσεις. Είναι η πρώτη φορά που στην Ελλάδα πραγματοποιείται ένα τόσων μεγάλων διαστάσεων πρόγραμμα αποκλειστικά απευθυνόμενο σε μικρού μεγέθους επιχειρήσεις, ακόμα και του ενός και των δύο ατόμων. 
Τομείς, όπως είναι η ηλεκτρονική διασύνδεση, η ηλεκτρονική επιχειρηματικότητα και εμπόριο, τεχνολογική προσαρμογή, εκσυγχρονισμός, μπορούν πλέον να γίνουν πραγματικότητα μέσα από τα μεγάλα προγράμματα, τα οποία ήδη έχουν προκηρυχθεί και διαδίδονται σε ολόκληρη την ελληνική οικονομία. Τις επόμενες ημέρες αυτής της εβδομάδος θα δημοσιοποιηθούν επίσης και όλα τα προγράμματα που αφορούν τις μικρομεσαίες επιχειρήσεις των περιφερειακών προγραμμάτων, των ΠΕΠ, έτσι ώστε και οι μικρομεσαίες επιχειρήσεις της περιφέρειας να μπορέσουν να συμμετάσχουν σε αυτήν τη μεγάλη δέσμη προγραμμάτων του Κοινοτικού Πλαισίου Στήριξης, ενώ ταυτόχρονα με ειδικά προγράμματα τα οποία απευθύνονται σε ειδικές κατηγορίες, μπορούν να αναληφθούν επιχειρηματικές πρωτοβουλίες και δράσεις, όπως είναι οι γυναίκες, οι νέοι, τα άτομα με ειδικές ανάγκες, έτσι ώστε να διαχυθεί ακόμη περισσότερο στην ελληνική κοινωνία το πνεύμα της επιχειρηματικότητας, η δυνατότητα δημιουργίας και παραγωγής μέσα σε έναν κόσμο, ο οποίος έχει διαρκώς εντεινόμενες απαιτήσεις τεχνολογικής τελειότητας, αποτελεσματικής παροχής και ποιότητας των υπηρεσιών και των προϊόντων. 
Άλλοι τομείς, για τους οποίους βγαίνουν τα προγράμματα αυτά και απευθύνονται σε νέους κυρίως επιχειρηματίες, είναι η γεωργία και η αλιεία. Το συνολικό κόστος αυτών των προγραμμάτων είναι 2,1 τρισεκατομμύρια δραχμές και όλα αυτά αναμένεται να έχουν προκηρυχθεί έως το Σεπτέμβριο αυτού του έτους.
Μία τρίτη κατηγορία μέτρων είναι μία σειρά από ειδικές ρυθμίσεις που έχουμε κάνει, με τις οποίες είτε απαλύνονται ορισμένες επιβαρύνσεις που είχαν επί πολλά χρόνια οι μικρομεσαίες επιχειρήσεις, είτε διευκολύνονται για να συμμετάσχουν σε χρηματοδοτικές δυνατότητες και πρωτοβουλίες. 
Αναφέρω χαρακτηριστικά τη ρύθμιση που έχει γίνει για τα πανωτόκια και την οποία είχαμε εκτενώς την ευκαιρία να συζητήσουμε σε αυτήν την Αίθουσα προ διμήνου. Αναφέρω επίσης τις νέες δανειοληπτικές δυνατότητες που έχουν οι μικρομεσαίες επιχειρήσεις μετά την απελευθέρωση των κεφαλαίων για τις παλαιού τύπου δεσμεύσεις προς μικρομεσαίες επιχειρήσεις που επέβαλε η Τράπεζα Ελλάδος. Επίσης η Κυβέρνηση επεξεργάζεται ένα νέο πλαίσιο και οσονούπω θα το φέρει προς ψήφιση στην Εθνική Αντιπροσωπεία, προκειμένου να θεσπίσει τη μορφή του λίζιγκμπανκ, δηλαδή της δυνατότητας ενεχυρίασης και έπειτα χρηματοδοτικής μίσθωσης της ακίνητης περιουσίας των μικρομεσαίων επιχειρήσεων, έτσι ώστε να αυξηθεί η ρευστότητα στην οποία μπορούν να έχουν πρόσβαση οι μικρομεσαίες επιχειρήσεις. 

Τέταρτο μέτρο είναι η φορολογική μεταρρύθμιση, η οποία θα γίνει εντός του 2002 για να ξεκινήσει από 1η Ιανουαρίου του 2003. Ήδη οι μικρομεσαίες επιχειρήσεις, διά των εκπροσώπων τους, συμμετέχουν ενεργά στο διάλογο για τη φορολογική μεταρρύθμιση, καταθέτοντας συγκεκριμένες πρακτικές και αποτελεσματικές προτάσεις, μετά την αξιολόγηση των οποίων η Κυβέρνηση θα πάρει την απόφαση να διαμορφώσει το νέο θεσμικό πλαίσιο του φορολογικού συστήματος, το οποίο θα βασίζεται στην απλότητα, την ανταγωνιστικότητα και τη δικαιοσύνη. 
Βεβαίως μου κάνει εντύπωση η εμμονή της Νέας Δημοκρατίας να απαιτεί ευνοϊκές φορολογικές μεταρρυθμίσεις τη στιγμή που είναι απούσα. Είναι ένα απόν κόμμα από το μεγάλο αυτό φορολογικό διάλογο, χωρίς θέσεις και χωρίς πρακτικά μέτρα, τα οποία θα πρότεινε ένα άλλο κόμμα να ληφθούν υπέρ των μικρομεσαίων επιχειρήσεων. 
Τέλος, κυρίες και κύριοι συνάδελφοι, όσον αφορά τις μικρομεσαίες επιχειρήσεις, θέλω να αναφέρω ότι η πολιτική -όχι μόνο της χώρας μας, αλλά και ολόκληρης της Ευρωπαϊκής Ένωσης- απέναντι στις μικρομεσαίες επιχειρήσεις θα είναι μία βασική προτεραιότητα κατά την άσκηση της προεδρίας της Ευρωπαϊκής Ένωσης το πρώτο εξάμηνο του 2003. 
Το γεγονός ότι την πολιτική αυτή θα την αναδείξει και θα τη διαχειριστεί η ελληνική Κυβέρνηση, σημαίνει ότι όχι μόνο θα έχουμε να επιδείξουμε σημαντικά επιτεύγματα στην πολιτική των μικρομεσαίων επιχειρήσεων, αλλά πάνω από όλα θα έχουμε κερδίσει την αξιοπιστία όχι μόνο των ελληνικών, αλλά και των ξένων μικρομεσαίων επιχειρήσεων, δεδομένου ότι η πολιτική που ακολουθούμε είναι η σωστή και ανταποκρίνεται στις σύγχρονες ανάγκες για την διαμόρφωση μιας ανταγωνιστικής οικονομίας που παράγει χρήσιμα προϊόντα και υπηρεσίες και προάγει την απασχόληση. 
Στη διάρκεια της συζήτησης, έτσι όπως αναπτύχθηκε, υπήρξαν ορισμένα ζητήματα στα οποία θα ήθελα να σταθώ, με άλλα να συμφωνήσω και με άλλα να διαφωνήσω. Συμφωνώ για παράδειγμα με τις επισημάνσεις που έκανε ο κ. Νικολόπουλος, ο οποίος μίλησε για την ανάγκη απλοποίησης των διαδικασιών συμμετοχής των μικρομεσαίων επιχειρήσεων στα προγράμματα του Κοινοτικού Πλαισίου Στήριξης. Διότι πολλές φορές στο παρελθόν η μικρομεσαία επιχείρηση έβλεπε απροσπέλαστη αυτήν τη διαδικασία λόγω της πολυπλοκότητας των φακέλων, των απαιτήσεων που είχε. 
Γι αυτό ειδική σημασία δίνουμε στο πώς οι ενδιάμεσοι φορείς επικοινωνούν με τις μικρομεσαίες επιχειρήσεις διαμορφώνοντας τις ελάχιστες δυνατές απαιτήσεις, οι οποίες πολλές φορές δεν ξεπερνούν μία σελίδα με τα στοιχεία της επιχείρησης, προκειμένου να συμμετέχουν στα προγράμματα του Κοινοτικού Πλαισίου Στήριξης. 
Συμφωνώ ότι η απλοποίηση των διαδικασιών και η εξάπλωση των ενισχύσεων σε όλη την κλίμακα των περιφερειών της χώρας -έτσι ώστε από όλες τις γωνιές της Ελλάδος να μπορεί ο μικρομεσαίος επιχειρηματίας να μπει στα προγράμματα- είναι μία βασική επιλογή, την οποία θα πρέπει να προσέξουμε ως κόρη οφθαλμού, ώστε να ενεργοποιήσουμε το συνολικό δυναμικό της μικρομεσαίας επιχείρησης στη χώρα μας. 
Θέλω επίσης να πω -σε αυτά που είπε ο κ. Κωστόπουλος- ότι δεν ενισχύονται μόνο οι μεγάλες επιχειρήσεις. Μία οικονομία, κύριε Κωστόπουλε, έχει ανάγκη και από μεγάλες επιχειρήσεις, ιδίως όταν επιζητείται μία ισχυρή διεθνής παρουσία. Μπορεί κανείς να πει, βλέποντας μόνο την ελληνική οικονομία, ότι δεν χρειάζεται μεγάλα μεγέθη επιχειρήσεων, ότι είμαστε μία οικονομία με δέκα εκατομμύρια κατοίκους. 
Όμως η ελληνική οικονομία δεν είναι αυτάρκης και μεμονωμένη από αυτά τα οποία συμβαίνουν σε άλλες οικονομίες. Η ελληνική οικονομία για να είναι ισχυρή πρέπει να διακρίνεται από την διεθνή ανταγωνιστικότητά της και την ισχυρή παρουσία. Γι αυτό η ελληνική οικονομία χρειάζεται μεγαλύτερα επιχειρηματικά μεγέθη, τα οποία εφόσον κριθούν επιτυχή, θα μπορέσουν να σταθούν έξω και θα μπορέσουν να ενισχύσουν έτσι την ανταγωνιστικότητα της ελληνικής οικονομίας, δίπλα στην οποία θα τραφεί και η ανταγωνιστικότητα της μικρομεσαίας επιχείρησης.
Έτσι η πολιτική στήριξης των πολύ μικρών και των μικρών επιχειρήσεων καθόλου δεν έρχεται σε αντιδιαστολή και σε αντιπαλότητα με την πολιτική στήριξης των ισχυρότερων επιχειρηματικών σχημάτων, τα οποία τα χρειάζεται η Ελλάδα ιδιαίτερα σε μια εποχή παγκοσμιοποιημένης δοκιμασίας της ανταγωνιστικότητας της ελληνικής οικονομίας. 
Αναφέρθηκαν όμως τα επιχειρήματα των αγορητών της Αντιπολίτευσης και μια σειρά από θέματα, τα οποία άπτονται ευρύτερων οικονομικών ζητημάτων. Ξανακούσαμε σήμερα τη γνωστή επωδό, η οποία αριθμεί πλέον δεκαετία περίπου σχετικά με την περίφημη δημιουργική λογιστική, το κρυφό χρέος τα άγραφα ελλείμματα και γενικά όλα αυτά τα καταστροφικά στοιχεία, τα οποία ελλοχεύουν στην ελληνική οικονομία, αλλά η Κυβέρνηση δεν τα παίρνει είδηση! 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα ξέρετε καλά, αλλά τα κρύβετε!
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, νομίζω ότι κάποτε πρέπει το κόμμα της Αξιωματικής Αντιπολίτευσης να εξηγήσει γιατί διακατέχεται από τέτοιο μένος εναντίον των επιτευγμάτων της ελληνικής οικονομίας. 
Μίλησε προηγουμένως ο κ. Καλλιώρας και θεώρησε μεγάλη επιτυχία την είσοδο της ελληνικής οικονομίας στο ευρώ. Μα, μπήκαμε στο ευρώ, κύριε Καλλιώρα; Αφού όλα τα χρόνια πέφταμε έξω, τα ελλείμματα ήταν πολλαπλάσια, το χρέος ανέβαινε, ο πληθωρισμός έτρεχε, ανάπτυξη δεν υπήρχε, αποκλίναμε από παντού, το 1996, το 1998, το 2000, όλα ήταν ανάποδα όλα ήταν λάθος! Πώς μπήκαμε στο ευρώ; Εγώ χαίρομαι για την αναγνώριση την οποία κάνατε σήμερα, αλλά έρχεται σε πλήρη αντίθεση με όλα αυτά τα οποία υποστηρίζατε όλα αυτά τα χρόνια και δυστυχώς βλέπω ξανά να εμφανίζονται. Πρέπει νομίζω κάποτε να σταθούμε πραγματικά απέναντι στα γεγονότα και τις οικονομικές εξελίξεις. Δεν μπορούμε, κυρίες και κύριοι, όποτε ανεβαίνει και βελτιώνεται η ανάπτυξη της χώρας να ακούμε όλο οιμωγές και κατάρες ότι δεν είναι πραγματική ανάπτυξη, να ανεβαίνει ένα-δύο δέκατα ο πληθωρισμός λόγω συγκυριακών πιέσεων και να ακούμε αλαλαγμούς χαράς, να κάνει κάποιος ένα θετικό σχόλιο στη διεθνή σκηνή και να λέμε ότι είναι βαλτός, να κάνει κάποιος ένα αρνητικό σχόλιο και να ανακηρύσσεται σε θεότητα οικονομικής εμπειρογνωμοσύνης! 
Λοιπόν, θέλουμε μια αντικειμενική προσέγγιση στα πραγματικά ζητήματα και στα πραγματικά μεγέθη και στα επιτεύγματα τα οποία έχει η χώρα. Και η ελληνική οικονομία σήμερα, παρά τα βήματα και τα άλματα τα οποία πρέπει να κάνει στο μέλλον, έτσι ώστε να μπορέσει να πετύχει ακόμα περισσότερα, είναι υπόδειγμα ανάπτυξης επενδυτικής δραστηριότητας και σύγκλισης σε ολόκληρη την Ευρωπαϊκή Ένωση, σε αντίθεση με αρκετές άλλες χώρες, οι οποίες κατατρύχονται και από υφεσιακά φαινόμενα, αλλά και από εκτεταμένα ελλείμματα. Η Ελλάδα είναι σήμερα μια πλεονασματική χώρα τη στιγμή που κατά μέσο όρο η Ευρωπαϊκή Ένωση έχει ελλείμματα δύο φορές μεγαλύτερα από τα πλεονάσματα της ελληνικής οικονομίας.
Πριν από λίγη ώρα κυκλοφόρησε, κυρίες και κύριοι, μια αγγλική εφημερίδα, η οποία αναφέρεται στις αντιδράσεις που σημειώθηκαν εκ μέρους της Ευρωπαϊκής Επιτροπής στη νέα στοχοθέτηση που έκανε η γαλλική κυβέρνηση σε σχέση με την επίτευξη ισοσκελισμένου προϋπολογισμού, πράγμα το οποίο μετέθεσε από το 2004 στο 2007. Αναφέρει δε εδώ, με τα λόγια της ίδιας της επιτροπής, τις χώρες εκείνες οι οποίες εμφανίζουν κάποια προβλήματα στο δημοσιονομικό τους ζήτημα: Γαλλία, Γερμανία, Ιταλία, Αυστρία, Βρετανία, Πορτογαλία, Φινλανδία, σχεδόν όλες τις χώρες και εν πάση περιπτώσει τις μεγαλύτερες της Ευρωπαϊκής Ένωσης. Ούτε μια μνεία γίνεται για την Ελλάδα, διότι η Ελλάδα έχει άλλα επιτεύγματα, τα οποία θετικά τη διαφοροποιούν από το σύνολο της ευρωπαϊκής οικονομίας. Γι' αυτόν το λόγο, λοιπόν, πολύ συχνά εκθειάζεται η επίδοση αυτή σε κάθε ευκαιρία. 
Για να πετύχουμε τους ψηλούς ρυθμούς ανάπτυξης, κυρίες και κύριοι συνάδελφοι, χρειάστηκε όχι μόνο να καταβάλουμε μια συστηματική προσπάθεια τα τελευταία χρόνια για τη σύγκλιση, αλλά να διαμορφώσουμε όρους παραγωγικής συσσώρευσης για τα επόμενα χρόνια, αλλά επίσης φροντίζοντας να συμπληρώνουμε αυτήν την προσπάθεια της παραγωγικής συσσώρευσης και να την ισοσταθμίζουμε με μέτρα κοινωνικής δικαιοσύνης και πολιτικής, προχωρήσαμε στον τελευταίο προϋπολογισμό σε μια σειρά μέτρων τα οποία τονώνουν την εσωτερική ζήτηση σε μια εποχή όπου ενδέχεται η ζήτηση αυτή να απειλείται από τα διεθνή φαινόμενα ύφεσης. Έτσι διασφαλίσαμε ένα ακόμη μεγαλύτερο αφορολόγητο όριο, διαμορφώσαμε μια μικρότερη φορολογική επιβάρυνση στα καύσιμα των επιχειρήσεων, τις βιομηχανίες και των μικρομεσαίων επιχειρήσεων, όπως επίσης απαλλάξαμε τις επιχειρήσεις και τις μικρομεσαίες και συνολικά, από μια σειρά γραφειοκρατικά εμπόδια και υποχρεώσεις οι οποίες αύξαναν το κόστος παραγωγής, από την κατάργηση του χαρτοσήμου μισθωτών υπηρεσιών μέχρι τις γενικότερες καταργήσεις γραφειοκρατικών υποχρεώσεων που υπήρχαν.
Όλα αυτά, λοιπόν, κυρίες και κύριοι συνάδελφοι, δείχνουν ότι η οικονομία βεβαίως χρειάζεται συνεχώς μία οικονομική πολιτική σε ετοιμότητα, έτσι ώστε να αντιδρά στις διεθνείς εξελίξεις. Όμως, παρά τις ανάγκες των διαρθρωτικών αλλαγών που χρειάζεται, παρά την ακόμη μεγαλύτερη ανάγκη πραγματικής σύγκλισης την οποία διαπιστώνουμε, δεν σημαίνει ότι αυτά που έχουμε πετύχει δεν είναι επαρκή έτσι ώστε να μας διαμορφώσουν ένα αίσθημα αυτοπεποίθησης, αλλά ταυτόχρονα και ευθύνης απέναντι στις οικονομικές εξελίξεις. Και η ευθύνη αυτή σημαίνει ότι εμείς θα πρέπει να εμμείνουμε στην ανάπτυξη της ελληνικής οικονομίας, στην απελευθέρωση των αγορών, στην απλοποίηση της επιχειρηματικής δραστηριότητας, στην προσέλκυση των ξένων επενδύσεων, διαμορφώνοντας ταυτόχρονα ένα πλαίσιο αυστηρής δημοσιονομικής σταθερότητας, χωρίς το οποίο η ανάπτυξη θα γίνει έωλη και μπορεί να υπονομευθεί.
Με εντύπωση βέβαια στην επιχειρηματολογία την οποία ανέπτυξε η Αξιωματική Αντιπολίτευση είδα πολύ γρήγορα να επιχειρεί να σχολιάσει τα εκλογικά αποτελέσματα της Γαλλίας. Δεν ξέρω τι κρυφοί φόβοι την διακατέχουν, έτσι ώστε να αισθάνεται υποχρεωμένη να αναθεματίσει την υπερσυντηρητική και υπερδεξιά πολιτική, μπας και τυχόν εμφανισθεί στην χώρα μας. Κάποιους λόγους θα έχει. Όμως, δεν μπορώ παρά να σχολιάσω επίσης τον τρόπο με τον οποίο τόσο γρήγορα, ξεκινώντας από μια φαινομενικά χρήσιμη συζήτηση για τις μικρομεσαίες επιχειρήσεις, επεκτάθηκε η Αξιωματική Αντιπολίτευση και ο κύριος ομιλητής της στο αίτημα των εκλογών εδώ και τώρα. Επειδή πρέπει να κάνουμε μια πολιτική για τις μικρομεσαίες επιχειρήσεις, να προχωρήσουμε σε εκλογές. Προφανώς, νομίζω ότι είχε υπόψη του ότι με τις εκλογές θα έρθουν οι αριστεροί Θπουργοί της Νέας Δημοκρατίας να χαράξουν τις νέες επαναστατικές πολιτικές που θα λύσουν πλέρια τα προβλήματα του λαού και της χώρας.
ΝΙΚΟΛΑΟΣ ΝΙΚΟΛΟΠΟΥΛΟΣ: Εδώ έχουμε προ οφθαλμών αυτό...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η πολιτική του γαλάζιου σφυροδρέπανου την οποία φαίνεται να ακολουθείτε δεν είναι λύση ούτε για τη χώρα ούτε για τους πολίτες ούτε για την ελληνική οικονομία. Ο λαός γνωρίζει ποιοι γκρέμισαν την οικονομία και γνωρίζει επίσης ποιοι έκτισαν την ανάπτυξη και την προοπτική.
Ο Έλληνας πολίτης θέλει σταθερότητα στην οικονομική πολιτική. Θέλει μια πολιτική στην οικονομία, η οποία ανοίγει δρόμους, με απελευθερωμένες αγορές, με νέα επιχειρηματικότητα, με αύξηση της απασχόλησης, με στόχο την αύξηση της ανταγωνιστικότητας. Αυτήν την πολιτική, η οποία συνδυάζει τις ανάγκες της κοινωνίας με τη χρησιμότητα των αγορών, θα ακολουθήσουμε και πιστεύω ότι θα φέρουμε την ελληνική οικονομία και τη μικρομεσαία επιχείρηση σε ακόμη καλύτερη θέση, σε μια αξιοζήλευτη θέση μέσα στην Ευρωπαϊκή Ένωση.
Σας ευχαριστώ πολύ.
(Στο σημείο αυτό ο Υπουργός Οικονομίας και Οικονομικών κ. Νικόλαος Χριστοδουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα του ΠΑΣΟΚ)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Γείτονας): Ο επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, τον τελευταίο καιρό ο συμπαθέστατος, κατά τα άλλα, Υπουργός Οικονομίας, κ. Χριστοδουλάκης μου δίνει την εντύπωση ότι έχει μια διχασμένη προσωπικότητα.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Καλό είναι κι αυτό, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από τη μια μεριά μετά πάθους ορισμένες φορές λέει μερικές σκληρές αλήθειες, αλλά πάντοτε γενικόλογες διακηρύξεις που συμπίπτουν πράγματι με αυτά που λέμε εμείς και από την άλλη μεριά είναι πρόθυμος να "λιβανίσει" όλες τις αθλιότητες και να καλύψει όλες τις αδυναμίες τις οποίες αφρόνως έσπευσε να φορτωθεί, κληρονομώντας τον προκάτοχό του, τον κ. Παπαντωνίου, ο οποίος θα έπρεπε να είναι ο ίδιος εδώ για να δρέπει σήμερα τους πικρούς καρπούς μιας άστοχης πολιτικής που ακολουθήθηκε πολλά χρόνια.
Κύριοι συνάδελφοι, το πράγμα είναι σοβαρό και δεν σηκώνει πλέον αστεία. Καλόν είναι να ξεκαθαρίσουμε ένα πράγμα: Πάει καλά η ελληνική οικονομία ή δεν πάει καλά; Ο κ. Χριστοδουλάκης ούτε λίγο ούτε πολύ μας είπε ότι η Ελλάς είναι μια χώρα η οποία δεν έχει πρόβλημα ισοζυγίου δαπανών και εξόδων, δηλαδή ελλείμματος του προϋπολογισμού κι ότι κατατάσσεται στην πρώτη σειρά των ευρωπαϊκών χωρών που ακολουθούν μια πολιτική περιορισμού των δαπανών.
Εγώ, κύριε Χριστοδουλάκη, είμαι εκείνος που για πρώτη φορά εδώ και πολλά χρόνια -πολύ πριν εσείς πάρετε τις ευθύνες- την εποχή που είχαμε το χαμογελαστό κ. Παπαντωνίου να παίζει τον αχάριστο ρόλο που εσείς παίζετε σήμερα, μίλησα για το αφανές χρέος. Και μίλησα για τον ψεύτικο προϋπολογισμό, για τις δαπάνες που αποκρύπτονται, για τα βάρη που φορτώνεται ο ελληνικός λαός. Διότι περνούν στο δημόσιο χρέος χωρίς να έχουν περάσει από τον τακτικό προϋπολογισμό.
Πολλές φορές έχω πει ότι αυτό αντίκειται και στη βάση της δημοκρατίας μας. Διότι η δημοκρατία μας λέει ότι τις δαπάνες τις ψηφίζει το Κοινοβούλιο. Αυτό ήταν η αρχή του κοινοβουλευτισμού πριν από πολλούς αιώνες στην Αγγλία, στο χάραμα του κοινοβουλευτισμού. Δεν αναγνώρισαν στον ηγεμόνα το δικαίωμα να πραγματοποιεί δαπάνες εις βάρος του λαού. Και σήμερα εσείς πραγματοποιείτε δαπάνες εις βάρος του ελληνικού λαού με όλες αυτές τις κρυφές επιβαρύνσεις, τις οποίες χωρίς να έχουν περάσει από τον προϋπολογισμό τις ρίπτετε τελικά στους ώμους του ελληνικού λαού περνώντας τις κατευθείαν στο δημόσιο χρέος. Είναι ποτέ δυνατόν αυτήν την πραγματικότητα να την κρύβετε επ' άπειρον και να την αγνοείτε;
Σήμερα, δυστυχώς, κύριοι συνάδελφοι του ΠΑΣΟΚ -και το λέω για εσάς που το χειροκροτήσατε- αυτά τα οποία εγώ λέω, τα λέει η Κοινότητα. Και τα λέει ξεκάθαρα και με σκληρότητα. Γιατί φθάσαμε στα όρια της αντοχής της Ευρώπης. Αλλά αυτά δεν τα λέει μόνο η Κοινότητα. Τα λένε και οι δικοί σας δημοσιογράφοι, οι δικοί σας άνθρωποι, κύριε Χριστοδουλάκη. Κατά σύμπτωση έχω μπροστά μου από το "ΒΗΜΑ της Κυριακής" ένα οικονομικό άρθρο με τον τίτλο "Πού οδηγεί η πλαστογραφία", το οποίο υπογράφει ο Νίκος Νικολάου, που δεν μπορείτε να τον κατηγορήσετε ότι είναι φίλος της Νέας Δημοκρατίας. 
Ο εν λόγω δημοσιογράφος δεν ομιλεί για "δημιουργική λογιστική", όπως εμείς κομψά και κοινοβουλευτικά χαρακτηρίζουμε τον τρόπο με τον οποίο κινείστε. Ομιλεί για πλαστογράφηση της πραγματικότητας. Σας ονομάζει "φαλσιφικατέρ" -διότι χρησιμοποιεί και το γαλλικό όρο- εσάς, τον κ. Στουρνάρα και νομίζω και τον κ. Καραβίτη της Στατιστικής Υπηρεσίας και αμφισβητεί ευθέως την εντιμότητα της Ελληνικής Στατιστικής Υπηρεσίας, κάτι που η Νέα Δημοκρατία δεν έχει κάνει ποτέ απ' αυτό το Βήμα. Διότι έχουμε συναίσθηση της ευθύνης και δεν θέλουμε την κατάρρευση της ελληνικής οικονομίας. 
Έρχεστε, λοιπόν, εσείς και μας λέτε ότι όλα τα πράγματα πάνε καλά; Ο Γκουτέρες, κύριοι συνάδελφοι του ΠΑΣΟΚ, ο συνάδελφός σας σοσιαλιστής στην Πορτογαλία ενεφάνιζε έλλειμμα το 1,8%, του Ακαθαρίστου Εθνικού Προϊόντος. Όταν άλλαξε η κυβέρνηση και ήλθε ο επόμενος πρωθυπουργός, ο συντηρητικός κ. Μπαρόσο, το ετήσιο έλλειμμα ως ποσοστό του Ακαθαρίστου Εθνικού Προϊόντος παρουσιάστηκε 4,5%.
Εγώ, λοιπόν, κύριε Χριστοδουλάκη, σας διαβεβαιώνω ότι όταν υπολογίσετε όλες τις αφανείς δαπάνες, που έχετε αναλάβει, όταν υπολογίσετε τις υποχρεώσεις που έχετε αναλάβει για την κοινωνική ασφάλιση και τις οποίες δεν εκπληρώνετε, όταν παρουσιάσετε όλες τις αληθείς υποχρεώσεις και εγκαταλείψετε τις αθλιότητες των τιτλοποιήσεων και των προμετόχων και όλων αυτών που αποτελούν αφανή δανεισμό για το μέλλον, το ετήσιο έλλειμμα της Ελλάδος περνά το 5% του Ακαθαρίστου Εθνικού Προϊόντος. 
Αυτό το λέω μετά λόγου γνώσεως. Και επειδή αυτήν την κεραμίδα θα τη "φάει" στο κεφάλι η Νέα Δημοκρατία, όταν θα έλθει στην εξουσία, γι' αυτό, κύριε Χριστοδουλάκη, είμαστε υποχρεωμένοι να μιλήσουμε έτσι όπως μιλούμε, όχι διότι θέλουμε να κάνουμε αντιπολίτευση, αλλά διότι θέλουμε να ξέρει ο ελληνικός λαός τι κληρονομεί η Κυβέρνησή σας και πού πηγαίνουμε.
Τελικά, κύριοι συνάδελφοι του ΠΑΣΟΚ, εμείς την πληρώσαμε μια φορά αυτή την πολιτική. Την πληρώσαμε, όταν κληρονομήσαμε μια οικονομία τελείως διαλυμένη το 1989, όταν επί Οικουμενικής Κυβερνήσεως -που μετείχε και ο Ανδρέας Παπανδρέου και το δικό σας κόμμα- δεν είχαμε να πληρώσουμε τους μισθούς. Η Νέα Δημοκρατία τότε δεν ήταν ακόμα κυβέρνηση. Και αγωνιζόμασταν και θεωρείτο επίτευγμα και είδηση το ότι βρήκαμε τα μετρητά, για να πληρώσουμε τους μισθούς ενός μηνός. Φυσικά δεν θέλουμε και πάλι να κληρονομήσουμε αυτήν την πραγματικότητα.
Γι' αυτό σας λέμε εμείς ότι πρέπει να πείτε την αλήθεια στον ελληνικό λαό, να πείτε που βρίσκεται η οικονομία και από εκεί και πέρα θα μπορέσετε να κάνετε πολιτική. Διότι όταν λέτε ότι όλα πάνε καλά…
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δεν είπα εγώ αυτό κύριε Πρόεδρε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: … -ο χαμογελαστός κ. Παπαντωνίου έκανε αυτό το μεγάλο έγκλημα- από εκεί και πέρα βεβαίως έρχονται να σας ζητούν. Βεβαίως έχετε αιτήματα. Βεβαίως δεν πρόκειται να αρνηθείτε τα αιτήματα. Βεβαίως από εκεί και πέρα ολισθαίνετε. Πάτε να κάνετε ένα νόμο για να απελευθερώσετε την εργασία και δεσμεύετε ακόμα περισσότερο την εργασία με αποτέλεσμα να πλήξετε πρόσθετα την ανταγωνιστικότητα της ελληνικής οικονομίας, η οποία είναι η τελευταία στη σειρά. Πάτε να κάνετε αλλαγές στην κοινωνική ασφάλιση και αντί να κάνετε περιορισμούς, γιατί περιορισμούς θα κάνετε -πρέπει να βγείτε και να πείτε στον ελληνικό λαό ότι σήμερα η πολιτική κοινωνική ασφάλισης θα γίνει με περιορισμούς- ψάχνετε να βρείτε παροχές. Πού θα βρείτε περιθώρια για παροχές; Αναγκάζεστε και παρουσιάζετε μία ψεύτικη εικόνα για να μπορείτε από εκεί και πέρα να μιλάτε υπερηφάνως ότι δήθεν ασκείτε κοινωνική πολιτική επιτυχή. 
Κύριοι συνάδελφοι του ΠΑΣΟΚ, αυτό είναι το δράμα της Ευρώπης, γενικότερα του κόσμου, τον τελευταίο καιρό. Αυτό είναι το δράμα των σοσιαλιστικών κυβερνήσεων. Από τη μια μεριά ακολουθούν μια πολιτική, η οποία είναι φιλελεύθερη -δεν μπορεί να είναι άλλη, αυτή είναι η πολιτική της Ευρώπης, αυτή επιβάλλει η διεθνοποίηση, αυτή επιβάλλει η οργάνωση της Ευρώπης, πολιτική την οποία και εσείς δέχεστε με συνέπεια- και από την άλλη μεριά θέλετε να κάνετε παροχές χωρίς να δημιουργήσετε πρωτύτερα τα απαραίτητα, τα οικονομικά μέσα. Κοινωνική πολιτική με δανεικά είναι απαράδεκτη. Επιβαρύνετε τις επόμενες γενεές, τις μεθεπόμενες γενεές πλέον και οδηγείτε την Ελλάδα σε ένα τραγικό αδιέξοδο, το οποίο θα κληρονομήσει η Νέα Δημοκρατία. Αυτή είναι η πραγματικότητα και γι' αυτό μιλούμε σήμερα. 
Τώρα για τους μικρομεσαίους. Μερικά πολύ απλά λόγια θα ήθελα να σας πω εγώ, κύριε Χριστοδουλάκη. 
Πρώτον, ας το δούμε ιστορικά το θέμα. Όταν ήλθε το ΠΑΣΟΚ στην εξουσία το 1981, μία από τις πρώτες αποφάσεις που πήρε ήταν να αυξήσει δραματικά το κατώτατο όριο της εργατικής αμοιβής. Κοινωνικά ήταν επιβεβλημένο μέτρο, αλλά σηκώθηκα τότε εγώ στη Βουλή, Κοινοβουλευτικός Εκπρόσωπος της Αξιωματικής Αντιπολίτευσης, και τους είπα: "Κύριοι προσέξτε, κάνετε λάθος. Δεν το αντέχει η οικονομία. Ποιο θα είναι το αποτέλεσμα; Το αποτέλεσμα θα είναι ότι ο μικρομεσαίος που έχει δύο υπαλλήλους θα απολύσει τον έναν". 
Το 1981 δεν είχαμε ανεργία στην Ελλάδα. Ήταν ανύπαρκτη η ανεργία. Ήταν μέσα στα φυσιολογικά της όρια. Στη δεκαετία του 1980 άρχισε να διογκώνεται η ανεργία για να φθάσει εκεί που έφθασε. 
Το λέω αυτό για να πω ότι σε τελική ανάλυση η μικρομεσαία επιχείρηση στην Ελλάδα έχει ένα πρόβλημα κόστους και το πρόβλημα είναι πώς θα μπορέσει να αντέξει αυτή η επιχείρηση στις σημερινές συνθήκες οι οποίες αλλάζουν. Αλλάζουν γρήγορα, αλλάζουν δραματικά και αλλάζουν σημαντικά εις βάρος της μικρής επιχείρησης και προς όφελος της μεγάλης επιχείρησης, σε ευρωπαϊκή και σε παγκόσμια κλίμακα. Και αλήθεια είναι ότι μέχρι σήμερα για τους μικρομεσαίους δεν έχει ληφθεί κανένα μα απολύτως κανένα μέτρο. 
Τώρα για τα φορολογικά μέτρα τα οποία παίρνετε. Κύριοι συνάδελφοι, εγώ μιλώ πάντοτε με παρρησία από του Βήματος αυτού. Δεν υπάρχει καμία αμφιβολία ότι δεν πρέπει να φοροδιαφεύγει κανένας στην Ελλάδα και κατά συνέπεια, πρέπει και οι μικρομεσαίοι να πληρώνουν τους δικούς τους φόρους. Δεν έχω καμία δυσκολία να πω πρώτος εγώ ότι και οι μικρομεσαίοι στην Ελλάδα δεν έχουν συνηθίσει να πληρώνουν στους φόρους τους και είναι κάτι το οποίο πρέπει το κράτος να το επιτύχει σιγά-σιγά, αρχίζοντας πρώτα από το Φόρο Προστιθέμενης Αξίας στον οποίο πρέπει να ρίξουμε όλο μας το βάρος. 
Αλλά αυτά τα μέτρα που παίρνετε σήμερα, είναι μέτρα τα οποία είναι άρνηση στην ουσία της σωστής φορολογικής πολιτικής. Είναι μέτρα τα οποία παίρνετε από ανάγκη. 
Μιλήσατε πρωτύτερα για τη μνήμη, τη δεκαετή και υπερηφανευθήκατε γιατί εσείς μειώνετε το χρόνο, και είναι σωστή πολιτική, που πρέπει να κρατούν τα βιβλία τους οι επιχειρήσεις και που μπορεί να τρέχει ο φορολογικός έλεγχος. 
Σκεφθήκατε, κύριε Χριστοδουλάκη, ποιος έκανε τη δεκαετία; Το είδατε πότε έγινε; Σκεφθήκατε πόσες φορές εδώ μέσα σε αυτήν τη Βουλή η ίδια η δική σας Κυβέρνηση ήλθε και πήγε πέραν της δεκαετίας; Όταν τις ξέφευγε η δεκαετία, έκανε ειδικό νόμο για να μπορεί να πάει και πέραν της δεκαετίας.
Μη μιλάτε, λοιπόν, και αναζητάτε τα ρέστα από τους άλλους, όταν εσείς οι ίδιοι είστε υπεύθυνοι! Προσπαθείτε να διορθώσετε σήμερα ορισμένα κακώς κείμενα του ΠΑΣΟΚ. Καλά κάνετε, αλλά μη ζητάτε και τα ρέστα από αυτούς που δεν φταίνε, διότι εσείς δημιουργήσατε την αθλιότητα και τη διορθώνετε εκ των υστέρων!
Θα ήθελα επιπλέον να σας πω ότι αυτά τα μέτρα αντίκεινται στη βάση της σωστής φορολογικής πολιτικής. Δεν υπάρχει καμία αμφιβολία ότι ο κυριότερος λόγος, για τον οποίο προχωρείτε είναι η επείγουσα ανάγκη να βρείτε έσοδα, προκειμένου να κλείσει ο προϋπολογισμός σας, ο οποίος δεν κλείνει! Αυτή είναι λύσις της πυρκαγιάς! Θυμίζει η φράση "ο Εβραίος σαν φτωχαίνει, τα παλιά τεφτέρια πιάνει", δηλαδή να προσφέρουμε μισοτιμής, να εισπράξουμε ό,τι μπορούμε και να κλείσουμε.!
Η λύσις δεν είναι ευτυχής! Μπορεί να γίνει -θεωρητικά τουλάχιστον- εύκολα δεκτή, αλλά από πρακτικής άποψης έχει μία μεγάλη αδυναμία. Αυτή η αδυναμία έγκειται στο ότι διατηρεί -δεν προτείνω να κάνετε κάτι διαφορετικό, διότι δέχομαι ότι δεν μπορεί να γίνει και αλλιώς- τη δυνατότητα του φορολογικού ελέγχου εις βάρος της μεσαίας επιχείρησης. Από την ώρα που διατηρείτε την απειλή, δεν είναι προαιρετικό το μέτρο! Όποιοι ξέρουν την αγορά, καταλαβαίνουν ότι είναι υποχρεωτικό! Δεν μπορεί ο μικρός επιχειρηματίας "να τα βάλει" με την εφορία και προπαντός με μία εφορία κατά μεγάλο ποσοστό διεφθαρμένη και υποκείμενη σε απηνή κομματικό έλεγχο. Αυτή είναι η πραγματικότητα! Πώς λέτε, λοιπόν, ότι είναι προαιρετικό; Είναι ένα μέτρο με το οποίο θα εισπράξετε όσο - όσο και όπως -όπως!
Ήθελα ακόμα να σας πω για τη φορολογική μεταρρύθμιση ότι ειλικρινά δεν σας καταλαβαίνω. Ακούω ορισμένα πράγματα και "πάει να μου φύγει το κεφάλι"! Ή εγώ έχω τρελαθεί ή έχουν τρελαθεί όλοι οι άλλοι μαζί! Πρέπει να ζούμε σε ένα κόσμο τρελών! Εδώ ταιριάζει η ρήση του μακαρίτη του Προέδρου Κωνσταντίνου Καραμανλή ότι "παραφρόνησε ο τόπος"!
Εσείς, λοιπόν, μιλάτε για φορολογική μεταρρύθμιση. Απαντήστε ειλικρινώς σε μένα και στην Εθνική Αντιπροσωπεία: Ποιος είναι ο στόχος της φορολογικής μεταρρύθμισης. Προχωρείτε σ' αυτήν για να ελαφρύνετε ή για να εισπράξετε περισσότερα; Πείτε μας καθαρά με ποιο σκοπό προχωρείτε, για να εισπράξετε περισσότερα ή για να εισπράξετε λιγότερα; Από την ώρα που θα μειώσετε τους φορολογικούς συντελεστές είναι αυτονόητο ότι χάνετε έσοδα. Σας περισσεύουν αυτά τα έσοδα; 
Δεν υπάρχει καμία αμφιβολία ότι ο στόχος της φορολογικής μεταρρύθμισης πρέπει να είναι να μειωθούν στην Ελλάδα οι συντελεστές ανάλογα με το ευρωπαϊκό επίπεδο. Αυτό, βέβαια, είναι αναγκαστικό από την ώρα που αποτελούμε ενιαία αγορά, αλλιώς θα χάσουμε τις επιχειρήσεις. Είμαστε, όμως, τώρα σε θέση να προχωρήσουμε σ' αυτήν τη διαδικασία;
Κύριοι συνάδελφοι, προσωπικά πιστεύω ότι δεν μπορεί να γίνει σήμερα άλλη φορολογική μεταρρύθμιση παρά μόνο μία: Πρέπει να κοιτάξουμε να απλοποιήσουμε τις διαδικασίες και να εκλογικεύσουμε ορισμένες ρυθμίσεις. Κατά τα λοιπά οι προτάσεις της Επιτροπής Γεωργακόπουλου, τις οποίες με τόση ευκολία αναθεματίσατε -η Κυβέρνησή σας τουλάχιστον και όχι εσείς προσωπικά, κύριε Χριστοδουλάκη- περιείχαν πάρα πολλά σωστά πράγματα. Δεν υπάρχει καμία αμφιβολία ότι έγιναν και πολλές σωστές προτάσεις, τις οποίες πρέπει να τις δούμε λογικά και ψύχραιμα. 
Θα ήθελα, βεβαίως, να πω ότι η φορολογική μεταρρύθμιση δεν γίνεται σε φάση που αντιμετωπίζει η οικονομία καταστροφικό πρόβλημα.
Ακόμα είναι περιττό να πω ότι όλες αυτές οι κουβέντες που γίνονται για το μισθολόγιο είναι κουβέντες της ντροπής! Πώς θα αυξήσετε τόσο δραματικά τις αποδοχές των δημοσίων υπαλλήλων, όταν δεν έχετε δεκάρα; Πώς θα λύσετε το πρόβλημα του μισθολογίου; Πώς θα κάνετε ενιαίο μισθολόγιο και πώς θα εφαρμόσετε όλα αυτά τα οποία ακούγονται;
(Στο σημείο αυτό κτυπάει το κουδούνι λήξεως του χρόνου ομιλίας του επίτιμου Προέδρου της Νέας Δημοκρατίας κ. Κωνσταντίνου Μητσοτάκη)
Κύριε Πρόεδρε, τελειώνω και δεν θα δευτερολογήσω.
Κύριε Υπουργέ, θα ήθελα τέλος να σας πω και για το θέμα των πανωτοκίων που θίξατε νωρίτερα, για το οποίο περηφανεύεστε ότι δήθεν λύσατε το πρόβλημα. Θα θέσω, λοιπόν, ένα θέμα το οποίο είναι θέμα τάξεως. Για τις ακριτικές περιοχές της Βορείου Ελλάδος -εδώ παρίστανται συνάδελφοι του ΠΑΣΟΚ, οι οποίοι το ενθυμούνται- η Βουλή εδέχθη ότι και στις περιοχές της Θράκης, του Κιλκίς και της Φλώρινας έπρεπε αυτές οι επιχειρήσεις οι οποίες υπήχθησαν στο ν. 128 να υπαχθούν στη γενική ρύθμιση όλων των ελληνικών επιχειρήσεων.
Η Βουλή απλώς εδέχθη πρόταση -του κ. Παπαντωνίου εκείνη την εποχή- να μην περιλάβει ρητή διάταξη ρύθμισης, αλλά να δώσει τη δυνατότητα στον Υπουργό να το ρυθμίσει με τη δική του απόφαση. Ήταν δεδομένο! Αν διαβάσετε τα Πρακτικά, θα δείτε ότι υπήρχε "ανειλημμένη υποχρέωση της Βουλής"!
Γι' αυτήν την ανειλημμένη υποχρέωση της Βουλής, είναι ντροπή το ότι η Κυβέρνηση του ΠΑΣΟΚ δεν την υλοποιεί. Είναι ντροπή το ότι από την ορεινή Ελλάδα, από τη συνοριακή Ελλάδα, από τη Θράκη, από το Κιλκίς, από τη Φλώρινα έρχονται απεγνωσμένα SOS, διότι οι τράπεζες δεν θέλουν, διότι οι τράπεζες πρόκειται να ζημιωθούν κατά τι και πάλι για άλλη μία φορά η Κυβέρνησή σας θέτει το συμφέρον των τραπεζών υπεράνω του συμφέροντος των απλών Ελλήνων πολιτών, που υπήρξαν τα θύματά τους. 
Γι' αυτό θα σας παρακαλέσω, κύριε Υπουργέ, αυτό το θέμα και για λόγους τάξεως και για λόγους σεβασμού προς τη Βουλή να το ρυθμίσετε.
Τέλος, κύριοι συνάδελφοι, θα ήθελα να πω ότι περνούμε μία πολύ δύσκολη περίοδο. Περνούμε μία περίοδο κατά την οποία η Ελλάδα έχει μεν το τεράστιο πλεονέκτημα ότι μπήκε στο ενιαίο νόμισμα, το οποίο είναι μεγάλο όφελος, τεράστιο όφελος, σημαντικότατο βήμα προς τα εμπρός, αλλά ταυτόχρονα στένεψαν τα περιθώριά μας. Δεν μπορούμε να κάνουμε νομισματική πολιτική. 
Πρέπει να κάνετε σωστή δημοσιονομική πολιτική. Πρέπει να μειώσετε τις δαπάνες. Πρέπει να κάνετε βαθιές διαρθρωτικές αλλαγές. Πρέπει να γίνετε δυσάρεστοι εν άλλοις λόγοις. Δεν μπορεί να είστε μόνο ευχάριστοι, δεν μπορείτε να λέτε μόνο τα ευχάριστα.
Και σήμερα που η Ελλάς κατρακυλά, αντί να αναζητείτε ακόμα και σήμερα να βρείτε τρόπους να ξεγελάσετε τον ελληνικό λαό με δήθεν παροχές και διευκολύνσεις, έπρεπε να έχετε το θάρρος να πείτε αυτό το οποίο είχε η Νέα Δημοκρατία, βγήκε ευθέως και είπε, πριν αναλάβει ακόμα την εξουσία, όταν ήταν στην Αντιπολίτευση, ότι έχουμε μία πολύ δύσκολη κατάσταση, ότι πρέπει να σφίξουμε το ζωνάρι μας, ότι πρέπει να εργαστούμε ακόμα περισσότερο και πρέπει να κοιτάξουμε πώς θα αντιμετωπίσουμε αυτήν τη δυσκολία. 
Αυτή η πολιτική και η Αντιπολίτευση που κάνουμε, κύριε Χριστοδουλάκη -με αυτή τη φράση τελειώνω, κύριε Πρόεδρε- είναι εθνική προσφορά. Δεν είναι ευχάριστο σε ένα κόμμα εξουσίας, όπως είναι η Νέα Δημοκρατία, να βγαίνει και να λέει αυτές τις σκληρές αλήθειες. Αλλά είναι εθνική προσφορά, από την οποία αν έχετε κατάλοιπο ευθύνης, αν ο κ. Σημίτης έχει κατάλοιπο ευθύνης, πρέπει να επωφεληθεί και να σπεύσει να κάνει αυτό που δεν έκανε έξι χρόνια, ειδάλλως οφείλει να παραιτηθεί και να φύγει. Δεν έχει το δικαίωμα να μένει στην εξουσία μία κυβέρνηση που δεν κυβερνά.
(Χειροκροτήματα από την πτέρυγα της Νέας Δημοκρατίας)
ΑΘΑΝΑΣΙΟΣ ΓΙΑΝΝΟΠΟΥΛΟΣ: Εξήντα δισεκατομμύρια στοιχίζει ο στρατός του κ. Παπαδόπουλου.
ΠΡΟΕΔΡΕΥΩΝ (Κωνσταντίνος Γείτονας): Καλά, κύριε Γιαννόπουλε, αφήστε τα αυτά. Για τους μικρομεσαίους ομιλούμε.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Σε λίγο δεν θα υπάρχει κανείς. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Αλογοσκούφης ως Κοινοβουλευτικός Εκπρόσωπος έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, σήμερα είναι μία μεγάλη ημέρα για τη Βουλή, διότι μετά από έξι χρόνια εδέησε Υπουργός Εθνικής Οικονομίας της Κυβέρνησης του ΠΑΣΟΚ να έλθει να απαντήσει σε επερώτηση της Αντιπολίτευσης. Νομίζω ότι είναι μία μεγάλη ημέρα για τη Βουλή, γιατί επί έξι χρόνια δεν ερχόταν εδώ ο Υπουργός και αναγκαστήκαμε δύο φορές στις δύο προηγούμενες επερωτήσεις να αποχωρήσουμε αξιώνοντας πια την παρουσία του Υπουργού. Και ευτυχώς σήμερα ο Υπουργός ήλθε. 
Κυρίες και κύριοι συνάδελφοι, για μια ακόμα φορά το έργο μου ως Κοινοβουλευτικού Εκπροσώπου γίνεται πολύ ευκολότερο, διότι πριν από μένα μίλησε ο επίτιμος Πρόεδρος κ. Μητσοτάκης, ο οποίος έδωσε καταληκτικές απαντήσεις στους ισχυρισμούς του κυρίου Υπουργού περί του ότι όλα πάνε καλά στην ελληνική οικονομία.
Εμείς είμαστε οι τελευταίοι που αμφισβητούμε τα ελάχιστα βήματα προόδου που έγιναν τα τελευταία χρόνια και βοηθούμε όλα αυτά τα χρόνια με τη στάση μας την Κυβέρνηση να πετύχει ο εθνικός στόχος, που ήταν η ένταξη στην ΟΝΕ. Σήμερα, όμως, που η κριτική που ασκήσαμε έχει δικαιωθεί απολύτως από τις εξελίξεις, ήταν τουλάχιστον ατυχές που ήλθε ο Υπουργός Οικονομίας να μας ψέξει ότι δήθεν καταστροφολογούμε. 
Εμείς τι λέγαμε όλα αυτά τα χρόνια; Ότι πρέπει να πετύχουμε την ονομαστική σύγκλιση, χωρίς παράλληλα να αγνοούμε την πραγματική οικονομία. Πρέπει να κοιτάξουμε την πραγματική σύγκλιση, τα πραγματικά προβλήματα. Λέγαμε επίσης ότι και την ονομαστική σύγκλιση δεν πρέπει να την πετύχουμε με δημιουργική λογιστική κατά μεγάλο βαθμό ή με εισπρακτικά μέσα, αλλά πρέπει να γίνει μία σοβαρή προσπάθεια συγκράτησης των δημοσίων δαπανών, που σημαίνει στην ουσία σταδιακή μείωση του προσωπικού στο δημόσιο, γιατί δεν μπορεί να σημαίνει τίποτα άλλο αυτό, ώστε να μπορέσουμε μετά την ένταξη στην ΟΝΕ να κάνουμε και φορολογική μεταρρύθμιση, να μειώσουμε τους συντελεστές και να είμαστε πιο ανταγωνιστικοί.
Και σήμερα, η μεν πραγματική οικονομία βρίσκεται σε κακή κατάσταση και θα το αποδείξω αυτό -είπε πολλά και ο κ. Μητσοτάκης πάνω σ' αυτό το ζήτημα- ο δε προϋπολογισμός βρίσκεται κυριολεκτικά στον αέρα. Και αυτό πια το αναγνωρίζει ακόμα και η Ευρωπαϊκή Επιτροπή. Ήδη σήμερα ο αρμόδιος επίτροπος, ο οποίος είναι πολύ προσεκτικός στις δηλώσεις του, ο κ. Σόλμπες, σε απάντηση που έδωσε σε Έλληνα ευρωβουλευτή, στην ουσία παραδέχτηκε ότι δεν έχει καμία εμπιστοσύνη στα δημοσιονομικά στοιχεία που του δίνει η ελληνική Κυβέρνηση. Αυτή ήταν η απάντησή του, ότι τα στοιχεία δεν είναι συνεπή μεταξύ τους. Άλλα λένε τα στοιχεία για το χρέος, άλλα λένε τα στοιχεία για τα ελλείμματα. Αν τα στοιχεία για τα ελλείμματα είναι σωστά, θα έπρεπε το χρέος να μειώνεται με πολύ μεγαλύτερο ρυθμό και βεβαίως υπάρχει και το ζήτημα του κρυφού χρέους, τα μετατρέψιμα ομόλογα, τα οποία μπορεί να μην είναι κρυφά -ξέρουμε ότι υπάρχουν- αλλά σίγουρα δεν αναφέρονται στο επίσημο δημόσιο χρέος. Είναι και αυτά ένα μέρος του χρέους, το οποίο φθάνει το 5% του Ακαθάριστου Εγχώριου Προϊόντος και υπάρχουν και άλλα χρέη πιο κρυφά, τα οποία είναι άλλο ένα 5%.
Όλα αυτά είναι πραγματικότητα και δεν κάνει καλό ούτε στον Υπουργό, αλλά κυρίως δεν κάνει καλό στη χώρα να έχει έναν Υπουργό, ο οποίος βάζει σαν τη στρουθοκάμηλο το κεφάλι του στην άμμο και κάνει πως δεν βλέπει. Η πραγματικότητα είναι αυτή, η πραγματικότητα είναι ότι η Ελλάδα τα τελευταία χρόνια είναι η μόνη χώρα στην Ευρωπαϊκή Ένωση, η οποία είδε την ανεργία να αυξάνεται. Στην Ευρωπαϊκή Ένωση όλα αυτά τα επτά-οκτώ τελευταία χρόνια έπεφτε η ανεργία, έχει φθάσει σήμερα στο 8,5% και λίγο πιο κάτω, ενώ στην Ελλάδα βρίσκεται κοντά στο 11% και ούτε για την ανεργία δεν έχει η Κυβέρνηση το θάρρος να παρουσιάσει τα σωστά στοιχεία, διότι και εκεί δημιουργήθηκε ένα πολύ μεγάλο ζήτημα στη Στατιστική Υπηρεσία με δειγματοληψίες, οι οποίες δεν έγιναν σύμφωνα με τους κανόνες. Και πλέον αμφισβητεί η Ευρωπαϊκή Στατιστική Υπηρεσία τα στοιχεία μας και για την ανεργία. Κομψά, διπλωματικά, αλλά τα αμφισβητεί όταν βάζει ερωτήματα για το πώς γίνονται οι δειγματοληψίες. 
Έχουμε μία ανεργία η οποία είναι κοντά στο 11% και είναι το μεγαλύτερο πρόβλημα σήμερα στην Ελλάδα και συνδέεται με το ζήτημα της επερώτησης που πολύ εμπεριστατωμένα ανέπτυξαν οι συνάδελφοι για τις μικρομεσαίες επιχειρήσεις και εσείς δεν αναγνωρίζετε ότι υπάρχει πρόβλημα ανεργίας στην Ελλάδα.
Ο πληθωρισμός που ήταν ο κυριότερος ίσως στόχος της οικονομικής πολιτικής και που αποτελεί και έναν δείκτη για το πώς θα πάει η ανταγωνιστικότητα στα επόμενα χρόνια -γιατί είμαστε πια στη Νομισματική Ένωση και αν ο πληθωρισμός μας είναι πάνω από τους άλλους, γινόμαστε όλο και λιγότερο ανταγωνιστικοί- είναι στο 4% περίπου -τον Απρίλιο ήταν στο 3,8%- ο εναρμονισμένος ξεπερνάει το 4% και είναι ο υψηλότερος πληθωρισμός στην Ευρωπαϊκή Ένωση. Και αυτός είναι ένας δείκτης μελλοντικών προβλημάτων στην ανταγωνιστικότητα, ακόμα μεγαλύτερων προβλημάτων. Δεν θα το αναγνωρίσουμε ότι υπάρχει αυτό το πρόβλημα; 
Λέτε ότι αναπτύσσεται η οικονομία. Η βιομηχανική παραγωγή το 2001 ήταν σχεδόν στάσιμη. Ανέβηκε κατά 0,9%. Η υπόλοιπη ανάπτυξη από πού ήλθε; Από τις υπηρεσίες; Από το Κοινοτικό Πλαίσιο Στήριξης; Είναι όλα αυτά τα πράγματα διατηρήσιμα; 
Έχουμε εκθέσεις διεθνών οργανισμών που λένε ότι δεν υπάρχει καμιά εγγύηση ότι η ανάπτυξη στην Ελλάδα θα συνεχιστεί μετά τους Ολυμπιακούς Αγώνες, γιατί ένα πολύ μεγάλο μέρος της οφείλεται στο Κοινοτικό Πλαίσιο και στην προοπτική των Ολυμπιακών Αγώνων. Η ουσία της παραγωγής, η βάση της παραγωγής της χώρας πάσχει. Και φαίνεται αυτό ξεκάθαρα στα στοιχεία της βιομηχανικής παραγωγής, όπου υπάρχει στασιμότητα που συνδέεται βεβαίως και με την καταστροφική πολιτική που ακολουθήσατε στο χρηματιστήριο, όπου δημιουργήσατε αυτήν την πλασματική και την πλαστή ευφορία για λόγους πολιτικούς, κάψατε τον κόσμο, βάλατε εκατομμύρια Έλληνες να μπουν στο χρηματιστήριο και να χάσουν τις οικονομίες μιας ζωής. Μ' αυτόν τον τρόπο, όμως, κάψατε και πολλές επιχειρήσεις, διότι πήραν εύκολα λεφτά και αντί να ασχολούνται με το πώς θα αναπτύξουν τις οικονομικές τους δραστηριότητες κοίταζαν να παίζουν χρηματιστηριακά παιχνίδια. Γι' αυτό μετά την κατάρρευση του χρηματιστηρίου πάσχει και η βιομηχανική παραγωγή. 
Βεβαίως υπάρχει και το θέμα του προϋπολογισμού, για το οποίο μας παρουσιάζετε εδώ μία περίπου ειδυλλιακή εικόνα. Εμείς σας προειδοποιούμε -το είπε προηγουμένως και ο κ. Μητσοτάκης- ότι, εάν η φορολογική μεταρρύθμιση πρόκειται να χρησιμοποιηθεί ως ένα ακόμη προεκλογικό εργαλείο, καλύτερα να μην την κάνετε. Η φορολογική μεταρρύθμιση, διότι μας κατηγορήσατε προηγουμένως ότι δήθεν δεν έχουμε προτάσεις, δεν μπορεί να προχωρήσει, αν παράλληλα δεν υπάρξει και μία πολιτική για τις δημόσιες δαπάνες. Υπάρχουν δύο πόδια στον προϋπολογισμό. Εάν προσπαθήσεις να προχωρήσεις με το ένα πόδι, ο προϋπολογισμός θα πέσει. Δεν μπορεί να είναι κουτσός ο προϋπολογισμός. Εάν κόψεις τη φορολογία, κάτι που είμαι βέβαιος ότι θα κάνετε την προεκλογική χρονιά, το 2003, θα εξακολουθήσει να υπάρχει το πρόβλημα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ : Θα το αφήσετε.
ΓΕΩΡΓΙΟΣ ΑΛΟΓΟΣΚΟΥΦΗΣ : Αυτό ήδη μας το είπατε σήμερα, δηλαδή ότι θα κληροδοτήσετε ουσιαστικά, κατά τη συνήθειά σας, το πρόβλημα στην επόμενη κυβέρνηση, σταθεροί σε ό,τι κάνατε στα τέλη της δεκαετίας του 1980. 
Εάν κόψετε τη φορολογία, χωρίς να έχετε και μία πολιτική για τις δαπάνες, χωρίς να μας πείτε πού θα βρείτε τα λεφτά, καλύτερα να μην κάνετε τίποτα και να προχωρήσετε μόνο στην απλοποίηση κάποιων διαδικασιών. Είναι γεγονός ότι με τις σημερινές διαδικασίες ελέγχου, ο μεγαλύτερος βραχνάς για τις ελληνικές επιχειρήσεις είναι ο φορολογικός έλεγχος, η εφορία. Πρέπει να απλοποιηθεί και να γίνει αντικειμενικό τουλάχιστον το σύστημα ελέγχου. Μην προχωρήσετε, όμως, σε άλλα μέτρα, που θα δημιουργήσουν ακόμα μεγαλύτερα προβλήματα στον προϋπολογισμό.
Αυτό είναι, που φοβόμαστε, κυρίες και κύριοι συνάδελφοι. Αυτό φοβάται και ο κ. Ρεγκούζας και πολλοί άλλοι συνάδελφοι, όταν λέμε ότι, αν η Κυβέρνηση πρόκειται να συνεχίσει με αυτήν την πολιτική ή με την ανυπαρξία πολιτικής, είναι καλύτερο να παραιτηθεί από τώρα και να γίνουν οι εκλογές άμεσα. Αν πρόκειται να προχωρήσουμε με αυτήν τη σημερινή κυβερνητική ανευθυνότητα, καλύτερα να γίνουν οι εκλογές, για να μην δημιουργηθούν και άλλα προβλήματα στη χώρα. 
Κυβερνητική πολιτική για την οικονομία δεν υπάρχει. Νομίζω πως αυτό φάνηκε και από τη σημερινή συζήτηση. Ήρθε ο Υπουργός σήμερα, ωσάν να είναι καινούριος στην Κυβέρνηση, ενώ είναι πέντε χρόνια Υπουργός, για να μας πει τι θα κάνει.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Έξι χρόνια, κύριε συνάδελφε.
ΓΕΩΡΓΙΟΣ ΑΛΟΓΟΣΚΟΥΦΗΣ : Συγνώμη έξι χρόνια. Ήταν μερικά χρόνια Υφυπουργός και είναι και δύο χρόνια Υπουργός.
Έχει μεγάλη ευθύνη, όμως, γιατί ήταν υπεύθυνος για τον προϋπολογισμό. Έρχεται να μας πει σήμερα ότι θα κάνει μία καινούρια αρχή. Με ποια αξιοπιστία θα κάνει μία καινούρια αρχή; Πολύ σωστά είπε ο κ. Μητσοτάκης για τον κ. Νικολάου, ο οποίος είναι ένας έγκριτος αρθρογράφος, αλλά συμπαθών προς το κυβερνών κόμμα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ : Κατ' εξοχήν.
ΓΕΩΡΓΙΟΣ ΑΛΟΓΟΣΚΟΥΦΗΣ : Είπε ο κ. Μητσοτάκης πως ο κ. Νικολάου, σε παλαιότερο, αλλά και σε πρόσφατο άρθρο του, είχε κατηγορήσει τον Υπουργό ότι ήταν από τους πρωτεργάτες της παραποίησης των στοιχείων του προϋπολογισμού.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ : Πλαστογράφος…
ΓΕΩΡΓΙΟΣ ΑΛΟΓΟΣΚΟΥΦΗΣ : Εμείς του δώσαμε μία ευκαιρία, όταν έγινε Υπουργός, στη συζήτηση για τον προϋπολογισμό. Του είπαμε "Θα σου δώσουμε μία μικρή περίοδο χάριτος, εφόσον θα κάνεις καινούριο Προϋπολογισμό, με την προϋπόθεση ότι θα κάνεις κάποια σοβαρά βήματα, για να εξαλείψεις τη δημιουργική λογιστική". Δεν έκανε τίποτα. Όχι μόνο δεν έκανε τίποτα, αλλά προσέθεσε στοιχεία δημιουργικής λογιστικής. Με ποια αξιοπιστία, λοιπόν, μπορούμε να δεχτούμε αυτά, που μας λέει σήμερα;
Κυρίες και κύριοι συνάδελφοι, τα κυριότερα προβλήματα, που αντιμετωπίζει η χώρα και που υπονομεύουν και τα θεμέλια της οικονομίας, δεν αντιμετωπίζονται από την Κυβέρνηση σήμερα. Πολύ φοβάμαι -ελπίζω να διαψευστώ, αλλά το φοβάμαι- ότι θα χειροτερέψουν τα πράγματα μέχρι τις εκλογές, γιατί είμαστε σε μία παρατεταμένη προεκλογική περίοδο.
Υπάρχει το δημόσιο χρέος και τα δημόσια ελλείμματα, τα οποία έχουν αφεθεί ανεξέλεγκτα. Η δημιουργική λογιστική είναι πλέον η μόνη πολιτική, η οποία εφαρμόζεται. Όλα αυτά τα "μέτρα της πυρκαγιάς", όπως πολύ σωστά είπε ο κ. Μητσοτάκης, που είναι η φορολογική αμνηστία και το συνοπτικό κλείσιμο των βιβλίων, δεν έχουν άλλο στόχο, παρά να στηρίξουν, έστω και σ' ένα ποσοστό, το φετινό προϋπολογισμό. Για του χρόνου και του αντίχρονου, έχει ο Θεός. 
Η φορολογική μεταρρύθμιση, μετά τις παλινωδίες με την Επιτροπή Γεωργακόπουλου, είναι πλέον βέβαιο ότι, αν δεν συνοδευτεί από μία πολιτική συγκράτησης των δαπανών, θα επιτείνει τα προβλήματα.
Ο κύριος Υπουργός προκάλεσε τη Νέα Δημοκρατία να πει ποιες είναι οι προτάσεις της. Εμείς, κύριε Υπουργέ, έχουμε προτάσεις, τις οποίες έχουμε ανακοινώσει προεκλογικά και στον ελληνικό λαό και τις έχουμε επαναλάβει πολλές φορές. Περιμένουμε, όμως, να ακούσουμε ποιες είναι οι προτάσεις της Κυβέρνησης, διότι η ίδια η Κυβέρνηση αποστασιοποιήθηκε από τις προτάσεις της Επιτροπής Γεωργακόπουλου. Σήμερα γίνεται διάλογος, χωρίς η Κυβέρνηση να έχει προτάσεις. Προτάσεις κυβερνητικές δεν υπάρχουν. Υπάρχουν οι προτάσεις του κ. Γεωργακόπουλου, του συναδέλφου μας στο Πανεπιστήμιο, και οι προτάσεις αυτές είναι η βάση του διαλόγου, αλλά κυβερνητικές προτάσεις, το τι υιοθετεί και τι δεν υιοθετεί η Κυβέρνηση, δεν υπάρχουν. Πώς μπορεί να γίνει διάλογος έτσι; Πείτε μας, επιτέλους, ποιες είναι οι προτάσεις σας.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ : Κύριε Αλογοσκούφη, μου επιτρέπετε να κάνω μία μικρή παρέμβαση;
ΓΕΩΡΓΙΟΣ ΑΛΟΓΟΣΚΟΥΦΗΣ : Βεβαίως, κύριε Πρόεδρε.
Κυρία Πρόεδρε, να μου κρατήσετε το χρόνο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ θα ήθελα να πω μία φράση μόνο, ότι το πολίτευμά μας είναι κοινοβουλευτική δημοκρατία. Ο διάλογος μεταξύ των κομμάτων, κύριε Υπουργέ -και το λέω και για σας και για τον κ. Σημίτη- γίνεται εδώ μέσα. Εδώ μέσα θα φέρετε τις προτάσεις και εδώ μέσα θα συζητήσουμε και στις αρμόδιες επιτροπές. Αυτή η πρόταση, του τύπου φέρτε μου τις προτάσεις ανεπίσημα στις πέραν του Κοινοβουλίου επιτροπές είναι εκ του πονηρού. Φέρτε τις προτάσεις και είμαστε έτοιμοι να κουβεντιάσουμε. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Βεβαίως θα έρθουν και θα τις κουβεντιάσουμε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μην λέτε, λοιπόν, ότι η Νέα Δημοκρατία αποφεύγει. Είναι έτοιμη να κουβεντιάσει. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εάν δεν θέλετε, κύριε Υπουργέ, να απαντήσετε, να προχωρήσουμε στη συζήτηση.
Ορίστε, κύριε Αλογοσκούφη, συνεχίστε.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Ενα, λοιπόν, ζήτημα ήταν το ζήτημα του προϋπολογισμού, το οποίο το ανέφερα. Είναι μεγάλο πρόβλημα και τίποτα δεν γίνεται γι' αυτό. 
Το δεύτερο είναι η ανταγωνιστικότητα. Δεν υπάρχει κανένα πρόγραμμα διαρθρωτικών μεταρρυθμίσεων. Οι μόνες "μεταρρυθμίσεις" που συνεχίζονται και αυτές από κεκτημένη ταχύτητα είναι κάποιες μετοχοποιήσεις εισπρακτικού χαρακτήρα, οι οποίες είχαν δρομολογηθεί και οι οποίες και καθυστερούν και δεν υλοποιούνται όπως πρέπει. Εξαγγέλλονται και επανεξαγγέλλονται συνέχεια. Έχουμε καινούριες εξαγγελίες των παλαιών μετοχοποιήσεων, χωρίς να υπάρχουν αποτελέσματα. 
Το τρίτο μεγάλο πρόβλημα, οι κοινωνικές και οι περιφερειακές ανισότητες. Αυτές διευρύνονται. Την ίδια στιγμή που διευρύνονται αυτές οι ανισότητες -και οι κοινωνικές και οι περιφερειακές- το Γ' Κοινοτικό Πλαίσιο Στήριξης καθυστερεί εγκληματικά και δεν αρκούν οι εντυπώσεις που προσπαθεί να δημιουργήσει το Υπουργείο με τις ανακοινώσεις που έγιναν σήμερα, διότι γεγονός είναι ότι η καθυστέρηση είναι πάρα πολύ μεγάλη.
Η δε αναμόρφωση των αναπτυξιακών κινήτρων θα έπρεπε να περιλαμβάνει και τις μικρές και μεσαίες επιχειρήσεις, διότι οι μικρές επιχειρήσεις που είναι μέχρι εννέα εργαζομένους, στην Ελλάδα σήμερα απασχολούν ένα εκατομμύριο εργαζομένους, που είναι το 54% του συνόλου των εργαζομένων στη χώρα. Γι' αυτό πρέπει να τις βοηθήσουμε, διότι στην Ευρωπαϊκή Ένωση μόνο το 1/3 των εργαζομένων δουλεύουν σε μικρές επιχειρήσεις. Έχουμε μια πολύ μεγάλη διαφορά από την υπόλοιπη Ευρωπαϊκή Ένωση. Και δεν είναι λύση να πάμε στο γιγαντισμό των επιχειρήσεων, διότι έχουμε δει ότι ο γιγαντισμός δεν δημιουργεί καινούριες θέσεις εργασίας. 'Ισα, ίσα χάνονται θέσεις εργασίας από το γιγαντισμό και τις συγχωνεύσεις. Πρέπει να βοηθήσουμε την ανάπτυξη των μικρών επιχειρήσεων.
Το τέταρτο μεγάλο πρόβλημα, το ασφαλιστικό. Τι σοφίστηκε η Κυβέρνηση για το ασφαλιστικό; Μας είπε, θα κάνω μεταρρύθμιση του ασφαλιστικού. Και ποια ήταν η μεταρρύθμιση; Να εκδώσει καινούρια ομόλογα, καινούριο χρέος. Λες και δεν ξέραμε ότι όταν έχεις ελλείμματα, ο τρόπος για να τα χρηματοδοτήσεις εάν δεν έχεις υγιείς πόρους είναι να δανειστείς. Είναι λύση αυτή για το ασφαλιστικό που σοφιστήκατε και με τόσες τυμπανοκρουσίες μας αναγγείλατε και θέλατε να επιβεβαιώσουμε και να σας πούμε ποια είναι η άλλη πρόταση; 
Και βεβαίως, υπάρχει το πέμπτο ζήτημα που είναι οι προβληματικές επιχειρήσεις του δημοσίου, με πρώτη την Ολυμπιακή Αεροπορία, δεύτερη την Αγροτική Τράπεζα και πολλές άλλες, οι οποίες εξακολουθούν να συσσωρεύουν ελλείμματα και χρέη, υπονομεύουν τις προοπτικές των ιδιωτικών επιχειρήσεων που λειτουργούν στους ίδιους κλάδους, δηλαδή στον τραπεζικό και στις αερομεταφορές και βεβαίως δημιουργούν υποχρεώσεις που θα κληθούμε να τις πληρώσουμε στο μέλλον. Γι' αυτό το πρόβλημα η Κυβέρνηση σιωπά επιμόνως. Απέτυχε η προσπάθεια αποκρατικοποίησης της Ολυμπιακής, μας είπε έχω καινούρια σχέδια. Πού είναι τα καινούρια σχέδια; Το μόνο καινούριο σχέδιο που έχει, κυρίες και κύριοι συνάδελφοι, είναι να αφήσει το χρόνο να περάσει, να κάνει δηλαδή διαχείριση του πολιτικού χρόνου για να φορτώσει και αυτό το πρόβλημα στην επόμενη Κυβέρνηση.
Κυρίες και κύριοι συνάδελφοι, η Νέα Δημοκρατία δεν πρόκειται να μείνει με σταυρωμένα χέρια. Θα συνεχίσουμε να καταγγέλλουμε στον ελληνικό λαό όλες αυτές τις μεθοδεύσεις που υπονομεύουν το μέλλον του. Θα πιέζουμε με όλα τα μέσα που έχουμε στη διάθεσή μας, ώστε να αποτραπούν αυτές οι αρνητικές εξελίξεις. Θα ενεργοποιήσουμε όλες τις κοινωνικές δυνάμεις που μπορούν να πιέσουν την Κυβέρνηση για να αντιμετωπίσει επιτέλους κάποια από τα προβλήματα, αν πρόκειται να μείνει στην εξουσία μέχρι το τέλος της τετραετίας. Θα προβάλλουμε, όπως το κάνουμε συνεχώς, τις δικές μας θέσεις. Η Νέα Δημοκρατία, ως η επερχόμενη κυβέρνηση, έχει και την υπευθυνότητα και το πρόγραμμα και τα στελέχη για να αντιμετωπίσει αυτά τα προβλήματα και να δημιουργήσει προϋποθέσεις για μια πραγματική νέα δυναμική πορεία της χώρας, μια καινούρια αρχή για την Ελλάδα. Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου.
ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε στη σημερινή επερώτηση για τις μικρομεσαίες επιχειρήσεις που κατέθεσε η Νέα Δημοκρατία περιμέναμε να ακούσουμε σειρά επιχειρημάτων αλλά και ενδεχόμενου προγράμματος της Νέας Δημοκρατίας γι' αυτήν την κοινωνική ομάδα που μας λέει ότι εδώ αντιμετωπίζεται φοροεισπρακτικά από την Κυβέρνηση του ΠΑΣΟΚ. Να με συγχωρεί ο εισηγητής της Νέας Δημοκρατίας που δεν είχα το χρόνο να τον παρακολουθήσω γιατί ήμουν σε άλλη επιτροπή, γνωρίζω το προσωπικό του ενδιαφέρον για τις μικρομεσαίες επιχειρήσεις, αλλά θα πρέπει να αιτιάται ίσως και αυτός, όπως και όλοι οι Βουλευτές του ΠΑΣΟΚ αιτιόμεθα, τον Κοινοβουλευτικό Εκπρόσωπο της Νέας Δημοκρατίας αλλά και τον επίτιμο Πρόεδρο της Νέας Δημοκρατίας που έλαβαν το λόγο. Ακούσαμε καθετί άλλο σχετικό με την οικονομία εκτός από τις μικρομεσαίες επιχειρήσεις. 
Ο κ. Μητσοτάκης αισθάνθηκε την ανάγκη να ανατρέξει και στο 1989, κατά τον προσφιλή του τρόπο βέβαια, επιλέγοντας σημεία που κρίνει ότι ήταν θετικά για εκείνον και την κυβέρνησή του εκείνη την περίοδο. Το ίδιο και ο κ. Αλογοσκούφης αναφέρθηκε σε άσχετα θέματα, ασύνδετα με το θέμα της επερώτησης, αλλά όχι βεβαίως με τα θέματα της οικονομίας. 
Κυρία Πρόεδρε, ακούσαμε για το εργασιακό, για την κοινωνική ασφάλιση, για το χρέος, για το έλλειμμα στον προϋπολογισμό, μέχρι και πόσο ήταν οι αυξήσεις στους εργαζόμενους το 1982. Ακούσαμε επίσης από τον κ. Αλογοσκούφη μέχρι και το διάλογο για το φορολογικό, για τις περιφερειακές ανισότητες, για τις προβληματικές επιχειρήσεις του δημοσίου και όλα αυτά συνέτειναν, δεν ξέρω πως, είχαν ένα κοινό παρονομαστή, στο ότι τα μέτρα έχουν προεκλογικό χαρακτήρα. Παράλληλα και την ίδια στιγμή διακρίναμε δύο πράγματα: Ο μεν κ. Αλογοσκούφης δεν απάντησε σε αυτό που σωστά είπε ο κύριος Υπουργός, ότι δηλαδή μέχρι πριν από ενάμιση χρόνο προβλέπατε καταστροφή και μη ένταξη της δραχμής στο ευρώ, αντιθέτως ο κ. Μητσοτάκης είπε ότι αυτό ήταν ένα πολύ μεγάλο επίτευγμα, δεν έδωσε εύσημα στην Κυβέρνηση, αλλά αναγνώρισε τις προσπάθειες της Κυβέρνησης αλλά και τις θυσίες που έκανε ο ελληνικός λαός για να επιτευχθεί αυτός ο στόχος.
Κυρία Πρόεδρε, θα αναγκαστώ κι εγώ λοιπόν να μην αναφερθώ στο σώμα της επερώτησης, θα κρατήσω, όμως, από αυτή κάτι που και ο κ. Μητσοτάκης και ο κ. Αλογοσκούφης είπαν. Είπαν για το πρόγραμμα της Νέας Δημοκρατίας που δεν γνωρίζουμε. Είπαν γι αυτό που δήθεν διαθέτουν, αλλά δεν λένε, είπαν για αυτό που γνωρίζει ο ελληνικός λαός, αλλά δεν γνωρίζουμε εμείς. 
Εδώ, στην επερώτηση λένε μια φράση, την οποία θέλω να θυμηθούμε. Ποια είναι η αποτυχία στην προώθηση των διαρθρωτικών μεταρρυθμίσεων της Κυβέρνησης; Οι ιδιωτικοποιήσεις. Αυτό είπαν, λένε, θα επαναλαμβάνουν και που είναι ο κρυφός τους πόθος, η προώθηση δηλαδή των ιδιωτικοποιήσεων. Τι κρύβεται άραγε με αυτήν τη φράση: "Η προώθηση των ιδιωτικοποιήσεων;". Τι υποκρύπτεται πίσω από την πίεση του να τα ξεπουλήσουμε όλα και γρήγορα; Μήπως η στήριξη των μικρομεσαίων επιχειρήσεων; Μήπως βοηθούνται με αυτόν τον τρόπο οι μικρομεσαίες επιχειρήσεις με το αν προχωρήσει η Κυβέρνηση, δηλαδή, σε τέτοιου είδους πολιτικές; Προφανώς και δεν στηρίζονται οι μικρομεσαίες επιχειρήσεις. Άλλα στηρίζονται. Και συμφέροντα και λογικές και στα πλαίσια της παγκοσμιοποιημένης οικονομίας άλλες οικονομίες. 
Κυρία Πρόεδρε, έρχομαι σε αυτά που είπε γενικότερα για την οικονομία ο κ. Μητσοτάκης και ο κ. Αλογοσκούφης. Τι είπε ο κύριος Υπουργός όταν μίλησε και τι υποστηρίζει η Κυβέρνηση, τι υποστηρίζουμε ανά πάσα στιγμή όλοι μας με πρώτο τον Πρωθυπουργό; Ότι έχουν γίνει τεράστια θετικά βήματα στον τομέα της οικονομίας, ότι αυτό δεν σημαίνει πως σήμερα πρέπει να επαναπαυόμαστε, δεν σημαίνει ότι επιλύθηκαν χρόνια διαρθρωτικά προβλήματα της ελληνικής οικονομίας, ότι υπάρχουν βήματα, αλλά υπάρχουν και συγχαρητήρια για κινήσεις της Κυβέρνησης, αλλά παράλληλα, επαναλαμβάνω, γιατί αυτή είναι η μόνιμη επωδός, χρειάζεται προσοχή.
Αυτό το αμφισβητεί η Νέα Δημοκρατία; Αμφισβητεί ότι ανά πάσα στιγμή πρέπει να δείχνουμε προσοχή για την πορεία της οικονομίας; Αμφισβητεί η Νέα Δημοκρατία ότι η τοποθέτηση του κ. Μητσοτάκη και του κ. Αλογοσκούφη ήταν καταστροφολογία; Τι είπαν άραγε ότι πάει καλά; Ποιο συντελεστή και ποιο δείκτη είδαν να βαδίζει σωστά για το έλλειμμα, για τον προϋπολογισμό, για την ανεργία, για τη βιομηχανική παραγωγή; Μέχρι και το χρηματιστήριο θυμήθηκαν. Όμως, θυμήθηκαν να μας κάνουν και υποδείξεις για τη φορολογική μεταρρύθμιση.
Θα ήθελα να πω δύο πράγματα γι' αυτό το θέμα. Το πρώτο είναι αυτό που είπε διακόπτοντας ο κ. Μητσοτάκης, ότι ο διάλογος για τη φορολογική μεταρρύθμιση γίνεται σε αυτήν την Αίθουσα. Δηλαδή, κύριε Μητσοτάκη, τις κοινωνικές ομάδες, τους κοινωνικούς εταίρους, τους εργαζόμενους, τους εκπροσώπους, τους φορείς τους, δεν πρέπει να τους ακούσει η κυβέρνηση; Δεν πρέπει να συζητήσει μαζί τους, να δει τις απόψεις τους, τις προτάσεις τους, είτε αυτοί λέγονται εργαζόμενοι, είτε λέγονται επιχειρηματίες; Πού συμβαίνει αυτό το οποίο προτείνει ο κ. Μητσοτάκης, να μη συνδιαλέγεται η υπεύθυνη, η νόμιμη κυβέρνηση της χώρας με τους πολίτες της και με τους φορείς της; 
Το δεύτερο στοιχείο, που υπάρχει σχετικά με αυτό το θέμα, είναι η υπόδειξη που επεχείρησε ο κ. Αλογοσκούφης, ότι δήθεν δεν θα ήταν και σωστό να το κάνει τώρα η Κυβέρνηση και να το αφήσει, διότι απλώς αυτή θα είναι μία προσπάθεια εισπρακτικού χαρακτήρα. Από πότε άραγε, κύριε Αλογοσκούφη, ανακοίνωσε η Κυβέρνηση το πρόγραμμά της για τη φορολογική μεταρρύθμιση, για την απλούστευση των συντελεστών, για το δικαιότερο και απλούστερο φορολογικό σύστημα; 
Όλες αυτές οι παρεμβάσεις του κ. Μητσοτάκη και του κ. Αλογοσκούφη, κυρία Πρόεδρε, ένα στόχο μονάχα εξυπηρετούσαν, να δημιουργήσουν ένα κλίμα ανασφάλειας, να προτάξουν μία ένταση και μία συγκρουσιακή λογική, να δημιουργήσουν ανασφάλεια στους πολίτες και στους επιχειρηματίες. Βεβαίως, είπε και ο κύριος Υπουργός -θέλω να το πω κι εγώ κλείνοντας- ότι η σταθερότητα και η συνέχεια που υπάρχει στην οικονομική πολιτική είναι αυτό που δίνει στους πολίτες τη βεβαιότητα ότι το αύριο θα είναι καλύτερο, παρά τις δυσκολίες που πράγματι αντιμετωπίζουμε σήμερα.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο ζήτησε ο κύριος Υπουργός για μία πεντάλεπτη παρέμβαση, για να απαντήσει στον επίτιμο Πρόεδρο και για να κάνει και κάποιες άλλες παρατηρήσεις.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα ήθελα να απαντήσω και στον Κοινοβουλευτικό Εκπρόσωπο, γιατί υπήρξαν ορισμένα θέματα, τα οποία νομίζω ότι χρήζουν απαντήσεως.
Κυρίες και κύριοι συνάδελφοι, στις ομιλίες τους, τόσο ο επίτιμος Πρόεδρος της Νέας Δημοκρατίας, όσο και ο Κοινοβουλευτικός Εκπρόσωπος, επανέλαβαν αυτό που κατέκρινα στην ομιλία μου. Επανέλαβαν την καταγγελιολογία εναντίον της ελληνικής οικονομίας. Αυτή είναι η κρυφή χαρά της Αντιπολίτευσης, να μέμφεται τα επιτεύγματα της ελληνικής οικονομίας. 
Η ανεργία είναι πρόβλημα, είναι το σημαντικότερο πρόβλημα που έχουμε σήμερα ως χώρα! Όμως, δεν υπάρχει κανένας λόγος να το μεγεθύνουμε, για να το κάνουμε να φαίνεται περισσότερο. Η ανεργία έχει αρχίσει να μειώνεται το τελευταίο διάστημα και θα ενισχυθεί αυτή η πτωτική πορεία και δεν είναι στο 11%, είναι στο 10%. Έχει μειωθεί κατά 2% τα τελευταία δύο χρόνια. Είναι αργή η πρόοδος, θα συμφωνήσω, αλλά είναι μία πρόοδος. Θα πρέπει να αγωνιστούμε όλοι, ώστε να γίνει ταχύτερη και πιο εκτεταμένη, όχι να λοιδορούμε τα βήματα επιτυχίας που σημειώνονται. 
Ο πληθωρισμός εμφάνισε ορισμένα δέκατα αυξήσεων συγκυριακά και λέτε ότι είναι ο μεγαλύτερος στην Ευρώπη. Όχι, δεν είναι ο μεγαλύτερος στην Ευρώπη. Θα χαιρόσασταν γι' αυτό, αλλά δεν είναι. Και η Ιρλανδία και η Ολλανδία έχουν υψηλότερο πληθωρισμό λόγω του ίδιου θετικού συμπτώματος που έχουμε κι εμείς, την υψηλή ανάπτυξη. Πάλι λέτε τα ίδια και τα ίδια σχετικά με τα κρυφά ελλείμματα και με το κρυφό χρέος. Δεν είναι αυτά που νοιάζουν τόσο πολύ τη Νέα Δημοκρατία. Άλλος είναι ο κρυφός πόθος της Αξιωματικής Αντιπολίτευσης.
Η επιβολή μιας αυστηρής πολιτικής άγριας λιτότητας που θα περικόψει τις κοινωνικές δαπάνες, όπως βλέπουμε να κάνουν και άλλες καταγγέλλουσες δεξιές κυβερνήσεις στην Ευρώπη. Αυτός είναι ο κρυφός πόθος. Να πλήξουμε το ένα, να μειώσουμε την αξιοπιστία, να μειώσουμε τα επιτεύγματα. Γιατί άραγε; Το είπανε. Ούτε φορολογική μεταρρύθμιση θέλει η Νέα Δημοκρατία. Δεν θέλει τίποτα. Θέλει την άγρια λιτότητα των κοινωνικών δαπανών. Αυτή είναι η βάση από την οποία εξικνούνται οι πολυετείς επιθέσεις εναντίον της ελληνικής οικονομίας. Εμείς απαντάμε καθαρά και ξάστερα. Σταθερή δημοσιονομική πορεία. Ούτε παροχολογία, επαρκής χρηματοδότηση της κοινωνικής πολιτικής. Νοικοκύρεμα στις δαπάνες. Και σήμερα υπάρχουν σπατάλες, αλλά θα τις νοικοκυρέψουμε ακόμα περισσότερο. Το έχουμε κάνει σε πολλούς τομείς, θα συνεχίσουμε να κάνουμε το ίδιο. Χρειάζονται και άλλο νοικοκύρεμα οι δημόσιες δαπάνες. Θα το συνεχίσουμε, αλλά παράλληλα θα εφαρμόσουμε και μία φορολογική πολιτική η οποία απλοποιεί προωθεί την ανταγωνιστικότητα και προωθεί την κοινωνική δικαιοσύνη. Δεν είναι φορολογικό σύστημα αυτό που απαιτεί από το μεροκαματιάρη να πληρώνει φόρο κληρονομιάς ενώ απ' αυτόν ο οποίος έχει τις τεράστιες βίλες να μη καταβάλει τίποτε. Θέλει διόρθωση να γίνει πιο δίκαιο, πιο ανταγωνιστικό και πιο απλό. Και εμείς παρά τη δική σας άρνηση, παρά την εχθρότητα την οποία επιδείξατε και σήμερα απέναντι στην αναγκαία φορολογική μεταρρύθμιση, που τη χρειάζεται ο λαός και η χώρα εμείς θα προχωρήσουμε και με την ίδια συνέπεια θα πετύχουμε και στα επόμενα βήματα. Όχι μόνο τα δύο, τα οποία είναι η εκλογική θητεία της κυβέρνησης, αλλά και τα επόμενα, διότι ο λαός θα ανταμείψει την πολιτική της συνέπειας, της δημοσιονομικής ταυτότητας και της ανάπτυξης και δεν θα επιβραβεύσει άλλες πολιτικές αμαλγάματα διαφόρων ιδεολογιών από εδώ και από κει, τη Δεξιά, την Υπερδεξιά, την Αριστερά, την άκρα Αριστερά. Όλα μαζί να τα μαζέψουμε έτσι ώστε να διαμορφώσουμε απλώς και μόνο ένα στόχο την αντιπασοκική και αντικυβερνητική πολιτική. Δεν προχωράει έτσι η χώρα. Η χώρα προχωράει με καθαρές λύσεις οι οποίες σχεδιάζονται και υλοποιούνται. 
Όσον αφορά το θέμα των αποκρατικοποιήσεων. Για την Ολυμπιακή. Είναι γεγονός ότι η ιδιωτικοποίηση της Ολυμπιακής έχει αργήσει και προγενέστερες κυβερνήσεις ανεξαρτήτως κομμάτων έπρεπε να είχαν πάρει πρωτοβουλίες εδώ και πολλά χρόνια και να έχει προχωρήσει η ιδιωτικοποίηση της Ολυμπιακής, όταν οι διεθνείς ευκαιρίες ήταν πολύ μεγαλύτερες. Όμως, δεν μπορεί κανείς να παραβλέψει την αρνητική συγκυρία η οποία διαμορφώθηκε πέρυσι ιδιαίτερα μάλίστα μετά τις 11 Σεπτέμβρη. Και δεν μπορούσε η Κυβέρνηση να προχωρήσει σε εφήμερης αξιοπιστίας λύσεις, οι οποίες θα κατέρρεαν όπως και έγινε αργότερα. Και γι' αυτό το λόγο επιδιώκει με προσοχή βήματα τα οποία αντιστοιχούν σε αυτό το οποίο είναι εφικτό, την αναζήτηση υγιών ιδιωτικών κεφαλαίων, διότι η μοναδική λύση για την Ολυμπιακή Αεροπορία είναι η ιδιωτικοποίησή της αλλά με όρους οι οποίοι εγγυώνται τη βιωσιμότητά της και την ανταγωνιστικότητά της. 
Για την Αγροτική Τράπεζα θέλω να πω ότι είναι ένας θεσμός ο οποίος είναι ταγμένος στην υπηρεσία της αγροτικής ανάπτυξης. Βεβαίως ταυτόχρονα είναι και τράπεζα και οφείλει να επιτυγχάνει σύγχρονα κριτήρια τραπεζικής ανταγωνιστικότητας. Γι' αυτό ξεκινήσαμε για πρώτη φορά έπειτα από πάρα πολλά χρόνια την εισαγωγή της Αγροτικής Τράπεζας στις σύγχρονες αγορές, αλλά ταυτόχρονα και μια προσεκτική απεμπλοκή της ΑΤΕ από συνεταιριστικές επιχειρήσεις, διότι πιστεύουμε ότι οι τράπεζες και μάλιστα με βαρύνουσα κρατική συμμετοχή, δεν έχουν καμία θέση να ασχολούνται με συνήθεις επιχειρηματικές δραστηριότητες. 
Γι' αυτό ξεκίνησε πριν από λίγες εβδομάδες ο διαγωνισμός για την εταιρεία "ΑΓΝΟ" η οποία προσήλκυσε ένα πολύ σημαντικό επιχειρηματικό ενδιαφέρον. Χθες ήταν η ημέρα υποβολής επιχειρηματικού ενδιαφέροντος για τα καταστήματα αφορολογήτων ειδών και ελπίζω ότι και εκεί θα προχωρήσει καλά, καθώς και μια σειρά από άλλες παρόμοιες περιπτώσεις. Ενώ με προσεκτικά βήματα προχωρούμε στην περαιτέρω αποκρατικοποίηση της τράπεζας με την επιδίωξη διεθνών συμμαχιών, έτσι ώστε να μπορέσει να ανταποκριθεί με ανταγωνιστικούς όρους στις σύγχρονες απαιτήσεις τόσο της τραπεζικής αγοράς όσο και του αγροτικού κόσμου και να ενισχυθεί η ανάπτυξη της υπαίθρου . Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Πρόεδρος κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Απαντώντας στον κύριοι Υπουργό στα τελευταία που είπε θα έλεγα, κυρία Πρόεδρε, τα εξής: Πρώτον, για την Ολυμπιακή Αεροπορία να μας πει ο κύριος Υπουργός τα χρέη που δημιουργούνται τώρα περνούν στο δημόσιο προϋπολογισμό ή δεν περνούν;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Περνούν.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσα είναι;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αρκετά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα έχετε προβλέψει; Τα προσθέτετε στο χρέος ή τα καλύπτετε από τον προϋπολογισμό; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δεν υπάρχει τίποτα το οποίο να εκλείπει του χρέους.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ, πολύ σοβαρός άνθρωπος μου είπε ότι η ζημιά που προκάλεσε η Ολυμπιακή -εγώ δεν την έχω μετρήσει νόμιζα πως ήταν μικρότερη- μετά το 1993 μέχρι σήμερα είναι 1,3 τρισεκατομμύρια. Είναι ένα ανατριχιαστικό ποσό, κύριοι συνάδελφοι του ΠΑΣΟΚ. Αλλά και να μην είναι τόσο και να είναι μόνο 1 τρισεκατομμύριο όπως εμείς λέμε είναι μνημείο καταδίκης της πολιτικής του ΠΑΣΟΚ που δυστυχώς συνεχίζεται.
Δηλαδή πρέπει να γνωρίζετε, κύριοι συνάδελφοι του ΠΑΣΟΚ, ότι ο φορολογούμενος Έλληνας επιδοτεί και σήμερα την Ολυμπιακή Αεροπορία η οποία ταυτόχρονα σκοτώνει στον ανταγωνισμό τις άλλες ιδιωτικές εταιρείες. Διότι αυτή δεν πληρώνει τίποτα και δεν έχει κανένα λόγο να κάνει οικονομίες. Έτσι δημιουργείται αυτό που είχε δημιουργήσει η περίφημος κοινωνικοποίηση του κ. Αρσένη στη δεκαετία του 1980 και την οποία εσείς, κύριε Χριστοδουλάκη είχατε αναθεματίσει.
Το δεύτερο που θέλω να πω είναι για την Αγροτική Τράπεζα. Αναντιρρήτως πρέπει να την απομακρύνεται από τις αμαρτωλές συνεταιριστικές οργανώσεις. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αυτό δεν κάνουμε; Δηλαδή συμφωνείτε…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το κάνετε; Εγώ προσωπικά έχω την εμπειρία ότι ακόμα και σήμερα πρώτον η ΑΤΕ είναι υποδουλωμένη στα συνεταιριστικά συμφέροντα τα οποία μέσα στο κόμμα είναι πολύ ισχυρά και δεύτερον δεν έχει δώσει οριστικά πειστικά στοιχεία της οικονομικής πραγματικότητας. Τι μπορεί να υπολογίζει ότι θα εισπράξει από τα δάνεια που έχει δώσει; Η Αγροτική Τράπεζα είναι ένα μεγάλο ερωτηματικό. Μακάρι να την εξυγιάνετε αλλά πρέπει να βάλετε βαθιά το μαχαίρι στο απόστημα.
Τέλος, θα ήθελα να κάνω μια τρίτη ερώτηση. Εδώ πληροφορούμαι ότι ο Σκαραμαγκάς δεν τελειώνει παρά το ότι για πολλοστή φορά αναγγέλθηκε η ημερομηνία της υπογραφής. Και πληροφορούμαι ότι οι Γερμανοί εκβιάζουν να πάρουν αυτά τα οποία εσείς είπατε πως δεν θα δώσετε υπόσχεση για περαιτέρω παραγγελίες.
Μπορεί ο κύριος Υπουργός να μας δώσει μια πληροφορία επ' αυτού;
ΓΕΩΡΓΙΟΣ ΑΛΟΓΟΣΚΟΥΦΗΣ: Παρακαλώ το λόγο κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Αλογοσκούφη ως Κοινοβουλευτικός Εκπρόσωπος δεν έχετε δικαίωμα παρεμβάσεως πενταλέπτου όπως έχουν οι Υπουργοί και οι Πρόεδροι των Κοινοβουλευτικών Ομάδων. Έχετε μόνο δικαίωμα δευτερολογίας οκτώ λεπτών η οποία συνήθως γίνεται, στην πρακτική που ακολουθούμε μετά τις δευτερολογίες των Βουλευτών.
Τώρα αν εσείς θέλετε να προτάξετε ολόκληρη τη δευτερολογία σας έναντι των συναδέλφων, αυτό είναι θέμα το οποίο πρέπει να εκτιμήσετε εσείς. Το προτιμάτε; 
ΓΕΩΡΓΙΟΣ ΑΛΟΓΟΣΚΟΥΦΗΣ: Μάλιστα, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, ζήτησα να δευτερολογήσω πριν από τους συναδέλφους, διότι τα θέματα προφανώς έχουν ξεφύγει και η πεντάλεπτος παρέμβαση του Υπουργού είχε να κάνει με τα γενικότερα θέματα της πολιτικής. Και νομίζω ότι ο ρόλος του Κοινοβουλευτικού Εκπροσώπου είναι να απαντήσει σ' αυτά τα ζητήματα.
Θέλω να πω ένα πράγμα στον κύριο Υπουργό της Εθνικής Οικονομίας. Κάνει ένα τεράστιο λάθος, το οποίο έκανε και ο προκάτοχός του. Βέβαια πολλά από τα λάθη του προκατόχου του ήταν κοινά τους λάθη. Αλλά και αυτό που κάνει είναι τεράστιο λάθος. Ταυτίζει την οικονομία με την κυβερνητική πολιτική. 
Η κριτική μας, κυρίες και κύριοι συνάδελφοι, δεν είναι κριτική πάνω στην ελληνική οικονομία. Η κριτική μας είναι κριτική πάνω στην οικονομική πολιτική της Κυβέρνησης. Εμείς σεβόμαστε και τιμούμε -γιατί αυτή είναι η ιδεολογία μας άλλωστε- το δυναμισμό του ιδιωτικού τομέα. Τιμούμε και σεβόμαστε το μόχθο του μικρού επιχειρηματία, του μικρομεσαίου επιχειρηματία, ο οποίος μέσα σε ένα εχθρικό περιβάλλον, που σε μεγάλο βαθμό προσδιορίζεται από τις επιλογές της οικονομικής πολιτικής, προσπαθεί να επιβιώσει και να αναπτυχθεί. Τιμούμε το μόχθο του εργαζόμενου, που κάτω από αντίξοες συνθήκες, που του επιβάλλουν, η φορολογία, η κακή οργάνωση των δημοσίων υπηρεσιών, η κακή οργάνωση του κράτους, προσπαθεί να μεγαλώσει την οικογένειά του και να πετύχει τους στόχους του. Όλα αυτά τα τιμούμε. Αυτό που επικρίνουμε και αυτό που καταγγέλλουμε στον ελληνικό λαό είναι η οικονομική πολιτική, η οποία δεν βοηθά την οικονομία. Εμείς δεν κάνουμε κριτική στην οικονομία. Κάνουμε κριτική στην οικονομική πολιτική. Και αυτά είναι δύο εντελώς διαφορετικά πράγματα.
Η Κυβέρνηση βέβαια μέσα στην καθεστωτική νοοτροπία, που της έχει γίνει δεύτερη φύση, ταυτίζει την οικονομία με τον εαυτό της.
Κύριε Χριστοδουλάκη, αυτό το λάθος το έκαναν και πολλοί άλλοι Υπουργοί και πολλές άλλες κυβερνήσεις σε πολλές άλλες χώρες. Θα σας θυμίσω τι έγινε στην Πορτογαλία. Χωρίς να τον έχω ακούσει, ο πρώην Υπουργός Οικονομίας της Πορτογαλίας, είμαι βέβαιος ότι σε ανάλογες συζητήσεις στη Βουλή πριν από μερικούς μήνες, θα έλεγε κι αυτός πόσο καλά πήγαινε η οικονομία της Πορτογαλίας. Η Ευρωπαϊκή Επιτροπή, όπως συνήθως κάνει ως μη κυβερνητικός οργανισμός, έβαζε κάποιες υποσημειώσεις για την Πορτογαλία, όπως έβαζε και βάζει υποσημειώσεις για την Ελλάδα. Στην Πορτογαλία η κυβέρνηση άλλαξε. Ο κ. Γκουτιέρες έχασε τις εκλογές και άλλαξε η κυβέρνηση. Και η καινούρια κυβέρνηση έντρομη ανακάλυψε αυτό που είπε και ο κ. Μητσοτάκης, ότι το έλλειμμα δεν ήταν αυτό που έλεγε η προηγούμενη κυβέρνηση, αλλά ήταν υπερδιπλάσιο και το χρέος πολύ μεγαλύτερο. Και πήγε στην Ευρωπαϊκή Επιτροπή και ζήτησε να αναθεωρήσει το πρόγραμμα σταθερότητας της Πορτογαλίας. Και ακολουθεί ένα πρόγραμμα διαφορετικό και πολύ πιο αυστηρό, διότι ακριβώς η κατάσταση της οικονομίας που κληρονόμησε ήταν πάρα πολύ άσχημη. 
Εμείς δεν θέλουμε να γίνει αυτό το πράγμα στην Ελλάδα. Εμείς θέλουμε να προλάβουμε τα χειρότερα. Και γι' αυτό θα συνεχίσουμε και εδώ στη Βουλή και όπου αλλού μπορούμε, όπως σας είπαμε, να καταγγέλλουμε τις παλινωδίες της κυβερνητικής πολιτικής. Θα προσπαθήσουμε με όλα τα μέσα που έχουμε στη διάθεσή μας να εμποδίσουμε την Κυβέρνηση να κάνει και άλλο κακό στην οικονομία. Θα προσπαθήσουμε με όλα τα μέσα που έχουμε στη διάθεσή μας να σταματήσουμε από το να χρησιμοποιήσετε μία παρωδία φορολογικής μεταρρύθμισης, για να κάνετε απλώς παροχές για προεκλογικούς λόγους, μικροκομματικούς και παλαιοκομματικούς. Αυτά είναι που καταγγέλλουμε. Δεν καταγγέλλουμε την οικονομία.
Τώρα στο θέμα των μικρομεσαίων επιχειρήσεων, επειδή ο Κοινοβουλευτικός Εκπρόσωπος του ΠΑΣΟΚ, προφανώς μη έχοντας ακούσει την ομιλία μου -διότι αν την είχε ακούσει δεν θα έλεγε αυτά που είπε- έκανε κριτική εκεί που δεν έπρεπε.
Αυτό που είπα στην πρώτη ομιλία μου και το είπαν και πολλοί άλλοι συνάδελφοι, είναι ότι οι θέσεις, που επί χρόνια υποστηρίζει η Νέα Δημοκρατία, έχουν δικαιωθεί από τις εξελίξεις. Και έχουν δικαιωθεί και από αυτά που πολλές φορές, όταν σας πιάνει κρίση ειλικρίνειας, λέτε κι εσείς, κύριε Υπουργέ, ότι δηλαδή παραμελήθηκε η πραγματική οικονομία στο όνομα της ένταξης της Ελλάδας στην ΟΝΕ.
Και ασφαλώς και είναι μεγάλο επίτευγμα η ένταξη της Ελλάδας στην ΟΝΕ. Άλλωστε είμαστε οι πρωταγωνιστές και οι πρωτεργάτες αυτής της ιστορίας. Ο κ. Μητσοτάκης ήταν αυτός που ως Πρωθυπουργός υπέγραψε και διαπραγματεύτηκε τη Συνθήκη του Μάαστριχτ και το πρώτο πρόγραμμα σύγκλισης ξεκίνησε από την Κυβέρνηση της Νέας Δημοκρατίας. Έξι μήνες μετά, έγιναν εκλογές και η καινούρια Κυβέρνηση, η δική σας τότε, αποφάσισε να ακολουθήσει ένα διαφορετικό πρόγραμμα σύγκλισης. Αλλά αυτό είναι δευτερεύον. Μπήκαμε στην ΟΝΕ. Το ζήτημα όμως εξακολουθεί και είναι ότι παραμελήσαμε την πραγματική οικονομία, η ανεργία ανέβηκε και τώρα το αν είναι 10% ή 11% η ανεργία όπως είπατε, εσείς λέτε 10%, το Διεθνές Νομισματικό Ταμείο λέει 11%, διότι αμφισβητεί τα στοιχεία τα δικά σας. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Έχει τα περσινά. 
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν έχει καθόλου τα περσινά. Έχει κάνει εκτιμήσεις και προβλέψεις, όπως κάνει συνήθως, που έχει την ανεργία στο 11%, διότι ακριβώς δεν πιστεύει τα στοιχεία που του δίνετε. Και το Διεθνές Νομισματικό Ταμείο αμφισβητεί τα στοιχεία που του δίνετε. Εμείς τα αμφισβητούμε; Τα αμφισβητεί το Διεθνές Νομισματικό Ταμείο, τα αμφισβητεί η Ευρωπαϊκή Επιτροπή, τα αμφισβητούν οι ιδιωτικές τράπεζες, τα αμφισβητούν όλοι εκείνοι που θα είχαν κάθε λόγο να μην αμφισβητούν μια κυβέρνηση. Διότι κανένας από αυτούς τους οργανισμούς δεν αμφισβητεί αυτά που του λέει η νέα κυβέρνηση. Είναι όμως δείγμα της αναξιοπιστίας στην οποία έχετε φέρει την ελληνική πολιτεία, το ότι τα αμφισβητούν πια επισήμως αυτά τα στοιχεία που τους δίνετε. Αμφισβητούν τις εκτιμήσεις που κάνετε και τα στοιχεία που τους δίνετε. Δεν μπορείτε να μέμφεστε την Αντιπολίτευση. Εσείς δημιουργήσατε αυτήν την κακή εικόνα για την ελληνική οικονομία, εσείς και ο προκάτοχός σας. Και όταν αρθρογράφοι που κάθε άλλο παρά εχθρικά διακείμενοι προς την Κυβέρνηση είναι, λένε αυτά που έγραψε χθες ο κ. Νικολάου στο "ΒΗΜΑ" της Κυριακής, λογικό είναι σ' αυτούς να πρέπει να απαντήσετε και όχι σε εμάς, γιατί εμάς οι εκφράσεις μας είναι πολύ πιο προσεκτικές. Και επιμένω και λέω ότι θα εξακολουθήσουμε να επισημαίνουμε τις αδυναμίες και τους κινδύνους. Θεωρούμε ότι αυτό είναι χρέος μας, διότι τα προβλήματα δεν θα τα κληρονομήσετε εσείς ως Κυβέρνηση, αλλά ο ελληνικός λαός θα εξακολουθεί να ζει μ' αυτά. Ευχαριστώ.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρία Πρόεδρε, πρέπει να απαντήσω. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, κύριε Υπουργέ, πρέπει να μιλήσουν και οι Βουλευτές. Είναι επερώτηση Βουλευτών, δεν είναι αγόρευση υπουργών.
Ο κ. Ρεγκούζας έχει το λόγο για να δευτερολογήσει.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, νομίζω σήμερα ότι ο κύριος Υπουργός Οικονομίας βγήκε από τον εκσυγχρονιστικό του μανδύα και παρασύρθηκε από τις δογματικές ιδεολογικές του καταβολές. Θυμήθηκε τον Μέτερνιχ και τη θεωρία του δηλαδή ότι "η καλύτερη άμυνα είναι η επίθεση", "ο σκοπός αγιάζει τα μέσα", και πλειοδότησε σε συνθηματολογία και σε χαρακτηρισμούς. Μίλησε παραδείγματος χάρη για μπλε σφυροδρέπανα… 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Γαλάζια σφυροδρέπανα. 
ΑΔΑΜ ΡΕΓΚΟΥΖΑΣ: Μίλησε για άρνηση και για εχθρότητα. Αυτές οι λέξεις στη δημοκρατία έχουν περιορισμένη απήχηση, κύριε Χριστοδουλάκη, και σας συνιστώ ταπεινά να τις εγκαταλείψετε. Εκείνο που έχει σημασία είναι ότι θα πρέπει κάποια στιγμή να κατανοήσετε και να επικοινωνήσετε με την πραγματικότητα. Η πραγματικότητα σήμερα και η αποτυχία της οικονομικής σας πολιτικής και ειδικότερα στη συζήτηση που κάνουμε σήμερα για τις μικρομεσαίες επιχειρήσεις βασίζετε σε τρεις λέξεις: Η σπατάλη, η διαφθορά και η έλλειψη στρατηγικής στην οικονομία είναι οι βασικές αιτίες του κακού. Και αντί να περιγράφετε την οικονομία με λαμπερά χρώματα, είναι προτιμότερο να αναγνωρίσετε τα προβλήματα και να σκύψετε πάνω σ' αυτά, μήπως και μερικά απ' αυτά αρχίσουν να αποκλιμακώνονται. Και όχι να ωραιοποιείτε την κατάσταση, γιατί αυτό έρχεται σε αντίθεση με τους πολίτες που βιώνουν καθημερινά τα προβλήματα και βέβαια δεν παρασύρονται με την ωριμότητα πλέον που τους έχουμε δημιουργήσει εμείς με την αναποτελεσματικότητά μας. Δεν παρασύρονται σε συνθηματολογίες και σε ψευτοδιλήμματα.
Ούτε βεβαίως μπορεί να συγκαλύπτεται η Κυβέρνηση, σύμφωνα με αυτά που είπε ο Κοινοβουλευτικός Εκπρόσωπος, ότι δήθεν η Νέα Δημοκρατία δεν έχει προτάσεις, δεν έχει θέσεις, δεν έχει πρόγραμμα, ενώ γνωρίζει πολύ καλά ότι και προτάσεις έχει και θέσεις έχει και πρόγραμμα. Και αν ήταν εδώ, θα του έλεγα -αλλά να μου δηλώσει ότι δεν θα παρεξηγηθεί και εκείνος όπως ο Πρωθυπουργός- να του στείλουμε τα προγράμματα της Νέας Δημοκρατίας για να τα μελετήσει καλύτερα.
Σε ό,τι αφορά τώρα το διάλογο για το φορολογικό σύστημα θέλω να πω τα εξής: Πόσο καιρό πρέπει αυτή η Κυβέρνηση να κάνει διάλογο για το φορολογικό σύστημα; Από τότε που βγήκε, την τελευταία διετία, μιλάει για διάλογο. Εγώ έχω την εντύπωση ότι όταν ο δημοκρατικός διάλογος χρησιμοποιείται ως σύνθημα ή ως εργαλείο παραπλάνησης των πολιτών, είναι επικίνδυνο και για την ίδια τη δημοκρατία. Και εγώ τουλάχιστον σαν εργαλείο τέτοιο δεν το χρησιμοποιώ.
Πώς θα γίνει ο δημοκρατικός διάλογος όταν η Κυβέρνηση συστήνει επιτροπή, δημοσιοποιούνται οι προτάσεις της επιτροπής και τις αποποιείται η ίδια η Κυβέρνηση; Περιμένει την Αντιπολίτευση να της δώσει προτάσεις; Ποιος άραγε στη δημοκρατία, στη λειτουργία του δημοκρατικού μας πολιτεύματος, έχει την πρωτοβουλία των κινήσεων; Μήπως η Αντιπολίτευση ή η Κυβέρνηση; Εκτός αν η Κυβέρνηση άρχισε και αντιπολιτεύεται την Αντιπολίτευση για να συνηθίσει.
Σημασία έχει, κυρίες και κύριοι συνάδελφοι, ότι κινδυνολογίες και ανασφάλειες στους πολίτες δεν σκορπάει η Αντιπολίτευση που αποκρυπτογραφεί την αλήθεια, που αποσυσκοτίζει τα πράγματα. Κινδυνολογία και ανασφάλεια δημιουργεί μια αδιέξοδη πολιτική που εφαρμόζει η Κυβέρνηση. 
Παραδείγματος χάρη η αντίδραση των μικρομεσαίων επιχειρήσεων, παρά τη φοροτρομοκρατία, στο να προσέλθουν ακριβώς στις υποτιθέμενες ευνοϊκές ρυθμίσεις, σημαίνει και την τραγική κατάσταση που υπάρχει στην οικονομία. Διότι εάν πράγματι είναι ευνοϊκές οι ρυθμίσεις, γιατί οι μικρομεσαίες επιχειρήσεις να μη σπεύδουν να απαλλαγούν από το βραχνά των φορολογικών ελέγχων και ό,τι συνεπάγονται αυτοί; Γιατί δεν το κάνει αυτό; Μπορεί να δώσει απάντηση η ίδια η Κυβέρνηση σ' αυτό; Γιατί παραδείγματος χάρη η μικρομεσαία επιχείρηση δεν μπορεί να πάει μπροστά; Ποια είναι τα κίνητρα ανάπτυξης που δόθηκαν στις μικρομεσαίες επιχειρήσεις; Μήπως τα πανωτόκια τα οποία τους πνίγουν, που ανέφερε και ο επίτιμος Πρόεδρος κ. Μητσοτάκης; Μήπως οι συνεχείς φορολογίες; 
Μ' όλη αυτήν την ιστορία με τη φορολογική συνάφεια του Φόρου Προστιθέμενης Αξίας έχετε κατακτήσει και μια πρωτοτυπία. Πρώτη φορά υποτιθέμενη ευνοϊκή ρύθμιση για τους πολίτες γίνεται πριν ή μέσα στην υποβολή των φορολογικών δηλώσεων. Αυτό δημιουργεί δυο βασικές αναστολές. Πρώτον, δημιουργεί την αίσθηση στους πολίτες την ώρα που είναι έτοιμοι να δηλώσουν τα εισοδήματά τους ότι δεν πρέπει να είναι και τόσο ειλικρινείς. Και δεύτερον, προσθέτει φόρτο εργασίας στα φοροτεχνικά γραφεία και στις ίδιες τις επιχειρήσεις ή και πρόσθετες υποχρεώσεις -γιατί και οι φορολογικές δηλώσεις για τις επιχειρήσεις, είναι πρόσθετη επιβάρυνση και μάλιστα άμεσης καταβολής κάποιων χρημάτων για φόρους- αλλά και πρόσθετο πρόβλημα στις επιχειρήσεις. 
Όταν η οικονομία, όταν οι ακάλυπτες επιταγές παραδείγματος χάρη στο μήνα Μάρτιο έχουν αυξηθεί κατά 13,8% σε σχέση με το 9,4% του προηγούμενου χρόνου, όταν οι απλήρωτες συναλλαγματικές έχουν μέσα στο μήνα Μάρτιο ανεβεί στο ποσό των 235,7 εκατομμυρίων ευρώ, ήτοι 19,5% αύξηση σε σχέση με τον προηγούμενο χρόνο, όταν τα καταναλωτικά δάνεια και οι κάρτες σε σχέση με τον προηγούμενο χρόνο έχουν αυξηθεί κατά 30% έως 40%, όταν οι διαταγές πληρωμών από ακάλυπτες επιταγές έχουν ανεβεί στις τέσσερις χιλιάδες σαράντα μέσα στο Μάρτιο σε σχέση με τρεις χιλιάδες εξακόσιες δύο το Μάρτιο του 2001, αυτοί δεν είναι οι δείκτες ασφυξίας που δείχνουν την πραγματική εικόνα της οικονομίας; 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Μπορεί κανένας Υπουργός ή κανένας από εμάς να ξεγελάσει τους Έλληνες πολίτες; Μπορεί κανένας άνεργος να ξεγελαστεί από την ωραιοποίηση που μπορεί να κάνει η Κυβέρνηση ή ακόμα και η Αντιπολίτευση για την πραγματική κατάσταση της οικονομίας; 
Καταλαβαίνω ότι η Κυβέρνηση έχει το άγχος από την υστέρηση των εσόδων του πρώτου τριμήνου κατά 200 δισεκατομμύρια δραχμές και πλέον.
Καταλαβαίνω ότι δεν τους βγαίνουν τα μεγέθη από τα προϋπολογισθέντα, το 19% περίπου που είχε προϋπολογίσει από την περαίωση των παλιών φορολογικών υποθέσεων. Βλέπει απροθυμία από τις μικρομεσαίες επιχειρήσεις. 
Από την άλλη πλευρά έρχεται και δημοκοπεί η Κυβέρνηση με τη φορολογική μεταρρύθμιση. Γιατί φορολογική μεταρρύθμιση δεν μπορεί να γίνει σε προεκλογική περίοδο. Προεκλογική περίοδο μπορεί να μην έχουμε για εθνικές εκλογές, αλλά έχουμε για δημοτικές και νομαρχιακές με πολύ μεγάλη σημασία. Άρα η Κυβέρνηση προσπαθεί με γιατροσόφια να παρουσιάσει μια εικόνα κοινωνικά -υποτίθεται- αποδεκτή και τίποτα περισσότερο ή όποιες ρυθμίσεις προσπαθήσει να κάνει, είναι βέβαιο ότι θα υπονομεύσει το έργο της επόμενης Κυβέρνησης. Γιατί σε ένα χρόνο θα έχουμε μπει, αν δεν έχουμε πάει πιο νωρίς, σε εκλογές. Πώς, λοιπόν, μπορεί μια κυβέρνηση να προσδιορίζει το αποτέλεσμα και την ετυμηγορία του ελληνικού λαού και να αποφαίνεται από τώρα και να προσπαθεί να μεταφέρει βάρη στους πολίτες στα επόμενα χρόνια και ενδεχομένως να δυσκολεύει και την πολιτική της επόμενης κυβέρνησης;
Να, λοιπόν, γιατί λέμε εμείς ότι η πολιτική που εφαρμόζει σήμερα η Κυβέρνηση στην οικονομία και αδιέξοδη είναι και ταυτόχρονα υπονομεύει το οικονομικό αύριο της χώρας. Και αυτό το λέμε όχι αντιπολιτευτικά. Το λέμε πραγματικά πολιτικά και με αγωνία, γιατί πιστεύω στην πραγματικότητα ότι και εσείς κατανοείτε αυτές τις αγωνίες μας. Εμείς κατανοούμε το δικό σας άγχος, όμως μη θέλετε όλοι μαζί να παίξουμε ένα θεατρικό παιχνίδι εις βάρος του ελληνικού λαού. Τουλάχιστον δεν είναι τίμιο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Στην πρωτολογία μου, κύριε Πρόεδρε, είπα ότι το βασικό πρόβλημα το οποίο δημιουργεί ο φόρος συνάφειας και κυρίως η φορομπηκτική πολιτική της Κυβέρνησης έχει σαν αποτέλεσμα την αύξηση της ανεργίας, πέρα από όλα όσα ακούστηκαν και από τον κ. Μητσοτάκη και από τον κ. Αλογοσκούφη τα οποία είναι πέραν πάσης αμφιβολίας μια πραγματικότητα που πρέπει να αποδεχθεί η Κυβέρνηση και με βάση αυτή να προσπαθήσει στο μέλλον να δημιουργήσει αυτό το πλαίσιο που πρέπει, ώστε επιτέλους να φύγει αυτός ο βραχνάς της εικονικής πραγματικότητας από την ελληνική οικονομία και κυρίως από τη λαθεμένη πολιτική την οποία ακολουθεί η Κυβέρνηση. 
Μια πρόταση που έχω να κάνω, κύριε Υφυπουργέ, είναι η εξής. Είπα στην πρωτολογία μου ότι φέτος οι επιχειρήσεις θα φορολογηθούν τρεις συν μία φορές. Είναι ο φόρος της συνάφειας, που συζητείται ευρέως σήμερα, της εξαετίας, της φορολογικής δήλωσης που κάνουν οι επιχειρήσεις κάθε χρόνο και επίσης ο τεκμαρτός τρόπος του υπολογισμού του φόρου που έχουν να πληρώσουν όλες οι επιχειρήσεις. Αυτό και μόνο δείχνει ότι πράγματι είναι αδύνατο στις περισσότερες από τις επιχειρήσεις να κρατήσουν από ένα άτομο και πάνω, ούτως ώστε να βοηθούνται στις δραστηριότητες τις οποίες έχουν.
Κύριε Υφυπουργέ, η πρόταση είναι να υπάρχει έκπτωση στο φορολογητέο εισόδημα, παραδείγματος χάριν 50% για εκείνες τις επιχειρήσεις που απασχολούν έστω και ένα άτομο, ένα 25% για δύο άτομα κ.ο.κ. Θέλω να πω λοιπόν, επειδή ο φόβος είναι κυρίαρχα η αύξηση της ανεργίας μέσα απ' αυτήν τη φορομπηκτική πολιτική και αυτά θα τα βρείτε μπροστά σας και κυρίως θα τα βρούμε μπροστά μας, έστω μια άλλη πορεία την οποία θα μπορούσατε να ακολουθήσετε, για να λύσετε εν μέρει το πρόβλημα.
Υπάρχουν και άλλες προτάσεις, κύριε Υφυπουργέ, τις οποίες θα πω γρήγορα, γιατί δεν έχω το περιθώριο του χρόνου. Είναι η άρση των φορολογικών συντελεστών και η φορολόγηση με βάση τα πραγματικά εισοδήματα. Να καταργήσουμε επιτέλους αυτόν τον εξωλογιστικό προσδιορισμό του ΦΠΑ, γιατί δεν επιτρέπεται πλέον. Αφού είμαστε στην Ευρώπη, πρέπει να λειτουργεί η προσφορά και η ζήτηση. Επίσης, να εμπεδωθεί η φορολογική συνείδηση. Κάντε κάτι και γι' αυτό, γιατί το αφήνετε πάντα στη διακριτική ευχέρεια όλων μας. Να ενθαρρυνθεί η διαφάνεια και από τις φορολογικές αρχές και από τους φορολογουμένους σε μία σχέση μεταξύ τους. Να καταργηθεί αυτή η γραφειοκρατία. Μπορείτε να κάνετε κωδικοποίηση των νόμων, να ακολουθήσετε την αρχή της αναλογικότητας. Μπορεί επίσης να μειώσετε τα δικαιολογητικά για ίδρυση και λειτουργία των επιχειρήσεων. Επίσης, να αποφύγετε αυτό που γίνεται συχνά, να υπάρχει διολίσθηση των κονδυλίων από το Γ΄ Κοινοτικό Πλαίσιο Στήριξης αυτήν τη στιγμή προς άλλες κατευθύνσεις και φυσικά να έχετε και έλεγχο προς αυτήν την κατεύθυνση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Επίσης -τελειώνω, κύριε Πρόεδρε- να εξαλειφθούν τα εμπόδια, τα οποία υπάρχουν για να υπάρχει πρόσβαση των μικρομεσαίων επιχειρήσεων κυρίως στις κρατικές προμήθειες. Αυτό το καταλαβαίνετε και είναι ένα βασικό αίτημα των μικρομεσαίων επιχειρήσεων.
Τέλος, είναι πολύ σημαντικό να δημιουργήσετε δίκτυα πληροφόρησης και να υπάρχει εν τέλει ένα νέο μητρώο, αν το θέλετε έτσι, προμηθευτών των μικρομεσαίων επιχειρήσεων. Και γιατί πάνω απ' όλα αυτά να μη γίνει, όπως και σε όλες τις άλλες χώρες, κι ένα παρατηρητήριο μικρομεσαίων επιχειρήσεων ούτως ώστε να υπάρχει κι ένας μπούσουλας μέσα σε όλο αυτό το πλαίσιο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχετε το λόγο για να δευτερολογήσετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, ασχολούμαστε σήμερα με ένα πολύ σημαντικό θέμα και μια τάξη των μικρομεσαίων επαγγελματιών επιχειρήσεων, μια σημαντική τάξη που συμβάλλει σημαντικότατα στην εθνική οικονομία. Εκτός απ' αυτά, τα οποία πολύ εκτενώς, εμπεριστατωμένα και πιστεύω πειστικά ανέφερε ο Υπουργός Οικονομίας και Οικονομικών κ. Χριστοδουλάκης από τη δική μου πλευρά θα επισημάνω και θα τονίσω ορισμένα ζητήματα. Μερικά απ' αυτά ήδη αναφέρθηκαν συνοπτικά, από τον κύριο Υπουργό. 
Έτσι, λοιπόν, θέλω να θυμίσω ότι τα τελευταία χρόνια έχει γίνει μια σημαντική προσπάθεια για τη μείωση της φορολογίας των μικρομεσαίων επιχειρήσεων. Θα θυμίσω ότι ο φόρος 35% που η Νέα Δημοκρατία επέβαλε μειώθηκε κατά δέκα μονάδες, από το 35% στο 25%. Αυξήθηκε το αφορολόγητο για τα φυσικά πρόσωπα για όλους τους φορολογούμενους, επομένως και για τα φυσικά πρόσωπα στις μικρομεσαίες επιχειρήσεις, από το ένα εκατομμύριο στα τρία εκατομμύρια δραχμές περίπου μέσα στο 2002. Μειώθηκαν τα ποσοστά φορολόγησης για τις μικρομεσαίες επιχειρήσεις, οι οποίες λειτουργούν σαν ανώνυμες εταιρείες, κατά πέντε ποσοστιαίες μονάδες. 
Επίσης, καταργήθηκαν χαρτόσημα, τα οποία επιβάρυναν σημαντικότατα τις επιχειρήσεις, όπως αυτό των μισθωτών υπηρεσιών, ένα όφελος πενήντα δισεκατομμυρίων δραχμών για τις επιχειρήσεις και άλλα πενήντα δισεκατομμύρια δραχμές για τους εργαζόμενους στις μικρομεσαίες επιχειρήσεις. Καταργήθηκε το χαρτόσημο των συναλλαγματικών, μια σημαντική επιβάρυνση για τους ασχολούμενους περί την αγορά, όπως το χαρτόσημο για τις υπεύθυνες δηλώσεις, το χαρτόσημο αυτό καθεαυτό ως ένσημο για τις χιλιάδες των περιπτώσεων αιτήσεων, αντιγράφων, που επιβάρυνε και αυτό σημαντικά τη δραστηριότητα των μικρομεσαίων επιχειρήσεων.
Πρέπει να πούμε ότι ήδη με ρυθμίσεις, που έχουμε φέρει στη Βουλή και που αποτελούν νόμο του κράτους, για τους νέους επιχειρηματίες προβλέπεται απαλλαγή από τη φορολογία της υπεραξίας κατά τη μεταβίβαση ατομικής επιχείρησης και μεριδίων ομόρρυθμης και ετερόρρυθμης εταιρείας από γονιό σε τέκνο ή σε άλλο σύζυγο λόγω συνταξιοδότησης του μεταβιβάζοντος για μεταβιβάσεις που γίνονται μετά το 2000.
Τέλος, όσον αφορά στην επιβάρυνση των μικρομεσαίων επιχειρήσεων δεν πρέπει να ξεχνάμε ότι οι μικρομεσαίες επιχειρήσεις για ένα διάστημα πολλών δεκαετιών λίγο πριν και μετά τη Mεταπολίτευση τελικώς δούλευαν αποκλειστικά και μόνο για να πληρώνουν τους τόκους των δανείων, τα οποία έπαιρναν από τις τράπεζες. Για όσους ασχολήθηκαν περί την αγορά, είτε ευθέως ασχολούμενοι όντας μικρομεσαίοι είτε με άλλες ιδιότητες, όπως φοροτέχνες, νομικοί, δικηγόροι, θα γνωρίζουν ότι τα επιτόκια ήταν πολύ δυσβάσταχτα. Είχαν φθάσει στο ύψος του 44% -για ένα εξάμηνο βέβαια, μικρό διάστημα- όμως επιτόκια της τάξης του 30% και πάνω ήταν επιτόκια, τα οποία κράτησαν για πάρα πολλά χρόνια και τελικώς απομυζούσαν την προσπάθεια, τον ιδρώτα και τα όποια κέρδη των μικρομεσαίων επιχειρήσεων. 
Σήμερα είναι γνωστό, λόγω της επιτυχίας της ασκουμένης οικονομικής πολιτικής από την πλευρά της Κυβέρνησης, της πτώσης του πληθωρισμού και της ως εκ τούτου σημαντικής πτώσης των επιτοκίων, ότι τα επιτόκια δανεισμού για τις μικρομεσαίες επιχειρήσεις έχουν κατέλθει σε επίπεδα ανταγωνίσιμα με αυτά της Ευρωπαϊκής Ένωσης, σε επίπεδα, τα οποία είναι μικρότερα από το ένα τρίτο ή ένα τέταρτο των προηγούμενων επιτοκίων που πλήρωναν οι μικρομεσαίοι.
Για τα δύο θέματα στα οποία αναφερθήκατε, στο κλείσιμο των υποθέσεων της εξαετίας 1993-1998 και στο αντικειμενικό κλείσιμο του 1999-2001 όσον αφορά στο Φ.Π.Α. και στο εισόδημα, θα πρέπει να σας πω ότι και οι δύο ρυθμίσεις είναι ρυθμίσεις αποκλειστικά και μόνο προαιρετικές, δηλαδή υπόκεινται στη θέληση του ίδιου του φορολογούμενου να τις αποδεχθεί ή όχι. 
Σε τελική ανάλυση θα πρέπει να σας πω ότι ειδικότερα για το κλείσιμο των υποθέσεων της περιόδου '93-'98 υπήρξε ομόφωνη απόφαση και διαχρονική πίεση προς την πλευρά του Υπουργείου Οικονομικών από όλους τους πρωτοβάθμιους συνδικαλιστικούς φορείς, τα επιμελητήρια, καθώς και τις δευτεροβάθμιες και τριτοβάθμιες οργανώσεις και η διαδικασία του κλεισίματος ήταν μία διαδικασία η οποία έγινε αποδεκτή από το 100% των φορέων. 
Μέχρι σήμερα δεχόμαστε, μετά την αναγγελία του μέτρου από την πλευρά του Υπουργού Οικονομικών και Οικονομίας, πιέσεις όχι για ανάκληση του μέτρου, αλλά για ένταξη και περισσοτέρων ακόμη υποθέσεων από αυτές που εντάσσονται. Η αρχική μας πρόθεση για ένταξη, για παράδειγμα, ήταν για μικρομεσαίες επιχειρήσεις που έχουν τζίρο μέχρι 50 εκατομμύρια δραχμές και το βασικό αίτημα των εκπροσώπων των επιχειρήσεων ήταν να αυξηθεί στα 75 εκατομμύρια δραχμές και περισσότερο. Σήμερα το κυρίαρχο αίτημα που τίθεται από τις επιχειρήσεις και τους εκπροσώπους τους είναι τα 75 εκατομμύρια δραχμές να γίνουν παραπάνω, ανάλογα βέβαια με την επιθυμία του κάθε αιτούντος σωματείου και ποιους εκπροσωπεί ο συγκεκριμένος συνδικαλιστικός φορέας.
Άρα, είναι μέτρα τα οποία έτυχαν της απόλυτης αποδοχής. Είναι μέτρα ιδιαίτερα ευνοϊκά για τους φορολογούμενους. Είναι μέτρα τα οποία τελικώς αίρουν το άγχος των ανθρώπων της αγοράς από πιθανούς δειγματοληπτικούς ελέγχους. Είναι μέτρα τα οποία χειροκροτήθηκαν -το ξανατονίζω- ομόφωνα από τους ανθρώπους της αγοράς. Είναι μέτρα τα οποία πραγματικά θα αποδώσουν όσον αφορά στην αποκατάσταση μιας θετικής ψυχολογίας μέσα στην ίδια την αγορά. 
Δεν είναι αληθές ότι τα μέτρα αποσκοπούν στην ενίσχυση των εσόδων. Και δεν είναι αληθές για όσους γνωρίζουν τα του Υπουργείου, διότι τα έσοδα τα οποία θα χάσει το Υπουργείο από τα έξι χρόνια που θα διαγραφούν με το κλείσιμο των συγκεκριμένων υποθέσεων είναι πολλαπλάσια από αυτά που θα εισπράξει. Με βάση τα μέχρι σήμερα δεδομένα της απόδοσης των ελεγκτικών μηχανισμών στο συγκεκριμένο φάσμα μέχρι 75 εκατομμύρια δραχμές, εισπράττονται κάθε χρόνο συγκεκριμένα έσοδα. Ξανατονίζω ότι τα έσοδα που εισπράττονται είναι πολλαπλάσια από αυτά που προσδοκά το Υπουργείο Οικονομικών ότι θα εισπράξει από την εκούσια συμμόρφωση και το κλείσιμο των υποθέσεων από την πλευρά των φορολογουμένων. Επομένως, είναι μάταιος ο κόπος να πείσετε περί του αντιθέτου.
Όσο δε αφορά το θέμα της φιλολογίας και της παραφιλολογίας περί μειωμένων εσόδων, τα διευκρινίσαμε σ' αυτήν την Αίθουσα, αλλά να τα ξαναπούμε ακόμη μια φορά. Όντως, τα έσοδα του Α΄ τριμήνου παρουσιάζουν μία αύξηση της τάξης του 2,2% έναντι στόχου 6,1%. Όμως, στο Α΄ τρίμηνο -το είπαμε σαφέστατα, το γνωρίζετε και μάλιστα το καταγγείλατε σε προηγούμενες συζητήσεις στη Βουλή με άλλη ευκαιρία …
ΑΔΑΜ ΡΕΓΚΟΥΖΑΣ: ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το είπατε εσείς, κύριε συνάδελφε, και το επαναλαμβάνετε και χαίρομαι, γιατί ενθυμήστε τις δικές σας καταγγελίες.
ΑΔΑΜ ΡΕΓΚΟΥΖΑΣ: Όταν κάνατε τον προϋπολογισμό δεν το ξέρατε;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και στον προϋπολογισμό και άλλες φορές το είπατε, άρα, γνωρίζετε την αιτία για την οποία είναι μειωμένη η αύξηση του Α΄ τριμήνου. Είναι, όμως, αιτία η οποία είναι καθαρά λογιστική και δεν είναι πραγματική. Δεν οφείλεται στο γεγονός ότι δεν εισπράττονται έσοδα, αλλά οφείλεται αποκλειστικά στο γεγονός ότι τα έσοδα του Ιανουαρίου, Φεβρουαρίου, Μαρτίου που πέρυσι εισπράχθηκαν φέτος δεν θα εισπραχθούν, είτε γιατί εισπράχτηκαν…
ΑΔΑΜ ΡΕΓΚΟΥΖΑΣ: Δεν το είχατε συνεκτιμήσει αυτό;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα συνεκτιμήθηκε και δεν αλλάζουμε τις εκτιμήσεις μας.
Όμως ο στόχος του 6,1% είναι ο ετήσιος στόχος και επομένως μη χαίρεστε, μη βιάζεστε να πανηγυρίσετε για αποτυχία της πολιτικής μας στο θέμα των εσόδων.
ΑΔΑΜ ΡΕΓΚΟΥΖΑΣ: Δεν χαιρόμαστε καθόλου!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας δηλώσω ότι το μήνα Απρίλιο, που δεν έχουμε περσινά έσοδα που δεν εισπράχθηκαν φέτος, τα έσοδα κινούνται με αύξηση της τάξης του 13% και πλέον. Είναι στοιχεία, τα οποία δόθηκαν σήμερα στη δημοσιότητα και πιστεύουμε ότι αύριο θα φιλοξενούνται στις στήλες των εφημερίδων. 
Η αύξηση των τακτικών εσόδων του μήνα Απριλίου, που αντανακλά έναν κανονικό μήνα, είναι της τάξης του 13%. Συνολικά δε για το τετράμηνο το 2,2% έχει γίνει 5,3%, δηλαδή, πλησιάζει στο στόχο και θα βρεθείτε πραγματικά σε δυσάρεστη θέση. Bλέπω, ότι στενοχωριέστε, όταν πάνε καλά οι στόχοι. Τους επόμενους μήνες, βέβαια, θα υπερκαλυφθεί ο συγκεκριμένος στόχος. 
Το ενδεικτικό στοιχείο, ένας φόρος ο οποίος είναι πραγματικά σταθερός και αντανακλά τη δυναμικότητα της εθνικής οικονομίας, αλλά τελικά και την κατανάλωση, τον όγκο των συναλλαγών, είναι ο Φ.Π.Α. Έτσι, λοιπόν, θα πρέπει να σας πω ότι ο Φ.Π.Α. στο πρώτο τετράμηνο κινείται με ρυθμούς 12% έναντι στόχου 8,4%. Σε αυτό το ποσό δεν συμπεριλαμβάνονται τα 10 δισεκατομμύρια δραχμές Φ.Π.Α., τα οποία εισπράχθηκαν από το κλείσιμο της συνάφειας της τριετίας από τα ποσά που καταβλήθηκαν μέσα στο μήνα Απρίλιο. 
Άρα, θέλω να επαναλάβω ότι τα έσοδα κινούνται με ρυθμούς ιδιαίτερα ικανοποιητικούς. Όσοι βέβαια γνωρίζουν για το κομμάτι του Υπουργείου Οικονομικών που αφορά τα έσοδα, ξέρουν ότι η είσπραξη των εσόδων δεν ήταν ποτέ, δεν είναι σήμερα και δεν θα είναι ποτέ και στο μέλλον μια εύκολη υπόθεση, χρειάζεται καθημερινή προσπάθεια. 
Χαίρομαι για το ότι πραγματικά συμφωνείτε, κύριε συνάδελφε. Είναι μια προσπάθεια διαρκής, την έχετε ζήσει μέσα από την ενεργή και θετική ενασχόλησή σας μέσα από το Υπουργείο Οικονομικών. Xωρίς προσπάθεια δεν μπορείς να πετύχεις κανέναν μα κανέναν απολύτως στόχο. 
Θέλω να πω ότι η ωρίμανση όλων των ελεγκτικών μηχανισμών, η ωρίμανση του TAXIS μέρα με τη μέρα οδηγεί στη σύλληψη όλο και περισσότερο μεγαλύτερης φοροδιαφυγής. Αλλά αυτό που είναι το σημαντικότερο από όλα είναι ότι η εκούσια συμμόρφωση είναι το σημαντικότερο στοιχείο, το οποίο έχουμε να αναδείξουμε.
Πρέπει να πω ότι έχει γίνει ο διάλογος, κύριοι συνάδελφοι, για τη μεταρρύθμιση. Βρίσκεται σε εξέλιξη ο συγκεκριμένος διάλογος, δεν είναι ατέρμονη η διαδικασία του διαλόγου, θα τελειώσει σε λίγες μέρες, μέχρι το τέλος του μηνός Μαϊου και από εκεί και πέρα θα έχετε την υπομονή να δεχθείτε και τις δικές μας προτάσεις, ώστε εδώ μέσα στη Βουλή να κάνουμε την κριτική, η οποία είναι ενδεδειγμένη και εδώ βέβαια θα δώσουμε την τελική λύση υπό τη μορφή ενός νομοσχεδίου που θα ψηφιστεί από τη Βουλή.
Ήθελα πολλά ακόμα, κύριε Πρόεδρε, να αναφέρω. Απλώς θα ήθελα να πω ότι για τις μικρομεσαίες επιχειρήσεις ήδη χθες το Υπουργείο Οικονομίας και Οικονομικών και συγκεκριμένα ο συνάδελφος κ. Πάχτας ανήγγειλε την υλοποίηση προγραμμάτων του Γ΄ Κοινοτικού Πλαισίου Στήριξης, όπου για την ενίσχυση των συγκεκριμένων μικρομεσαίων επιχειρήσεων θα δοθούν περί τα δύο τρισεκατομμύρια δραχμές. Το αναπτυξιακό πρόγραμμα ανταγωνιστικότητας που βρίσκεται ήδη σε εξέλιξη είναι 850 δισεκατομμυρίων δραχμών. 
ΑΔΑΜ ΡΕΓΚΟΥΖΑΣ: Τρία χρόνια έχει καθυστερήσει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, από τα στοιχεία τα οποία μπορώ να έχω στη διάθεσή μου, το 40% του συγκεκριμένου προγράμματος έχει ήδη υλοποιηθεί, επομένως δεν μιλάμε για καθυστέρηση.
ΑΔΑΜ ΡΕΓΚΟΥΖΑΣ: Δεν έχει εκταμιευθεί ακόμη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Στον τομέα του τουρισμού, έχει γίνει ο ποιοτικός εκσυγχρονισμός καταλυμάτων, δράση που είναι ιδιαίτερα σημαντική, έχει προωθηθεί η ενίσχυση νεανικής επιχειρηματικότητας, η ενίσχυση γυναικείας επιχειρηματικότητας, έχουν γίνει ενεργειακές επενδύσεις δράσεων, στον τομέα απασχόλησης και επαγγελματικής κατάρτισης για την εξαετία 2000-2006 πέραν των δράσεων για την αναβάθμιση των δεξιοτήτων των εργαζομένων στις επιχειρήσεις με απασχολούμενους άνω των είκοσι ενός ατόμων. Προβλέπονται και παρεμβάσεις για την ενίσχυση και υποστήριξη της συμμετοχής μικρών επιχειρήσεων, που απασχολούν από ένα έως είκοσι άτομα και των αυτοαπασχολούμενων σε προγράμματα αναβάθμισης των δεξιοτήτων.
Στα περιφερειακά επιχειρησιακά προγράμματα περιλαμβάνονται προγράμματα ενίσχυσης της ανταγωνιστικότητας, καινοτομίας, κοινωνίας της πληροφορίας, τουρισμού, συνολικού προϋπολογισμού 223.000.000.000 δραχμών όπως επίσης και στο πρόγραμμα, κοινωνία της πληροφορίας, προϋπολογισμού 290.000.000.000 δραχμών και στο intereg δράσεις 37.000.000.000 δραχμών. Είναι προγράμματα τα οποία θα ενισχύσουν ακόμα περισσότερο τις μικρομεσαίες επιχειρήσεις, επιχειρήσεις οι οποίες αποτελούν όντως τη ραχοκοκαλιά της εθνικής μας οικονομίας.
Δεν μένει χρόνος να αναφέρω τις δεκάδες των παρεμβάσεων και τις χιλιάδες, θα έλεγα, των ευνοημένων επιχειρήσεων μέσα από τα προγράμματα μικρομεσαίων επιχειρήσεων του ΕΟΜΜΕΧ. Θα μας δοθεί η ευκαιρία, μια και πέρασε ο χρόνος, να αναφέρω ότι μόνο για το πρόγραμμα "Κίνητρα για τη δημιουργία και ανάπτυξη νέων επιχειρήσεων", χίλιες διακόσιες τριάντα μία επιχειρήσεις έκαναν χρήση του συγκεκριμένου προγράμματος και δημιούργησαν τέσσερις χιλιάδες εκατό θέσεις.
Θα ήθελα να αναφέρω πολύ περισσότερα, όμως ο χρόνος είναι πάντα εχθρός και το ρολόι είναι πάντα εχθρός μας. Τελειώνω με αυτά, κύριε Πρόεδρε. Πιστεύω ότι από την εν γένει συζήτηση έχει αποδειχθεί ότι και το ενδιαφέρον της Κυβέρνησης είναι μεγάλο για τις μικρομεσαίες επιχειρήσεις, αλλά και τα αποτελέσματα αυτών των πολιτικών που ασκήθηκαν είναι χειροπιαστά και ορατά διά γυμνού οφθαλμού. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν είχα σκοπό να τριτολογήσω, αλλά λένε ότι γλώσσα λανθάνουσα ομιλεί την αλήθεια. 
Εδώ, ο κύριος Υφυπουργός σε μία αποστροφή του λόγου του παραδέχθηκε αυτό που λίγο πριν είχε αρνηθεί ο κ. Χριστοδουλάκης, δηλαδή ότι αυτό που η Κυβέρνηση έκανε κάτω από μεγάλη πίεση, δηλαδή η ρύθμιση των παλαιών φορολογικών υποθέσεων, στην ουσία υπονομεύει τους μελλοντικούς προϋπολογισμούς. Μας το είπε ο κ. Φωτιάδης πριν από λίγο, ότι τα έσοδα του δημοσίου θα μειωθούν από αυτό, γιατί στους μελλοντικούς προϋπολογισμούς δεν θα έχει τη δυνατότητα το Υπουργείο Οικονομικών από τους ελέγχους να εισπράττει έσοδα. Και αποδεικνύει βεβαίως και αυτό που αρνηθήκατε και μόνος σας ότι ο στόχος -είναι ένα μέτρο της πυρκαγιάς αυτό- ήταν να ενισχύσουμε το φετινό προϋπολογισμό εις βάρος των μελλοντικών προϋπολογισμών. Δηλαδή υπονομεύουμε το μέλλον. 
Με αυτή σας την κουβέντα και μόνο επιβεβαιώσατε όλα αυτά τα οποία καταγγέλλαμε στη Βουλή για την πολιτική σας, η οποία είναι μία πολιτική που έχει ορίζοντα μόνο τις επόμενες εκλογές. Δεν βλέπετε μετά τις επόμενες εκλογές. Δεν σας ενδιαφέρει τι θα γίνει στην οικονομία και στη χώρα μετά τις επόμενες εκλογές. Το μόνο που σας ενδιαφέρει είναι να διαχειρισθείτε τον πολιτικό χρόνο και τις εντυπώσεις μέχρι τότε. 
Ο ελληνικός λαός τιμωρεί αυτήν τη συμπεριφορά και εμείς θα είμαστε εδώ για όσο διάστημα ακόμα είσθε Κυβέρνηση και για να καταγγέλλουμε και για να επισημαίνουμε και όπου μπορούμε να προσπαθούμε να σας εμποδίσουμε από τις καταστροφικές επιλογές, οι οποίες δυστυχώς γίνονται χειρότερες κάτω από την πίεση και των δημοσκοπήσεων και της ετυμηγορίας του ελληνικού λαού που έρχεται. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για τρία λεπτά να κλείσετε τη συζήτηση της επερώτησης. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, ευχαριστώ τον κ. Αλογοσκούφη για τη δυνατότητα που μου δίνει να αναφερθώ και σε άλλα ζητήματα.
Θα ήθελα να πω ότι γνωρίζετε τουλάχιστον εσείς, θα το πούμε όμως για τους συναδέλφους, ότι τα έσοδα τα οποία θα εισπραχθούν με τη διαδικασία του κλεισίματος των εκκρεμών υποθέσεων θα εισπραχθούν τα επόμενα τρία χρόνια. Προβλέπονται δόσεις για 30 μήνες, φέτος δηλαδή, το 2003 και το 2004. Δεν είναι έσοδα αυτού του προϋπολογισμού.
Ανέφερα προηγούμενα ότι ο προϋπολογισμός αυτός χωρίς να έχει ξεκινήσει καμία απολύτως διαδικασία είσπραξης επιπλέον εσόδων, μη προβλεφθέντων από τον προϋπολογισμό, κινείται με ρυθμούς ιδιαίτερα ικανοποιητικούς και ανέφερα τα συγκεκριμένα νούμερα. 
Θα ήθελα να πω ότι δεν πρέπει να ανησυχείτε, γιατί θα έχετε πολλά χρόνια ακόμα να κάνετε κριτική. Δεν είναι μόνο τα δύο χρόνια είναι και τα επόμενα τέσσερα, δηλαδή, έξι χρόνια και έχει ο Θεός, βλέπουμε. 'Ελεγαν οι αρχαίοι μας πρόγονοι "ελπίς και oις ουδέν αύτη πάρεστι".
Επομένως, αφού δεν σας μένει τίποτε άλλο, ας έχετε την ελπίδα. Αυτή σας τη χαρίζουμε. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμόν 48/7.3.2002 επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικά με θέματα φορολογίας των μικρομεσαίων επιχειρήσεων και την επιβολή αναδρομικού Φ.Π.Α. 
Κύριοι συνάδελφοι, έχουν διανεμηθεί τα Πρακτικά της Τρίτης 16 Απριλίου 2002, της Τετάρτης 17 Απριλίου 2002, της Πέμπτης 18 Απριλίου 2002, της Παρασκευής 19 Απριλίου 2002, της Δευτέρας 22 Απριλίου 2002, της Τρίτης 23 Απριλίου 2002 και της Πέμπτης 25 Απριλίου 2002 και ερωτάται το Σώμα αν τα επικυρώνει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 16 Απριλίου 2002, της Τετάρτης 17 Απριλίου 2002, της Πέμπτης 18 Απριλίου 2002, της Παρασκευής 19 Απριλίου 2002, της Δευτέρας 22 Απριλίου 2002, της Τρίτης 23 Απριλίου 2002 και της Πέμπτης 25 Απριλίου 2002 επικυρώθηκαν. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.10΄ λύεται η συνεδρίαση για αύριο ημέρα Τετάρτη 15 Μαΐου 2002 και ώρα 10.30΄, με αντικείμενο εργασιών του Σώματος συζήτηση επί της Ετήσιας Εκθέσεως του Ελεγκτικού Συνεδρίου για το oικονομικό έτος 1999. 


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


 
 


