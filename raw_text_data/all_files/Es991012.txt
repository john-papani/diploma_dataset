ΣΥΝΕΔΡΙΑΣΗ Η'
Τρίτη 12 Οκτωβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας του Βουλευτή Α. Παπαληγούρα, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τετάρτης 13 Οκτωβρίου 1999.
Γ. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: "Κύρωση της Σύμβασης αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά", 
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας για εκπαιδευτική, επιστημονική και πολιτιστική συνεργασία", 3. Ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: "Κύρωση της Συμφωνίας οπτικοακουστικών συμπαραγωγών μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά", 
4. Ψήφιση στο σύνολο του σχεδίου νόμου του Υπουργείου Εργασίας και Κοινωνικών Ασφαλίσεων: "Ρύθμιση συνταξιοδοτικών θεμάτων προσωπικού ΕΡΤ Α.Ε. και άλλες διατάξεις", 
5. Ψήφιση επί της αρχής των άρθρων και του συνόλου του σχεδίου νόμου του Υπουργείου Εξωτερικών: "Κύρωση της Συμφωνίας για την οικονομική εταιρική σχέση, τον πολιτικό συντονισμό και τη συνεργασία μεταξύ της Ευρωπαϊκής Κοινότητας και των Κρατών Μελών της αφ'ενός, και των Ηνωμένων Πολιτειών του Μεξικού αφ' ετέρου", 
6. Ψήφιση επί της αρχής των άρθρων και του συνόλου του σχεδίου νόμου του Υπουργείου Δικαιοσύνης: "Κύρωση της Σύμβασης των Κρατών - Μελών των Ευρωπαϊκών Κοινοτήτων, περί απλοποίησης των εργασιών διεκδίκησης της διατροφής", 
7. Συνέχιση της συζήτησης επί της αρχής των άρθρων και του σχεδίου νόμου του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διατάξεις", 
8. Αίτηση ονομαστικής ψηφοφορίας Βουλευτών της Νέας Δημοκρατίας επί της αρχής του σχεδίου νόμου του Υπουργείου Οικονομικών, 
9. Κατάθεση εκθέσεων Διαρκών Επιτροπών:
Ι. Η Διαρκής Επιτροπή ΕΘνικής 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής 'Αμυνας:
α. "Κύρωση του Συμφώνου για την Πολυεθνική Ειρηνευτική Δύναμη Νοτιοανατολικής Ευρώπης και του Προσθέτου Πρωτοκόλλου στο Σύμφωνο", β. "Κύρωση της Συμφωνίας στρατιωτικής συνεργασίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Αρμενίας", ΙΙ. Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομικών:
α. "Κύρωση του Πρωτοκόλλου της Συμφωνίας συνεργασίας και τελωνειακής ένωσης μεταξύ της Ευρωπαϊκής Οικονομικής Κοινότητας και της Δημοκρατίας του Αγίου Μαρίνου μετά την προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στην Ευρωπαϊκή 'Ενωση και της Τελικής Πράξης", σελ.
β. "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αλβανίας για την αποφυγή της διπλής φορολογίας σχετικά με τους φόρους εισοδήματος του κεφαλαίου", γ. "Κύρωση της Σύμβασης που καταρτίστηκε βάσει του άρθρου Κ3 της Συνθήκης για την Ευρωπαϊκή 'Ενωση περί αμοιβαίας συνδρομής και συνεργασίας μεταξύ των τελωνειακών υπηρεσιών", 
ΟΜΙΛΗΤΕΣ 1. Επί του σχεδίου νόμου του Υπουργείου Εργασίας και Κοινωνικών Ασφαλίσεων.
ΙΩΑΝΝΙΔΗΣ Φ.
ΣΙΟΥΦΑΣ Δ.
ΤΣΟΒΟΛΑΣ Δ.
2. Επί του σχεδίου νόμου του Υπουργείου Εξωτερικών. ΑΓΓΟΥΡΑΚΗΣ Χ.
3. Επί του σχεδίου νόμου του Υπουργείου Δικαιοσύνης.
ΑΓΓΟΥΡΑΚΗΣ Χ.
4. Επί του σχεδίου νόμου του Υπουργείου Οικονομικών.
ΑΛΕΞΟΠΟΥΛΟΣ Γ.
ΑΛΟΓΟΣΚΟΥΦΗΣ Γ.
ΓΕΩΡΓΑΚΟΠΟΥΛΟΣ Δ.
ΓΚΑΤΖΗΣ Ν.
ΓΚΕΛΕΣΤΑΘΗΣ Ν.
ΔΡΥΣ Γ.
ΕΒΕΡΤ Μ.
ΙΝΤΖΕΣ Α.
ΚΑΡΑΜΑΝΛΗΣ Κ.
ΚΕΔΙΚΟΓΛΟΥ Β.
ΚΟΥΡΟΥΜΠΛΗΣ Π.
ΚΩΝΣΤΑΝΤΟΠΟΥΛΟΥ Μ.
ΜΗΤΣΟΤΑΚΗΣ Κ.
ΠΑΠΑΝΙΚΟΛΑΟΥ Ε.
ΠΑΠΑΝΤΩΝΙΟΥ Γ.
ΠΑΠΑΦΙΛΙΠΠΟΥ Ν.
ΠΑΣΣΑΛΙΔΗΣ Ε.
ΣΚΡΕΚΑΣ Θ.
ΣΠΥΡΙΟΥΝΗΣ Κ.
ΣΠΥΡΟΥ Σ.
ΣΤΑΥΡΟΥ Α.
ΤΣΟΒΟΛΑΣ Δ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ Η'
Τρίτη 12 Οκτωβρίου 1999
----------------
Αθήνα, σήμερα στις 12 Οκτωβρίου 1999, ημέρα Τρίτη και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Χαράλαμπο Αγγουράκη, Βουλευτή Α' Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 13 Οκτωβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ. 2&3 και 130 παρ. 2&3 Καν. Βουλής)
1. Η με αριθμό 59/211.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Διαμαντίδη προς τον κύριο Πρωθυπουργό, σχετικά με τις προοπτικές και τα ενδεχόμενα προβλήματα, που θα αντιμετωπίσει η χώρα μας μετά την ένταξή της στην Οικονομική, Νομισματική 'Ενωση.
2. Η με αριθμό 46/1/11.10.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον κύριο Πρωθυπουργό, σχετικά με τις προθέσεις της Κυβέρνησης να εφαρμόσει το ν.2333, για τη σύσταση Εθνικών Διακομματικών Επιτροπών για την Εξωτερική Πολιτική, τη Δημόσια Διοίκηση και την Παιδεία.
3. Η με αριθμό 52/11.10.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Απόστολου Τασούλα προς τον Υπουργό Υγείας και Πρόνοιας, σχετικά με την απόφαση της Κυβέρνησης για συρρίκνωση τεσσάρων νοσοκομείων της Θεσσαλονίκης κλπ.
4. Η με αριθμό 49/11.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με την κάλυψη κενών οργανικών θέσεων καθηγητών στο Μουσικό Σχολείο Λάρισας κλπ.
5. Η με αριθμό 57/11.10.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εξωτερικών, σχετικά με την αντιμετώπιση γραφειοκρατικών προβλημάτων που αντιμετωπίζουν οι 'Ελληνες πρόσφυγες του Πόντου κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2&3 Καν.Βουλής)
1. Η με αριθμό 40/8.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Εξωτερικών, Πολιτισμού, σχετικά με την απόφαση του Συνδέσμου Ελληνικών Γυμναστικών και Αθλητικών Σωματείων (ΣΕΓΑΣ) να μη φιλοξενήσει η Ελλάδα τους Βαλκανικούς Αγώνες κλπ.
2. Η με αριθμό 47/11.10.99 επίκαιρη ερώτηση του Βουλευτή της Νέας Δημοκρατίας κ. 'Αγγελου Μπρατάκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τον τρόπο που θα ψηφίσουν οι ετεροδημότες στις επόμενες εθνικές εκλογές.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα γίνει προεκφώνηση των νομοσχεδίων που είναι γραμμενα στην ημερήσια διάταξη.
Υπουργείου Εργασίας και Κοινωνικών Ασφαλίσεων.
Ψήφιση στο σύνολο του σχεδίου νόμου: "Ρύθμιση συνταξιοδοτικών θεμάτων προσωπικού ΕΡΤ Α.Ε. και άλλες διατάξεις".
Το νομοσχέδιο θα ψηφισθεί στη συνέχεια στο σύνολο.
Υπουργείου Εξωτερικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας για την οικονομική εταιρική σχέση, τον πολιτικό συντονισμό και τη συνεργασία μεταξύ της Ευρωπαϊκής Κοινότητας και των Κρατών-Μελών της, αφ' ενός, και των Ηνωμένων Πολιτειών του Μεξικού αφ' ετέρου".
Επί του νομοσχεδίου αυτού στην αρμόδια επιτροπή το Κ.Κ.Ε. διετύπωσε κάποιες επιφυλάξεις. Θα το κρατήσετε το νομοσχέδιο κύριε Αγγουράκη; ΧΑΡΑΛΑΜΠΟΣ ΑΓΓΟΥΡΑΚΗΣ: Μάλιστα, κύριε Προέδρε.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο κρατείται και θα συζητηθεί κατά τον Κανονισμό.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά".
Το νομοσχέδιο έχει ψηφισθεί στην επιτροπή ομόφωνα. Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δικαιοσύνης: "Κύρωση της Σύμβασης αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά", έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης μεταξύ των Κρατών-Μελών των Ευρωπαϊκών Κοινοτήτων περί απλοποίησης των διαδικασιών διεκδίκησης της διατροφής".
Ερωτάται το Σώμα: Γίνεται δεκτό το νομοσχέδιο;
ΧΑΡΑΛΑΜΠΟΣ ΑΓΓΟΥΡΑΚΗΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Οικονομικών.
Συνέχιση της συζήτησης επί της αρχής των άρθρων και του συνόλου του σχεδίου νόμου: "Απλοποιήσεις και ελαφρύνσεις στη φορολογία εισοδήματος και άλλες διατάξεις".
Θα συνεχισθεί η συζήτησή του μετά την προεκφώνηση των νομοσχεδίων.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νομου: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. (ΕΔΕΝΕΤ ΤΑΠ-ΟΤΕ Α.Ε.) και άλλες διατάξεις".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Πολιτισμού.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας για εκπαιδευτική, επιστημονική και πολιτιστική συνεργασία".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Πολιτισμού: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας για εκπαιδευτική, επιστημονική και πολιτιστική συνεργασία", έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Υπουργείου Πολιτισμού. Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας οπτικοακουστικών συμπαραγωγών μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Πολιτισμού: "Κύρωση της Συμφωνίας οπτικοακουστικών συμπαραγωγών μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά", έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Επανερχόμεθα στο νομοσχέδιο του Υπουργείου Εργασίας και Κοινωνικών Ασφαλίσεων: "Ρύθμιση συνταξιοδοτικών θεμάτων προσωπικού Ε.Ρ.Τ. Α.Ε. και άλλες διατάξεις" για την ψήφισή του στο σύνολο.
Επ' αυτού έχει ο κύριος Υπουργός να κάνει καμία παρατήρηση;
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν έχω να κάνω νομοτεχνική παρατήρηση, κύριε Πρόεδρε. Θέλω όμως να κάνω μία δήλωση, επειδή είχε επιφυλαχθεί το Σώμα και με κοινή συμφωνία, εάν επρόκειτο σήμερα να είναι έτοιμο το Υπουργείο να δεχθεί μία προσθήκη για τους μηχανικούς της Ολυμπιακής Αεροπορίας σε ό,τι αφορά το φορολογικό μέρος. Και οφείλω να δηλώσω και να διευκρινίσω στη Βουλή ότι ο Υπουργός των Οικονομικών επιφυλάσσεται, διότι θέλει να μελετήσει το θέμα και δεν μπορεί αυτήν τη στιγμή να υπάρξει αυτή η προσθήκη.
ΠΡΟΕΔΡΟΣ (Απόστολος Κακλαμάνης): Ούτως ή άλλως στο σύνολο του νομοσχεδίου δεν μπορούμε να προσθέσουμε διατάξεις.
Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, στο νομοσχέδιο αυτό,που έρχεται για ψήφιση στο σύνολο, υποβάλλω το αίτημα η Κυβέρνηση να αποσύρει το άρθρο 19, που αποτελεί τροπολογία εκπρόθεσμη η οποία κατατέθηκε την τελευταία ημέρα στις 21.00' η ώρα η μία και η δεύτερη...
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, στη διαδικασία αυτή όπως ξέρετε...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ξέρω, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης):... ή ψηφίζουμε το σύνολο ή δεν το ψηφίζουμε.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι, κύριε Πρόεδρε, εγώ μιλάω επί της διαδικασίας.
Θα παρακαλέσω το εξής, κύριε Πρόεδρε και είμαι βέβαιος ότι εάν δείτε τα Πρακτικά, θα συμφωνήσετε, για να συστήσετε στην Κυβέρνηση να την αποσύρει και αν νομίζει, ας τη φέρει στο νομοσχέδιο το φορολογικό.
ΠΡΟΕΔΡΟΣ (Απόστολος Κακλαμάνης): Τι να αποσύρει; Είμεθα στη συζήτηση στο σύνολο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν έχει σημασία, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): 'Εχετε τεράστια πείρα νομίζω. ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, σας παρακαλώ, αφήστε με να ολοκληρώσω.
ΠΡΟΕΔΡΟΣ (Απόστολος Κακλαμάνης): Ορίστε.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Στο άρθρο 19 -που τυπώθηκε πλέον για συζήτηση στο σύνολο- περιλαμβάνεται η ρύθμιση χρεών προς το ΙΚΑ εκδοτικών επιχειρήσεων και ραδιοτηλεοπτικών επιχειρήσεων, η οποία περιλαμβάνεται και ήρθε προς ψήφιση κατά τρόπο που είναι τελείως αντίθετος προς τον Κανονισμό της Βουλής αλλά και προς τη σωστή λειτουργία του Νομοθετικού Σώματος. Διότι εάν δείτε τα Πρακτικά και τις τροπολογίες, θα διαπιστώσετε ότι στις 21.00' και στις 20.55' κατατέθηκαν δύο πανομοιότυπες τροπολογίες. Η πρώτη, στις 20.55' υπογράφεται από οκτώ Βουλευτές του ΠΑ.ΣΟ.Κ. Η άλλη, με διαφορά πέντε λεπτών, από άλλους δύο Βουλευτές του ΠΑ.ΣΟ.Κ. Κατατέθηκαν, όπως προκύπτει από την πράξη το βράδυ στις 21.00' και στις 20.55' και ψηφίστηκαν στις 22.00' και κάτι χωρίς να διανεμηθούν.
Και ο Βουλευτής του ΠΑ.ΣΟ.Κ. που ανέλαβε, όπως προκύπτει από τα Πρακτικά, να αναπτύξει την τροπολογία, είπε πράγματα, που δεν είχαν σχέση, που δεν έδειχναν τι ρυθμίζει η τροπολογία, παραπλανητικά. Δείτε το, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, ποια τροπολογία... 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελειώνω, κύριε Πρόεδρε. ΠΡΟΕΔΡΟΣ (Απόστολος Κακλαμάνης): Με συγχωρείτε. Ανοίγετε μία συζήτηση στην οποία πρέπει να δώσω το λόγο σε οποιονδήποτε θέλει να μιλήσει. Και δεν μπορεί να γίνει αυτό.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν θα ανοίξω συζήτηση. Διαδικαστικό θέμα βάζω, κύριε Πρόεδρε, δεν μπαίνω επί της ουσίας.
ΠΡΟΕΔΡΟΣ (Απόστολος Κακλαμάνης): Η παράκλησή μου είναι η εξής: Να μου πείτε ποια τροπολογία είναι αυτή, ώστε να ελέγξω αν διανεμήθηκε... 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, επειδή πήρα τα Πρακτικά, γιατί εκείνη την ημέρα ήμουν...
ΠΡΟΕΔΡΟΣ (Απόστολος Κακλαμάνης): ... και η Κυβέρνηση καθ'ο έχει δικαίωμα, χωρίς συζήτηση, αν επιθυμεί να ζητήσει να...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Να την αποσύρει και, αν επιθυμεί, να τη φέρει στο νομοσχέδιο που συζητάμε. Τουλάχιστον να τη συζητήσουμε. Να μας πει τι χρέη είναι αυτά, πόσα λεφτά είναι αυτά. Διότι, κύριε Πρόεδρε, είμαι βέβαιος ότι εάν δείτε τα Πρακτικά, θα δείτε ότι αυτά που λέω είναι από τα Πρακτικά. Και τα έχω εδώ.
ΠΡΟΕΔΡΟΣ (Απόστολος Κακλαμάνης): Ποια είναι η διάταξη;
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Είναι η τροπολογία με γενικό αριθμό 3244 και ειδικό 405.
ΠΡΟΕΔΡΟΣ (Απόστολος Κακλαμάνης): Και η άλλη;
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αυτή έγινε δεκτή. Η άλλη, η πανομοιότυπη...
ΠΡΟΕΔΡΟΣ (Απόστολος Κακλαμάνης): Είναι το ίδιο κείμενο που κατατέθηκε από τους περισσότερους Βουλευτές.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ακριβώς. Και το οποίο έγινε δεκτό από τον Υπουργό.
Εάν δείτε ο Βουλευτής -γι'αυτό δεν αναφέρω το όνομα, δεν θέλω να αναφέρω το όνομα- μίλησε για ρύθμιση επιχειρήσεων.
ΠΡΟΕΔΡΟΣ (Απόστολος Κακλαμάνης): Κατάλαβα. Είναι, λοιπόν, η τροπολογία με γενικό αριθμό 3244 και ειδικό 405 "Καθυστερούμενες ασφαλιστικές εισφορές στο ΙΚΑ μέχρι την ισχύ του παρόντος νόμου ..." κλπ.
Κατ'αρχήν, σε ό,τι αφορά την υπηρεσία, κύριε Πρόεδρε, η τροπολογία αυτή διανεμήθηκε. Κατατέθηκε καθ'ο δικαιούνται να καταθέσουν όποιοι συνάδελφοι το επιθυμούν οποιαδήποτε τροπολογία και διανεμήθηκε. Και εάν η Κυβέρνηση πράγματι είναι σε θέση -αν και στο στάδιο αυτό δεν μπορεί να γίνει συζήτηση- και θέλει να αποσύρει, όπως προτείνετε, τη διάταξη αυτή, μπορεί να το θέσει υπόψη του Σώματος.
'Αλλως εγώ θα ρωτήσω το Σώμα, εάν ψηφίζει στο σύνολό του το νομοσχέδιο.
Κύριε Υπουργέ, παρακαλώ, χωρίς περαιτέρω συζήτηση ...
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Να ακούσουμε τον κ. Σιούφα.
ΠΡΟΕΔΡΟΣ (Απόστολος Κακλαμάνης): Δεν καταλαβαίνω. Εγώ απευθύνομαι σε σας. Και σείς θα δώσετε το λόγο;
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων):
Πειθαρχώ σε σας, κύριε Πρόεδρε!
Παίρνω νομίμως, λοιπόν, το λόγο, για να πω ότι μου κάνει εντύπωση. Μια εψηφισμένη από τη Βουλή τροπολογία -είτε οποιαδήποτε διάταξη- δεν είναι δυνατόν να αποσύρεται.
ΠΡΟΕΔΡΟΣ (Απόστολος Κακλαμάνης): Ο κύριος Πρόεδρος του ΔΗ.Κ.ΚΙ. σας ζήτησε να την αποσύρετε. Εσείς λέτε ότι δεν είναι δυνατόν να την αποσύρετε.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Μα, δεν είναι δυνατόν. Είναι ψηφισμένη. Μπορεί την ψηφισμένη διάταξη να την αποσύρει μόνη της η Κυβέρνηση έστω και αν θα ήθελε; Και βεβαίως δεν τίθεται τέτοιο θέμα.
ΠΡΟΕΔΡΟΣ (Απόστολος Κακλαμάνης): Καλώς.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μπορώ να έχω το λόγο.
ΠΡΟΕΔΡΟΣ (Απόστολος Κακλαμάνης): Επί του διαδικαστικού αυτού θέματος, όχι της συζητήσεως επί της ουσίας, γιατί δεν τελειώνουμε ποτέ.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, για το Θεό!
ΠΡΟΕΔΡΟΣ (Απόστολος Κακλαμάνης): Ορίστε.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, εγώ θέλω απλά και προς εσάς και προς την Εθνική Αντιπροσωπεία να θέσω το εξής θέμα: Ψηφίζουμε στο σύνολο αυτό το νομοσχέδιο, το οποίο η Κυβέρνηση το εμφάνησε ότι είναι νομοσχέδιο εξυγίανσης της ΕΡΤ, με το οποίο απομακρύνονται είτε εθελοντικά είτε υποχρεωτικά χίλιοι διακόσιοι υπάλληλοι. Και ως αναγνώστες του σημερινού Τύπου της 222 απόφασης της Γραμματείας του Υπουργικού Συμβουλίου, διαβάζουμε ότι η ΕΡΤ θα προσλάβει με αυτήν την απόφαση...
ΠΡΟΕΔΡΟΣ (Απόστολος Κακλαμάνης): Δεν είναι το θέμα μας αυτό.
ΔΗΜΗΤΡΙΟΣ ΣΙΟΥΦΑΣ: 'Οχι, με συγχωρείτε. Δύο χιλιάδες εκατόν εξήντα έξι υπαλλήλους.
ΠΡΟΕΔΡΟΣ (Απόστολος Κακλαμάνης): Κύριε Σιούφα, παρακαλώ.
Δεν θα γράφεται τίποτε άλλο.
Μα, δεν είναι σωστό αυτό. Εάν τη διαδικασία τη μεταβάλλουμε ...
ΔΗΜΗΤΡΙΟΣ ΣΙΟΥΦΑΣ:...
ΠΡΟΕΔΡΟΣ (Απόστολος Κακλαμάνης): Επί του νομοσχεδίου, κύριε συνάδελφε, για το σύνολο.
ΔΗΜΗΤΡΙΟΣ ΣΙΟΥΦΑΣ:...
ΠΡΟΕΔΡΟΣ (Απόστολος Κακλαμάνης): Κύριε Σιούφα, γιατί με φέρνετε σε δύσκολη θέση; Λυπάμαι. Για τους λόγους που εσείς κρίνετε, θα ψηφίσετε ή δεν θα ψηφίσετε.
ΔΗΜΗΤΡΙΟΣ ΣΙΟΥΦΑΣ:...
ΠΡΟΕΔΡΟΣ (Απόστολος Κακλαμάνης): Γνωρίζετε πάρα πολύ καλά ότι στο στάδιο αυτό δεν γίνεται μία νέα συζήτηση. Πώς θα το κάνουμε;
Ερωτάται το Σώμα: Γίνεται δεκτό το νομοσχέδιο του Υπουργείου Εργασίας και Κοινωνικών Ασφαλίσεων "Ρύθμιση συνταξιοδοτικών θεμάτων προσωπικού Ε.Ρ.Τ. Α.Ε. και άλλες διατάξεις" και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι.
ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο "Ρύθμιση συνταξιοδοτικών θεμάτων προσωπικού Ε.Ρ.Τ. Α.Ε. και άλλες διατάξεις" έγινε δεκτό, κατά πλειοψηφία, και στο σύνολο.
Συνεπώς το νομοσχέδιο του του Υπουργείου Εργασίας και Κοινωνικών Ασφαλίσεων "Ρύθμιση συνταξιοδοτικών θεμάτων προσωπικού Ε.Ρ.Τ. Α.Ε. και άλλες διατάξεις" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και στο σύνολο και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολoς Κακλαμάνης): Υπουργείου Δικαιοσύνης. Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης μεταξύ των Κρατών-Μελών των Ευρωπαϊκών Κοινοτήτων περί απλοποίησης των διαδιακασιών διεκδίκησης της διατροφής".
Ο κ. Αγγουράκης έχει το λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. Εμείς θα καταψηφίσουμε τη συγεκριμένη σύμβαση για τους εξής δύο βασικούς λόγους. Πρώτον, ρωτήσαμε τον κύριο Υπουργό, δεν μας απάντησε, ποιο θα είναι το εφαρμοστέο δίκαιο που θα διέπει τη συγκεκριμένη σύμβαση.
Ο δεύτερος λόγος είναι ότι αυτά τα θέματα ρυθμίζονται από σχετική απόφαση και ρύθμιση του ΟΗΕ. Και ως εκ τούτου δεν υπήρχε και άλλος λόγος να υπάρχει κάτι επιπλέον μεταξύ των χωρών της Ευρωπαϊκής 'Ενωσης, εκτός και αν προστίθενται νέοι μηχανισμοί γραφειοκρατίας κλπ.
Γι'αυτούς τους λόγους την καταψηφίζουμε.
ΠΡΟΕΔΡΟΣ (Απόστολος Κακλαμάνης): Υπουργείου Εξωτερικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας για την οικονομική εταιρική σχέση, τον πολιτικό συντονισμό και τη συνεργασία μεταξύ της Ευρωπαϊκής Κοινότητας και των Κρατών - Μελών της, αφ'ενός, και των Ηνωμένων Πολιτειών του Μεξικού αφ'ετέρου".
Ορίστε, κύριε Αγγουράκη.
ΧΑΡΑΛΑΜΠΟΣ ΑΓΓΟΥΡΑΚΗΣ: Ναι, κύριε Πρόεδρε, και αυτήν τη σύμβαση την καταψηφίζουμε. Και αυτό γιατί πιστεύουμε ότι αυτή η αρνητική ψήφος, θέλω να το διευκρινίσω, δεν απευθύνεται ούτε στο Μεξικό ούτε στην ανάγκη ισότιμων σχέσεων που θα μπορούσαν να υπάρξουν μεταξύ Ευρωπαϊκής 'Ενωσης, αν το ήθελε βέβαια το διευθυντήριο και οι ισχυρές δυνάμεις της Ευρωπαϊκής 'Ενωσης και της χώρας αυτής.
Αυτή η ψήφος, η αρνητική ψήφος, απευθύνεται αποκλειστικά και μόνον ενάντια στην Ευρωπαϊκή 'Ενωση και μάλιστα στη συγκεκριμένη συμφωνία της Ευρωπαϊκής 'Ενωσης με το κράτος του Μεξικού. Και το κείμενο της συμφωνίας προβλέπει ρητά, όχι τη δυνατότητα ανάπτυξης του Μεξικού -είναι ξέρετε μια χώρα που είναι στον αριθμό πενήντα στην παγκόσμια κατάταξη, η χώρα μας είναι στον αριθμό είκοσι, άρα θα έπρεπε κάτι να κάνουμε για να βοηθήσουμε αυτήν τη χώρα-αλλά αποσκοπεί στην αμοιβαία απελευθέρωση των συναλλαγών, στην ελευθέρωση των τρεχουσών πληρωμών, των κινήσεων κεφαλαίων και των άδηλων συναλλαγών, της προώθησης των επενδύσεων και της ευρύτερης συνεργασίας γενικά.
Εμείς έχουμε αρνητική εκτίμηση για τις πολλαπλές απελευθερώσεις.
Θα ήθελα, επίσης, να εφιστήσω την προσοχή σας στο γεγονός ότι ενώ στο προοίμιο της σύμβασης γίνεται λόγος ότι η σχέση αυτή θα οικοδομηθεί πάνω στις αρχές της διακήρυξης του Ο.Η.Ε. για τα ανθρώπινα δικαιώματα και για τα εξωτερικά και εσωτερικά ζητήματα, η Ομόσπονδη Δημοκρατία του Μεξικού θεώρησε αναγκαίο να υπάρχει μια ξεχωριστή δήλωση στο κείμενο της συμφωνίας, στην οποία δήλωση απαριθμούνται βασικές, πολύ θετικές και σωστές αρχές της εξωτερικής πολιτικής του Μεξικού, που κατά τη γνώμη μας θα έπρεπε και θα μπορούσε κάλλιστα να είναι στοιχείο της ίδιας της συμφωνίας.
Δεν νομίζουμε ότι το Μεξικό δεν ήθελε αυτές τις αρχές. Μάλλον η άλλη πλευρά, η Ευρωπαϊκή 'Ενωση, δεν τις ήθελε. Και είναι σοβαρά τα ζητήματα, όπως για παράδειγμα αυτοδιαχείριση των εθνών, μη επέμβαση, ειρηνικός διακανονισμός των διαφορών, απαγόρευση απειλής ή χρήσης βίας στις διεθνείς σχέσεις, νομική ισότητα των κρατών, διεθνής συνεργασία για την ανάπτυξη και μια σειρά από άλλα θέματα.
Και το τελευταίο ζήτημα, κύριε Πρόεδρε -και με αυτό κλείνω- είναι ότι όλες οι διατάξεις της συγκεκριμένης συμφωνίας, δυστυχώς, υπάγονται και αναφέρονται στον Παγκόσμιο Οργανισμό Εμπορίου, στις συμφωνίες που υπάρχουν.
Ξέρω ότι υπάρχει το αντιεπιχείρημα το οποίο λέει: Μα, το Μεξικό και η Ευρωπαϊκή 'Ενωση είναι συμβαλλόμενα μέρη του Παγκόσμιου Οργανισμού Εμπορίου, γιατί το Κομμουνιστικό Κόμμα Ελλάδας έχει πρόβλημα;
'Εχουμε πρόβλημα, πρώτα απ'όλα, για τον ίδιο το χαρακτήρα του Παγκόσμιου Οργανισμού Εμπορίου. Το ζήτημα, όμως, δεν είναι εκεί. Αλλά κυρίως έχουμε πρόβλημα, γιατί αυτές οι διατάξεις θα γίνουν ακόμη χειρότερες σε βάρος του Μεξικού, βάσει μικτού συμβουλίου το οποίο προβλέπει η συμφωνία. Μικτό συμβούλιο στο οποίο θα υπάρχει εκπρόσωπος του Μεξικού και εκπρόσωπος της Ευρωπαϊκής 'Ενωσης. Ο συσχετισμός είναι ξεκάθαρος για μας.
Δεν θα θέλαμε, δίπλα στην εκμετάλλευση που υφίσταται ο λαός του Μεξικού από τη συμφωνία ΝΑΦΤΑ -Ηνωμένες Πολιτείες, Καναδά- να προστεθεί ακόμη μία.
Αυτοί είναι οι λόγοι για τους οποίους καταψηφίζουμε.
Eυχαριστώ πάρα πολύ.
ΠΡΟΕΔΡΟΣ (Απόστολος Κακλαμάνης): Κατά τα λοιπά, όταν το Κοινοβούλιο του Μεξικού θα τη συζητήσει, θα κρίνει.
Κύριοι συνάδελφοι, ερωτάται το Σώμα: Γίνεται δεκτό το σχέδιο νόμου κατ'αρχήν, κατ'άρθρο και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το σχέδιο νόμου του Υπουργείου Εξωτερικών "Κύρωση της Συμφωνίας για την οικονιμική εταιρική σχέση, τον πολιτικό συντονισμό και τη συνεργασία μεταξύ της Ευρωπαϊκής Κοινότητας και των Κρατών-Μελών της, αφ' ενός, και των Ηνωμένων Πολιτειών του Μεξικού αφ' ετέρου," έγινε δεκτό κατά πλειοψηφία, σε μόνη συζήτηση, κατ'αρχήν, κατ'άρθρο και στο σύνολο και έχει ως εξής:
(To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακαλαμάνης): Ερωτάται το Σώμα: Γίνεται δεκτό το σχέδιο νόμου του Υπουργείου Δικαιοσύνης "Κύρωση της Σύμβασης των Κρατών-Μελών των Ευρωπαϊκών Κοινοτήτων περί απλοποίησης των διαδικασιών διεκδίκησης της διατροφής" κατ'αρχήν, κατ'άρθρον και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το σχέδιο νόμου του Υπουργείου Δικαιοσύνης "Κύρωση της Σύμβασης των Κρατών-Μελών των Ευρωπαϊκών Κοινοτήτων περί απλοποίησης των διαδικασιών διεκδίκησης της διατροφής" έγινε δεκτό κατά πλειοψηφία, σε μόνη συζήτηση, κατ'αρχήν, κατ'άρθρο και στο σύνολο και έχει ως εξής:
(To κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς τη ψήφιση στο σύνολο των παραπάνω νομοσχεδίων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Συνέχιση της συζήτησης επί της αρχής και επί των άρθρων του σχεδίου νόμου του Υπουργείου Οικονομικών: "Απλοποίησεις και ελαφρύνσεις στη φορολογία εισοδήματος και άλλες διατάξεις".
Ο κ. Αναστάσιος Ιντζές, Ειδικός Αγορητής του Δημοκρατικού Κοινωνικού Κινήματος, έχει το λόγο.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, δεν ακούμε καλά.
ΠΡΟΕΔΡΟΣ (Απόστολος Κακλαμάνης): Εγώ δεν φταίω, αν δεν ακούτε καλά.
Να γίνεται ησυχία για να ακούτε!
ΝΙΚΟΛΑΟΣ ΠΑΠΑΦΙΛΙΠΠΟΥ: Μα, δεν λειτουργούν τα μεγάφωνα.
ΠΡΟΕΔΡΟΣ (Απόστολος Κακλαμάνης): Είναι θέμα μεγαφώνων λοιπόν και όχι μεγαφωνιών! Καλώς.
Κύριο συνάδελφοι, αυτά θα τα αλλάξουμε σε λίγες ημέρες και θα έχουμε ένα σύστημα πολύ πιο απλό και χρηστικό.
Ορίστε, κύριε Ιντζέ.
ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, θέλω να κάνω επί του συνόλου του νομοσχεδίου δύο-τρεις γενικές παρατηρήσεις.
Η πρώτη παρατήρηση είναι ότι η Κυβέρνηση ισχυρίζεται ότι έγινε διάλογος.
ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Ιντζέ.
'Ηθελα να ανακοινώσω ότι από σφάλμα προσωπικό μου και από κακή συνεννόηση με τον Προεδρεύοντα στη συνεδρίαση της Πέμπτης διεγράφησαν οι συνάδελφοι, οι οποίοι είχαν αποχωρήσει. Κακώς είχαν αποχωρήσει βέβαια και πολύ νωρίς. Εν πάση περιπτώσει, ελέχθη ότι είναι μόνο μία μέρα επί της αρχής, ενώ ήταν και η σημερινή ημέρα. Και επαναλαμβάνω ότι αυτό είναι σφάλμα δικό μου, το οποίο αναγνωρίζω και ζητώ και συγγνώμη. Από εκεί και πέρα βέβαια οι συνάδελφοι κακώς έφυγαν τόσο νωρίς.
Εν πάση περιπτώσει, όσοι διεγράφησαν, επανεγγράφονται αυτοδικαίως και θα κληθούν να λάβουν το λόγο, αν το επιθυμούν.
Ορίστε, κύριε Ιντζέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Επί τίνος θέματος;
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα ήθελα να παρακαλέσω τους κυρίους Βουλευτές να λάβουν υπόψη τους τις βελτιωτικές παρεμβάσεις που θα κάνω στο κείμενο του νομοσχεδίου. Είναι γραμμένες και θα μοιραστούν.
ΠΡΟΕΔΡΟΣ (Απόστολος Κακλαμάνης): Αφορούν τα άρθρα προφανώς. Επομένως στη συζήτηση των άρθρων θα τις κάνετε. Πρέπει να τις γνωστοποιήσετε από τώρα;
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, συνήθως η συζήτηση επί της αρχής επεκτείνεται και επί των άρθρων.
ΠΡΟΕΔΡΟΣ (Απόστολος Κακλαμάνης): Αν είναι κάτι κρίσιμο που πρέπει να το ξέρει ο επί του Βήματος, πέστε το τώρα, για να το λάβει υπόψη του.
ΓΕΩΡΓΙΟΣ ΔΡΥΣ (Υφυπουργός Οικονομικών): Στο άρθρο 1 του σχεδίου νόμου στην υποπερίπτωση δδ' αποσύρεται η πρώτη παράγραφος. Καθιέρωνε ολόκληρη ένα νέο τρόπο υπολογισμού των δαπανών για την εγκατάσταση συσκευών φυσικού αερίου. Επανερχόμεθα στην παλαιά διάταξη.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε δώσει τις τροποποιήσεις για να διανεμηθούν;
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα τις δώσω όλες μαζί.
Επίσης στο άρθρο 6 του σχεδίου νόμου κάνω την εξής αλλαγή: Στην παράγραφο 2 διαγράφεται η φράση "Στο άρθρο 30 του ν.2238/1994 προστίθεται παράγραφος 5, που έχει ως εξής:" Επίσης διαγράφεται ο αριθμός 5".
Επαναφέρεται η πρόταση που έχει διαγραφεί στην έκτη και έβδομη σειρά της παραγράφου 2 όπως αυτή αποκαθίσταται "...για την απόδοση του Φόρου Προστιθέμενης Αξίας (Φ.Π.Α.)...".
Επίσης παραμένει το τελευταίο εδάφιο της περίπτωσης δ' της παραγράφου 2 που λέει "Αν τα ακαθάριστα έσοδα για την απόδοση του Φ.Π.Α. της τριετίας είναι μικρότερα από το άθροισμα των πιο πάνω προσδιοριστικών αυτού παραγόντων, επί της διαφοράς οφείλεται Φ.Π.Α." και η φράση συμπληρώνεται με τις λέξεις "χωρίς την επιβολή προσθέτων φόρων και προστίμων".
Σας τα δίδω και γραπτώς. Ευχαριστώ.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
"ΤΡΟΠΟΠΟΙΗΣΕΙΣ Στο άρθρο 1 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις" επέρχονται οι πιο κάτω τροποποιήσεις:
1. Απαλείφεται η υποπερίπτωση δδ' της περίπτωσης α' της παραγράφου 1 μέχρι και τις λέξεις "..των ποσοστών συνιδιοκτησίας των ιδιοκτητών".
2. Η παράγραφος 5 αναδιατυπώνεται ως εξής:
"5. Το άρθρο 11 του ν. 1870/1989 (ΦΕΚ 250 Α') καταργείται".
Στο άρθρο 3 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις" επέρχονται οι πιο κάτω προσθήκες:
1. Στην περίπτωση α' της παραγράφου 1 μετά τις λέξεις "...ομόρρυθμες και ετερρόρυθμες εταιρίες", προστίθενται οι λέξεις "εταιρίες του π.δ. 518/1989 (ΦΕΚ ....Α')", 2. Στην παράγραφο 2 μετά τις λέξεις "...ομόρρυθμων και ετερρόρυθμων εταιριών," προστίθενται οι λέξεις "εταιρίες του π.δ. 518/1989".
ΠΡΟΣΘΗΚΗ Στο άρθρο 4 του σχεδίου νόμου απλοποιήσεις και ελαφρύνσεις στη φορολογία εισοδήματος και άλλες διατάξεις" προστίθενται παράγραφοι 18 και 19, που έχουν ως εξής"" "18. Στην υποπερίπτωση ιβ' της περίπτωσης α' της παραγράφου 1 του άρθρου 31 του ν. 2238/1994 προστίθεται εδάφιο, που έχει ως εξής:
"Ειδικά τα έξοδα που πραγματοποιούν οι εταιρίες χρηματοδοτικής μίσθωσης του ν. 1665/1986 (ΦΕΚ 194 Α') για την αγορά ακινήτων, τα οποία θα αποτελέσουν αντικείμενο σύμβασης του ίδιου νόμου, μπορούν να αποσβένονται και ισόποσα, ανάλογα με τα έτη διάρκειας της σύμβασης".
19. Οι διατάξεις της προηγούμενης παραγράφου ισχύουν για ακίνητα που αποκτούν οι εταιρίες χρηματοδοτικής μίσθωσης μέσα στη χρήση 1999 και εφεξής".
ΤΡΟΠΟΠΟΙΗΣΗ Στο άρθρο 6 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις επέρχονται οι εξής τροποποιήσεις:
1. Στην παράγραφο 2 διαγράφεται η φράση "Στο άρθρο 30 του ν. 2238/1994 προσδίδεται παράγραφος 5, που έχει ως εξής:" καθώς και ο αριθμός 5".
2. Επαναφέρεται η πρόταση που είχε διαγραφεί στην 6η και 7η σειρά της παραγράφου 2 όπως αυτή αποκαθίσταται "...για την απόδοση του Φόρου Προστιθέμενης Αξίας (ΦΠΑ)...".
3. Παραμένει το τελευταίο εδάφιο της περίπτωσης δ' της παραγράφου 2 "Αν τα ακαθάριστα έσοδα για την απόδοση των ΦΠΑ της τριετίας είναι μικρότερα από το άθροισμα των πιο πάνω προσδιοριστικών αυτού παραγόντων, επί της διαφοράς οφείλεται ΦΠΑ" και η φράση συμπληρώνεται με τις λέξεις "...χωρίς την επιβολή προσθέτων φόρων και προστίμων".
ΠΡΟΣΘΗΚΗ Στο άρθρο 19 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις" προστίθεται παράγραφος 11, που έχει ως εξής:
"11. Ειδικά για τη χρονική περίοδο από 15 Οκτωβρίου 1999 μέχρι και 28 Απριλίου 2000 ο φόρος που αναφέρεται στην περίπτωση ι' της παραγράφου 1 του άρθρου 20 του ν. 2127/1993, όπως η περίπτωση αυτή αντικαταστάθηκε με την παράγραφο 5 του άρθρου 30 του ν. 2682/1999 (ΦΕΚ 16Α'), ορίζεται σε έξι χιλιάδες εκατό (6.100) δραχμές το χιλιόλιτρο".
ΠΡΟΕΔΡΟΣ (Απόστολος Κακλαμάνης): Αυτά θα διανεμηθούν.
Ορίστε, κύριε Ιντζέ.
ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, επί του συζητουμένου νομοσχεδίου θα ήθελα να κάνω ορισμένες γενικές παρατηρήσεις.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Η πρώτη αναφέρεται στον ισχυρισμό της Κυβέρνησης ότι έγινε εκτενής διάλογος. Από τους εκπροσώπους των οργανώσεων που ακροάστηκε η Επιτροπή Οικονομικών απεδείχθη ότι δεν έγινε διάλογος, έστω και όπως τον εννοεί η Κυβέρνηση. Διότι απλώς έγιναν δύο-τρεις συναντήσεις των εκπροσώπων των συνδικαλιστικών οργανώσεων με την Κυβέρνηση, αντιλάγησαν υπομνήματα και αυτός ήταν όλος ο διάλογος.
Εμείς έχουμε μια άλλη αντίληψη περί του κοινωνικού διαλόγου. Πρώτον, η Κυβέρνηση πρέπει να θέσει σε ένα προσχέδιο νόμου τις ρυθμίσεις που πρόκειται να επιχειρήσει για θέματα τα οποία είτε χρήζουν προγενέστερο νόμο είτε κάτι άλλο, να διανεμηθούν στους άμεσα ενδιαφερομένους ή στις οργανώσεις τους ή γενικότερα στις εφημερίδες, για να γίνει κοινωνός όλος ο ελληνικός λαός και μετά μπορεί να αρχίσει ένας δημόσιος διάλογος στον οποίον πρέπει απαραιτήτως να μετέχουν και τα κόμματα. Διότι τα κόμματα δεν είναι εκτός της κοινωνίας, εκτός του ελληνικου λαού. Και αφού γίνει αυτός ο διάλογος, τότε τα νομοσχέδια να έρχονται εδώ και να λένε πράγματι ότι προτού κατατεθούν έγινε ένας ευρύς διάλογος, ανεξάρτητα αν οι απόψεις αυτών που μετείχαν στο διάλογο δεν έγιναν δεκτές.
Κάτι τέτοιο δεν έγινε.
Η δεύτερη γενική παρατήρηση που έχω να κάνω είναι ότι συνήθως τα φορολογικά νομοσχέδια κατατίθενται μετά την ψήφιση του προϋπολογισμού, αφού η Κυβέρνηση κάνει ορισμένες εκτιμήσεις στις οποίες θα ανέφερε ποιες είναι οι δαπάνες, ποια τα έσοδα και ποιες οι φορολογικές ρυθμίσεις. Κάτι τέτοιο δεν γίνεται με το παρόν νομοσχέδιο. Και παρά το ότι βρισκόμαστε στις παραμονές της κατάθεσης του προϋπολογισμού, η Κυβέρνηση σπεύδει να καταθέσει αυτό το κατ' εξοχήν φορολογικό νομοσχέδιο, για να δημιουργήσει κάποιες ευμενείς εντυπώσεις στο λαό με τις μικρές φορολογικές ελαφρύνσεις που επιχειρεί να κάνει, καίτοι σε πολλές περιπτώσεις αυτές οι κατά φαινόμενο ελαφρύνσεις αποτελούν επιβαρύνσεις.
Το τρίτο που έχω να πω είναι ότι αυτές οι ρυθμίσεις είναι αποσπασματικές και δεν έχουν κανέναν ειρμό και κανένα στόχο. Απλώς είναι και πάλι κάποιες ρυθμίσεις που αφορούν είτε πολύ μικρές παροχές είτε πολύ μικρές απαλλαγές από το φόρο εισοδήματος. Θα μπορούσα να αναφέρω ως παράδειγμα την αύξηση του αφορολογήτου για το μίσθωμα κατοικίας, που από διακόσιες σαράντα χιλιάδες η απαλλαγή, το φορολογητέο εισόδημα, γίνεται διακόσιες πενήντα χιλιάδες.
Κυρίες και κύριοι συνάδελφοι, εδώ και τέσσερα-πέντε χρόνια έχει να γίνει αναπροσαρμογή του αφορολογήτου ποσού στο φόρο εισοδήματος. Αλλά και αυτή που σήμερα επιχειρείται είναι πάρα πολύ μικρή, που δεν ανταποκρίνεται ούτε σε αυτά που ισχυρίζονταν η Κυβέρνηση, δηλαδή στον πληθωρισμό που έχει η ίδια υπολογίσει από το 1995 έως και σήμερα.
Εμείς πιστεύουμε ότι το αφορολόγητο ποσό πρέπει να αναπροσαρμόζεται κατ' έτος ιδίως σε εποχές όπως περάσαμε, δηλαδή, την περασμένη πενταετία είχαμε πολύ υψηλό πληθωρισμό και έτσι από το εισόδημα των εργαζομένων απορροφάτο η ονομαστική αύξηση που είχε λόγω μη αναπροσαρμογής του αφορολογήτου ποσού.
Επειδή το να επικαλείται κανείς αύξηση του αφορολογήτου ποσού είναι εύκολο -και επειδή μπορεί να πει κανείς "εσείς, κύριε Ιντζέ, και το κόμμα στο οποίο ανήκετε, τι προτείνετε"- θα ήθελα να πω ότι εμείς προτείνουμε τη ρύθμιση του 1988 του ν.1828/89 κατά την οποία το αφορολόγητο ποσό είχε κάθε χρόνο αυτόματη τιμαριθμική αναπροσαρμογή.
'Ετσι με τα σημερινά δεδομένα το αφορολόγητο ποσό θα έπρεπε να έχει ανέλθει, αν λάβουμε υπόψη μας τον πληθωρισμό από τότε μέχρι τώρα, γύρω στα τέσσερα εκατομμύρια.
Δεύτερον, όσον αφορά τα φορολογικά κλιμάκια και τους φορολογικούς συντελεστές, πιστεύουμε ότι κατ' αρχήν τα φορολογικά κλιμάκια είναι πολύ λίγα και ότι οι μεταξύ τους διαφορές δημιουργούν μεγάλες αδικίες. Γι' αυτό προτείνουμε την αύξηση των φορολογικών κλιμακίων από έξι σε εννέα. Ταυτοχρόνως προτείνουμε και την αύξηση των φορολογικών συντελεστών. Επίσης, προτείνουμε τα φορολογικά κλιμάκια και οι φορολογικοί συντελεστές να έχουν αυτόματη τιμαριθμική αναπροσαρμογή. 'Ετσι οι ονομαστικές αυξήσεις κατά τη χάραξη της εισοδηματικής πολιτικής δεν θα απορροφώνται δημοσιονομικά.
Στο υπό συζήτηση νομοσχέδιο γίνεται συζήτηση και για το φόρο προστιθέμενης αξίας, στον οποίον επιχειρείται κάποια ανεπαίσθητη ελάφρυνση. Πρέπει να υπάρχει ενδιαφέρον από το φορολογούμενο για να ζητά αποδείξεις από τον έμπορο. Εάν ο έμμεσος φόρος είναι μεγαλύτερος από τη φορολογική απαλλαγή που θα δικαιούται ο καταναλωτής από το φορολογητέο εισόδημα όταν προσκομίσει την απόδειξη, τότε ο 'Ελληνας πολίτης δεν θα μπορεί να συμβάλει στην αντιμετώπιση της φοροδιαφυγής, αφού τα συμφέροντά του θα συμπίπτουν με αυτά του πωλητού. Συνεπώς πρέπει να υπάρχει διαφορά υπέρ του καταναλωτή, διαφορά η οποία θα προκύπτει με τη φορολογική απαλλαγή. 'Ετσι θα υπάρχει σύγκρουση συμφερόντων καταναλωτή-πωλητή.
'Ετσι ο καταναλωτής θα επιμένει να παίρνει αποδείξεις τις οποίες θα προσκομίζει στην εφορία, για να έχει την απαλλαγή.
Το δεύτερο κεφάλαιο του υπό συζήτηση νομοσχεδίου καταργεί, όπως λέει η Κυβέρνηση, τα αντικειμενικά κριτήρια φορολόγησης των επιχειρήσεων. Αυτό δεν είναι αληθές, διότι η γενική ρύθμιση λέει ότι εάν από τα βιβλία τα οποία τηρούν οι επιχειρήσεις -βιβλία Α', Β', Γ' κατηγορίας- το φορολογητέο εισόδημα είναι λιγότερο από αυτό που θα προέκυπτε εάν προσδιοριζόταν με τα αντικειμενικά κριτήρια, τότε θα προτιμάται ο προσδιορισμός του φορολογητέου εισοδήματος με τα αντικειμενικά κριτήρια.
'Ετσι λοιπόν, όταν με βάση τα βιβλία έχει μεγαλύτερο εισόδημα η επιχείρηση, θα προτιμώνται τα βιβλία. 'Οταν έχει λιγότερο, θα προτιμάται ο αντικειμενικός τρόπος προσδιορισμού του φορολογητέου εισοδήματος. Αυτό είναι άδικο και αυθαίρετο. Επομένως δεν έχουμε κατάργηση των αντικειμενικών κριτηρίων φορολόγησης. Απεναντίας γίνεται δυσμενέστατη η θέση των επιχειρήσεων, διότι πολλές μεσαίες επιχειρήσεις θα αναγκαστούν να διενεργούν κατ' έτος και απογραφή, που είναι ασύμφορη.
Για παράδειγμα, οι βιβλιοπώλες και οι εκδότες των οποίων πολλά βιβλία διακινούνται ως παρακαταθήκη προς πώληση σε διάφορα βιβλιοπωλεία σε όλη την Ελλάδα και είναι και εν τοις πράγμασι αδύνατον να γίνει η απογραφή, αλλά και πολλές φορές μετά από παρέλευση ενός, δύο ή τριών ετών πολλά βιβλία απαξιώνονται εμπορικά, έχει περάσει ο επαρκής χρόνος όπου δεν επωλήθησαν και τότε δεν αντιπροσωπεύουν ούτε το χαρτί στο οποίο είναι τυπωμένα. 'Ετσι δημιουργούνται τεχνητά εισοδήματα που συνεπάγονται σοβαρές φορολογικές αδικίες.
Η τρίτη γενική παρατήρηση που έχω να κάνω αναφέρεται στη μείωση του συντελεστή φορολογίας των ομορρύθμων και ετερορρύθμων εταιρειών, δηλαδή των προσωπικών εταιρειών. Είμαστε στην ευχάριστη θέση εδώ και δύο-τρία χρόνια να διαπιστώσουμε ότι η Νέα Δημοκρατία έχει αναγνωρίσει τη λανθασμένη ρύθμιση φορολόγησης αυτών των προσωπικών επιχειρήσεων και είμαι και εγώ μάρτυρας του ότι ζητεί την κατάργησή της.
Το ΠΑ.ΣΟ.Κ., όταν ενομοθετείτο αυτή η φορολογική ρύθμιση, αντετέθη και είπε "εμείς θα την καταργήσουμε" και είμαστε μάρτυρες εδώ και πολλά χρόνια του ότι δεν καταργείται. Η Κυβέρνηση, ενώ εξαγγέλλει την κατάργηση, στην ουσία μειώνει το συντελεστή φορολόγησης για τα εισοδήματα του τρέχοντος έτους σε 30% και για τα εισοδήματα του 2000 σε 25%. 'Αρα ο μοναδικός συντελεστής φορολόγησης παραμένει. Εμείς ζητάμε την πλήρη κατάργησή του.
Κυρίες και κύριοι συνάδελφοι, μία άλλη ρύθμιση που γίνεται με το παρόν νομοσχέδιο είναι αυτή που αφορά τους πολυτέκνους. Το δημογραφικό πρόβλημα της Ελλάδας είναι οξύτατο, τραγικότατο. Είμαστε ίσως ο πιο γηρασμένος λαός σε σχέση με τις άλλες ευρωπαϊκές χώρες, διότι έχουμε και το προνόμιο της μακροζωίας λόγω του κλίματος και της διατροφής μας. Τα μέτρα που λαμβάνονται και με αυτό το νομοσχέδιο, αποσπασματικά και τελείως ευκαιριακά, είναι ανεπαρκέστατα.
Εμείς θα προτείναμε κάτι πολύ επαναστατικό, το οποίο θα εκπλήξει τη Βουλή, ίσως: Οι πολύτεκνοι να μη φορολογούνται. Νομίζω ότι θα πρέπει να τους πληρώνουμε ένα επιμίσθιο, για να μπορέσουμε να φέρουμε ισορροπία στο μέγιστο πρόβλημα της χώρας μας που είναι το δημογραφικό, το οποίο μαστίζει την Ελλάδα και ιδιαίτερα την ύπαιθρο και τις ακριτικές και νησιωτικές μας περιοχές.
Τα μέτρα είναι ανεπαρκέστατα και νομίζω ότι η τσιγκουνιά της Κυβέρνησης πρέπει να επιδειχθεί σε άλλες κατευθύνσεις. Μου δίνεται η ευκαιρία να πω από αυτό το Βήμα, όπως κατήγγειλε προηγουμένως ο Πρόεδρος του ΔΗ.Κ.ΚΙ., ότι έγινε μία ρύθμιση, όπως έγινε, και ενώ ο εισηγητής του ΠΑ.ΣΟ.Κ. μιλούσε για διευκόλυνση επιχειρήσεων που έχουν οφειλές στο ΙΚΑ και πρέπει να ρυθμιστούν και αυτές οι επιχειρήσεις είναι τηλεοπτικές, είναι του "MEGA", του "ΑΝΤΕNΝΑ", του "Α SKY". Είναι σκανδαλώδης δηλαδή, αλλά εάν ανεφέρετο το όνομα των επιχειρήσεων ή το είδος των επιχειρήσεων, θα ξεσηκωνόταν όλη η Βουλή, ανεξάρτητα από το ποια θέση θα έπαιρνε το επίσημο κόμμα. 'Οσοι ήταν παρόντες, δεν έλαβαν γνώση περί τίνος πρόκειται, γιατί η τροπολογία αυτή κατατέθηκε στις 21.00' και ψηφίστηκε στις 19.45'. Οπότε δεν πρόλαβαν καν οι Βουλευτές να την αναγνώσουν. 'Ηταν και περασμένη η ώρα και την ημέρα που συζητούσαμε το νομοσχέδιο εκείνο, συζητούσαμε μόνο τροπολογίες. Το ενδιαφέρον είχε χαλαρώσει, θα έλεγα, και έτσι πέρασε μία σκανδαλώδης διάταξη. 'Οταν καλούμεθα να ρυθμίσουμε φορολογικά θέματα που αφορούν ένα ελάχιστο κομμάτι του ελληνικού λαού, τους πολυτέκνους, είμαστε φειδωλοί, είμαστε τσιγκούνηδες, είμαστε εξηνταβελόνηδες, δίνουμε ψιχία. Αυτό είναι απαράδεκτο.
Κυρίες και κύριοι συνάδελφοι, με αυτές τις σκέψεις το Δημοκρατικό Κοινωνικό Κίνημα δηλώνει ότι θα καταψηφίσει το νομοσχέδιο. Θα αναφερθούμε λεπτομερώς στις αντιρρήσεις μας στα κατ'ιδίαν άρθρα, όταν θα συζητηθούν αυτά.
ΠΡΟΕΔΡΕΥΩΝ (Νικόλαος Κατσαρός): Ο Πρόεδρος της Νέας Δημοκρατίας κ. Κωνσταντίνος Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, αυτό το φορολογικό νομοσχέδιο είναι το δέκατο έκτο κατά σειράν στην τελευταία εξαετία. 'Ερχεται η Κυβέρνηση με αυτό το νομοσχέδιο να επαγγελθεί μία ακόμα δήθεν μεταρρύθμιση, ανατρέποντας όμως πλήρως, απολύτως, τη μέχρι τώρα πολιτική της.
Η σκοπιμότητα αυτού του νομοσχεδίου, όπως άλλωστε το προανήγγειλε ο Πρωθυπουργός με τυμπανοκρουσίες, είναι προφανέστατη. Δεν πρόκειται για μια ολοκληρωμένη παρέμβαση με σκοπό την εξυγίανση, την απλοποίηση, τη βελτίωση της αποτελεσματικότητας, αλλά και της αναδιανεμητικής επίπτωσης του φορολογικού μας συστήματος, αλλά πρόκειται για μια καθαρά, πεντακάθαρα, προεκλογική και αποσπασματική παρέμβαση.
Στόχος του νομοσχεδίου είναι απ'τη μία η ανατροπή των δυσμενών εντυπώσεων, που έχουν δικαίως δημιουργηθεί στους πολίτες από τη φορολογική λαίλαπα όλων αυτών των ετών.
Για το λόγο αυτόν η Κυβέρνηση υιοθετεί με αποσπασματικό τρόπο ορισμένα τελείως επιλεκτικά, ξεκομμένα στοιχεία από το πρόγραμμα, που εδώ και χρόνια, έχουμε καταθέσει. Βρίσκει την ευκαιρία να κάνει ορισμένες ευκαιριακές ρυθμίσεις προς διάφορους κλάδους και παραπλανά τις μικρομεσαίες επιχειρήσεις και τους ελεύθερους επαγγελματίες με οριακές μεταβολές στο σύστημα των αντικειμενικών κριτηρίων. Για να πούμε την απόλυτη αλήθεια, ψεύδεται και καταργεί τα αντικειμενικά κριτήρια, εισάγει νέα αντικειμενικά κριτήρια πίσω από το παράθυρο.
Παρ'όλα αυτά υπάρχει ένα αμείλικτο ερώτημα εδώ, επειδή φραστικά ισχυρίζεστε ότι θέλετε να τα καταργήσετε. Πότε είχατε δίκιο; Πότε είχατε πολιτική που την πιστεύατε; Τότε που τα θεσμοθετήσατε; 'Ολα τα χρόνια που τα στηρίζατε μετά πάθους, ή τώρα που τα καταγγέλλετε;
Πρέπει ακόμα να ξεκαθαρίσω κάτι στο σημείο αυτό.
Κυρίες και κύριοι συνάδελφοι, ακόμα και μετά την ένταξη θα εξακολουθήσει να υφίσταται ένα ιδιαίτερα έντονο δημοσιονομικό πρόβλημα. Τα επίσημα ελλείμματα υποεκτιμούν την πραγματική κατάσταση και οι δημόσιες επιχειρήσεις εξακολουθούν να συσσωρεύουν χρέη. Το ίδιο γίνεται με τους ασφαλιστικούς οργανισμούς, το ίδιο γίνεται με τους ΟΤΑ. Με τη χρήση της δημιουργικής λογιστικής, όπως εξωραϊσμένα έχουμε μάθει να την ονομάζουμε, με μέτριους υπολογισμούς το έλλειμμα της γενικής Κυβέρνησης για το 1998 φθάνει το 5% του ΑΕΠ, αντί του 2,4% που ισχυρίζεται η Κυβέρνηση.
Αντίστοιχες εκτιμήσεις για το 1999 δείχνουν παρόμοια εικόνα. Η εκτεταμένη χρήση της δημιουργικής λογιστικής, με άλλα λόγια αλχημείες και μαγειρέματα, δημιουργεί σοβαρότατα προβλήματα για το μέλλον. Γιατί το μέγεθος της μελλοντικής προσαρμογής θα πρέπει να είναι πολύ μεγαλύτερο απ'ό,τι δείχνουν τα σημερινά κυβερνητικά στοιχεία.
Κυρίες και κύριοι συνάδελφοι, το φορολογικό σύστημα που υπάρχει είναι άδικο και αναποτελεσματικό για μια σειρά από πολύ συγκεκριμένους λόγους.
Πρώτον, είναι εξαιρετικά πολύπλοκο και πολυδαίδαλο. Αποτελείται από ένα πλέγμα νόμων, προεδρικών διαταγμάτων, υπουργικών αποφάσεων και ερμηνευτικών εγκυκλίων, που συχνά συγκρούονται μεταξύ τους, αλληλοαναιρούνται και επιτείνουν το κλίμα δυσπιστίας στις σχέσεις κράτους και φορολογούμενου πολίτη.
Δεύτερον, είναι αναξιόπιστο. Μεταβάλλεται χωρίς προγραμματισμό εξαιρετικά συχνά, με αποτέλεσμα οι φορολογούμενοι να μην μπορούν να εξοικειωθούν με το σύστημα και να προγραμματίσουν τη δραστηριότητά τους.
Τρίτον, έχει εξαιρετικά υψηλό κόστος συλλογής και διαχείρισης των πόρων. Το πιο χαρακτηριστικό παράδειγμα είναι ο πρόσφατος φόρος ακίνητης περιουσίας, που έχει χαμηλότερη απόδοση από το κόστος συλλογής και διαχείρισής του. Χαρακτηριστικό αυτού είναι, ακόμα, τα υψηλά ποσοστά φόρων που, ενώ βεβαιώνονται, δεν μπορούν να εισπραχθούν.
Τέταρτον, χαρακτηρίζεται από ανεπάρκεια των ελεγκτικών μηχανισμών, που έχει ως συνέπεια να μην ελέγχεται το 90% των φορολογικών δηλώσεων και να οδηγείται η πολιτική ηγεσία σε αυτόματες ρυθμίσεις, οι οποίες υπονομεύουν όμως την αξιοπιστία του συστήματος και τιμωρούν τους συνεπείς φορολογούμενους. Χαρακτηριστικές είναι οι καθυστερήσεις στο πρόγραμμα ΤΑΧIS. Αλλά σ'αυτό θα επανέλθω σε λίγο.
Πέμπτον, το φορολογικό σύστημα χαρακτηρίζεται από έλλειψη συνέπειας και των βασικών αρχών της καθολικότητας, της δικαιοσύνης και της προοδευτικότητας. Αυτό αποδεικνύεται από το πλήθος των φοροαπαλλαγών που υπάρχουν, τους πολλούς φόρους συναλλαγών και τις διαφορές στη φορολόγηση μεταξύ διαφόρων επαγγελματικών τάξεων και των εισοδημάτων από κεφάλαιο και εργασία.
Πάνω απ'όλα, κυρίες και κύριοι συνάδελφοι, η φορολογική επιβάρυνση των Ελλήνων έχει πολλαπλασιαστεί τα τελευταία χρόνια στην ουσία, για να συντηρείται το σπάταλο κράτος και να υπάρξει κάποια προσέγγιση στην ονομαστική σύγκλιση.
Είναι χαρακτηριστικό -θέλω να το θυμίσω αυτό- το τι συνέβη στην εξαετία 1994-1999. Ψηφίστηκαν δεκαπέντε φορολογικοί νόμοι εισπρακτικού χαρακτήρα, επιβλήθηκαν ογδόντα πέντε νέες φορολογίες, στις οποίες βεβαίως συμπεριλαμβάνονται και υπέρμετρες αυξήσεις υφισταμένων φορολογιών. Τα συνολικά φορολογικά έσοδα διπλασιάστηκαν και έφθασαν να αντιστοιχούν σε δυόμισι εκατομμύρια για τη μέση ελληνική οικογένεια. Από 22% του εισοδήματος το 1993, τα φορολογικά έσοδα αυξήθηκαν στο 24% αυτά τα χρόνια.
Οι φορολογικές επιβαρύνσεις δεν έπληξαν συμμετρικά όλες τις κοινωνικές ομάδες, αλλά στο μεγαλύτερο μέρος τους καταβλήθηκαν από τις παραγωγικότερες κατηγορίες, μισθωτούς, ελεύθερους επαγγελματίες, μικρομεσαίους και, από την άλλη πλευρά, τους συνταξιούχους. Είναι χαρακτηριστικό ότι οι έχοντες μεσαία εισοδήματα από τέσσερα εκατομμύρια μέχρι οκτώ εκατομμύρια το χρόνο, ενώ αποτελούν μόνο το 23% του συνολικού αριθμού των φορολογουμένων, κατέβαλαν το 55% του συνολικού φόρου εισοδήματος φυσικών προσώπων.
Τώρα έρχομαι στο πρόγραμμα TAXIS, τη μηχανοργάνωση δηλαδή των δημοσίων οικονομικών εφοριών και τη σύνδεσή τους με το ΚΕΠΥΟ. Εδώ η Κυβέρνηση έδειξε πρωτοφανή αδυναμία, τόση, που προκαλεί ερωτηματικά και υποψίες. Σύμφωνα με την αρχική σύμβαση, το πρόγραμμα θα έπρεπε να είχε ολοκληρωθεί τον Απρίλιο του 1997. Ακόμη δεν έχει τελειώσει. Λόγω κυβερνητικών αδυναμιών και παρεμβάσεων το 1995, το πρόγραμμα πάγωσε ουσιαστικά για περισσότερο από ενάμιση χρόνο. Υπήρξε μετά ένα αναθεωρημένο πρόγραμμα, το οποίο όμως δεν προχωρεί, δεν υλοποιείται ικανοποιητικά, παρά το ότι έχουν μειωθεί οι εφαρμογές, έχουν γίνει επεκτάσεις στις συμβάσεις προμήθειας εξοπλισμού και έχουν σημειωθεί υπερβολικές υπερβάσεις στον προϋπολογισμό.
Το πρόγραμμα έχει εγκατασταθεί σε σημαντικά λιγότερες από τις μισές ΔΟΥ, ενώ και σε αυτές ακόμα παρατηρούνται δυσλειτουργίες, με αποτέλεσμα να πέφτει το σύστημα και να ταλαιπωρούνται οι πολίτες.
Η Κυβέρνηση μεθοδεύει μεταφορές κονδυλίων από το κεντρικό πρόγραμμα εισαγωγής της πληροφορικής στο δημόσιο, προς το πρόγραμμα ΚΛΕΙΣΘΕΝΗΣ, παρά το ότι το TAXIS καρκινοβατεί. Και αναρωτιέται εύλογα ο καλοπροαίρετος πολίτης: είναι ή δεν είναι ανικανότητα αυτό; Είναι ή δεν είναι ανεπάρκεια και αναποτελεσματικότητα αυτό; Εκτός αν εσείς -ή δεν ξέρω ποιος- δεν θέλετε να προωθηθεί η μηχανοργάνωση, που είναι κομβικό σημείο για τον εκσυγχρονισμό του φορολογικού μας συστήματος.
'Ερχομαι ειδικότερα σε αυτό το νομοσχέδιο. Ο εισηγητής, ο Κοινοβουλευτικός Εκπρόσωπος και οι άλλοι συνάδελφοι θα σας πουν τις λεπτομέρειες. Θέλω να κωδικοποιήσω όμως τις κεντρικές του αδυναμίες.
Πρώτο και κυριότερο, δεν είναι ενταγμένο σε ένα ολοκληρωμένο πρόγραμμα δημοσιονομικής εξυγίανσης. Είναι λίθοι, πλίνθοι κέραμοι ατάκτως ερριμμένοι. Δεν κωδικοποιεί ούτε απλοποιεί το φορολογικό σύστημα. Δεν μειώνει τους φορολογικούς συντελεστές ούτε τιμαριθμοποιεί τη φορολογική κλίμακα. Αντικαθιστά τα παλαιά αντικειμενικά κριτήρια με νέα και εισάγει δήθεν αντικειμενικά κριτήρια στην καταβολή του ΦΠΑ.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής, κ. ΑΠΟΣΤΟΛΟΣ ΚΑΚΛΑΜΑΝΗΣ)
Δεν προβλέπει τη φορολόγηση με βάση την κλίμακα των εισοδημάτων των προσωπικών εταιρειών, αλλά απλώς μειώνει το 35% σε 30%, με πρόβλεψη το 25% για το 2000. Διατηρεί το φορολογικό συντελεστή των μη εισηγμένων στο χρηματιστήριο Α.Ε. στο 40% και το συντελεστή των εταιρικών κερδών των Ε.Π.Ε. στο 35%. Επιβάλλει φόρο 5% στις μεταβιβάσεις μετοχών των μη εισηγμένων στο χρηματιστήριο Α.Ε. Διατηρεί την υπερβολική φορολόγηση των ακινήτων, το Φόρο Ακίνητης Περιουσίας και όλες σχεδόν τις πρόσφατες φορολογικές επιβαρύνσεις. Δεν προβλέπει φορολογικές απαλλαγές για ιδιωτικές και εταιρικές εισφορές σε ιδιωτικά κοινωφελή ιδρύματα.
Αισθάνομαι την ανάγκη, κυρίες και κύριοι συνάδελφοι, να πω εδώ μέσα σε δύο λέξεις τις βασικές επιλογές που κάνουμε εμείς, οι οποίοι πιστεύουμε σε μία βαθιά, αποτελεσματική και καινοτόμο φορολογική μεταρρύθμιση, γιατί αυτή είναι κλειδί για το μέλλον της πατρίδας μας, για την οικονομική ανάπτυξη αλλά και για τους στοιχειώδεις όρους κοινωνικής ευαισθησίας.
Εμείς πιστεύουμε σε ένα σταθερό φορολογικό σύστημα με ορίζοντα τα τέσσερα χρόνια, στην απλοποίηση και κωδικοποίηση του συστήματος, στη μείωση των συντελεστών φορολογίας εισοδήματος φυσικών και νομικών προσώπων, στην άμεση κατάργηση των δήθεν αντικειμενικών κριτηρίων για τις επιχειρήσεις και τους ελεύθερους επαγγελματίες, στην κατάργηση του 35% και τη φορολόγηση των κερδών των προσωπικών εταιρειών με βάση τη φορολογική κλίμακα, στη μείωση του φόρου εισοδήματος των Α.Ε., που δεν είναι εισηγμένες στο χρηματιστήριο, στο 35%, ώστε να εξομοιωθούν με τις εισηγμένες, στη δραστική αναδιοργάνωση των υπηρεσιών του Υπουργείου Οικονομικών με την εγκαθίδρυση της αξιοκρατίας, της διαφάνειας και της οριστικής αποβολής του φθοροποιού φαινομένου του άκρατου κομματισμού, στην ολοκλήρωση και στο γρήγορο εκσυγχρονισμό του πληροφοριακού συστήματος TAXIS, ώστε να είναι επιτέλους εφικτή η διασταύρωση των επίκαιρων φορολογικών στοιχείων, στην κατάργηση του Ειδικού Φόρου Τραπεζικών Εργασιών, στη διεύρυνση των ορίων για χορηγίες, για ανθρωπιστικούς και πολιτιστικούς σκοπούς, στην πλήρη φορολογική απαλλαγή των πολυτέκνων μέχρι του ύψους του εισοδήματος, στο οποίο επιβάλλεται, ο ανώτατος φορολογικός συντελεστής.
Κυρίες και κύριοι συνάδελφοι, η εφαρμογή του φορολογικού μας προγράμματος, που είναι ενταγμένο σε ένα πλήρες δημοσιονομικό πρόγραμμα εξυγίανσης, αποτελεί μια ολοκληρωμένη μεταρρύθμιση, που θα οδηγήσει και σε αποτελεσματικό και δίκαιο φορολογικό σύστημα και θα βοηθήσει ουσιαστικά την αναπτυξιακή προσπάθεια της χώρας.
Θέλω να ξεκαθαρίσω και εδώ μερικά πράγματα. Εμείς έχουμε πει πώς και από πού θα περιστείλουμε τη συνεχιζόμενη δημόσια σπατάλη και το έχουμε κοστολογήσει κατά προσέγγιση: από τη μείωση της επιβάρυνσης των τόκων, από τη συγκράτηση των δαπανών ετησίως στο ύψος του πληθωρισμού, από τη σύγκρουση με τη διαφθορά και -πρέπει μάλιστα εδώ να τονίσω την τέταρτη προτεραιότητα- με τη μηχανοργάνωση του Υπουργείου Οικονομικών, θα είναι εφικτός, σε πολύ μεγάλο βαθμό, ο περιορισμός της συνεχιζόμενης, σε πολύ μεγάλη έκταση, φοροδιαφυγής.
Εσείς δεν προβλέπετε τίποτα τέτοιο. Το μόνο που κάνετε είναι να θέλετε να μοιράσετε κάποιες προεκλογικές παροχές, στηριζόμενοι σε ένα φόρο που επιβάλλεται στις χρηματιστηριακές συναλλαγές. Είναι πρόγραμμα αυτό; Είναι πολιτική βάθους αυτή; Τώρα σας προέκυψε, τώρα θα το κάνετε και μάλιστα με την επισφάλεια να μην μπορείτε να αναγνωρίζετε πού θα συναντιέται η προσφορά και η ζήτηση σε μια ελεύθερη αγορά.
Κυρίες και κύριοι συνάδελφοι, έρχομαι τώρα σε ορισμένα, γενικότερης φύσης, σχόλια. 'Εχει το θράσος η Κυβέρνηση και μας κατηγορεί για λαϊκισμό. Να ξεκαθαρίσουμε μερικά πράγματα εδώ. Αιδώς Αργείοι! "Στο σπίτι του κρεμασμένου δεν μιλάνε για σχοινί". Το ποιοι είναι οι Ιεροφάντες του λαϊκισμού σ' αυτήν τη χώρα για χρόνια τώρα, το ξέρουν και τα μικρά παιδιά και οι πέτρες.
(Χειροκροτήματα από την πτέρυγα της Νέας Δημοκρατίας)
Να γίνω πιο συγκεκριμένος: είναι λαϊκισμός άραγε, ένα ολοκληρωμένο πρόγραμμα εξυγίανσης, που προβλέπει δραστική μείωση της δημόσιας σπατάλης και συγχρόνως μια βαθιά φορολογική μεταρρύθμιση και λιγότερους φόρους, για να ανασάνει η παραγωγή και να ανακουφιστούν οι ασθενέστεροι και δεν είναι λαϊκισμός, όταν επί τόσα χρόνια ασκείς φορολογική επιδρομή, φορολογική τρομοκρατία και τώρα πανικόβλητος έρχεσαι να κάνεις προεκλογικές μικροπολιτικάντικες παροχές και μοιρασιές; 'Ετσι προάγεται η αξιοπιστία του δημοσίου βίου; Αυτό εννοείτε με τον εκσυγχρονισμό; Αυτό, κυρίες και κύριοι συνάδελφοι, είναι από έδρας παλαιοκομματισμός.
Είναι λαϊκισμός να προγραμματίζει κανείς αποκρατικοποιήσεις στο άρρωστο δημόσιο -εμείς έχουμε πει χρόνια τώρα, για παράδειγμα, ότι πρέπει να αποκρατικοποιηθεί η Ολυμπιακή και οι αστικές συγκοινωνίες- και δεν είναι λαϊκισμός και συνάμα κακοδιαχείριση, σπατάλη, αδιαφανές πελατειακό κράτος το να πετάτε επτακόσια δισεκατομμύρια (700.000.000.000) για την Ολυμπιακή, ένα τρισεκατομμύριο (1.000.000.000.000) για τις αστικές συγκοινωνίες και τόσα άλλα, που συνθέτουν ένα τεράστιο και αφανές χρέος; Είναι λαϊκισμός να πιστεύουμε ότι η δημοσιονομική εξυγίανση και η οικονομική ανάπτυξη πρέπει να επιτευχθούν προς όφελος τελικά των εισοδηματικά ασθενεστέρων; Αν το πιστεύετε αυτό -γιατί το υπονοείτε καμιά φορά- να μας το πείτε. Να μας πείτε καθαρά ότι δεν πιστεύετε στη δική μας πρόταση και δέσμευση ότι πρέπει να αυξηθούν οι χαμηλότερες συντάξεις. Με ποια αιτία; Στην υγεία του κομματικού κράτους. Εάν όμως το πείτε αυτό, η απάντηση είναι καταλυτική. Να πάτε να ζήσετε εσείς με ενενήντα και εκατό χιλιάδες το μήνα.
(Χειροκροτήματα από την πτέρυγα της Νέας Δημοκρατίας)
Είναι λαϊκισμός το ότι προτείνουμε να καταργηθεί ο Φόρος Ακίνητης Περιουσίας, που είναι και αναποτελεσματικός, όπως είπα πριν από λίγο, και πλήττει τελικά τα μεσαία στρώματα;
Και κραυγάζετε υποκριτικά ότι δήθεν πάμε να ωφελήσουμε τους έχοντες και τους κατέχοντες. Κυρίες και κύριοι συνάδελφοι, ποιος είναι ο προστάτης και ποιους υποστηρίζουν οι έχοντες και οι κατέχοντες και ειδικά οι ισχυρότεροι από αυτούς το ξέρουμε όλοι σε αυτόν τον τόπο και μάλιστα για ευνόητους λόγους, αλλά αυτό δεν θα σας σώσει.
(Χειροκροτήματα από την πτέρυγα της Νέας Δημοκρατίας)
Και μια και μιλάμε για τα δημοσιονομικά, να κάνω και ένα γενικότερο οικονομικό σχόλιο. 'Εχετε βαρύτατες ευθύνες για τα τελευταία χρόνια. 'Εχουν διευρυνθεί και διευρύνονται διαρκώς και οι κοινωνικές και οι περιφερειακές ανισότητες. Σπρώχνετε σχεδόν τη μισή Ελλάδα στη φτώχεια και στην ανεργία και σπρώχνετε την ελληνική περιφέρεια στο μαρασμό. Γι' αυτό πρέπει να απολογηθείτε.
Και μη μας μιλάτε ειδικά εσείς για αξιοπιστία αριθμών. Σας είδαμε πώς ξέρετε να κάνετε υπολογισμούς αριθμών, με πρόσφατο παράδειγμα τη γελοιοποίηση της αποτίμησης των ζημιών από τους σεισμούς. Μας φάγατε το κεφάλι για τέσσερις εβδομάδες ότι ήταν διακόσια δισεκατομμύρια (200.000.000.000) δραχμές. Τώρα το κάνατε ένα τρισεκατομμύριο (1.000.000.000.000) δραχμές. Βεβαίως, είναι πιο σωστό στην πραγματική προσέγγιση, αλλά το ερώτημα είναι ποιος μπορεί πια να σας πιστέψει, όταν μιλάτε για αριθμούς;
Και τέλος, κυρίες και κύριοι συνάδελφοι, έρχομαι τώρα σ' ένα άλλο θέμα, τεράστιο θέμα, μεγάλης βαρύτητας θέμα, το Ολυμπιακό Βιντεολόττο. Προβλέπεται να πλημμυρίσετε την Ελλάδα με κουλοχέρηδες και μάλιστα με ένα διάτρητο διαγωνισμό. Τι κάνετε; Πάτε να διεκδικήσετε τον τίτλο της Κυβέρνησης του τζόγου;
(Χειροκροτήματα από την πτέρυγα της Νέας Δημοκρατίας)
Ακόμα και μέσα στους σεισμούς βρίσκετε το χρόνο να ασχοληθείτε με νομοθετική κατοχύρωση του βιντεολόττο, για να γεμίσετε την Ελλάδα κουλοχέρηδες. Αυτή είναι η προσφορά σας προς τον ελληνικό λαό.
Η Κυβέρνηση αυτή έχει στύψει τους πολίτες και με την υπερφορολόγηση αλλά και με μια πολύπλευρη επίθεση τυχερών παιχνιδιών και καζίνων. Αυτή είναι η προσφορά της Κυβέρνησης Σημίτη προς την ελληνική νεολαία. Αντί με ένα ολοκληρωμένο εκπαιδευτικό σύστημα, μια ολοκληρωμένη πολιτική παιδείας, μια δυναμική αναπτυξιακή πολιτική, να κατοχυρώνει πραγματικά το μέλλον των νέων, τη στρέφει προς τα τυχερά παιχνίδια εθίζοντάς την στο κυνήγι του εύκολου κέρδους. Ευθέως θα σας πω ότι αυτό είναι ντροπή, αυτό είναι αίσχος! Ποιους εξυπηρετεί; 'Οχι φυσικά τους πολίτες και ακόμα λιγότερο τους νέους ανθρώπους. Και κάνετε βαρύτατο ατόπημα. Το κέρδος των ελαχίστων ευνοουμένων σε κάθε τυχερό παιχνίδι δεν επαρκεί, για να διαλύσει το γενικό άγχος και την αβεβαιότητα, που έχει η συντριπτική πλειοψηφία των Ελλήνων για το αύριο.
Κυρίες και κύριοι συνάδελφοι, γνωρίζει ο ελληνικός λαός ότι το αύριο δεν χτίζεται με κουλοχέρηδες και γι' αυτό δεν έχει εμπιστοσύνη σε κυβερνήσεις του τζόγου.
(Χειροκροτήματα από την πτέρυγα της Νέας Δημοκρατίας)
Θέλω όμως εδώ να σας προειδοποιήσω πολύ αυστηρά: αυτό δεν πρόκειται να σας το επιτρέψουμε και λάβετέ το πολύ σοβαρά υπόψη. Με καμία δύναμη δεν θα σας το επιτρέψουμε!
(Χειροκροτήματα από την πτέρυγα της Νέας Δημοκρατίας)
Και καλώ προσωπικά τον Πρωθυπουργό. Ο Πρωθυπουργός πρέπει να έρθει σε αυτήν τη θέση και να πάρει θέση και να δεσμευθεί ότι θα αποσύρει τον αμαρτωλό αυτό διαγωνισμό.
(Ζωηρά χειροκροτήματα από την πτέρυγα της Νέας Δημοκρατίας) 
ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Οικονομίας και Οικονομικών έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Απεχώρησε κατά τη συνήθειά του ο Αρχηγός της Αξιωματικής Αντιπολίτευσης, ο οποίος δεν κρίνει απαραίτητο να ακούσει τον αντίλογο της Κυβερνήσεως.
(Θόρυβος, διαμαρτυρίες από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κύριε Υπουργέ ...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κύριε Πρόεδρε, απλώς σχολίασα την απουσία του κ. Καραμανλή.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ, μια στιγμή.
Κύριοι συνάδελφοι, σας παρακαλώ πάρα πολύ, όπως ακούστηκε ο Αρχηγός σας από τη Συμπολίτευση, θα ακούσετε και εσείς την άλλη φωνή. Είναι απαράδεκτο αυτό που κάνετε. Σας παρακαλώ.
Ορίστε, κύριε Υπουργέ.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Ευχαριστώ.
Κυρίες και κύριοι συνάδελφοι, πριν εισέλθω στο κύριο τμήμα της ομιλίας μου, που θα αφορά βεβαίως το φορολογικό νομοσχέδιο και την αποτύπωση της κυβερνητικής πολιτικής πάνω σε γενικότερα θέματα οικονομίας, κρίνω σκόπιμο να κάνω δυο-τρία σχόλια στον απόντα Αρχηγό της Νέας Δημοκρατίας.
Τόλμησε να πει ο κ. Καραμανλής "αιδώς Αργείοι" για κάποιο ζήτημα, αλλά είναι ντροπή, κύριοι συνάδελφοι της Νέας Δημοκρατίας, να έρχεται εδώ ο Αρχηγός σας και μάλιστα λίγους μήνες πριν κληθεί η χώρα μας για την ένταξη στην Οικονομική και Νομισματική 'Ενωση της Ευρώπης και να έχει το θράσος και να μιλάει για μαγειρέματα και αλχημείες γύρω από τους εθνικούς λογαριασμούς της Ελλάδας.
Αυτό που θέλω να σημειώσω στο Σώμα είναι ότι η Νομισματική Επιτροπή στις Βρυξέλες πριν από οκτώ μέρες ακριβώς κατήργησε το καθεστώς υπερβολικού ελλείμματος για την ελληνική οικονομία και μετά από εξονυχιστικό έλεγχο που κράτησε έξι ολόκληρους μήνες και ο οποίος περιέλαβε τέσσερις αποστολές εμπειρογνωμόνων στην Αθήνα, οι οποίοι ξεσκόνισαν κυριολεκτικά τους εθνικούς μας λογαριασμούς και στο Γενικό Λογιστήριο και στο Υπουργείο Οικονομικών και στο Υπουργείο Εθνικής Οικονομίας, η οποία περιέλαβε επίσης οκτώ επισκέψεις Ελλήνων εμπειρογνωμόνων στις Βρυξέλλες και στην EUROSTAT, στο Λουξεμβούργο, κατέληξε στο συμπέρασμα ότι η Ελλαδα πληροί απολύτως τους όρους της Συνθήκης του Μάαστριχτ, σε ό,τι αφορά το έλλειμμα της γενικής κυβέρνησης το οποίο είναι 2,5% του Ακαθαρίστου Εγχώριου Προϊόντος, όπως ακριβως είχε δηλώσει η Ελλάς. Και έρχεται τώρα ο κ. Καραμανλής και καταγγέλλει για μαγειρέματα και αλχημείες, τους ανωτάτους αξιωματούχους και εμπειρογνώμονες των Βρυξελλών και των διεθνών οργανισμών οι οποίοι επικύρωσαν μετά από εξονυχιστικό έλεγχο τους εθνικούς λογαριασμούς της πατρίδας μας. Και με αυτό τον έλεγχο θα πάμε ακριβώς το πρώτο εξάμηνο του 2000 να μπούμε στην ΟΝΕ. Και τολμά ο κ. Καραμανλής, έχει το θράσος να καταγγέλει και τους ελεγκτές και εμάς. Είναι αυτό μια εθνική πράξη, είναι αυτό μια πράξη που σέβεται την κοινή λογική; Διότι ποιο συμφέρον θα είχαν οι Ευρωπαίοι να καλύψουν τα δικά μας μαγειρέματα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί κάλυψαν και τα δικά τους.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Είναι δημιουργική λογιστική, αγαπητοί συνάδελφοι της Νέας Δημοκρατίας -και σας ερωτώ πραγματικά ως συναδέλφους- να εφαρμόζει η Ελλάδα με συνέπεια τους ορισμούς τη Συνθήκη του Μάαστριχτ, όπως κάνουν όλες και οι δεκαπέντε, οι δεκατέσσερις άλλες χώρες-μέλη της Ευρωπαϊκής Ενώσεως; Ασφαλώς υπάρχουν πολλοί ορισμοί του ελλείμματος. 'Αλλο κάνουν τα Ηνωμένα 'Εθνη, άλλο κάνει η Ρωσία, άλλο κάνει η Κίνα, άλλο ενδεχομένως οι χώρες του ΟΟΣΑ. Ο ορισμός της γενικής κυβέρνησης κατά την ευρωπαϊκή στατιστική υπηρεσία και κατά την Ευρωπαϊκή Επιτροπή, είναι ορισμός που δεσμεύει τις δεκαπέντε χώρες μέλη της ενώσεως και αυτόν τον ορισμό τηρεί με απόλυτη ευλάβεια η Ελλάδα. Είμαστε περήφανοι, που είμαστε τόσο συνεπείς στην τήρηση αυτών των ορισμών και θεωρώ ότι δεν προσφέρει καμία υπηρεσία ούτε στην πατρίδα ούτε στη συζήτηση αυτού του Κοινοβουλίου, να γίνονται αυτές οι πραγματικά ασύλληπτες καταγγελίες, για δήθεν μαγειρέματα ή δήθεν αλχημείες. Εξοργίζομαι αγαπητοί συνάδελφοι, όταν ακούω τέτοιου είδους κουβέντες στο Εθνικό Κοινοβούλιο.
Δεύτερον, μίλησε ο κ. Καραμανλής για τους φόρους που πράγματι επέβαλε η Κυβέρνηση του ΠΑΣΟΚ και μίλησε για φορομπηχτική πολιτική και μια σειρά από άλλους χαρακτηρισμούς. Ο Πρωθυπουργός, αλλά και εγώ έχουμε πολλές φορές αναφέρει και εξηγήσει ότι οι μόνοι φόροι που επέβαλε η δική μας Κυβέρνηση στη διάρκεια της εξαετούς παρουσίας της στην εξουσία, ήταν φόροι στο κεφάλαιο και τα κέρδη. Να θυμίσω ότι φορολογήσαμε τα αποθεματικά των τραπεζών, το 1997 έναντι ποσού περίπου εξήντα πέντε δισεκατομμυρίων (65.000.000) δραχμών, τις χρηματιστηριακές συναλλαγές με 3% που αποδίδει ήδη διακόσια δισεκατομμύρια (200.000.000), τα αμοιβαία κεφάλαια και τις επενδύσεις χαρτοφυλακίου, τις ονομαστικές μετοχές μη εισηγμένων εταιριών στο χρηματιστήριο τις τεχνικές επιχειρήσεις, τις τράπεζες τις ίδιες, που αυξήσαμε το ποσοστό φόρου από 35% σε 40%.
'Ολοι αυτοί οι φόροι ήταν αποκλειστικά φόροι στο κεφάλαιο και στα κέρδη και απέδωσαν πράγματι περίπου εξακόσια δισεκατομμύρια (600.000.000.000) δραχμές τα οποία συνέβαλαν ουσιαστικά στη δημοσιονομική εξυγίανση. Και επιπλέον η σχέση αμέσων προς εμμέσους φόρους στη χώρα μας, την περίοδο των έξι ετών του ΠΑΣΟΚ, βελτιώθηκε ουσιαστικά. Η σχέση έπεσε από το 2,5% στο 1,5% και η ποσοστιαία σχέση έπεσε από το 30% άμεσοι φόροι 70% έμμεσοι φόροι το 1993, σε 40% άμεσοι φόροι, 60% έμμεσοι φόροι το 1999.
'Αρα υπάρχει μια βελτίωση, μια μετατόπιση. Το 10% των φορολογικών εσόδων από την έμμεση στην έμμεση φορολογία, το 30%-70% έγινε 40%-60% και είμαστε πολύ υπερήφανοι γι'αυτήν τη βελτίωση στη σχέση άμεσης προς έμμεση φορολογία, που υποδηλώνει μια κίνηση στην κατεύθυνση της φορολογικής δικαιοσύνης.
'Ερχομαι τώρα στο κεντρικό τμήμα της ομιλίας μου, που αφορά βεβαίως τα θέματα που απασχολούν όχι τον κ. Καραμανλή, αλλά τον ελληνικό λαό.
Αγαπητοί συνάδελφοι, πέρασαν έξι χρόνια που εφαρμόζουμε μια δύσκολη και αυστηρή οικονομική πολιτική. Είχε πάλι το θράσος ο κ. Καραμανλής να καταγγείλει, ποιους, εμάς για λαϊκισμό. Ο κ. Καραμανλής, ο οποίος πριν από ένα μήνα εξήγγειλε παροχές ενός τρισεκατομμυρίου (1.000.000.000.000) δραχμών. Εάν υπολογίσει κανείς, όπως αναφέρει η ανάλυση του Γενικού Λογιστηρίου, όλα όσα έχει υποσχεθεί ο κ. Καραμανλής για τους συνταξιούχους, τους αγρότες κλπ. για το έτος 2000, το άθροισμα είναι περίπου οκτακόσια δεκαεπτά δισεκατομμύρια (817.000.000.000) δραχμές, το οποίο είναι εισιτήριο όχι εισόδου, αλλά εξόδου από την Οικονομική και Νομισματική 'Ενωση της Ευρώπης. Είναι το κόκκινο χαρτί το οποίο αν χρησιμοποιούσε μια οποιαδήποτε ελληνική κυβέρνηση το πρώτο εξάμηνο του 2000, η απάντηση θα είναι απαγόρευση εντάξεως στην Οικονομική και Νομισματική 'Ενωση της Ευρώπης τον Ιούνιο του 2000, όταν προσδοκούμε να μπούμε.
'Αρα για κάποιον άλλον μιλάει ο κ. Καραμανλής και όχι για το ΠΑΣΟΚ, το οποίο υπέστη και υπέμεινε ένα σοβαρό κοινωνικό και πολιτικό κόστος, το οποίο αποτυπώθηκε και στις ευρωεκλογές, ασκώντας μια πολιτική που ήταν το αντίθετο του λαϊκισμού, ασκώντας μια δημοσιονομική και νομισματική πολιτική που ήταν ιδιαίτερα αυστηρή, για την ελληνική κοινωνία, βεβαίως με πολύ ευαίσθητη στάθμιση για το πού πέφτουν τα βάρη, διότι διασφαλίσαμε και κοινωνικές δαπάνες, αλλά και τα πραγματικά εισοδήματα, η οποία όμως σε κάθε περίπτωση, ήταν το αντίθετο μιας πολιτικής παροχών.
Φθάσαμε έτσι, αγαπητοί συνάδελφοι, μετά από έξι χρόνια, να έχουμε αυτό που πράγματι στοχεύσαμε και το οποίο ονειρευόμαστε, μια ισχυρή οικονομία, μια οικονομία με πληθωρισμό 2% σε σχέση με το 14% της Νέας Δημοκρατίας, μια οικονομία με έλλειμμα 1,5% φέτος του ΑΕΠ σε σχέση με παραπάνω από 13% της Νέας Δημοκρατίας, μ'ένα δημόσιο χρέος το οποίο πέφτει και μια ανάπτυξη η οποία από το 0% ή το 1% των προηγουμένων ετών, κινείται με ρυθμούς της τάξης του 3,5% σε ετήσια βάση επί τρία συνεχή χρόνια. Μιλάμε για μια οικονομία η οποία στέκεται στα πόδια της και η οποία αντιστάθηκε σε τρεις συνεχείς διεθνείς οικονομικές κρίσεις με πολύ μεγάλη επιτυχία. 'Οταν η Ασία το 1997, όταν η Ρωσία το 1998 σάρωναν τις χώρες του τρίτου κόσμου με υποτιμήσεις, με πληθωρισμούς, με κάθετη πτώση εισοδημάτων, η ελληνική οικονομία αντιστάθηκε, δεν υπέστη καμία απολύτως συνέπεια, και συνέχισε αδιατάρακτη την πορεία της και προς την παραπέρα ανάπτυξη, αλλά και προς την ένταξη στην Οικονομική και Νομισματική 'Ενωση της Ευρώπης.
Σαν αποτέλεσμα αυτής της οικονομικής πορείας, αποτέλεσμα μιας πορείας δύσκολης και ανηφορικής, η Κυβέρνηση υλοποίησε τη δέσμευσή της το Σεπτέμβριο του 1999 για μια δέσμη μέτρων κοινωνικού χαρακτήρα, η οποία θα αντιστάθμιζε τους κόπους, τους μόχθους, τις θυσίες του ελληνικού λαού στη διάρκεια των προηγουμένων έξι ετών. Και εξήγγειλε ο Πρωθυπουργός ένα πακέτο μέτρων της τάξης των τετρακοσίων εβδομήντα δισεκατομμυρίων (470.000.000.000) δραχμών που αντιστοιχεί στο 1,2% του εθνικού μας εισοδήματος, το οποίο έχει τα εξής τρία κεφάλαια:
Το πρώτο κεφάλαιο αφορά τη φορολογική μεταρρύθμιση και είναι μία συνολική θεώρηση αυτή του φορολογικού συστήματος που αναδιαρθρώνει το σύστημα σε μια νέα βάση. Προέκυψε, όπως εξήγησε και ο κ. Δρυς την Πέμπτη, από ενδελεχή και συστηματικό διάλογο με τους κοινωνικούς φορείς ο οποίος παρήγαγε κάποια συγκεκριμένα συμπεράσματα τα οποία σεβάστηκε η Κυβέρνηση όταν κατάρτισε το νομοσχέδιο.
Πέντε είναι τα κύρια σημεία αυτού του νομοσχεδίου. Το πρώτο είναι η ουσιαστική αύξηση του αφορολογήτου ορίου στη διάρκεια του επομένου και μεθεπομένου έτους που ουσιαστικά οδηγεί στο διπλασιασμό του αφορολογήτου ορίου. Από ένα εκατομμύριο πενήντα πέντε χιλιάδες (1.055.000) δραχμές τώρα, θα πάει στα δύο εκατομμύρια (2.000.000) για όλο τον κόσμο την 1.1.2001 και στα δύο εκατομμύρια τριακόσιες χιλιάδες (2.300.000) για τους μισθωτούς και τους συνταξιούχους. Είναι μία σημαντικότατη αύξηση που σημαίνει σε πολύ απλά ελληνικά ότι θα μειωθεί ουσιαστικά το φορολογικό βάρος στα χαμηλά και μεσαία εισοδήματα. Και πολλοί χαμηλόμισθοι, ίσως και όλοι οι χαμηλοσυνταξιούχοι, δεν θα πληρώσουν ούτε μία δραχμή φόρο. Είναι αυτή μια σημαντική κατάκτηση που ικανοποιεί και το γενικό αίτημα της ΓΣΕΕ.
Δεύτερον, αυξάνει σημαντικά τις φορολογικές εκπτώσεις για όσους έχουν παιδιά. Οικογένειες με ένα, δύο, τρία ή περισσότερα παιδιά θα έχουν ουσιαστικές βελτιώσεις που φθάνουν έως και διακόσιες χιλιάδες (200.000) δραχμές το χρόνο.
Τρίτον, μειώνει ουσιαστικότατα το συντελεστή στις προσωπικές εταιρείες. Το 35% γίνεται 25%. Και αυτό είναι προφανές ότι εισάγει μία σημαντική ελάφρυνση για τις μικρές και μεσαίες επιχειρήσεις που είναι και ο κορμός της ελληνικής οικονομίας.
Πιστεύω ότι οι μικρές και μεσαίες επιχειρήσεις, οι οποίες έχουν στηριχθεί με πολλούς τρόπους από την Κυβέρνηση, αντιμετωπίζουν ακόμα ένα ουσιαστικό πρόβλημα ανταγωνισμού, το οποίο συνδέεται με το γεγονός ότι έχει ανοίξει η αγορά, πιέζονται πολύ από τις μεγάλες επιχειρήσεις και πρέπει να έχουν μια ουσιαστικά βελτιωμένη φορολογική μεταχείριση σε σχέση με τις ανώνυμες εταιρείες. Και πράγματι, αυτό επιτυγχάνεται διότι, ενώ ο συντελεστής για τις ανώνυμες εταιρείες παραμένει στο 35%, ο συντελεστής στις προσωπικές εταιρείες πέφτει στο 25%. 'Αρα δίνουμε ένα σημαντικό φορολογικό πλεονέκτημα στις μικρές και μεσαίες επιχειρήσεις στον ανταγωνισμό τους με τις μεγάλες επιχειρήσεις.
Τέταρτον, καταργούνται τα αντικειμενικά κριτήρια. Εξεπλήρωσαν την αποστολή τους. 'Ηταν μεταβατικού χαρακτήρα. Η σημερινή λειτουργία του φοροεισπρακτικού μηχανισμού, καθώς και η εξυγίανση και ο εκσυγχρονισμός της ελληνικής οικονομίας, επιτρέπουν την άρση αυτού του μέτρου εκτάκτου ανάγκης. Και αυτό είναι μία σημαντική προσφορά στον κόσμο των μικρών και μεσαίων επιχειρήσεων.
Πέμπτον, υπάρχουν τα κίνητρα για την απασχόληση που είναι ενταγμένα και στο Εθνικό Σχέδιο Δράσης για την Απασχόληση και τα οποία ουσιαστικά συνίστανται στην επιδότηση κατά 50% της εργοδοτικής εισφοράς για νέες προσλήψεις. 'Αρα παρέχεται ένα σημαντικό κίνητρο στις επιχειρήσεις και τις μεγάλες και τις μεσαίες και τις μικρές για να προσλάβουν νέους ανθρώπους για να συμβάλουν και αυτές στη μείωση της μεγάλης ακόμα ανεργίας.
Τέλος, το νομοσχέδιο ασχολείται και με μία σειρά μέτρων διοικητικού χαρακτήρα με τα οποία επιδιώκεται η απλούστευση των διαδικασιών και σε ό,τι αφορά την υποβολή δηλώσεων και σε ό,τι αφορά την έκδοση ή μη έκδοση πιστοποιητικών φορολογικής ενημερότητας και σε ό,τι αφορά τη μεταβίβαση αυτοκινήτων, που απλουστεύεται και "εξευρωπαϊζεται". 'Οποιος γνωρίζει πώς ανταλλάσσονται ή πωλούνται τα αυτοκίνητα στην Ευρώπη, γνωρίζει ότι είναι μία απλούστατη διαδικασία που απαιτεί ελάχιστα πιστοποιητικά. Και προς αυτήν την κατεύθυνση κινούμαστε και εμείς με το φορολογικό νομοσχέδιο.
'Αρα το πρώτο σκέλος του νομοσχεδίου είναι μία σημαντική τομή στο φορολογικό σύστημα, μία σημαντική ελάφρυνση των χαμηλών και μεσαίων εισοδημάτων, μία σημαντική ελάφρυνση εργαζομένων, μισθωτών και συνταξιούχων.
Το δεύτερο κεφάλαιο, το οποίο δεν περιέχεται σε αυτό το νομοσχέδιο παρά κατά το ένα τμήμα του αφορά τις μειώσεις των εμμέσων φόρων. Και αυτό είναι μία ουσιαστική κοινωνική παροχή, γιατί μιλάμε για τη βενζίνη η οποία έχει μειωθεί σημαντικά, μιλάμε για το πετρέλαιο θέρμανσης. Και εδώ ανοίγω μία παρένθεση για να θυμίσω ότι το 1995 ο φόρος σε κάθε τόνο πετρελαίου θέρμανσης ήταν σαράντα χιλιάδες (40.000) δραχμές και τώρα πέφτει στις έξι χιλιάδες εκατό (6.100) δραχμές. Και πιστεύω ότι αυτό είναι μία συμβολή στα λαϊκά εισοδήματα, σε όλη την ελληνική επικράτεια. Και επιπλέον βεβαίως η μείωση του ειδικού φόρου στα αυτοκίνητα, κατά 10%, για ένα προϊόν ευρείας μαζικής καταναλώσεως.
Και αυτό οπωσδήποτε θα συμβάλει πολύ στην απόκτηση αυτοκινήτου από κάθε ελληνική οικογένεια, διότι ο φόρος ιδιαίτερα στα μικρά αυτοκίνητα, είναι πλέον ελάχιστος. Προσεγγίζει δηλαδή πλέον το επίπεδο του ΦΠΑ η συνολική φορολογική επιβάρυνση.
Τέλος το τρίτο κεφάλαιο του πακέτου μέτρων αφορά τις κοινωνικές δαπάνες, τις δέκα χιλιάδες (10.000) δραχμές αύξησης στις συντάξεις του ΟΓΑ απο τριάντα τρεις (33.000) σε σαράντα τρεις (43.000) χιλιάδες, μία σημαντικότατη ενίσχυση η οποία πιστεύω ότι είχε θετική ανταπόκριση στον κόσμο τον αγροτικό και ιδιαίτερα στους συνταξιούχους αγρότες. Υπάρχει η αύξηση στο επίδομα κοινωνικής αλληλεγγύης, μία κίνηση σε όφελος των χαμηλοσυνταξιούχων. Υπάρχει αύξηση στο επίδομα ανεργίας το οποίο είναι ακόμα χαμηλό και θα υπάρχουν περιθώρια περαιτέρω αυξήσεώς του, αλλά κάναμε ένα σημαντικό βήμα με αυτό τον προϋπολογισμό. Και είναι τέλος οι ουσιαστικές αυξήσεις στις συντάξεις, οι οποίες θα ανακοινωθούν με το επόμενο νομοσχέδιο για τις δαπάνες και θα αφορούν κυρίως συνταξιούχους του δημοσίου, αλλά και γενικότερα τους συνταξιούχους. Οι συνταξιούχοι θα έχουν αυξήσεις υψηλότερες από αυτούς που θα έχουν οι εν ενεργεία υπάλληλοι.
Αυτό, λοιπόν, είναι το πακέτο.
Ερώτημα: Είναι προεκλογικό πακέτο; Οδηγεί σε αύξηση του ελλείμματος; Η απάντηση, αγαπητοί συνάδελφοι, είναι σαφέστατα όχι. Και αυτή η απάντηση που δίνω είναι απόλυτα δεσμευτική. Διότι οφείλουμε να αναγνωρίζουμε όλοι ότι όταν ομιλεί σήμερα ο Υπουργός Εθνικής Οικονομίας και Οικονομικών της Ελλάδος απευθύνεται στις αγορές, απευθύνεται σε ένα ευρύτερο κοινό, το οποίο τιμωρεί όσους δεν λέγουν απόλυτα την αλήθεια. Αυτό που λέμε ισχύει. Ισχύει απολύτως και είναι απόλυτα ελεγμένο. Θα δώσω δύο αριθμούς. Ο στόχος για το έλλειμμα φέτος ήταν 1,9% του ακαθάριστου εγχώριου προϊόντος. Παρά τα μέτρα που παίρνουμε, το αποτέλεσμα του ελλείμματος φέτος θα είναι καλύτερο από το στόχο, 1,5% του ακαθάριστου εγχώριου προϊόντος.
Ο στόχος του ελλείμματος του χρόνου, σύμφωνα με το πρόγραμμα σύγκλισης, θα ήταν 1,7%. Πράγματι όμως στοχεύουμε σε έλλειμμα 1,2% καλύτερο από το στόχο, παρά το βάρος των τετρακοσίων εβδομήντα δισεκατομμυρίων (470.000.000) τα οποία θα στοιχίσουν αυτές οι παροχές.
Μα, θα μου πείτε πως τετραγωνίζεται έτσι ο κύκλος. Θα δώσω πλήρεις απαντήσεις, γιατί θέλω να είμαι απόλυτα σαφής και να είμαι πειστικός στην Εθνική Αντιπροσωπεία. Ο πρώτος λόγος, αγαπητοί συνάδελφοι, ότι το έλλειμμα μειώνεται αντί να αυξάνεται, παρά τα μέτρα τα οποία παίρνουμε, είναι ότι έχουμε οικονομική ανάπτυξη ταχύτερη της αναμενομένης. 'Εχουμε οικονομική ανάπτυξη 3,5% το χρόνο και εδώ ανοίγω μία παρένθεση, αν μου επιτρέπετε, για να πω το εξής, ότι ο πραγματικός ρυθμός ανάπτυξης της ελληνικής οικονομίας τώρα δεν είναι 3,5%, ίσως να είναι κοντά στο 4,5%. Συγκρατείται τεχνητά η ανάπτυξη σήμερα στην πατρίδα μας λόγω της αυστηρής νομισματικής πολιτικής, των υψηλών επιτοκίων, που είναι αναγκασμένη να κρατάει η Τράπεζα της Ελλάδος, για να ρίξουμε τον πληθωρισμό. 'Οταν τα επιτόκια πέσουν, θα ανέβει ο ρυθμός ανάπτυξης και θα διαγράψει, πιστεύω, τη φυσιολογική του πορεία, που είναι μία πορεία της τάξης του 4,5% ή 5% τα επόμενα χρόνια. Αυτός είναι ο λανθάνων, ο πραγματικός ρυθμός της ανάπτυξης της ελληνικής οικονομίας. Αλλά σε κάθε περίπτωση, 3,5% είναι απόλυτα ικανοποιητικό στις παρούσες συνθήκες, είναι ανώτερο από την Ευρώπη, είναι τριπλάσιο απ' ό,τι είχαμε τα προηγούμενα είκοσι χρόνια, είναι γενικά ένας καλός ρυθμός, ο οποίος βεβαίως συντηρεί τα έσοδα και δημιουργεί συνθήκες διαρκούς ανόδου των φορολογικών εσόδων, διότι δημιουργεί εισοδήματα τα οποία φορολογούνται βάσει της νομοθεσίας και αυτοί οι φόροι συμβάλλουν ακριβώς στη δημοσιονομική εξυγίανση.
Αλλά πέρα, αγαπητοί συνάδελφοι, από το θέμα της ανάπτυξης και της ανάκαμψης της ελληνικής οικονομίας, υπάρχει ένα άλλο στοιχείο -και θα απαντήσω και πάλι στον κ. Καραμανλή, τον απόντα κ. Καραμανλή- που αφορά την απόδοση του φοροεισπρακτικού μας μηχανισμού.
Πολλά ελέχθησαν, είναι όλα ή τα περισσότερα ψεύδη. Είναι όλα ή τα περισσότερα ψεύδη, και θέλω να καταγγείλω και πάλι τις ανακρίβειες στις οποίες προσφεύγει ο Αρχηγός της Αξιωματικής Αντιπολιτεύσεως.
Ποια είναι η πραγματικότητα; Η πραγματικότητα, αγαπητοί συνάδελφοι -και θα το αποδείξω αυτό με στοιχεία- είναι ότι τα τελευταία χρονια στο Υπουργείο Οικονομικών συντελέσθηκε μία διοικητική επανάσταση. 'Οπως και σε πολλούς άλλους τομείς της εθνικής μας οικονομίας, συμπυκνώσαμε σε ελάχιστο αριθμό ετών, τρία, τέσσερα, πέντε χρόνια, όσα σε άλλες χώρες -και θα έλεγα κυρίως σε ευρωπαϊκές χώρες, γιατί αυτό είναι το μέτρο σύγκρισης- χρειάστηκαν δεκαετίες για να ολοκληρωθούν.
Θα απαριθμήσω τις τρεις βασικές αλλαγές και τι σημαίνει αυτό για τον κρατικό προϋπολογισμό.
Το πρώτο είναι ότι για πρώτη φορά τα τελευταία χρόνια το ελληνικό Υπουργείο Οικονομικών απέκτησε μιά αξιόπιστη υπηρεσία δίωξης οικονομικού εγκλήματος. Είναι το Σώμα Δίωξης Οικονομικού Εγκλήματος. Και είμαι υπερήφανος ως Υπουργός Εθνικής Οικονομίας και Οικονομικών ότι είχα την τιμή να εγκαινιάσω την έναρξη λειτουργίας αυτού του Σώματος το οποίο στέκεται στο ύψος των περιστάσεων, το οποίο πραγματικά δικαιολογεί, στην τεράστια τουλάχιστον πλειοψηφία του, το χαρακτηρισμό "αδιάφθοροι", το οποίο πραγματοποιεί σημαντικό έργο και το οποίο έχει δημιουργήσει ένα άλλο κλίμα στις συναλλαγές και στην αγορά, ένα κλίμα εκπλήρωσης, όχι αποφυγής, των φορολογικών υποχρεώσεων.
Ποιο είναι το απτό παράδειγμα της αποδόσεως του Σώματος Δίωξης Οικονομικού Εγκλήματος. Θα πω πάλι δύο αριθμούς που είναι κατανοητοί από όλους και προφανώς και από το ευρύτερο κοινό, το οποίο μας παρακολουθεί.
Επί χρόνια, αγαπητοί συνάδελφοι, είχαμε πρόβλημα με τις εισπράξεις του Φόρου Προστιθέμενης Αξίας. Ο ΦΠΑ απέδιδε στον κρατικό προϋπολογισμό λιγότερο από την εξέλιξη του τζίρου της οικονομίας. Αυξανόταν ο τζίρος της οικονομίας στις συναλλαγές 10%, ο ΦΠΑ είχε ρυθμό αυξήσεως 5%. Χάναμε εκατοντάδες δισεκατομμύρια δραχμές.
Τα τελευταία δύο χρόνια, που είναι τα χρόνια λειτουργίας του ΣΔΟΕ, επιταχύνθηκε εντυπωσιακά ο ρυθμός αυξήσεως αποδόσεως του Φόρου Προστιθέμενης Αξίας και τώρα είναι περίπου διπλάσιος από τον τζίρο της οικονομίας. Ο τζίρος της οικονομίας, το εθνικό μας εισόδημα ας το πω έτσι πολύ απλά, αυξάνεται με 6% περίπου. Βάσει των στοιχείων του εννεαμήνου ο ΦΠΑ αυξάνεται με 10,5%.
'Αρα πληρώνουν οι 'Ελληνες και οι Ελληνίδες δύο φορές παραπάνω ΦΠΑ από τις συναλλαγές, τις οποίες πραγματοποιούν. Αυτό σημαίνει ότι συλλαμβάνεται φοροδιαφεύγουσα ύλη για πρώτη φορά εδώ και δεκαπέντε χρόνια περίπου που υπάρχει ο ΦΠΑ στη χώρα μας. Είναι τεράστιο επίτευγμα, το οποίο θέλω να υπογραμμίσω και να εξάρω, και το οποίο συνδέεται άμεσα με τη λειτουργία του Σώματος Δίωξης Οικονομικού Εγκλήματος.
Τι σημαίνει αυτό σε όρους απλής αριθμητικής; Κάθε μονάδα που αυξάνεται ο ΦΠΑ παραπάνω από το τζίρο της οικονομίας, είναι περίπου τριάντα δισεκατομμύρια (30.000.000.000) δραχμές. 'Αρα τώρα που αυξάνεται περίπου πέντε μονάδες παραπάνω, αμέσως-αμέσως έχουμε εκατόν σαράντα δισεκατομμύρια (140.000.000.000) δραχμές περισσότερα έσοδα απ' ό,τι θα είχαμε εάν απλώς κρατούσε ο ΦΠΑ το ρυθμό του τζίρου της οικονομίας.
'Αρα υπάρχει σημαντική συμβολή του ΣΔΟΕ στην πάταξη της φοροδιαφυγής. Και βεβαίως το θέμα της επώνυμης φοροδιαφυγής, παρά τις αντιδράσεις οι οποίες ακούγονται, πιστεύω ότι είναι μιά σημαντική συμβολή στη δημιουργία και εμπέδωση κλίματος φορολογικής συνείδησης. Δεν είναι φυσικό, αγαπητοί συνάδελφοι, κάποιοι ελεύθεροι επαγγελματίες είτε είναι μεγαλοδικηγόροι είτε είναι μεγαλογιατροί είτε είναι μεγαλοτραγουδιστές, να θεωρούν τους εαυτούς τους ότι είναι υπεράνω του νόμου και ότι είναι εντός του νόμου ή υποχρεούται να υπάγεται στο νόμο ο χαμηλοσυνταξιούχος, ο χαμηλόμισθος, ο μικρός και μεσαίος επιχειρηματίας. Η Κυβέρνηση θεωρεί ότι η κατάσταση αυτή ήταν και παραμένει απαράδεκτη και πως όλοι αυτοί θα πρέπει να πάρουν ένα μάθημα ότι η Κυβέρνηση στέκεται αμείλικτη στο θέμα της μεγάλης, ιδιαίτερα, και επώνυμης φοροδιαφυγής. 'Οχι ότι ξεχνάμε τη φοροδιαφυγή γενικότερα στην ελληνική κοινωνία. Και πράγματι είναι σωστό ότι είναι ένα φαινόμενο γενικής, ας το πω έτσι, εφαρμογής. Είναι όμως ιδιαίτερα προκλητική η μεγάλη και επώνυμη φοροδιαφυγή. Και το Σώμα Δίωξης Οικονομικού Εγκλήματος με την ειδική υπηρεσία την οποία έχω συστήσει, θα συνεχίσει αυτόν τον αγώνα.
Δεύτερη μεγάλη επανάσταση: Τα κέντρα ελέγχου, τα ελεγκτικά κέντρα, το Εθνικό Ελεγκτικό Κέντρο και επίσης τα περιφερειακά κέντρα. Θα δώσω ένα πίνακα, αγαπητοί συνάδελφοι, για τα Πρακτικά της Βουλής από τον οποίο προκύπτει ότι στους εννέα μήνες αυτού του χρόνου τα ελεγκτικά κέντρα απέδωσαν εκατόν πενήντα τέσσερα δισεκατομμύρια (154.000.000.000) δραχμές από ελέγχους μεγάλων επιχειρήσεων, τα οποία δεν είχαν εγγραφεί και δεν είχαν προβλεφθεί στον κρατικό προϋπολογισμό.
'Αρα είναι μία ακόμα διοικητική τομή που κάναμε στο Υπουργείο Οικονομικών που έχει άμεσο εισπρακτικό αποτέλεσμα.
Στο σημείο αυτό ο Υπουργός Εθνικής Οικονομίας και Οικονομικών κ. Γιάννος Παπαντωνίου καταθέτει για τα Πρακτικά τον προαναφερθέντα πίνακα, ο οποίος έχει ως εξής:
(Ο σχετικός πίνακας υπάρχει στο τεύχος των Πρακτικών της Βουλής).
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Τέλος έρχομαι στο TAXIS. Εδώ θα απαριθμήσω τη σειρά των ανακριβειών που λέχθηκαν. Ποια είναι η πραγματικότητα σήμερα, εάν φωτογραφίσουμε την υλοποίηση του TAXIS σήμερα, τον Οκτώβριο του 1999. Πρώτα απ'όλα το TAXIS, βάσει της συμβάσεως που έχει υπογραφεί πριν απο πάρα πολλά χρόνια, αφορά διακόσιες τριάντα μία ΔΟΥ.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Θέλω να σας πω μην εντυπωσιάζεσθε από τον αριθμό των Δ.Ο.Υ.
Υπάρχουν, λόγω του πελατειακού κράτους που όλοι γνωρίζουμε πολύ καλά, πάρα πολλές Δ.Ο.Υ. που έχουν ένα, δύο, ή τρεις υπαλλήλους και λειτουργούν ως εισπρακτικά γραφεία. Και σε πολύ μικρά χωριά υπάρχουν Δ.Ο.Υ. Δεν σημαίνει ότι και εκεί θα πάει το TAXIS ούτε ήταν λογικό να πάει το TAXIS σε τόσο μικρές Δ.Ο.Υ., ένα πρόγραμμα που έχει δεκαπέντε εφαρμογές, όταν μετά βίας υπάρχει ένας υπάλληλος για να εισπράξει τους φόρους. Πρέπει να είμαστε και κάπως σοβαροί.
'Αρα μιλάμε για διακόσιες τριάντα μία Δ.Ο.Υ. Από αυτές τις Δ.Ο.Υ. τον Οκτώβριο έχουν το σύστημα TAXIS εκατόν εβδομήντα τέσσερις Δ.Ο.Υ. από τις οποίες οι εκατόν πενήντα περίπου έχουν και τις δεκαπέντε εφαρμογές. Δεκαεπτά είναι τυπικά, αλλά δεκαπέντε είναι ουσιαστικά το σύνολο των εφαρμογών του TAXIS.
Τώρα ακούστε τα εξής τρία ποσοστά. Στις Δ.Ο.Υ. που λειτουργεί σήμερα το TAXIS περνάει το 86% του φόρου εισοδήματος, το 83% του φόρου προστιθεμένης αξίας και το 94% του συνόλου των φορολογικών εσόδων της χώρας. 'Αρα πώς έχει το θράσος ο κ. Καραμανλής να λέει ότι δεν υλοποιήθηκε το TAXIS; Και όλα αυτά θα φθάσουν κοντά στο 100% μέσα στον επόμενο ενάμιση μήνα όπου θα πάει το TAXIS και στις υπόλοιπες Δ.Ο.Υ. για να φθάσουν τον αριθμό των διακοσίων τριάντα μία Δ.Ο.Υ. που είναι το σύνολο της συμβάσεως. Αυτή είναι η πραγματικότητα. 'Αρα το TAXIS εγκαταστάθηκε στο Υπουργείο Οικονομικών, επιτέλους, παρά τις μεγάλες καθυστερήσεις του παρελθόντος που καλύπτει και τη Νέα Δημοκρατία και την παλαιά Κυβέρνηση του ΠΑ.ΣΟ.Κ., αλλά τώρα είναι βέβαιο ότι επιταχύνθηκε πολύ η εφαρμογή, και έχουμε ένα θετικό αποτέλεσμα σε ό,τι αφορά τη λειτουργία αυτού του συστήματος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τα έξι χρόνια είναι δικά σας. Αυτά δε μετράνε;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Βεβαίως για να είμαστε επίσης πάρα πολύ ειλικρινείς, η απόδοση του TAXIS, η πλήρης συμβολή του και στον αγώνα κατά της φοροδιαφυγής και στον άλλο μεγάλο και παράλληλο αγώνα που διεξάγουμε, της βελτίωσης της εξυπηρέτησης του πολίτη, έχει ακόμα προοπτική. Γιατί πρέπει και οι άνθρωποι που έμαθαν το TAXIS να το συνηθίσουν και το σύστημα του Υπουργείου Οικονομικών, που είναι ένα απηρχαιωμένο σύστημα, που ζούσε στο 19ο αιώνα, να εθιστεί στους ρυθμούς του TAXIS και να εξασφαλίσει μια σειρά από παρόμοιας φύσεως προϋποθέσεις.
Το βέβαιο είναι ότι το TAXIS λειτουργεί τώρα στο Υπουργείο Οικονομικών και σε διάστημα λίγων μηνών πιστεύω ότι θα έχουμε ουσιαστικότατα αποτελέσματα και στον αγώνα κατά της φοροδιαφυγής, αλλά και στην εξυπηρέτηση του πολίτη.
Κυρίες και κύριοι συνάδελφοι, με αυτό το φορολογικό νομοσχέδιο ουσιαστικά συμπληρώνεται ένα σκέλος της οικονομικής πολιτικής για το έτος 2000. Πριν κατέλθω του Βήματος, θα μου επιτρέψετε, κύριε Πρόεδρε, για δύο ή τρία λεπτά, να πω λίγα λόγια για την προοπτική του 2000, όπως τη βλέπω. Βεβαίως θα έχουμε την ευκαιρία να πούμε περισσότερα στον Προϋπολογισμό, αλλά αισθάνομαι ότι η Εθνική Αντιπροσωπεία θέλει να ακούσει δύο-τρεις λέξεις για την προοπτική του 2000.
Το 2000 θα είναι ένας θετικός, αλλά και δύσκολος χρόνος, αγαπητοί συνάδελφοι, για την εθνική μας οικονομία, ένας χρόνος που θα έχουμε πολύ καλά οικονομικά αποτελέσματα, χαμηλό πληθωρισμό, χαμηλό έλλειμμα, ισχυρή ανάπτυξη, θα έχουμε μειούμενα επιτόκια, διότι από το 10% θα πέσουν στο 3%, σε ό,τι αφορά τα επιτόκια της Τράπεζας της Ελλάδος, που σημαίνει για κάθε καταναλωτή ή για κάθε άνθρωπο που θέλει να πάρει δάνειο ότι από 13% θα πέσει στο 6% ή 7%, μέσα σε δώδεκα μόλις μήνες. Μιλάμε για μια ουσιαστικότατη κοινωνική παροχή σε όλους τους δανειολήπτες και επιχειρήσεις, αλλά και φυσικά πρόσωπα και κυρίως αυτούς που θέλουν να αγοράσουν σπίτι. 'Αρα θα έχουμε μια σειρά από πολύ θετικές εξελίξεις, μαζί βεβαίως με το όφελος από τις φορολογικές ελαφρύνσεις, τις οποίες εισάγει η Κυβέρνηση.
Από την άλλη πλευρά όμως, το έτος 2000 είναι έτος μεγάλης εθνικής εγρήγορσης. Κρινόμαστε, αγαπητοί συνάδελφοι, στο κρίσιμο τρίμηνο από Μάρτιο έως Ιούνιο 2000 για να ενταχθούμε στη Οικονομική και Νομισματική 'Ενωση της Ευρώπης και να εκπληρώσουμε αυτήν τη μεγάλη εθνική αποστολή που έχει αναλάβει η Κυβέρνησή μας.
Αυτό σημαίνει ότι θα πρέπει να συνεχιστεί η δημοσιονομική πειθαρχία η οποία εφαρμόστηκε με επιτυχία τα τελευταία έξι χρόνια. Θα πρέπει να υπάρχει μια αυστηρή επιτήρηση των εισοδηματικών εξελίξεων για να μην υπάρξουν πληθωριστικές εξάρσεις που θα ανατρέψουν τους οικονομικούς μας στόχους. 'Αρα χρειάζεται εγρήγορση και προσοχή, και ασφαλώς θα χρειαστεί μια προσεκτική μείωση των επιτοκίων, ώστε και αυτή να μη διαταράξει τις οικονομικές μας ισορροπίες.
Το έτος 2000 είναι έτος πολύ υπεύθυνων και λεπτών χειρισμών στον τομέα της εθνικής μας οικονομίας. Ο Πρωθυπουργός, η Κυβέρνηση, έχουμε πλήρη συνείδηση της ιστορικής μας ευθύνης.
Θέλω να είσθε βέβαιοι, αγαπητοί συνάδελφοι και των δύο πτερύγων, ότι η Κυβέρνηση εξάντλησε τα περιθώρια για κοινωνικές παροχές. Πιστεύω ότι στάθμισε με υπευθυνότητα, με ευαισθησία τι αντέχει η εθνική οικονομία. Εξάντλησε τα περιθώρια αυτά στο ύψος των τετρακοσίων εβδομήντα δισεκατομμυρίων (470.000.000.000) δραχμών. Είναι μία σημαντική ένεση κοινωνικής δικαιοσύνης στην ελληνική κοινωνία. Είμαστε περήφανοι που προ των εκλογών του 2000 είμαστε σε θέση να εκπληρώσουμε αυτό το χρέος μας στον ελληνικό λαό και ιδιαίτερα τους εργαζόμενους και τους συνταξιούχους. Αλλά, παράλληλα, πρέπει να υπάρχει εγρήγορση, πρέπει να υπάρχει προσοχή. Ασφαλώς η προοπτική, το μέλλον, παραμένει θετικό και ευοίωνο.
Εμείς, η Κυβέρνηση του ΠΑ.ΣΟ.Κ., εφόσον είμαστε και θα είμαστε και πάλι κυβέρνηση -γιατί εμείς θα κερδίσουμε και τις εκλογές του 2000 με βάση το έργο και την πολιτική μας- θα συνεχίσουμε αυτήν την κοινωνική πολιτική.
(Χειροκροτήματα από την πτέρυγα του ΠΑ.ΣΟ.Κ.)
Και σε κάθε επόμενο προϋπολογισμό θα υπάρχουν και ελαφρύνσεις και κοινωνικές παροχές, που θα συνεχίσουν να βελτιώνουν τα λαϊκά εισοδήματα και την κοινωνική ευημερία.
Με αυτά τα λόγια σας καλώ να υπερψηφίσετε αυτό το θετικό και κυρίως υπεύθυνο, αλλά και φιλολαϊκό φορολογικό νομοσχέδιο.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για τους κουλοχέρηδες δεν μας είπατε τίποτα, κύριε Υπουργέ.
ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, ακούγοντας τον μόλις κατελθόντα εκ του Βήματος Υπουργό Εθνικής Οικονομίας και Οικονομικών, μου δημιουργήθηκε η εντύπωση, όπως φαντάζομαι και σε σας, ότι τελικά λύθηκαν όλα τα δημοσιονομικά και οικονομικά προβλήματα της χώρας και ότι τώρα υπάρχουν τέτοια πλεονάσματα που είναι ικανός ο προϋπολογισμός να επιτρέψει στην Κυβέρνηση να δίνει αφειδώς αυτά τα οποία ακούσαμε να δίνει ο κύριος Πρωθυπουργός και στη Διεθνή 'Εκθεση Θεσσαλονίκης, αλλά και που υπενθύμισε μερικά από αυτά ο κύριος Υπουργός Εθνικής Οικονομίας και Οικονομικών. Τα πράγματα όμως δεν είναι καθόλου έτσι.
Κατ'αρχήν ήθελα να πω στον κύριο Υπουργό ότι αυτός ο πίνακας που κατέθεσε για να πει τα θαύματα που έκαναν τα ελεγκτικά κέντρα, δεν έχει καμία σχέση με βεβαίωση οριστική και τελεσίδικη φόρου.
Εκείνο που θα έπρεπε να μας πείτε, κύριε Υπουργέ, είναι πόσοι έλεγχοι έγιναν πέρσι, την προηγούμενη χρονιά, την προπροηγούμενη χρονιά από ελεγκτικά κέντρα, από τους ΣΔΟΕ κλπ. και πόσα από αυτά στάλθηκαν στα δικαστήρια, πόσα τελικά χρήματα φόρων βεβαιώθηκαν από τους ελέγχους που έγιναν και πόσα πληρώθηκαν. Τότε θα ήσασταν καθαρός με τη συνείδησή σας, αλλά και απέναντι στο Σώμα, στη Βουλή και απέναντι στον ελληνικό λαό. Αυτά είναι κατάσταση, όπως λέτε ο ίδιος, αποτελεσμάτων ελέγχων που πραγματοποιήθηκαν από 1-1-99 μέχρι 30-9-99.
Κύριε Υπουργέ, δεν μιλάτε σε άσχετους όταν ανεβαίνετε σε αυτό το Βήμα. Μιλάτε σε ανθρώπους που έχουν τουλάχιστον τη νοημοσύνη που έχετε και εσείς, αλλά και σε ανθρώπους, όπως είναι ο κ. 'Εβερτ και πολλοί άλλοι, που έχουν θητεύσει στο Υπουργείο Οικονομικών και ξέρουν να διαβάζουν τα στοιχεία που καταθέτετε.
'Εχετε εδώ -γνωστoί σε μένα, τους είχα και εγώ- τους συμβούλους σας. Δώστε, παρακαλώ, στη Βουλή τα στοιχεία της τελευταίας τετραετίας, που θέλετε να επαίρεσθε ότι τάχα χτυπήσατε -σοβαρά μιλάτε;- τη φοροδιαφυγή. Πέστε μας πόσα από αυτά τα χρέη που βεβαιώθηκαν με ελέγχους ελεγκτικών κέντρων, ΣΔΟΕ και ΔΟΥ, τελεσιδίκησαν και πόσα στη συνέχεια, αφού βεβαιώθηκαν στις ΔΟΥ, εισπράχθηκαν. Περιμένω να δω αυτά τα στοιχεία, γιατί αυτό δεν έχει καμία αξία.
Αυτό αποτελεί αποπροσανατολισμό από την ουσία του προβλήματος. 
ΓΕΩΡΓΙΟΣ ΔΡΥΣ (Υφυπουργός Οικονομικών): Μου επιτρέπετε μια διακοπή; 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Στοιχεία περιμένω, κύριε Υφυπουργέ. Δώστε καταστάσεις.
Είπε επίσης ο κύριος Υπουργός ότι τα όσα δίνει, τα ψίχουλα, τα δίνει γιατί έχει πλεόνασμα. Εδώ πρέπει να λέμε καθαρά λόγια και όχι αποπροσανατολιστικά. Τα τελευταία δέκα χρόνια γίνεται σκόπιμα διαχωρισμός του ελλείμματος σε πρωτογενές και σε γενικό. 'Ομως ο ελληνικός λαός πληρώνει το γενικό έλλειμμα και όχι μόνο το πρωτογενές. Το γενικό έλλειμμα τα τελευταία δέκα χρόνια έχει αυξηθεί τρομακτικά, γιατί μεταξύ των άλλων από το 1989 αυξήθηκε υπερβολικά το επιτόκιο με το οποίο δανείζεται το κράτος και πληρώνει ο κρατικός προϋπολογισμός, στο σκέλος των δαπανών εξυπηρέτησης του δημόσιου χρέους.
Από εκεί που κατά μέσο όρο το 1989 το επιτόκιο των τίτλων του δημοσίου ήταν 17%, το 1999 έφθασε στο 25%. Κάθε μονάδα αύξησης αυτού του επιτοκίου που αποτελεί αμοιβή κεφαλαίου και όχι εργασίας σήμαινε ογδόντα δισεκατομμύρια (80.000.000.000) πρόσθετη δαπάνη κάθε χρόνο. 'Αρα οκτώ μονάδες αύξηση του επιτοκίου στους τίτλους του δημοσίου σήμαινε κάθε χρόνο πρόσθετη δαπάνη εξυπηρέτησης του δημοσίου χρέους κατά εξακόσια σαράντα δισεκατομμύρια (640.000.000.000). 'Ετσι μέσα από την πολιτική των υψηλών επιτοκίων έγινε ανακατανομή του εθνικού πλούτου και του εθνικού εισοδήματος σε βάρος των εργαζομένων, των μισθωτών, των μικρομεσαίων, των συνταξιούχων υπέρ των εχόντων και κατεχόντων που τοποθετούσαν τα χρήματά τους σε τίτλους του δημοσίου με υψηλά επιτόκια. Αυτή είναι η αλήθεια και φαίνεται από τον προϋπολογισμό, γιατί οι δαπάνες εξυπηρέτησης του δημοσίου χρέους μετά το 1990, αλλά και φέτος στον εκτελούμενο προϋπολογισμό, ανέβηκαν στα ύψη. Κάθε χρόνο είναι τριάμισι τρισεκατομμύρια δραχμές.
Αυτή η διάκριση του ελλείμματος και η εμφάνιση στους προϋπολογισμούς μόνο του πρωτογενούς ελλείμματος είναι δόλια και έχει ως μοναδικό σκοπό να κρύψει από τα λαϊκά στρώματα το ότι όταν λέμε έλλειμμα ή πλεόνασμα πρωτογενές εννοούμε το έλλειμμα ή το πλεόνασμα που προκύπτει αν αφαιρέσουμε τις δαπάνες για εξυπηρέτηση του δημοσίου χρέους, δηλαδή για τα επιτόκια που είναι η αμοιβή κεφαλαίου.
Η Κυβέρνηση συμπορεύεται απόλυτα με τη λογική της Ενωμένης Ευρώπης των αριθμών και των τραπεζιτών. 'Ετσι εμφανίζει ξεχωριστά τα πρωτογενή ελλείμματα και αποκρύπτει το γενικό ακαθάριστο έλλειμμα. Αυτό καλείται να πληρώσει ο ελληνικός λαός και όχι μόνο το πρωτογενές. Για ποιο έλλειμμα λοιπόν ενδιαφέρεται; Για το πρωτογενές που για να το μειώσεις και για να δημιουργείς πλεονάσματα μειώνεις σαφώς τις κοινωνικές δαπάνες, μειώνεις σαφώς μέσα από τις περιοριστικές κοινωνικές πολιτικές το εισόδημα των μισθωτών και των συνταξιούχων, μειώνεις τον κοινωνικό μισθό; Αυτή είναι η αλήθεια.
'Αρα όχι μόνο δεν υπάρχει πλεόνασμα από το οποίο δίνει αυτά τα ψίχουλα η Κυβέρνηση, αλλά αντίθετα, όπως προκύπτει από την έκθεση του προϋπολογισμού του κράτους των ετών 1998 και 1999 που υπογράφει ο παριστάμενος Υπουργός Εθνικής Οικονομίας και Οικονομικών και που ψήφισε η Βουλή με την πλειοψηφία την κυβερνητική, το δημόσιο χρέος της κεντρικής διοίκησης από 61% σαν ποσοστό που ήταν στο ΑΕΠ, κατά τον πίνακα που έχει στην έκθεση ο Υπουργός, το 1989 έφθασε -πάλι κατά την έκθεση, δεν χρησιμοποιώ δικά μου στοιχεία- στο 117% σαν ποσοστό στο ΑΕΠ, κατά δε τον ορισμό του Μάαστριχτ στο 105% . 'Αρα σε ποσοστό στο ΑΕΠ διπλασιάστηκε στο δημόσιο χρέος. Και διπλασιάζεται το δημόσιο χρέος όταν αυξάνονται τα ελλείμματα τα γενικά και όχι μόνο το πρωτογενές έλλειμμα.
Αν θέλετε σε απόλυτους αριθμούς, πάντα κατά την έκθεση του Υπουργού, ενώ το 1989 ήταν έξι τρισεκατομμύρια (6.000.000.000.000) δραχμές, το 1999 που τόσο ωραία τα παρουσιάζει η Κυβέρνηση και ο κύριος Υπουργός και εμφανίζουν δήθεν πλεονάσματα, έφτασε τα σαράντα τρία τρισεκατομμύρια (43.000.000.000.000) δραχμές. Επτά φορές επάνω σε απόλυτους αριθμούς, κυρίες και κύριοι συνάδελφοι!
Σε ποιον τα λέτε αυτά, κύριοι;
Τέλος, τα αντικειμενικά κριτήρια δεν καταργούνται, κυρίες και κύριοι συνάδελφοι, με το νομοσχέδιο. Ο τρόπος που θα εφαρμοσθεί πλέον από εδώ και πέρα στη φορολογία για τον υπολογισμό επί του εισοδήματος είναι πιο επαχθής για τους μικρομεσαίους. Γιατί επι πλέον σε πλασματικά εισοδήματα επιβάλλει και Φ.Π.Α., πράγμα που δεν υπήρχε με αυτό το σύστημα που είχε καθιερωθεί από το 1994 και που η Κυβέρνηση κατ' επανάληψη είχε αναγνωρίσει ότι ήταν λαθεμένο.
Το ΔΗ.Κ.ΚΙ., όταν μίλησα επί της αρχής του νομοσχεδίου χθες, αλλά και σήμερα ο κ. Ιντζές, είπαμε ότι θα ήταν ουσιαστικές οι φορολογικές ελαφρύνσεις, που ήταν χρέος της πολιτείας της Κυβέρνησης να το κάνει, αν με βάση το αφορολόγητο του έτους 1998, τιμαριθμοποιούνταν έκτοτε, που δεν έγινε τιμαριθμοποίηση, τα φορολογικά κλιμάκια και τα αφορολόγητα ποσά. Και το ποσό που θα έρχονταν με αυτήν την τιμαριθμοποίηση για το έτος που διανύουμε, αυτό να ήταν το αφορολόγητο ποσό.
Και να καθιερώνονταν με αυτό το νομοσχέδιο ταυτόχρονα η κατ' έτος από εδώ και πέρα η αυτόματη τιμαριθμική αναπροσαρμογή των αφορολογήτων ποσών και των φορολογικών κλιμακίων.
Αυτό που γίνεται δεν έχει καμία σχέση με τη μη δημοσιονομική απορρόφηση.
Και επειδή είπε ο κύριος Υπουργός ότι τάχα επέβαλε φορολογικές επιβαρύνσεις στο κεφάλαιο, θα ήθελα να πω το εξής: Κύριε Υπουργέ, εδώ πρέπει να μιλάμε σοβαρά και υπεύθυνα. 'Οταν δεν έγινε επί δέκα χρόνια η κατ' έτος τιμαριθμική αναπροσαρμοή των ποσών και των φορολογικών κλιμακίων, αυτό τι σημαίνει; Δεν σημαίνει φορολογική επιβάρυνση; Δεν σημαίνει μείωση, λόγω της μη τιμαριθμοποίησης, του διαθεσίμου εισοδήματος των μισθωτών και συνταξιούχων, αλλά και όλων των κατηγοριών εισοδημάτων; 'Οταν επίσης κάθε χρόνο αυξάνετε τα τέλη κυκλοφορίας στα αυτοκίνητα, στις μοτοσυκλέτες, στα ποδήλατα, αυτό ποιον επιβαρύνει; Το κεφάλαιο; 'Η επιβαρύνει τα λαϊκά στρώματα, χαμηλά και μεσαία;
Τέλος καταργήστε, κύριε Υπουργέ, το μοναδικό φορολογικό συντελεστή στις προσωπικές εταιρείες.
Είναι λάθος οικονομικό, πέραν του ότι είναι άδικο, γιατί επιτείνατε το διαρθρωτικό πρόβλημα της οικονομίας, γιατί με τη θεσμοθέτηση επί Νέας Δημοκρατίας του 1991 του μοναδικού συντελεστή, που απλά τώρα τον μειώνετε κατά 5% τη μία χρονιά και κατά ένα άλλο 5% την άλλη, τι κάνατε; Διασπάσατε τις μικρές επιχειρήσεις, άρα επιτείνατε, οξύνατε το διαρθρωτικό πρόβλημα της οικονομίας.
Ζητάμε, λοιπόν, να καταργηθεί και ασφαλώς το αντικειμενικό σύστημα να μην αναπληρωθεί από αυτό που βάζετε στο νομοσχέδιο.
ΠΡΟΕΔΡΕΥΩΝ (Νικόλαος Κατσαρός): Ο επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ, το νομοσχέδιο που έρχεται προς συζήτηση είναι πράγματι το δέκατο έκτο φορολογικό νομοσχέδιο που φέρνετε μέσα σε διάστημα έξι ετών. Είχατε κατηγορήσει τη Νέα Δημοκρατία για πολυνομία,σε ό,τι αφορά τα φορολογικά νομοσχέδια. Μας ξεπεράσατε ηρωϊκά και κανείς δεν ξέρει και πού θα φθάσετε.
Εγώ δεν συνηθίζω τα μεγάλα λόγια. Διότι πράγματι η πολυνομία είναι τέτοια και τα προβλήματα τόσα πολλά, ώστε αναγκάζεται ο Υπουργός των Οικονομικών πολλές φορές να φέρνει νόμο για να λύσει θέματα, γιατί δεν μπορέσαμε να απλουστεύσουμε τη φορολογική νομοθεσία εις βάρος και του 'Ελληνα πολίτη, ο οποίος ταλαιπωρείται και αδικείται, αλλά και της οικονομίας. Είναι ένας στόχος κοινός -δεν θέλω να πω ότι εσείς φταίτε περισσότερο απ'ό,τι φταίνε όλοι οι άλλοι- ένας βασικός στόχος, που πρέπει να είναι πάντοτε μπροστά στα μάτια μας και να μη σπεύδουμε σε εύκολες αλληλοκατηγορίες, όταν εμείς είμαστε χειρότεροι απ'αυτούς που κατηγορούμε.
Η δεύτερη γενική παρατήρηση που έχω να κάνω, αναφέρεται στα όσα μας είπε περί ελλείμματος ο κύριος Υπουργός Εθνικής Οικονομίας. Με ιερό μένος επετέθη εναντίον του Αρχηγού της Νέας Δημοκρατίας, διότι του είπε ότι το έλλειμμα το οποίο παρουσιάζεται είναι ψεύτικο, όταν ξέρουμε όλοι εδώ μέσα ότι είναι όντως ψεύτικο! Και πώς είναι ψεύτικο, με ποια έννοια; 'Οχι με την έννοια του Μάαστριχτ. Η δημιουργική λογική λειτουργεί προς όφελος όλων των Ευρωπαίων εταίρων και λειτουργεί και κατ'εξοχήν προς όφελος της Ελλάδος. Και κάνουν και λιγάκι τα στραβά μάτια οι υπόλοιπες χώρες, επειδή η ελληνική οικονομία είναι μικρή, πολύ μικρή, παίζει μικρό ρόλο στο σύνολο της ευρωπαϊκής οικονομίας. Αυτό λέμε, κύριε Υπουργέ της Εθνικής Οικονομίας και το ξέρετε πολύ καλά!
Αλλά το πραγματικό έλλειμμα θα πέσει στο κεφάλι μας πάνω και όταν θα είμαστε μέσα στην ΟΝΕ και θα το πληρώνουν τα παιδιά και τα εγγόνια μας. Και δεν μπορείτε να έρχεσθε εδώ και να διαμαρτύρεσθε για κάτι το οποίο είναι προφανές, κατάδηλο και το ξέρουν όλοι οι κύριοι συνάδελφοι του ΠΑ.ΣΟ.Κ.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)
Εδώ, κύριε Υπουργέ της Εθνικής Οικονομίας -και το λέω γιατί απουσιάζετε από την Αίθουσα αυτή συχνά- σε ένα νομοσχέδιο, ως παρωνυχίς ήλθε μία διάταξη που καλύπτει μισό τρισεκατομμύριο έλλειμμα του ΝΑΤ, του συμπαθέστατου Ναυτικού Απομαχικού Ταμείου, το οποίο δεν περνά από κανένα έλλειμμα ούτε του Μάαστριχτ ούτε του μη Μάαστριχτ.
Εγώ έχω κάνει λογαριασμούς και ειδική μελέτη και έχω δει ότι το ήμισυ του συνολικού δημόσιου χρέους -που δεν είναι βέβαια αυτό που λέτε εσείς κατά Μάαστριχτ- που είναι το πραγματικό χρέος, δεν πέρασε καν από τον κρατικό προϋπολογισμό, αλλά εκαλύφθη εκ των υστέρων με αυτήν τη διαδικασία που σας είπα πριν και αφορά στην Ολυμπιακή, στις αστικές συγκοινωνίες, σε όλο το δημόσιο τομέα, στην κοινωνική ασφάλιση, όλες αυτές οι ανοιχτές πληγές. Και έρχεσθε εδώ και διαμαρτύρεσθε, διότι σας λέμε μία πραγματικότητα και σας συνιστούμε: Προσοχή μαζευτείτε διότι δεν έχουμε περιθώρια!
Τρίτη παρατήρηση, κύριοι συνάδελφοι, με κίνδυνο να γίνομαι ενοχλητικός.
Δεν μου αρέσει η προεκλογική πολιτική των παροχών του κ. Σημίτη. Δεν μου αρέσει πολύ περισσότερο γιατί συνέπεσαν και οι σεισμοί!
Και οι σεισμοί θα στοιχίσουν όχι μόνο στην ελληνική οικονομία, αλλά θα στοιχίσουν και στην ελληνική Κυβέρνηση, στον ελληνικό προϋπολογισμό.
Και πολύ φοβούμαι ότι όταν μετρηθούν οι αριθμοί δεν θα είναι αυτοί τους οποίους εσείς μετράτε σήμερα, κύριε Υπουργέ της Εθνικής Οικονομίας. Και επειδή έχω μακρότερη από σας εμπειρία και επειδή έχουμε πάθει και εμείς στο παρελθόν αυτήν τη δουλειά, σας λέω ότι αυτό που αποτολμάτε με τη μάταια ίσως ελπίδα κατά την άποψή μου ότι θα κερδίσετε τις εκλογές, ότι είναι επικίνδυνο για τη χώρα. Είναι επικίνδυνο αυτήν τη στιγμή, διότι δίνετε χρήματα που είναι αμφίβολο, αν θα τα εισπράξετε. Και στο τέλος τέλος αυτά τα χρήματα που περιμένετε από την εισφορά που επιβάλλετε στις χρηματιστηριακές πράξεις είναι άδηλο πόσα θα βγάλετε, γιατί είναι συνάρτηση φυσικά των συναλλαγών που θα γίνουν στο Χρηματιστήριο που κανείς δεν ξέρει πού θα πάνε. Αλλά δεν θέλω επ' αυτού να προχωρήσω περισσότερο. Απλώς μια γενική παρατήρηση και μια ανησυχία διατυπώνω.
Μια που πέρασα στο Χρηματιστήριο θα ήθελα να κάνω και μια ακόμα παρατήρηση πιο ουσιαστική, κύριοι συνάδελφοι. Στην Ελλάδα έχουμε φόρο εισοδήματος, αλλά δεν έχουμε φόρο κεφαλαίου, αυτό το capital gain, το βασικό νόμο που υπάρχει σε άλλες χώρες και στην Ελλάδα δεν τον έχουμε. Δημιουργείται μια βασική αδικία, την οποία βεβαίως θα καταλάβετε αν σας την πω. Πληρώνει ο 'Ελληνας πολίτης για το εισόδημα που αποκτά από το μόχθο του, από την εργασία του, πολύ περισσότερο φόρο απ' ό,τι πληρώνει ή δεν πληρώνει καθόλου από τα όσα ωφελείται από το κεφάλαιο, στο οποίο δεν έχει καθόλου δική του εισφορά. Κατ' εξοχήν το ΚΚΕ έπρεπε -γνωστό εξάλλου για την κοσμοθεωρία του- να επιμένει στην άποψη αυτή. Και τι κάνει η Κυβέρνηση για το φόρο κεφαλαίου; Πρώτα-πρώτα στην ακίνητη ιδιοκτησία: Επιβάλλετε ένα φόρο επί της ακίνητης ιδιοκτησίας και επιμένετε σ' αυτό. 'Εχει δίκιο ο κ. Καραμανλής που σας λέει να τον καταργήσετε αυτόν της υποτιθέμενης μεγάλης ακίνητης περιουσίας -δεν πλήττει το μεγάλο αλλά το μεσαίο 'Ελληνα πολίτη- τον οποίο δεν μπορείτε να εισπράξετε, δεν μπορείτε να ελέγξετε. Δεν έχετε τον τρόπο. Και δεν επιβάλλετε το φόρο επί της υπεραξίας, ο οποίος εύκολα μπορεί να εισπράττεται επί των κτηματικών συναλλαγών, τον οποίον σήμερα μπορείτε να εφαρμόσετε με την πρόοδο και το Κτηματολόγιο και τη σωστή πρωτοβουλία που πήρε ο κ. Τσοβόλας στο πρώτο ΠΑΣΟΚ και καθιέρωσε τις αντικειμενικές αξίες. Μπορεί εύκολα να εισπράττεται και είναι και δίκαιος. Γιατί όταν πουλάς ένα κτήμα και έχεις κερδίσει ένα ποσό, το να δώσεις ένα ποσοστό από το κέρδος σου και δίκαιο είναι και εύκολο.
Και επιβάλλετε στις χρηματιστηριακές συναλλαγές φόρο επί των συναλλαγών, ο οποίος βέβαια θα επιπέσει επί των Ελλήνων πολιτών όχι μόνο όταν το χρηματιστήριο ανεβαίνει, αλλά και όταν πέφτει και όταν ενδεχομένως καταρρέει. Είναι βασικά φόρος άδικος, αλλά εύκολος αυτή την ώρα. Και καλά κάνετε και εγώ το ίδιο θα έκανα μ' εσάς αν ήμουν στη θέση σας αυτή την ώρα. Και δεν επιβάλλετε φόρο επί της διαφοράς, επί του κέρδους όταν πραγματοποιούνται κέρδη από τις χρηματιστηριακές πράξεις.
Και έρχομαι σε ένα άλλο θέμα που είναι θέμα του νομοσχεδίου που συζητούμε. Επεβλήθη από την Κυβέρνηση, κύριοι συνάδελφοι του ΠΑΣΟΚ, ένας άδικος φόρος και μη εισπράξιμος εύκολα επί της διαφοράς στην πώληση μετοχών ανωνύμων εταιρειών που δεν είναι εισηγμένες στο χρηματιστήριο. Επεβλήθη ένας φόρος 20%. Μια ωραία εσπέρα ήρθε εδώ ο κ. Δρυς και επέβαλε αυτό το φόρο. Διαμαρτυρηθήκαμε όλοι εμείς εδώ και είπαμε ότι είναι τρελό ότι είναι άδικο ότι δεν θα εισπραχθεί και τον ρωτήσαμε πώς θα προσδιοριστεί αυτός ο φόρος όταν δεν έχεις αντικειμενικά στοιχεία. Και εδέχθη κατόπιν προτάσεως δικής μου να προσθέσει στο σχετικό άρθρο ότι η διαφορά δεν θα παίρνετε λογιστική, όποια είναι, γιατί όταν έχουν περάσει δεκαετίες πολλές υπεισέρχεται ο τιμάριθμος και πολλοί άλλοι παράγοντες. Προσετέθη λοιπόν το στοιχείο αυτό, ότι θα ληφθούν υπόψη ο τιμάριθμος και άλλοι παράγοντες και θα βγει προεδρικό διάταγμα που θα καθορίζει την είσπραξη.
Τι έγινε στην πράξη; Το διάταγμα αυτό, ποτέ δεν εξεδόθη και έτσι επί χρόνια οι 'Ελληνες πολίτες δεν ήξεραν τι έπρεπε να πληρώσουν και όταν ρωτούσαν το Υπουργείο Οικονομικών τι να πληρώσουμε, η απάντηση ήταν δεν ξέρουμε. Το διάταγμα δεν έβγαινε. Τελικά το διάταγμα αυτό ετοιμάστηκε και εστάλη προς επεξεργασία στο Συμβούλιο της Επικρατείας.
Τι γίνεται τώρα μ'αυτόν το νόμο που έρχεται εδώ; Μ'αυτόν το νόμο που έρχεται εδώ, γίνεται η εξής ρύθμιση: Οι μεν ανώνυμες εταιρείες, οι οποίες τηρούν βιβλία μέχρι και β' κατηγορίας, οι μικρές δηλαδή ανώνυμες εταιρείες, υποχρεούνται να πληρώσουν επί της ονομαστικής αξίας κατά τη μεταβίβαση ένα 5% χωρίς έλεγχο. Για τις υπόλοιπες, τις μεγάλες, παραμένει το 20%, καταργείται όμως η υποχρέωση της εκδόσεως προεδρικού διατάγματος και θα προσδιορίσει ο Υπουργός των Οικονομικών με δική του απόφαση τον τρόπο με τον οποίο θα εισπράττεται. Και υπάρχει και μια ενδιάμεσος περίοδος στην οποία αυτοί οι οποίοι πλήρωσαν εν τω μεταξύ ό,τι πλήρωσαν, θα πρέπει να πληρώσουν και αυτοί το 5% που πληρώνουν οι μικρές μη εισηγμένες στο χρηματιστήριο εταιρείες. Πλήρης τραγέλαφος, κύριοι συνάδελφοι.
Αποτέλεσμα, ποιο θα είναι; Δεν θα πληρώνουν το 20% παρά μόνο εκείνοι οι οποίοι θέλουν. Στο ενδιάμεσο συνέβη να πληρώσουν μερικοί κάτω από το 5%, να μην πληρώσουν καθόλου, μερικοί να πληρώσουν πολύ παραπάνω και αδικήθηκαν αυτοί οι οποίοι πλήρωσαν παραπάνω το 5% και από δω και πέρα, θα ισχύσει πάλι ο τραγέλαφος.
Κύριε Υπουργέ, προς Θεού! Ρυθμίστε το θέμα. Εγώ θα σας πρότεινα:
Βάλτε 5% και σ'αυτές και στις μικρές και στις μεγάλες 5% επί της ονομαστικής τιμής. Αλλά αφήστε τη δυνατότητα να μπορούν εκείνες, οι οποίες μεταπωλούν μετοχές σε σύντομο χρονικό διάστημα και το 5% είναι υπέρμετρο, να φορολογηθούν μετά από έλεγχο με βάση το 20%. Και από κει και πέρα, ως προς το παρελθόν, το 5% να λειτουργήσει και προς τα κάτω και προς τα πάνω. 'Οποιος έχει πληρώσει λιγότερο να συμπληρώσει το 5%, όποιος όμως έχει πληρώσει παραπάνω, να πάρει πίσω αυτό το οποίο έδωσε παραπάνω. Διότι επιτέλους οι 'Ελληνες δεν είναι κορόιδα και αν υπάρχουν και μερικοί ελάχιστοι 'Ελληνες οι οποίοι είναι τίμιοι φορολογούμενοι, δεν μπορεί να τους αντιμετωπίζουμε σαν εχθρούς.
Είναι μια πτυχή του νόμου στην οποία εγώ ήθελα ιδιαιτέρως να επιμείνω και θα παρακαλέσω τον κύριο Υπουργό να δώσει μια συγκεκριμένη απάντηση, διότι επιμένω ότι αυτός ο νόμος, με τον τρόπο με τον οποίο αντιμετωπίζει το πρόβλημα, στην ουσία αρνείται τη βάση που πρέπει να είναι: Η Ελλάς, κυρίες και κύριοι συνάδελφοι, πρέπει να πάει εκεί που έχουν φτάσει όλες οι πολιτισμένες χώρες, σ'ένα δίκαιο φόρο κεφαλαίου. Δεν μπορεί να πληρώνει το εισόδημα και να μην πληρώνει το κεφάλαιο στην Ελλάδα φόρο. Αυτό είναι παντελώς απαράδεκτο και η Κυβέρνηση κάνει ακριβώς ό,τι χρειάζεται για να αποφύγει αυτό το οποίο πρέπει να γίνει προς την κατεύθυνση αυτή.
Κύριοι συνάδελφοι, δεν θα πω τίποτα παραπάνω αυτήν την ώρα. Θα κάνω μόνο μια γενική παρατήρηση η οποία νομίζω έχει τη θέση της αυτήν τη στιγμή. Μεγάλο πρόβλημα, κύριοι συνάδελφοι, και δεν είναι ανάγκη να κρυβόμαστε πίσω απ'το δάχτυλό μας και που συνδέεται και με τη φορολογική πολιτική, είναι η διαφθορά. Εδώ κραυγάζουν ορισμένοι συνάδελφοι και ακούστηκαν πρόσφατα κατηγορίες πολύ βαριές, γενικές και η Κυβέρνηση πρέπει να είναι ιδιαίτερα ευαίσθητη και προσεκτική σ'αυτό το θέμα. Οι αδιάφθοροι, δεν ξέρω αν ανταποκρίνονται προς το όνομά τους, εύχομαι να είναι πράγματι αδιάφθοροι. Εν πάση περιπτώσει, αυτό το οποίο εγώ πιστεύω σε κάθε περίπτωση η διαφθορά δεν συνδέεται με μια συγκεκριμένη κυβέρνηση ούτε μ'ένα συγκεκριμένο κόμμα, κύριοι συνάδελφοι, δεν θέλω να πω αυτόείναι ότι όταν το κόμμα κυριαρχεί, όταν το κόμμα διευθύνει, η διαφθορά ανθεί και προκόβει και επεκτείνεται.
Και θα ήθελα εδώ να πω κάτι το πολύ συγκεκριμένο. Το έχω πει κατ' ιδίαν και στον Υπουργό και στον Υφυπουργό. Συνέβη το εξής χαρακτηριστικό στα Χανιά στην ιδιαιτέρα μου περιφέρεια. Απεκαλύφθη μια μεγάλη απάτη σε βάρος του δημοσίου. Είχαν εκδοθεί χίλια περίπου ψεύτικα τιμολόγια από την εφορία Ηρακλείου, πωλήσεως προϊόντων κτηνοτροφικών, δηλαδή αρνιών, κατσικιών, πουλιών, πάπιες και δεν ξέρω τι άλλο, στα οποία ο πωλών έχει τη δυνατότητα να πάρει πίσω το φόρο προστιθέμενης αξίας. Ο έφορος Χανίων, έντιμος έφορος, άνθρωπος του ΠΑ.ΣΟ.Κ. ξεκάθαρα, Σήφης Παπαμαρκάκης είναι το όνομά του, συνέλαβε πενήντα απ' αυτά τα ψεύτικα τιμολόγια αξίας πάνω από ένα δισεκατομμύριο -δηλαδή τα χίλια πρέπει να παιρνούν τα είκοσι δισεκατομμύρια- και κίνησε αμέσως τη διαδικασία να ανακαλύψει και τα άλλα. Ξέρετε ποιο ήταν το αποτέλεσμα; Αντί να μετατεθεί ο έφορος του Ηρακλείου, μετατέθηκε ο έφορος Χανίων.
ΚΥΡΙΑΚΟΣ ΣΠΥΡΙΟΥΝΗΣ: Εισαγγελείς δεν υπάρχουν;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με συγχωρείτε, κύριε συνάδελφε.
Και ο έφορος Χανίων μετατέθηκε γιατί υπεύθυνοι κατά βάση είναι οι αγροτικοί συνεταιρισμοί και ο επικεφαλής των γεωργικών συνεταιρισμών Χανίων, εκσυγχρονιστής κατ' εξοχήν άνθρωπος κοντά στον Πρωθυπουργό, έπρεπε να καλυφθεί.
Κύριοι συνάδελφοι, όταν συμβαίνουν τέτοια πράγματα, δεν είναι δυνατόν να ισχυριστούμε σοβαρά ότι θα καταπολεμήσουμε τη διαφθορά. Το κόμμα να κάνει τη δουλειά του. Ο έφορος των Χανίων ήταν ΠΑ.ΣΟ.Κ., σκληρό στέλεχος του ΠΑ.ΣΟ.Κ., είχε όμως δυο αδυναμίες. Το ένα ήταν ότι ήταν τίμιος και το δεύτερο ότι ήταν ίσος απέναντι και των φορολογουμένων και των υπαλλήλων και είχε ένα καλό record, μια λαμπρά απόδοση καλύτερα από κάθε άλλον.
Κύριοι συνάδελφοι, τα λέω αυτά και ζητώ από την Κυβέρνηση να προχωρήσει στον έλεγχο αυτής της θλιβερής σελίδας. Δεν μπορεί να τη σκεπάσει κατ' αυτόν τον τρόπο, που γίνεται εκ των πραγμάτων. Και η δικαιοσύνη, κύριε συνάδελφε, έχει επέμβει, αλλά ο εισαγγελέας ή ο ανακριτής δεν μπορεί να ψάξει τα τιμολόγια. Τα τιμολόγια θα τα ψάξει η εφορία και η εφορία θα παρουσιάσει τα στοιχεία στη δικαιοσύνη.
Κύριοι συνάδελφοι, τα λέω αυτά όχι γιατί θέλω να κάνω αντιπολίτευση, αλλά ήθελα και προσπάθησα να πείσω την Κυβέρνηση να μην κάνει αυτό το οποίο έκανε. Και τους είπα ότι εφόσον προχωρείτε και έχετε αυτό το θάρρος, θα είμαι υποχρεωμένος να κάνω την καταγγελία δημόσια, με την ελπίδα ότι θα υπάρξει περισσότερη ευαισθησία και λιγότερη υποταγή στις κομματικές εντολές.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαντωνίου έχει το λόγο. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κύριε Πρόεδρε, θα ήθελα να εκφράσω τη θλίψη μου, που το θέμα αυτό αναφέρθηκε εδώ, για δυο λόγους. Ο πρώτος λόγος είναι ότι η πολιτική ηγεσία του Υπουργείου Οικονομικών είχε και παραμένει να έχει μια διαφορετική αντίληψη των πραγμάτων απ' αυτήν την οποία διατύπωσε ο επίτιμος Πρόεδρος της Νέας Δημοκρατίας. Δεν είναι η ώρα να υπεισέλθω σε αυτό.
ΒΥΡΩΝ ΠΟΛΥΔΩΡΑΣ: Τι το διαφορετικό ήταν;
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Η έρευνα επί των πραγματικών γεγονότων έδωσε τελείως διαφορετικά αποτελέσματα απ' αυτά τα οποία αναφέρατε.
(Θόρυβος στην Αίθουσα)
ΒΥΡΩΝ ΠΟΛΥΔΩΡΑΣ: Να μας πείτε ποια είναι αυτά.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Δεν ισχύουν αυτά που είπε ο επίτιμος Πρόεδρος της Νέας Δημοκρατίας. Δεν έγινε καμία συγκάλυψη.
(Θόρυβος στην Αίθουσα)
ΒΥΡΩΝ ΠΟΛΥΔΩΡΑΣ: Να μας τα πείτε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι! 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Δεν είμαι εισαγγελέας, κύριε Πολύδωρα, ούτε έχω τον φάκελο μαζί μου. Σας λέω απλώς ότι η έρευνα που έγινε απέδωσε αντίστροφα συμπεράσματα απ' αυτά τα οποία συνήγαγε ο κ. Μητσοτάκης.
Και ο δεύτερος λόγος, πέραν της απόλυτης διαψεύσεως αυτής της εικόνας, είναι ότι θεωρώ θλιβερό το γεγονός της ανάμειξης του ονόματος του κυρίου Πρωθυπουργού σε μια υπόθεση που δεν έχει καμία σχέση ούτε με τον Πρωθυπουργό ούτε με κανένα άλλο πολιτικό πρόσωπο. Αφορά διοικητικό θέμα του Υπουργείου Οικονομικών και ο Γενικός Γραμματέας του Υπουργείου Οικονομικών, ο οποίος είναι υπεύθυνος για τη διοίκηση, έχει τελείως διαφορετική αντίληψη για τα πραγματικά γεγονότα απ' αυτά τα οποία είπε ο κ. Μητσοτάκης.
(Θόρυβος στην Αίθουσα)
ΑΘΑΝΑΣΙΟΣ ΓΙΑΝΝΟΠΟΥΛΟΣ: Τα συγκαλύψατε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, υπάρχει και άλλη διαδικασία στη Βουλή μέσα από ερωτήσεις και επερωτήσεις επί του θέματος. Σήμερα μιλάμε επί νομοσχεδίου.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Τι άλλο θέλετε να πούμε κύριε Πρόεδρε;
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι! 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Αλλά πήρα το λόγο, πέρα από τη διάψευση και την έκφραση αυτής της θλίψης, για εμπλοκή ονομάτων και πολιτικών προσώπων σε άσχετα θέματα, για να κάνω ένα άλλο σχόλιο σε ό,τι είπε ο κ. Μητσοτάκης.
Κατ'αρχήν για το θέμα της διατάξεως αυτής θα απαντήσουμε στην κατ'άρθρο συζήτηση, σε ό,τι αφορά το φόρο μεταβίβασης στις μετοχές.
Θέλω, όμως, να θίξω ένα γενικότερο θέμα, αγαπητοί συνάδελφοι, σε ό,τι αφορά τα ελλείμματα, εμφανή, αφανή, χρέη εμφανή ή αφανή, για να είμαστε απόλυτα κατανοητοί και να ξέρουμε γιατί μιλάμε.
Κατ'αρχήν θα μου επιτρέψετε να πιστεύω ότι στην οικονομική επιστήμη και στην οικονομική πρακτική δεν υπάρχει κάτι που λέγεται αληθής ή ψευδής ορισμός του ελλείμματος. Ισχύουν κατά περίπτωση πολλοί ορισμοί. Δεν υπάρχει ο αληθής ή ο ψευδής oρισμός. 'Αλλον ορισμό τηρούσε η Αμερική, άλλον η Κίνα, άλλον τηρούσε η Ελλάδα στη δεκαετία του 1980, άλλον τηρεί τώρα. Το ζήτημα είναι να είναι σεβαστοί οι κανόνες που διέπουν κάθε ορισμό, και αυτό κάνει η σημερινή Ελλάδα.
'Εθεσε ο κ. Μητσοτάκης, όμως, ένα άλλο θέμα, το θέμα των αφανών ελλειμμάτων και των αφανών χρεών. Αυτό πράγματι είναι ένα υπαρκτό και τεράστιο ζήτημα. Τι συμβαίνει δηλαδή; Υπάρχει ο ευρύτερος δημόσιος τομέας. Αυτός παράγει ελλείμματα ή παρήγε πάρα πολλά μεγάλα ελλείμματα. Τα ελλείμματα αυτά δημιουργούν αφανή χρέη, τα οποία τελικώς όμως πρέπει να πληρωθούν. Μεταφέρονται στον κρατικό προϋπολογισμό και αναγνωρίζονται ως δημόσιο χρέος της χώρας.
Το ερώτημα είναι το εξής: Τι γίνεται τώρα με την παραγωγή και δημιουργία αυτών των αφανών ελλειμμάτων; Το πρόβλημα είχε τεράστιες διαστάσεις στη δεκαετία του 1980 -είναι βέβαιο αυτό- και στις αρχές της δεκαετίας του 1990. Τώρα όμως τι γίνεται; Αυτή η Κυβέρνηση έχει περιορίσει δραστικότατα τις πηγές δημιουργίας αυτών των αφανών ελλειμμάτων.
Στην έκθεση του προϋπολογισμού, που θα καταθέσουμε σε μερικές εβδομάδες, θα δείτε δύο στοιχεία. Το πρώτο είναι ότι τα ελλείμματα των δημοσίων επιχειρήσεων, μέσα από την εξυγίανση και τη μετοχοποίησή τους, σφαιρικώς περιορίζονται ουσιαστικότατα, άρα ένα σκέλος πηγής, δημιουργίας ελλείμματος περιορίζεται δραστικά. Και το δεύτερο το οποίο θα δείτε είναι ότι η ανάληψη εγγυήσεων από το κράτος για δάνεια του ευρύτερου τομέα -και σε αυτό πράγματι είχε ξεκινήσει και η κυβέρνηση της Νέας Δημοκρατίας την πτωτική τάση- έχουν περιοριστεί και αυτά δραστικότατα. Σήμερα το ελληνικό κράτος καλύπτει με την εγγύησή του το 5% περίπου των δανείων που κάλυπτε τα προηγούμενα είκοσι χρόνια κατ'έτος.
'Αρα οι δύο βασικές πηγές που είναι τα ελλείμματα του ευρύτερου δημόσιου τομέα και οι απεριόριστες αναλήψεις εγγυήσεων από το κράτος για δάνεια του ευρύτερου δημόσιου τομέα, αυτές οι δύο πηγές δημιουργίας αφανών ελλειμμάτων, που μετατρέπονται βεβαίως σε εμφανέστατα ελλείμματα και σε εμφανέστατα χρέη με την πάροδο κάποιου χρόνου, έχουν περιοριστεί δραστικά, με αποτέλεσμα η μεταφορά αφανούς χρέους στο εμφανές χρέος να έχει περιοριστεί και αυτή αντιστοίχως.
ΙΩΑΝΝΗΣ ΚΕΦΑΛΟΓΙΑΝΝΗΣ: Ποιος θα τα πληρώσει αυτά τα ελλείμματα των δημοσίων οργανισμών;
ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, σας παρακαλώ! 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Απόδειξη ότι το δημόσιο χρέος της χώρας, ακριβώς διότι περιορίσαμε τόσο δραστικά τη δημιουργία αφανών ελλειμμάτων, που πράγματι είναι ένα υπαρκτό πρόβλημα, περιορίστηκε την τελευταία τριετία, που αποκομίζουμε τους καρπούς αυτής της πολιτικής, από το 112% του ακαθαρίστου εγχωρίου προϊόντος στο 105%. Με άλλα λόγια το χρέος της χώρας αυξήθηκε επτά εκατοστιαίες μονάδες του ΑΕΠ, λιγότερο απ'ό,τι το ίδιο το ΑEΠ. Περίπου δύο τρισεκατομμύρια δραχμές εξοικονομήθηκαν μέσα από τον περιορισμό των πηγών δημιουργίας αφανών ελλειμμάτων.
Θέλω να βεβαιώσω το Σώμα ότι ασφαλώς το πρόβλημα είναι υπαρκτό, ασφαλώς δεν έχει εξαλειφθεί πλήρως, χρειάζεται περαιτέρω χρόνος, αλλά η διαδικασία εξυγίανσης και μετοχοποίησης των δημοσίων επιχειρήσεων προχωρεί γοργά, παρά τα προβλήματα που κατά καιρούς δημιουργεί η Νέα Δημοκρατία, όπως για παράδειγμα για την ΕΥΔΑΠ, όπου το κόμμα της ελεύθερης οικονομίας καταψήφισε τη μετοχοποίηση της ΕΥΔΑΠ, και μέσα από τη μετοχοποίηση και την εξυγίανση περιορίζονται περαιτέρω οι πηγές αυτών των ελλειμμάτων και εξυγιαίνεται ακόμα περισσότερο το δημοσιονομικό μας σύστημα.
ΙΩΑΝΝΗΣ ΚΕΦΑΛΟΓΙΑΝΝΗΣ: Το νεράκι του λαού και αυτό μέσα στο Χρηματιστήριο. 'Ετσι;
ΠΡΟΕΔΡΕΥΩΝ (Παναγιώτης Σγουρίδης): Ο κ. 'Εβερτ έχει το λόγο για δέκα λεπτά.
ΜΙΛΤΙΑΔΗΣ ΕΒΕΡΤ: Κυρίες και κύριοι συναδελφοι, κάθε χρόνο συζητείται το φορολογικό νομοσχέδιο και ίσως είναι ένα από τα σοβαρότερα νομοσχέδια τα οποία συζητούνται στην Αίθουσα αυτή, διότι το φορολογικό νομοσχέδιο στηρίζει την υλοποίηση του προϋπολογισμού, τον οποίο θα κληθούμε να ψηφίσουμε τον επόμενο μήνα.
'Οφειλε συνεπώς ο κύριος Πρωθυπουργός να είναι παρών στη σημερινή συζήτηση, έστω και αν δεν ελάμβανε το λόγο και το λόγο για να απαντήσει στον Αρχηγό της Αξιωματικής Αντιπολίτευσης έπαιρνε ο Υπουργός Εθνικής Οικονομίας.
Αυτό αποτελεί -το επαναλαμβάνω εδώ και χρόνια- έλλειψη σεβασμού προς τους θεσμούς. Δεν μπορεί να αγνοεί ο Πρωθυπουργός τις συζητήσεις τόσο σοβαρών νομοσχεδίων μέσα στην Αίθουσα αυτή.
Μην παρεξηγείσθε, κύριε Υπουργέ Εθνικής Οικονομίας, αυτό δεν αποτελεί αιχμή εναντίον σας. Αποτελεί παρατήρηση για τον τρόπο με τον οποίο ο κύριος Πρωθυπουργός σέβεται τους θεσμούς.
Θα έπρεπε να είναι εδώ ο κύριος Πρωθυπουργός για έναν κύριο λόγο. Τις παραμονές των εκλογών του 1996 τρεις φορές, μία στην 'Εκθεση Θεσσαλονίκης και δύο φορές στην Αθήνα, έδωσε τη ρητή υπόσχεση στον ελληνικό λαό ότι δεν θα επιβληθούν νέοι φόροι. Είπε ρητά και κατηγορηματικα ότι ουδείς νέος φόρος θα επιβληθεί στον ελληνικό λαό. Αυτή ήταν μία σοβαρότατη δέσμευση.
Ξέρετε τι έγινε μέσα σ' αυτά τα τρία χρόνια που πέρασαν; Επιβλήθηκαν είκοσι οκτώ νέοι φόροι, πολλοί εκ των οποίων ήταν πρωτόγνωροι για το φορολογικό σύστημα της χώρας. Αυτή είναι η απογραφή σας. Αποτέλεσμα της περιόδου 1993-1999 είναι ότι, ενώ το 1993 τα φορολογικά έσοδα ανήρχοντο σε τέσσερα τρισεκατομμύρια πεντακόσια σαράντα τρία δισεκατομμύρια (4.543.000.000.000) δραχμές, το 1999 φθάνουν στα εννέα τρισεκατομμύρια εκατό δισεκατομμύρια (9.100.000.000.000) δραχμές, για να μη βάλουμε στον υπολογισμό και την αύξηση η οποία θα γίνει από τα υπερέσοδα τα οποία θα έχει φέτος. Δηλαδή έχουμε αύξηση πάνω απο 100% μέσα σ' αυτήν την περίοδο, την ώρα που ο δείκτης τιμών καταναλωτού αυξήθηκε κατά 50%.
Και μη μας λέτε ότι αυτό είναι αποτέλεσμα της πατάξεως της φοροδιαφυγής, διότι από τα νομοσχέδια τα οποία έχετε ψηφίσει μέχρι αυτήν τη στιγμή και τις εισηγητικές εκθέσεις, τις οποίες εσείς καταθέσατε, αν τα αθροίσετε προκύπτει ότι οι προβλέψεις σας έλεγαν ότι θα εισπραχθούν περίπου δυόμισι τρισεκατομμύρια (2.500.000.000.000) δραχμές. Επιβαρύνατε αυτήν την περίοδο με δυόμισι τρισεκατομμύρια (2.500.000.000.000) δραχμές τον ελληνικό λαό απο πρόσθετους φόρους.
Θα έπρεπε να έλθει εδώ ο κύριος Πρωθυπουργός να δώσει μία εξήγηση, γιατί τελικά αναγνώρισε, μετά από τόσο μεγάλη βραδύτητα -και ο κύριος Υπουργός Εθνικής Οικονομίας- το άδικο, το αντιεπιστημονικό των "δήθεν" αντικειμενικών κριτηρίων. Αναλογισθήκατε, με την ευκολία που αποσύρετε τώρα τα αντικειμενικά κριτήρια, για να φέρετε κάποια άλλα στην πραγματικότητα στη θέση τους, πόσες μικρομεσαίες επιχειρήσεις έκλεισαν και πόσοι εργαζόμενοι σ' αυτές τις επιχειρήσεις υποχρεώθηκαν να απολυθούν και να χάσουν τη δουλειά τους; Αναλογισθήκατε τι ζημιά επιφέρατε στον παραγωγικό ιστό της ελληνικής οικονομίας;
Οφείλατε συνεπώς και κυρίως όφειλε ο Πρωθυπουργός να έρθει εδώ να εξηγήσει, ποιο ήταν το σφάλμα το οποίο έγινε με τα αντικειμενικά κριτήρια. Διότι δεν είναι απλό πράγμα να έρχεται ο Υπουργός Εθνικής Οικονομίας και να λέει στον ελληνικό λαό, στη Βουλή των Ελλήνων, αλλά και στον προηγούμενο Υπουργό Εθνικής Οικονομίας ότι η πολιτική που ακολουθήθηκε τόσα χρόνια ήταν εσφαλμένη και παράλογη, γι' αυτό την αλλάζουμε. Αλλά κάτω από τις γραμμές του νομοσχεδίου, κάτω από τα νέα άρθρα του νομοσχεδίου, υπάρχουν στην πραγματικότητα άλλοι νέοι τρόποι υπολογισμού των αντικειμενικών κριτηρίων.
Κυρίες και κύριοι συνάδελφοι, έκανα με πολύ μεγάλη πιστεύω επιμέλεια ορισμένους υπολογισμούς -και θα καταθέσω τους σχετικούς πίνακες- της φορολογίας με την οποία επιβαρύνονται διάφορα εισοδήματα μιας οικογένειας με δύο μέλη, με τρία μέλη, με τέσσερα μέλη κατά την περίοδο του 1996-1999.
Διαπιστώνεται ότι το διαθέσιμο εισόδημα ριζικά έχει μειωθεί και μετά την εφαρμογή των νέων μέτρων που προβλέπει το φορολογικό νομοσχέδιο.
Μειώνεται το διαθέσιμο εισόδημα από την αφαίμαξη, που δημιουργεί το φορολογικό σύστημα. Εγώ θα καταθέσω τους σχετικούς πίνακες, είναι πέντε τα παραδείγματα και θα σας παρακαλέσω να μου τα διαψεύσετε. Να μου πείτε τι είναι λανθασμένο και τότε εγώ θα αποδεχθώ σε αυτήν την Αίθουσα το σφάλμα των υπολογισμών μου. Στην πραγματικότητα όμως είναι αυτό που σας λέω εγώ και οφείλετε να το ομολογήσετε. Απομειώθηκε το διαθέσιμο εισόδημα.
(Στο σημείο ο Βουλευτής κ. Μιλτιάδης 'Εβερτ καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και θα σας κάνω και μια συγκεκριμένη πρόταση. Χθες κατέθεσα μια τροπολογία στην οποία προβλέπω πώς είναι δυνατόν να επέλθει μια μεταβολή της φορολογικής κλίμακας και του αφορολογήτου των τέκνων, ούτως ώστε όχι να μην υπάρχει μείωση του διαθεσίμου εισοδήματος, τιμαριθμοποιούμενο μέσα σε αυτά τα χρόνια, αλλά τουλάχιστον να μην υπάρχουν οι τεράστιες απώλειες, οι οποίες ήδη παρουσιάζονται.
Κυρίες και κύριοι συνάδελφοι, θα ήθελα να επισημάνω άλλο ένα θέμα σοβαρότατο. 'Εχουμε όλοι ξεχάσει σε αυτήν την Αίθουσα το τι περνάει τα τελευταία χρόνια ο αγροτικός τομέας, τη διάλυση της υπαίθρου τη μεγάλη ανεργία. Σας κατέθεσα μια τροπολογία με ορισμένες ρυθμίσεις για τους αγρότες. 'Οπως ξέρετε πολύ καλά δεν προέρχομαι από αγροτική περιοχή. Στην Αθήνα εκλέγομαι Βουλευτής και πρόσφατα στη Θεσσαλονίκη. Δεν είναι δυνατόν να αφήσουμε τον αγροτικό τομέα σε αυτήν τη κατάσταση, που βρίσκεται σήμερα. Είναι ανάγκη να λάβετε άμεσα φορολογικά μέτρα. 'Οταν έχετε τη δυνατότητα να αφαιρέσετε φόρους από τα Ι.Χ. αυτοκίνητα, λέτε ότι δεν μπορείτε να μειώσετε το φόρο προστιθεμένης αξίας από το αγροτικό μηχάνημα;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μπορεί να γίνει αυτό.
MΙΛΤΙΑΔΗΣ ΕΒΕΡΤ: Μπορεί και παραμπορεί. Και αυτή είναι εφεύρεση που βρήκε το ΠΑΣΟΚ. Για όλα τα άλλα βρίσκετε τις δυνατότητες, για το μόνο πράγμα που δεν έχετε βρει δυνατότητα είναι για να βοηθήσετε τον 'Ελληνα αγρότη; Εγκαταλείπεται ο 'Ελληνας αγρότης και θα εγκαταλειφθεί η ύπαιθρος. Και αυτό δεν θα έχει μόνο οικονομικές παρενέργειες, αλλά και κοινωνικές παρενέργειες και πολύ φοβούμαι σε κάποια φάση, μήπως έχει και εθνικές παρενέργειες.
Κύριοι συνάδελφοι, ο Αρχηγός της Αξιωματικής Αντιπολίτευσης έθεσε και ένα θέμα που θα ήθελα και εγώ μια απάντηση από τον κύριο Υπουργό, όταν θα έρθουμε στην κατ' άρθρο συζήτηση. Για τους κουλοχέρηδες, απαντήστε τώρα γιατί θα απαντήσετε και στον ελληνικό λαό γιατί θα βρείτε πολλούς κουλοχέρηδες. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός κ. Δρυς έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριοι συνάδελφοι, θέλω να απαντήσω στην πρόταση του κ. 'Εβερτ τη σχετική με τη δυνατότητα μείωσης του κανονικού συντελεστή ΦΠΑ (18%) κατά την αγορά αγροτικών μηχανημάτων και εργαλείων. Θα ήθελα να παρακαλέσω τον κ. 'Εβερτ να θυμηθεί ότι κατά τη διαπραγμάτευση του πακέτου αλλαγών που αφορούσε τον Φ.Π.Α. τον Οκτώβριο του 1992, η Νέα Δημοκρατία δέχτηκε ως κυβέρνηση να μεταταγούν τα αγροτικά μηχανήματα από το χαμηλό συντελεστή (8%) που υπήγοντο μέχρι το 1991, στον κανονικό συντελεστή 18%.
Επομένως η Νέα Δημοκρατία δεν μπορεί τώρα να λέει ότι πρέπει να επανέλθουν στο 8%, όταν γνωρίζει πολύ καλά ότι δεν υπάρχει διαδικασία μεταφοράς από το 18% στο 8% . Αυτή είναι η πραγματικότητα και οφείλει να την σέβεται η Νέα Δημοκρατία. Για να είμαστε όμως πλήρως ειλικρινείς η συμφωνία που έγινε τον Οκτώβριο του 1992 προβλέπει ότι δύναται να υπάρχει ένας ενδιάμεσος συντελεστής όχι όμως χαμηλότερος του 12% τον οποίο μπορούμε ύστερα από αίτηση που θα υποβάλουμε στην Ευρωπαϊκή Επιτροπή, να μας επιτραπεί να εντάξουμε στα αγροτικά μηχανήματα και εργαλεία.
Επομένως μείωση του συντελεστού από το 18% στο 8% δεν μπορεί να γίνει, μπορεί όμως να αποφασισθεί η δημιουργία ενδιάμεσου συντελεστή, όχι μικρότερου του 12%.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, εδώ στη συζήτηση τέθηκαν πάρα πολλά θέματα. Το πρώτο θέμα που έθεσε ο Υπουργός Εθνικής Οικονομίας ήταν το θέμα του σεβασμού του διαλόγου στο Κοινοβούλιο. Το έθεσε με πολύ έντονο ύφος, με ανοίκειες εκφράσεις μετά την ομιλία του Αρχηγού της Αξιωματικής Αντιπολίτευσης.
Κύριε Υπουργέ της Εθνικής Οικονομίας, όταν μιλάτε για διάλογο, από εσάς ειδικά, θα περίμενα μεγαλύτερη προσοχή, διότι είσθε ο μόνος Υπουργός της Κυβέρνησης ο οποίος από το 1996 δεν έχει προσέλθει να απαντήσει ούτε σε μια επερώτηση. Στέλνετε πάντα τους Υφυπουργούς. Δεν καταδέχεσθε να απαντήσετε στους Βουλευτές της Αντιπολίτευσης. Θέλετε όμως να κάνετε διάλογο με τον Αρχηγό της Αξιωματικής Αντιπολίτευσης.
Κυρίες και κύριοι της Πλειοψηφίας κυκλοφορεί, απ'ό,τι έχω πληροφορηθεί, ένας κατάλογος εν δυνάμει πρωθυπουργών στο κόμμα σας, που τον κρατά ο κ. Πάγκαλος. Θα παρακαλέσω να ενταχθεί και ο κ. Παπαντωνίου, διότι δεν καταδέχεται να μιλήσει με τους Βουλευτές, αλλά θέλει να μιλήσει με τον Αρχηγό της Αξιωματικής Αντιπολίτευσης.
Τέθηκε, επίσης, ένα άλλο θέμα πάρα πολύ έντονα, το θέμα της ακρίβειας των δημοσιονομικών στοιχείων. Και ο Αρχηγός της Αξιωματικής Αντιπολίτευσης και ο Πρόεδρος κ. Μητσοτάκης και πολλοί συνάδελφοι στο παρελθόν έχουμε θέσει αυτό το θέμα της ακρίβειας των δημοσιονομικών στοιχείων. Προσπάθησε να ψελίσει κάτι επί της ουσίας του θέματος ο κύριος Υπουργός. Μίλησε για την οικονομική επιστήμη.
Επιτρέψτε μου, κύριε Υπουργέ, επειδή στην οικονομική επιστήμη έχω πολύ περισσότερα παράσημα από εσάς, να σας πω δύο πράγματα. Υπάρχουν πρώτα απ'όλα οικονομικά αποδεκτοί ορισμοί των ελλειμμάτων, που δεν έχουν σχέση με τις λογιστικές παρεμβάσεις. Κανένας οικονομικά αποδεκτός ορισμός δεν παραδέχεται ως έσοδα που μειώνουν τα ελλείμματα, πρώτον τα λογιστικά έσοδα και δεύτερον τα μη μόνιμα έσοδα. Και τα ελλείμματα σε μεγάλο βαθμό, τα τελευταία χρόνια, μειώνονται αφ'ενός μεν με λογιστικά έσοδα, όπως για παράδειγμα εικονικές μετοχές του Ο.Σ.Ε. -όταν δίνουμε επιχορηγήσεις στον Ο.Σ.Ε. που είναι μια επιχείρηση η οποία όχι μόνο κέρδη δεν βγάζει σήμερα, αλλά όπως πάει και για πολλά ακόμη χρόνια δεν θα βγάζει κέρδη, άρα δεν έχουν καμιά αξία οι μετοχές που λογιστικά υπολογίζει το δημόσιο- και βεβαίως μειώνεται σε μεγάλο βαθμό και με μη μόνιμα έσοδα, από τις μετοχοποιήσεις που κάνει η Κυβέρνηση, απλά και μόνο για εισπρακτικούς λόγους.
Εφόσον είπε και ο ίδιος ο κύριος Υπουργός ότι τα σημερινά μεγέθη των ελλειμμάτων δεν είναι συγκρίσιμα με τα προηγούμενα, γιατί τόσες φορές έρχεται εδώ στο Κοινοβούλιο και μας συγκρίνει τα σημερινά μεγέθη όπως έχουν διαμορφωθεί με τις σημερινές λογιστικές παρεμβάσεις που γίνονται, με τη σημερινή χρήση της δημιουργικής λογιστικής με τα ελλείμματα παλαιοτέρων ετών; Εφόσον πρόκειται για διαφορετικούς ορισμούς, εφόσον πρόκειται για μήλα από τη μια και για πορτοκάλια από την άλλη, πώς έρχεται και κάνει συγκρίσεις; Πώς έρχεται εδώ και πολλές φορές περιαυτολογεί για τις μεγάλες του επιτυχίες στη μείωση των ελλειμμάτων όταν συγκρίνει ανόμοια πράγματα; Και παραδέχθηκε σήμερα, ο ίδιος ο Υπουργός Εθνικής Οικονομίας, ότι πράγματι συγκρίνει ανόμοια πράγματα. Ας πάψει λοιπόν να τα θέλει όλα δικά του και να συγκρίνει τα ανόμοια και να μιλάει για επιτυχίες και να μας μιλά για ορισμούς καινούριους που δεν έχουν σχέση με τους παλιούς.
Κυρίες και κύριοι συνάδελφοι, εμείς το στόχο της ένταξης της Ελλάδος στην Οικονομική και Νομισματική 'Ενωση το θέσαμε πρώτοι, το θέσαμε έγκαιρα, έκανε η Κυβέρνησή μας στην περίοδο 1990-1993 μεγάλες προσπάθεις για να εξυγιάνουμε μια οικονομική κατάσταση που είχαμε κληρονομήσει από την Κυβέρνηση του ΠΑ.ΣΟ.Κ., η οποία ήταν εκτός κάθε ελέγχου και πραγματικά σήμερα θέλουμε ακόμα και με αυτούς τους τρόπους, ακόμα και με τις συλλογιστικές αλχημείες, ακόμα και με τις μεθόδους που χρησιμοποιεί η Κυβέρνηση, ακόμα και με τα προσωρινά έσοδα, να μπει η Ελλάδα στην Ο.Ν.Ε. Και να μπει γιατί θα είναι ευκολότερη η αντιμετώπιση όλων των προβλημάτων όταν είμαστε μέσα στην Ο.Ν.Ε., παρά αν είμαστε απέξω.
Δεν έχουμε λοιπόν καμιά αντίρρηση με το στόχο, αλλά δεν μπορούμε να μην επισημαίνουμε τις δυσκολίες που υπάρχουν και τις δυσκολίες που θα δημιουργηθούν στο μέλλον, από τον τρόπο που αντιμετωπίζουμε αυτήν την κατάσταση.
Τέθηκαν και άλλα θέματα, κυρίες και κύριοι συνάδελφοι, και κυρίως τέθηκε το θέμα της σκοπιμότητας αυτού του νομοσχεδίου. Απάντησε ο κύριος Υπουργός. Αρνήθηκε ότι η σκοπιμότητα αυτού του νομοσχεδίου είναι σαφώς προεκλογική; Που ήταν το βασικό ερώτημα που του ετέθη από τον Αρχηγό της Αξιωματικής Αντιπολίτευσης, τον κ. Καραμανλή;
Αρνήθηκε τα προβλήματα του ελληνικού φορολογικού συστήματος; Δεν το αρνήθηκε. Αρνήθηκε ότι ψηφίστηκαν συνολικά δεκαπέντε φορολογικοί νόμοι εισπρακτικού χαρακτήρα τα τελευταία χρόνια και ότι αυτό είναι το δέκατο έκτο, ενώ το ζητούμενο είναι η παγίωση ενός μόνιμου φορολογικού συστήματος που δεν θα εκπλήσσει τους φορολογουμένους;
Αρνήθηκε ότι επιβλήθηκαν, όπως είπε και ο κ. Καραμανλής, ογδόντα πέντε νέες φορολογίες, στις οποίες βεβαίως συμπεριλαμβάνονται και αυξήσεις υφισταμένων φορολογιών;
Αρνήθηκε ότι τα συνολικά φορολογικά έσοδα, η συνολική φορολογική επιβάρυνση διπλασιάστηκε και σήμερα η κάθε ελληνική οικογένεια πληρώνει δύο εκατομμύρια πεντακόσιες χιλιάδες (2.500.000) δραχμές το χρόνο κατά μέσο όρο, ενώ πριν από έξι χρόνια πλήρωνε ένα εκατομμύριο διακόσιες πενήντα χιλιάδες (1.250.000) δραχμές;
Αρνήθηκε ότι αυτές οι φορολογικές επιβαρύνσεις δεν έχουν πλήξει συμμετρικά όλες τις κοινωνικές ομάδες, αλλά το μεγαλύτερο μέρος τους έχει καταβληθεί από τις παραγωγικότερες κατηγορίες και από τους οικονομικά αδύναμους;
Αρνήθηκε τα προβλήματα που υπάρχουν με το σύστημα ΤΑΧΙS, με ευθύνη της Κυβέρνησης; Δεν τα αρνήθηκε.
'Ερχομαι στο συγκεκριμένο νομοσχέδιο. 'Επεισε εδώ σε αυτήν την Αίθουσα κανέναν ο κύριος Υπουργός, ότι αυτό το φορολογικό νομοσχέδιο είναι ενταγμένο σε ένα ολοκληρωμένο πρόγραμμα δημοσιονομικής εξυγίανσης; Μας έπεισε ότι με αυτό το φορολογικό νομοσχέδιο που μας φέρνει κωδικοποιεί ή απλοποιεί το φορολογικό σύστημα;
Επανέρχομαι στα ερωτήματα, διότι απαντήσεις δεν δόθηκαν.
'Επεισε κανέναν ότι μειώνονται οι φορολογικοί συντελεστές ή τιμαριθμοποιείται η φορολογική κλίμακα; 'Επεισε κανέναν ότι τα αντικειμενικά κριτήρια πραγματικά καταργούνται, όταν φαίνεται από τις διατάξεις του νομοσχεδίου ότι έχουμε μία απλή αντικατάσταση των παλαιών αντικειμενικών κριτηρίων με νέα αντικειμενικά κριτήρια, και μάλιστα επιβάλλονται και αντικειμενικά κριτήρια για πρώτη φορά στην καταβολή του φόρου προστιθεμένης αξίας με αυτό το νομοσχέδιο;
Αρνήθηκε ότι τα εισοδήματα από τις ομόρρυθμες και ετερόρρυθμες εταιρείες δεν μπαίνουν στην κλίμακα, όπως κατήγγειλε ο Αρχηγός της Αξιωματικής Αντιπολίτευσης, και απλώς μειώνεται ο ενιαίος συντελεστής με τον οποίο φορολογούνται;
Μας έπεισε με αυτά που απάντησε, σχετικά με το φόρο του 5% στις μεταβιβάσεις μετοχών μη εισηγμένων ανωνύμων εταιρειών στο χρηματιστήριο; 'Ενα θέμα που του το έθεσε και ο κ. Μητσοτάκης. 'Εδωσε καμία απάντηση που να έπεισε κανέναν εδώ, γιατί οι μη εισηγμένες εταιρείες στο χρηματιστήριο να φορολογούνται με μεγαλύτερο φορολογικό συντελεστή στα κέρδη τους; Οι μεταβιβάσεις των μετοχών να φορολογούνται με 5% και για τις εισηγμένες, που έχουν μια σειρά από άλλα πλεονεκτήματα, εκ του γεγονότος ότι βρίσκονται στο χρηματιστήριο, να έχουμε ευνοϊκότερη φορολογική μεταχείριση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πληρώνουν 20% οι μεγάλες.
ΓΕΩΡΓΙΟΣ ΑΛΟΓΟΣΚΟΥΦΗΣ: Μάλιστα.
Είναι, λοιπόν, αυτό φορολογική δικαιοσύνη, ακόμα και για μια κατηγορία επιχειρήσεων, που κατά τα άλλα είναι ίδιες επιχειρήσεις; Κρατούν τα ίδια λογιστικά στοιχεία, η μεν μία κατηγορία είναι οι εισηγμένες στο χρηματιστήριο και πληρώνουν στα κέρδη τους φόρο 35%, η δε άλλη είναι οι έξω από το χρηματιστήριο και πληρώνουν 40% φόρο στα κέρδη. Αυτό είναι φορολογική δικαιοσύνη; Γιατί δεν διορθώνετε τα πράγματα, εφόσον η Κυβέρνηση πραγματικά θέλει να μας πείσει, όπως λέει και η εισηγητική έκθεση, ότι εδώ θέλει να κάνει μία σοβαρή φορολογική μεταρρύθμιση;
'Ερχομαι και στο τελευταίο θέμα. 'Εθεσε με ιδιαίτερη ένταση ο Αρχηγός της Αξιωματικής Αντιπολίτευσης ο κ. Καραμανλής, αλλά και άλλοι συνάδελφοι, το θέμα του Ολυμπιακού Λαχείου, το θέμα των κουλοχέρηδων. Η Κυβέρνηση κωφεύει. Φαίνεται ότι οι κουλοχέρηδες την κούφαναν. Περιμένουμε μία απάντηση γι'αυτό το μεγάλο θέμα. Εάν υπάρχει πραγματικά διαφάνεια σε αυτήν τη διαδικασία, ας έλθει εδώ η Κυβέρνηση να μας πείσει. Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Βουλευτής Κορινθίας, κ. Αναστάσιος Παπαληγούρας, ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο Κοινοβουλευτικός Εκπρόσωπος του ΠΑ.ΣΟ.Κ. κ. Δημήτριος Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, ώδινεν όρος και έτεκε μυν. Κατέβηκε σήμερα εδώ όλο το βαρύ πυροβολικό της Νέας Δημοκρατίας να κατατροπώσει την Κυβέρνηση γι' αυτό το φορολογικό νομοσχέδιο. Και ακούσαμε εδώ από τον κ. Καραμανλή ούτε λίγο, ούτε πολύ να κατηγορεί την Κυβέρνηση για λαϊκισμό.
ΓΕΩΡΓΙΟΣ ΤΖΙΤΖΙΚΩΣΤΑΣ: Κύριε Γεωργακόπουλε...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μη βιάζεσθε, κύριε Τζιτζικώστα.
Δεν έχω ακούσει μεγαλύτερη αναλήθεια. Διότι εάν πάρουμε τα μέτρα, τα οποία εξήγγειλε ο κ. Καραμανλής στη Θεσσαλονίκη ένα-ένα, θα δείτε το μέγεθος του λαϊκισμού και το μέγεθος της υποκρισίας. Η Κυβέρνηση μιλάει για συγκεκριμένα μέτρα, τα οποία τα κάνει πράξη με το νόμο αυτό. Και δεν είναι καθόλου λαϊκισμός όταν κάνεις πράξη. Λαϊκισμός είναι όταν λες άλλα και κάνεις άλλα.
Τι λέει ο κ. Καραμανλής; Ακούστε να δείτε τι λέει. Παραδείγματος χάρη: "Να αυξηθούν" -λέει- "οι συντάξεις του ΙΚΑ και η κατώτερη να πάει στις εκατόν πενήντα χιλιάδες (150.000) δραχμές". Πώς θα γίνει αυτό -η άμεση ερώτηση- κύριε Καραμανλή; Η απάντηση είναι "από το σπάταλο κράτος". Γενικά και αόριστα. Προσδιορίστε μας παρακαλούμε, κύριε Καραμανλή, πού θα βρεθούν τα πεντακόσια ογδόντα δύο δισεκατομμύρια (582.000.000.000) δραχμές για να πληρώσουμε αυτήν την αύξηση της κατώτερης σύνταξης του ΙΚΑ. Τα υπολογίζει ο κ. Καραμανλής σε διακόσια δισεκατομμύρια (200.000.000.000) δραχμές. Δεν υπολογίζει, όμως, ότι όταν αυξηθεί η κατώτερη σύνταξη θα συμπαρασυρθούν και οι άλλες συντάξεις προς τα πάνω. Αυτό θα έχει ως αποτέλεσμα τα διακόσια δισεκατομμύρια (200.000.000.000) δραχμές, που υπολογίζει για να μειώσει το κόστος -επειδή ουσιαστικά υποκρίνεται και δεν θέλει να γίνει αυτό, απλώς το λέει για να δρέψει ψήφους στις επόμενες εκλογές- να γίνουν πεντακόσια ογδόντα δύο δισεκατομμύρια (582.000.000.000) δραχμές.
'Αλλη υποκριτική αναφορά: Να δοθεί το ΕΚΑΣ και στους αγρότες. Εμείς είμαστε εκείνοι οι οποίοι πάντοτε αναγνωρίσαμε ότι δεν είναι αυτή που λέγεται "αγροτική σύνταξη", σύνταξη, αλλά είναι ένα κοινωνικό επίδομα βοηθείας προς τους αγρότες. Εμείς είμαστε εκείνοι που παραλάβαμε τη σύνταξη των αγροτών σε εξευτελιστικά επίπεδα. Τη φθάσαμε στις τριάντα τρεις χιλιάδες (33.000) δραχμές και τώρα την κάνουμε σαράντα τρεις χιλιάδες (43.000) δραχμές. Πότε η Νέα Δημοκρατία έκανε αυξήσεις του 33% όπως γίνεται σήμερα από την Κυβέρνηση του ΠΑ.ΣΟ.Κ.; Πότε κύριοι συνάδελφοι; Πείτε μου μια φορά τις αυξήσεις που κάνατε. Και τις διπλασιάσαμε και 40% τις αυξήσαμε και 50% τις αυξήσαμε και 33% τις αυξάνουμε τώρα. Για να δείτε ποιος πραγματικά ουσιαστικά σκέπτεται τον αγρότη. 'Οχι εσείς που λέτε να δώσουμε το ΕΚΑΣ. Το ΕΚΑΣ, που σημαίνει επιπλέον είκοσι μία χιλιάδες (21.000) δραχμές στις σαράντα τρεις χιλιάδες (43.000) δραχμές που θα γίνει η σύνταξη του αγρότη, σημαίνει για το δημόσιο προϋπολογισμό διακόσια τριάντα πέντε δισεκατομμύρια (235.000.000.000) δραχμές. Από πού θα τα πάρετε, κύριοι συνάδελφοι, όταν μας λέτε ότι υπερφορολογούμε τον 'Ελληνα; Από πού θα τα πάρετε; Από τη φορολόγηση της υπεραξίας πού λέει ο κ. Μητσοτάκης; Από εκεί μόνο; Να το πείτε και αυτό για να ξέρουμε και να σας βγάλουμε και από εκεί το λογαριασμό για να δείτε πόσο πραγματικά υποκρίνεσθε.
Η μεγαλύτερη, όμως, υποκρισία είναι όταν λέτε να μειωθεί το 18% του ΦΠΑ στα αγροτικά μηχανήματα και να γίνει 8%. Κύριοι συνάδελφοι, μήπως ενθυμείσθε ποιος ήταν στις διαπραγματεύσεις στις 19 Οκτωβρίου του 1992 στο γενικό συμβούλιο που έγινε η διαπραγμάτευση για να πάνε τα αγροτικά μηχανήματα στον κανονικό συντελεστή; 'Ηταν ο κ. Παλαιοκρασσάς. Υποκρίνεσθε λοιπόν ή δεν υποκρίνεσθε όταν το 8%, που ήταν τα αγροτικά μηχανήματα τότε, το πήγατε στο 18% και σήμερα κόπτεσθε λαϊκίζοντας ασύστολα ότι πρέπει να πάει στο 8% ο ΦΠΑ για τα αγροτικά μηχανήματα;
Να σας πω και κάτι; Και να γίνει αυτό θα ωφεληθούν οι αγρότες; Δεν θα ωφεληθούν. Και πάλι λαϊκίζετε. Διότι το 18% υπολογίζεται στο συντελεστή έτσι ώστε να γίνεται η επιστροφή από το τζίρο των αγροτών. Εάν το 18% γίνει 8%, θα πρέπει να μειωθεί η απόδοση που γίνεται με το ειδικό καθεστώς το οποίο έχουν οι αγρότες στο ΦΠΑ και το 4,5% να γίνει 3% ή να γίνει 3,5%.
Γιατί αν δεν γίνει, θα θεωρηθεί έμμεση επιδότηση, πράγμα που αντίκειται στους κανόνες του ανταγωνισμού. Θα είναι δηλαδή μια εθνική επιδότηση προς τους αγρότες, που αυτό -γνωρίζετε πάρα πολύ καλάαπαγορεύεται από τους κανόνες της Ευρωπαϊκής 'Ενωσης. Ποιος λαϊκίζει λοιπόν; Εμείς, όταν λέμε την αλήθεια στον ελληνικό λαό και όταν κάνουμε πράξη εκείνα που του λέμε ή εσείς με τα όσα του λέτε;
'Αλλο ψέμα. Λέτε να μειωθεί η τιμή του ηλεκτρικού ρεύματος που δίνεται στους αγρότες. Το ΠΑΣΟΚ το 1982, κύριοι συνάδελφοι, για όσους δεν θυμούνται, μείωσε τότε το κόστος στο αγροτικό ρεύμα κατά 40%. Σήμερα που μιλάμε, επειδή έχουν γίνει αλλεπάλληλες μειώσεις του ηλεκτρικού ρεύματος, το ηλεκτρικό ρεύμα που πηγαίνει στην αγροτική εκμετάλλευση είναι το 38% του κόστους παραγωγής του ηλεκτρικού ρεύματος. Ουσιαστικά επιδοτεί το δημόσιο -γιατί η ΔΕΗ πληρώνεται κανονικά- κατά 62% το ρεύμα που καταναλώνει ο αγρότης στις αγροτικές του εργασίες. Ποιος λοιπόν λαϊκίζει; Μιλάτε ακόμη και για την κατάργηση του ΕΦΤΕ. Εμείς δεν το μειώσαμε το ΕΦΤΕ; Και συνεχίζει να μειώνεται σταδιακά και σε κάποια φάση -το έχει πει η Κυβέρνηση- ο ΕΦΤΕ θα καταργηθεί, ο ειδικός φόρος τραπεζικών εργασιών. Τι λοιπόν προσκομίζετε ως καινούριο, όταν μάλιστα ξέρετε πως αν γίνει αυτό αυτήν τη στιγμή, θα έχει ένα κόστος εκατόν σαράντα έξι δισεκατομμυρίων (146.000.000.000) δραχμών, που επίσης δεν μας λέτε από πού θα προέλθει.
Μας λέτε ότι έχουμε υψηλά ελλείμματα, μας λέτε ότι δεν έχουμε κοινωνικό κράτος, αλλά από την άλλη μεριά μας λέτε να καταργήσουμε και τους φόρους, για να μην έχουμε έσοδα, για να μην μπορούμε να κάνουμε πολιτική. Εάν αυτό είναι λογική, να το καταλάβω και εγώ, έτσι ώστε να δικαιολογήσω πραγματικά τα όσα λέτε.
Ακόμη προβλέπεται ότι θα μειωθεί από τη μείωση των επιτοκίων κατά τριακόσια πενήντα δισεκατομμύρια (350.000.000.000) δραχμές το έλλειμμα. Αυτό έχει ενσωματωθεί μέσα στον προϋπολογισμό. Και στα επόμενα τρία χρόνια, οι δαπάνες των τόκων θα μειωθούν ακόμη κατά εκατό-διακόσια δισεκατομμύρια δραχμές. Δεν θα μειωθούν από εκεί που ήταν το 1996 απότομα το 1999. Γιατί κάθε χρόνο όλες αυτές οι μειώσεις ενσωματώνονται μέσα στον προϋπολογισμό.
Μας κατηγορήσατε ακόμη, ότι η Κυβέρνηση είναι ανάλγητη και ότι δεν έχει κοινωνικές δαπάνες και ότι μόνο φόρους έβαλε. Αγνοείτε, προφανώς κύριοι συνάδελφοι, ότι η κοινωνική προστασία η οποία υπάρχει στην Ελλάδα, από τις δαπάνες σε σχέση με το ΑΕΠ, σύμφωνα με τα στοιχεία της Ευρωπαϊκής 'Ενωσης, είναι μεγαλύτερη από το μέσο όρο του ευρωπαϊκού νότου. Γιατί στην Ελλάδα είναι 24,3% του ΑΕΠ και στις υπόλοιπες χώρες του ευρωπαϊκού νότου μόλις φθάνει το 22%.
Γι'αυτά, λοιπόν, κύριοι συνάδελφοι, τα οποία είπε ο κ. Καραμανλής στη Θεσσαλονίκη το κόστος υπολογίζεται σε ένα τρισεκατομμύριο δραχμές. Από που θα τα καλύψουμε αυτά; Σιγή ιχθύος! Αυτό αποδεικνύει το λαϊκισμό με τον οποίο επιχειρείτε να δρέψετε ψήφους από τον ελληνικό λαό.
Επειδή, όμως, ο ελληνικός λαός έχει γνωρίσει πάρα πολύ καλά το τι εννοεί η Νέα Δημοκρατία όταν κομίζει δώρα, φοβάται τους Δαναούς και δώρα φέροντες, όταν προέρχονται από τη Νέα Δημοκρατία.
Ας πάμε, όμως, τώρα στις βασικές επιλογές τις οποίες λέει ο κ. Καραμανλής ότι θα κάνει στο φορολογικό σύστημα. Είπε ότι: "Θα κάνουμε καινοτόμες αλλαγές με κοινωνική ευαισθησία." Αναφορά όμως σε κανένα συγκεκριμένο μέτρο, πουθενά. Γενικόλογες αερολογίες. Γιατί εάν έχεις κάτι συγκεκριμένο λες, θα κάνω αυτό, αυτό και αυτό.
Απλοποίηση και κωδικοποίηση της φορολογικής νομοθεσίας. Πότε έγινε απλοποίηση και κωδικοποίηση της φορολογικής νομοθεσίας;
Νόμος 2238. Κυβέρνηση ΠΑΣΟΚ. Κωδικοποίηση φόρου κεφαλαίου. Κυβέρνηση ΠΑΣΟΚ.
Ουδέποτε έχει γίνει κωδικοποίηση των γενικών αρχών της φορολογίας επί Νέας Δημοκρατίας. Ουδέποτε! Σε ποιους μιλάτε λοιπόν;
ΑΔΑΜ ΡΕΓΚΟΥΖΑΣ: 'Εγινε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πότε έγινε, κύριε Ρεγκούζα;
ΑΔΑΜ ΡΕΓΚΟΥΖΑΣ: Την περίοδο 1990-1993.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Εγινε το 1955. Εάν μιλάτε για το 1955 με το ν. 2333, τότε ναι, έγινε κωδικοποίηση.
Αλλά από τότε μέχρι το 1994 που κάναμε την κωδικοποίηση του ν.2238, ουδέποτε άλλοτε έχει γίνει κωδικοποίηση.
ΑΔΑΜ ΡΕΓΚΟΥΖΑΣ: Επί Παλαικρασσά έγινε και ο κώδικας και όλα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Καμία κωδικοποίηση.
Μετά, για την κατάργηση του 35%. Διαρρηγνύετε τα ιμάτιά σας. Μα, ποιος τον επέβαλε το φόρο 35%; Ο ν.2062 αν θυμάμαι καλά ήταν νόμος της Νέας Δημοκρατίας. Και για να πούμε και τις αλήθειες δεν είναι 35%. Είναι 17,5% γιατί το μισό φορολογείται ως γενικό εταιρικό κέρδος. Το υπόλοιπο μισό φορολογείται με το συντελεστή στους τρεις επικρατέστερους εταίρους. Και με τις φοροαπαλλαγές τις οποίες έχει επιβάλει το ΠΑ.ΣΟ.Κ. για τις μικρές επιχειρήσεις που έχουν τζίρο μέχρι είκοσι εκατομμύρια (20.000.000), αυτό το 17,5% γίνεται 12,5%. Και έρχεται η Κυβέρνηση τώρα που το κάνει 30% δηλαδή ουσιαστικά 10% και του χρόνου 7,5% και λέτε, υπερφορολογείτε τον 'Ελληνα μικρομεσαίο. 'Οχι, κύριοι συνάδελφοι. Κακώς επεβλήθη το 35%, το αναγνωρίζετε. Και εμείς καλώς το καταργούμε και το προσαρμόζουμε στα σύγχρονα δεδομένα. Εμείς είμαστε η πράξη, εμείς είμαστε εκείνοι που πραγματικά κάνουμε πράξη αυτά τα οποία λέμε, ενώ εσείς κάνατε ακριβώς το αντίθετο. Να μη μιλήσουμε για την αναδιοργάνωση και την αναξιοκρατία στο Υπουργείο Οικονομικών, αυτό σας παρακαλώ αφήστε το γιατί δεν θέλω να ξύσω πληγές. Δεν θέλω να αναφερθώ στο τι βρήκαμε όταν πήγαμε στο Υπουργείο Οικονομικών, ούτε ένας έφορος δεν ήταν αντιθέτου παρατάξεως. Τίποτε άλλο δεν λέω, το κλείνω εδώ.
Λέει να φθάσουν οι φοροαπαλλαγές των πολυτέκνων μέχρι τα δεκαπέντε εκατομμύρια (15.000.000), το αφορολόγητο. Ουσιαστικά, εάν δείτε ότι είναι περίπου διακόσιες χιλιάδες φόρος επιπλέον με τα καινούρια μέτρα τα οποία απαλλάσσονται οι πολύτεκνοι, λίγο απέχει από αυτό το οποίο λέτε. Απλώς, το βάζετε έτσι με αυτόν τον τρόπο για να δημιουργήσετε την αίσθηση, ότι θα φοροαπαλλάξετε τους πολύτεκνους, ενώ οι πολύτεκνοι, αυτοί που έχουν τέσσερα, πέντε, έξι ή επτά παιδιά, με τις φοροαπαλλαγές τις οποίες κάνει η Κυβέρνηση τώρα, ουσιαστικά είναι σχεδόν αφορολόγητοι.
Μιλήσατε λοιπόν για τη δραστική μείωση των ελλειμμάτων. Πώς;
Απάντηση, δεν υπάρχει. Εγώ θα περίμενα από τον κ. Καραμανλή και από τους άλλους αγορητές της Νέας Δημοκρατίας να πουν, ότι εμείς κύριοι θα μειώσουμε τα ελλείμματα, ένα, δύο, τρία, τέσσερα, πέντε θα κάνουμε αυτήν την πολιτική, θα αποδώσει αυτό και θα το αποδώσουμε στον ελληνικό λαό.
Να αυξηθούν οι χαμηλές συντάξεις, τα είπαμε.
Είπατε επίσης, ότι το αφορολόγητο όριο έφθασε από ένα εκατομμύριο τριακόσιες χιλιάδες (1.300.000) στα δύο εκατομμύρια (2.000.000) και στα δύο εκατομμύρια τριακόσιες χιλιάδες (2.300.000) του χρόνου. Και άκουσα εδώ κάποιες ιδέες, να υπάρχει αυτόματη τιμαριθμική αναπροσαρμογή. Το είπε ο κ. Τσοβόλας, που έχει ένα λόγο να το λέει γιατί ήταν αυτός ο οποίος είχε καθιερώσει την αυτόματη τιμαριθμική αναπροσαρμογή και υπερασπίζεται την τότε πολιτική του ΠΑ.ΣΟ.Κ. Ο κ. Αλογοσκούφης όμως τι λόγο έχει να το λέει; Δεν γνωρίζετε ότι είναι περασμένης τεχνολογίας πλέον η αυτόματη τιμαριθμική προσαρμογή, κύριοι συνάδελφοι; 'Εγινε πρώτον στην Ιταλία όταν είχαμε τις μεγάλες αυξήσεις του πληθωρισμού κατά τη διάρκεια της δεκαετίας του 1980, έχει ήδη εγκαταλειφθεί από όλες τις χώρες. Εσείς, θα επαναφέρετε ένα μέτρο το οποίο ουσιαστικά έχει καταργηθεί;
Και αποσιωπάται τελείως από το νομοσχέδιο τα κίνητρα που δίνει για την απασχόληση. Για αυτά, σιγήν ιχθύος, δε λέτε τίποτε. 'Οτι το 50% θα απαλλάσσεται από τον εργοδότη για την εισφορά την οποία δίνει στο ΙΚΑ για να προσλαμβάνει καινούριους εργαζόμενους που είναι ένα κίνητρο για την αύξηση της απασχόλησης, το αποσιωπάτε. Αυτό δεν είναι μέτρο. Αυτό περνάει στο ντούκου όπως λέμε, γιατί αυτό δεν συμφέρει.
Κύριοι συνάδελφοι, να ξέρετε ότι ο ελληνικός λαός καταγράφει τα θετικά της Κυβέρνησης, καταγράφει και τα αρνητικά. Αλλά, σας πληροφορώ ότι τα θετικά της είναι πολύ περισσότερα. Ενώ αντίθετα με αυτά τα οποία εσείς του λέτε, καταγράφει περισσότερα σε εσάς, στα αρνητικά σας.
Μιλάτε για την κατάργηση του ειδικού φόρου κατανάλωσης στο πετρέλαιο θέρμανσης. Ναι, το επιτρέπει η κοινοτική οδηγία. Αλλά αυτό, όπως γνωρίζετε δεν μπορεί να γίνει απότομα. Αυτό πρέπει να γίνει σταδιακά. Και έχουμε τώρα μία τετραετία που σταδιακά μειώνουμε αυτόν τον ειδικό φόρο κατανάλωσης στα καύσιμα. Από σαράντα χιλιάδες που ήταν ο ειδικός φόρος κατανάλωσης στα καύσιμα πριν από δύο χρόνια, έχει γίνει έξι χιλιάδες. Του χρόνου ίσως να είναι μηδέν. Εάν το επιτρέψουν οι δημοσιονομικές συνθήκες, ίσως να γίνει μηδέν. Γιατί, λοιπόν, δεν αναγνωρίζετε τη δραστική μείωση που έχει γίνει του ειδικού φόρου κατανάλωσης ιδιαίτερα στο πετρέλαιο θέρμανσης, το οποίο είναι πολύ σημαντικό για όλες τις οικογένειες; Και γνωρίζετε και γνωρίζουμε το πόσο λαθρεμπόριο γίνεται με το πετρέλαιο θέρμανσης που ουσιαστικά χρησιμοποιείται και ως πετρέλαιο κίνησης.
Μας κατηγορείτε ότι είναι προεκλογική η λογική αυτή των παροχών. Το είπε ο κ. Μητσοτάκης, το είπε ο κ. Αλογοσκούφης, το είπε ο κ. 'Εβερτ, το είπε ο κ. Καραμανλής. Ποιος σας είπε, κύριοι συνάδελφοι, ότι είμαστε σε προεκλογική περίοδο; Απέχουμε ένα χρόνο από τις εκλογές. Εάν επισπεύσετε εσείς τις εκλογές, εσείς δημιουργείτε προεκλογική περίοδο. Εμείς δεν τη δημιουργούμε. Εμείς θέλουμε να εξαντληθεί η τετραετία. Και είχαμε πει ότι η Κυβέρνηση θα κριθεί τον τέταρτο χρόνο από τη συνολική πολιτική, την οποία έχει κάνει κι αυτό κάνουμε. Απέδωσαν τα μέτρα, με τα οποία η Κυβέρνηση εφήρμοσε την οικονομική πολιτική τα τελευταία χρόνια και εφόσον απέδωσαν, τώρα επιστρέφουμε στον ελληνικό λαό με παροχές αυτά που πρέπει να του επιστρέψουμε. Εάν εσείς επισπεύδετε την προεκλογική περίοδο, για να μας κατηγορήσετε ότι παίρνουμε μέτρα προεκλογικά, τότε νομίζω ότι κάνετε μεγάλο λάθος. Δική σας είναι η ευθύνη αν πάμε σε εκλογές νωρίτερα από το τέλος της πραγματικής περιόδου. Εμείς έχουμε πει, ότι η Κυβέρνηση θέλει να εξαντληθεί η τετραετία, να τηρηθούν οι συνταγματικές προθεσμίες, έτσι ώστε επιτέλους ο ελληνικός λαός να ξέρει, ότι όταν εκλέγει μία κυβέρνηση, την εκλέγει για τέσσερα χρόνια, ανεξάρτητα από το τι θα μεσολαβήσει, έστω και αν πρόκειται περί της εκλογής του Προέδρου της Δημοκρατίας.
Δεν κατάλαβα γιατί δεν μπορούμε να εκλέξουμε Πρόεδρο της Δημοκρατίας, όταν τα πράγματα είναι τόσο ομαλά στην πολιτική ζωή, όταν κατά κοινή παραδοχή το πρόσωπο του Προέδρου της Δημοκρατίας συγκεντρώνει την εμπιστοσύνη και τα κολακευτικά σχόλια, όχι μόνο ημών που τον προτείνουμε, αλλά και υμών που δεν τον προτείνετε ακόμη αλλά και της μεγάλης πλειοψηφίας του ελληνικού λαού; Γιατί βάζω κι ένα ερωτηματικό, αν τον προτείνετε ή όχι μέχρι τέλους. Γιατί δεν μπορούμε να εκλέξουμε τον Πρόεδρο της Δημοκρατίας και να συνεχίσουμε την εξάντληση της τετραετίας, έτσι ώστε τα μέτρα αυτά, για τα οποία μας κατηγορείτε ότι είναι προεκλογικά, να μην είναι προεκλογικά, να έχουν απορροφηθεί από τον ελληνικό λαό και να μην έχουμε την πολιτική ωφέλεια, για την οποία εσείς μας κατηγορείτε; Εμείς το θέλουμε. Στο χέρι σας είναι λοιπόν εσείς να μας πάτε πίσω στις εκλογές, έτσι ώστε τα μέτρα αυτά να μην είναι προεκλογικά.
Τελειώνοντας, κύριοι συνάδελφοι, θέλω να πω ότι πραγματικά το νομοσχέδιο αυτό δεν κάνει τη μεγάλη τομή στο φορολογικό σύστημα. 'Εχει όμως πολλά θετικά στοιχεία. Μπορώ να πω ότι για τα όσα κατηγορήσατε την Κυβέρνηση, ιδιαίτερα σήμερα επί της αρχής ομιλώντες όλα τα σημαντικά στελέχη της Νέας Δημοκρατίας, ατυχήσατε, γιατί όλα σας τα επιχειρήματα, όπως είδατε, ένα-ένα δεν στέκουν.
Μίλησαν για την κατάργηση του φόρου μεγάλης ακίνητης περιουσίας. Κι από την άλλη μεριά ο κ. Μητσοτάκης προτείνει τη φορολόγηση του κεφαλαίου. Επιτέλους, αποφασίστε τι θέλετε. Θέλετε τη φορολογία του κεφαλαίου, που ουσιαστικά η φορολογία της μεγάλης ακίνητης περιουσίας είναι μία φορολογία του κεφαλαίου ή δεν τη θέλετε, που ζητάτε την κατάργηση του φόρου της μεγάλης ακίνητης περιουσίας;
ΑΔΑΜ ΡΕΓΚΟΥΖΑΣ: Την πραγματική μεγάλη θέλουμε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θέλω να κάνω μία παρατήρηση εδώ. Η υπεραξία την οποία αποκτά ιδιαίτερα η γη, οφείλεται μόνο στην αλλαγή χρήσης της γης και δεν οφείλεται σε άλλες υπεραξίες. Αλλά αυτό είναι ένα θέμα, που δεν πρόκειται να το συζητήσουμε τώρα.
Κύριοι συνάδελφοι, να είσθε βέβαιοι ότι με τα όσα λέτε, με τον τρόπο με τον οποίο τα λέτε και με τον τρόπο με τον οποίο επιχειρείτε να τα περάσετε στον ελληνικό λαό, είναι λαϊκισμός, που ο ελληνικός λαός δεν τον αποδέχεται.
Δεν τον αποδέχεται, γιατί ουσιαστικά βλέπει από τη μια μεριά τα λόγια σας "εάν κάνουμε κάτι, όποτε κάνουμε κάτι, όταν γίνουμε κυβέρνηση" και από την άλλη μεριά βλέπει αυτά που εσείς λέτε "εάν, όποτε και θα" να γίνονται πράξη. 'Ετσι εμπιστεύεται το "κάλλιο πέντε και στο χέρι, παρά δέκα και καρτέρει".
( Χειροκροτήματα από την πτέρυγα του ΠΑΣΟΚ )
ΘΕΟΔΩΡΟΣ ΣΚΡΕΚΑΣ: Κυρίες και κύριοι συνάδελφοι, παρακολούθησα με πολλή προσοχή τις αναλύσεις του Υπουργού Εθνικής Οικονομίας και του Κοινοβουλευτικού Εκπροσώπου του ΠΑΣΟΚ. Εξεπλάγην γι'αυτά που άκουσα, γιατί και οι δυο μετά πάθους προσπάθησαν να μας πείσουν ότι οι δείκτες της οικονομίας ευημερούν, ότι η ελληνική οικονομία καλπάζει. Ειλικρινά ένιωσα ότι κάτι δεν πάει καλά. 'Η εμείς δεν αντιλαμβανόμαστε το τι γίνεται ή η Κυβέρνηση βρίσκεται σε σύγχυση σε μια προεκλογική ουσιαστικά περίοδο. Αλλιώς δεν δικαιολογούνται όλα όσα ακούστηκαν σ'αυτήν την Αίθουσα.
Αν είναι έτσι, τότε πραγματικά και οι δείκτες και η ελληνική οικονομία ίσως να υπερέχουν των οικονομιών των άλλων χωρών της Ευρώπης. Τότε, τίθεται το ερώτημα γιατί είμαστε έξω από την ΟΝΕ και γιατί δεν μπήκαμε την ώρα πού έπρεπε; Μήπως δεν το ζητήσαμε; Μήπως ήταν λάθος αυτών πού τελικά έκαναν την αξιολόγηση των οικονομιών των χωρών-μελών της Ευρώπης;
Ακούγοντας τον Υπουργό Εθνικής Οικονομίας, οι σκέψεις μου πήγαν στους συμπατριώτες μου και σ'όλους τους αγρότες της ελληνικής επικράτειας, οι οποίοι σήμερα σε είκοσιτετράωρη βάση βρίσκονται έξω από τα εκκοκκιστήρια, προσπαθώντας να παραδώσουν το προϊόν τους. Στα πρόσωπα όλων αυτών των ανθρώπων είναι ζωγραφισμένη η αγωνία, για το αν τα χρήματα που θα εισπράξουν, θα καλύψουν το κόστος παραγωγής του προϊόντος.
Η Κυβέρνηση είναι πολύ μακριά απ'αυτούς τους ανθρώπους, όπως είναι μακριά και από τους άνεργους, από τους χαμηλόμισθους, από τους συνταξιούχους. Αν ήταν κοντά τους, θα έβλεπε ότι ο 'Ελληνας παραγωγός βαμβακιού σήμερα με στοιχεία του 1998 είχε κόστος παραγωγής 72.000 ανά στρέμμα. Αυτά που θα εισπράξει φέτος με περσινό κόστος -ακόμα δεν έχει βγει το φετεινό κόστος- είναι περίπου 60.000 ανά στρέμμα. Αυτή είναι η κατάσταση, κύριοι της Κυβέρνησης.
Και προσπαθείτε να μας δημιουργήσετε και ενοχές για πολιτικές της Νέας Δημοκρατίας, οι οποίες βρίσκονται πολύ μακριά από τη δική σας πολιτική.
Είναι πολιτικές που τα χρόνια που εφαρμόστηκαν είχαν τους 'Ελληνες σε άλλο επίπεδο ζωής και σε άλλη οικονομική κατάσταση. Και βεβαίως για όποιες λανθασμένες πολιτικές εφάρμοσε η Νέα Δημοκρατία, γι'αυτό τιμωρήθηκε. Και δε νομιμοποιείσθε να επικαλείσθε στοιχεία για να δικαιολογήσετε τη δική σας αρνητική πολιτική.
'Ερχομαι στο σημερινό νομοσχέδιο, ένα νομοσχέδιο που τόσο ο Υπουργός Εθνικής Οικονομίας όσο και ο εισηγητής της Πλειοψηφίας, ιδιαίτερα επαίνεσαν. Και του έχουν δώσει ένα τίτλο εντυπωσιακό "απλουστεύσεις και φοροελαφρύνσεις". Η πρώτη παρατήρηση που θέλω να κάνω είναι η εξής: Μετά την εισήγηση του εισηγητού της Πλειοψηφίας ζήτησε το λόγο ο Υφυπουργός για να ανακοινώσει δύο σελίδες διορθώσεις στο νομοσχέδιο. Και σήμερα ξαναήρθε και μας έδωσε άλλη μία σελίδα διορθώσεων του νομοσχεδίου. Αυτή είναι η καλή επεξεργασία του νομοσχεδίου; Αυτή είναι η καλή προετοιμασία και η μελέτη των στοιχείων που απλοποιούν και ελαφρύνουν τα εισοδήματα των Ελλήνων φορολογουμένων;
'Η δεν διαβάζετε τα νομοσχέδια κύριοι της Κυβέρνησης ή δεν μπορείτε να ελέγξετε τους συντάκτες των νομοσχεδίων. Γιατί δεν δικαιολογείται όταν έρχεται στην Εθνική Αντιπροσωπεία και περνάει από αυτά τα στάδια που πέρασε το νομοσχέδιο, να παρατηρούνται τέτοια φαινόμενα προχειρότητας σε νομοσχέδια που συζητούνται εδώ. Και δεν είναι η πρώτη φορά. Μας θεωρείτε γραφικούς όταν σας λέμε, ότι τα νομοσχέδιά σας είναι πρόχειρα, αποσπασματικά, αναξιόπιστα. Και λέτε ότι έχουμε κασέτα στο στόμα. Μα, τα στοιχεία αποδεικνύουν τον ισχυρισμό μας.
Σε ό,τι αφορά το περιεχόμενο της αρχής του νομοσχεδίου, ο εισηγητής μας ο κ.Ρεγκούζας έκανε μία αναλυτική αναφορά σε όλα τα στοιχεία και στην προχειρότητα του νομοσχεδίου. Εκείνο που θέλω να σας πω είναι ότι φορολογικά νομοσχέδια έχετε, αλλά η εφαρμογή τους απέχει πολύ απ'αυτά που ρποβλέπουν οι φορολογικοί νόμοι. Και θα φέρω ένα απλό παράδειγμα. Πώς φορολογούνται σήμερα οι μικρομεσαίοι, οι επιτηδευματίες που έχουν βιβλία πρώτης και δεύτερης κατηγορίας; Με δύο τρόπους. 'Η με το συντελεστή ή με τα αντικειμενικά κριτήρια. Αν ο συντελεστής δίνει μεγαλύτερο εισόδημα απ'ότι δίνουν τα αντικειμενικά κριτήρια, χρησιμοποιείται ο συντελεστής. Αν ο συντελεστής δίνει μικρότερο εισόδημα, τότε πάμε στα αντικειμενικα κριτήρια. Και όταν έρχεται ο έλεγχος, κύριε Υπουργέ, ξέρετε τι γίνεται σε επιτηδευματίες οι οποίοι τηρούν σωστά τους φορολογικούς νόμους; Ακολουθείται μία άλλη μέθοδος προσδιορισμού αλγεβρική. Παίρνουν τα έσοδα και στη συνέχεια αυτά πρέπει να ισούνται με τις αγορές συν τις δαπάνες, συν τις αποσβέσεις, συν το συντελεστή φορολόγησης του εισοδήματος, τα κέρδη δηλαδή που προκύπτουν από τη φορολόγηση του εισοδήματος.
Αν λοιπόν το δεύτερο σκέλος είναι μεγαλύτερο απ' ό,τι είναι οι πωλήσεις, έρχεται ο έλεγχος και υποχρεώνει τον επιτηδευματία να πληρώσει ΦΠΑ επί της διαφοράς και φορολόγηση επί του επιπλέον εισοδήματος που προκύπτει. Δηλαδή, απαγορεύεται στους επιτηδευματίες να τηρούν σωστά τα βιβλία τους και από κει και πέρα καταλαβαίνετε, ότι ο καθένας μέσα σε ένα τέτοιο φαύλο φορολογικό σύστημα προσπαθεί να αμυνθεί.
Τελειώνοντας, θέλω να καταθέσω και κάτι ακόμα, που είναι σε συνέχεια μιας καταγγελίας που έκανε ο επίτιμος Πρόεδρος της Νέας Δημοκρατίας ο κ. Μητσοτάκης, την οποία εσείς απορρίψατε γιατί θεωρήσατε ότι τα στοιχεία που επικαλέσθηκε δεν ήταν σωστά.
Θέλω να σας ζητήσω να κάνετε μία έρευνα σε μία παρόμοια περίπτωση η οποία παρουσιάστηκε πριν από κάμποσα χρόνια, την περίοδο 1990-1993, στην περιοχή της Φλώρινας, όπου ένα κύκλωμα έπαιρνε παράνομη επιστροφή του ΦΠΑ των επενδύσεων που γίνονταν στη Δυτική Μακεδονία. Και επί των ημερών μας τότε παραπέμφθηκε το κύκλωμα αυτό στον εισαγγελέα.
Με έκπληξη πριν από λίγο καιρό έμαθα ότι οι υπεύθυνοι αυτής της απάτης απηλλάγησαν από τη δικαιοσύνη, στρατηγέ μου, που επικαλείσθε τον εισαγγελέα στις περιπτώσεις αυτές.
Ευχαριστώ πολύ.
(Χειροκροτήματα απο την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω δύο παρακλήσεις.
Με παρεκάλεσε ο Κοινοβουλευτικός Εκπρόσωπος του Κομμουνιστικού Κόμματος Ελλάδος να δευτερολογήσει. Επίσης με παρακάλεσε ο κ. Κουρουμπλής, επειδή συνέβη ένα ατύχημα σε έναν πολύ γνωστό του, να μιλήσει για τέσσερα λεπτά, παρ όλο που δεν είναι στη σειρά του.
Δέχεται το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Το Σώμα ενέκρινε.
Ορίστε, κύριε Κουρουμπλή, έχετε το λόγο για τέσσερα λεπτά, που ζητήσατε, για να μπορέσετε να φύγετε.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, συζητούμε ένα σημαντικό νομοθέτημα, οι διατάξεις του οποίου από τη στιγμή που θα τεθούν σε ισχύ, θα επηρεάσουν σημαντικά τη ζωή των Ελλήνων πολιτών.
Θα ήθελα πριν μπω στη συζήτηση των διατάξεων, να κάνω κάποια παρατήρηση.
Κλαίει η Αξιωματική Αντιπολίτευση για τους αγρότες. Αλλά πρέπει να θυμάται την εποχή εκείνη και αυτό που τονίσθηκε σε ό,τι αφορά τον ΦΠΑ στα αγροτικά μηχανήματα, που πρέπει, κύριε Υπουργέ, να εξαντληθεί η δυνατότητα να περιορισθεί τουλάχιστον εφόσον υπάρχει ένα τέτοιο περιθώριο έστω στο 12%, αλλά ωστόσο από κάποια έρευνα που έχουμε κάνει, κανένα στοιχείο δεν προκύπτει από την εποχή εκείνη, ότι η Νέα Δημοκρατία ζήτησε να διατηρηθεί έστω σε κάποιο χαμηλότερο ποσοστό, αλλά αντιθέτως συναίνεσε στο 18%.
Επίσης, γνωρίζουν οι αγρότες, ότι το επιτόκιο στα αγροτικά δάνεια έφθασε στο 35% την εποχή αυτή, επιπτώσεις τις οποίες πληρώνουν μέχρι σήμερα ακόμα οι αγρότες.
Κυρίες και κύριοι συνάδελφοι, αν και είμαι νέος Βουλευτής, θα ήθελα να πω ότι ο αξιότιμος επίτιμος Πρόεδρος της Νέας Δημοκρατίας υπέπεσε σε ένα ατόπημα σε ό,τι αφορά τη σύνδεση κάποιου γεγονότος στα Χανιά με τον Πρωθυπουργό Κωνσταντίνο Σημίτη. Ο ελληνικός λαός γνωρίζει τη διαδρομή του Κωνσταντίνου Σημίτη, η οποία έχει μία διαφορετική πορεία από πολλούς άλλους. Και κλείνω εδώ.
Σε ό,τι αφορά τώρα τις διατάξεις πρέπει να ομολογήσουμε ότι αυτό το σχέδιο νόμου κάνει σημαντικά βήματα και στη δικαιότερη κατανομή των βαρών χωρίς αυτό να σημαίνει ότι έχουμε ολοκληρώσει το πλαίσιο εκείνο, ώστε να είναι η πιο δίκαια κατανομή των βαρών. Και σε αυτό το ζήτημα πρέπει να συνεχιστούν οι προσπάθειες ώστε τα βάρη να κατανέμονται όσο το δυνατόν πιο δίκαια σε κείνους που έχουν και λιγότερα σε κείνους που δεν έχουν. Και βεβαίως γίνεται μια σημαντική προσπάθεια θα έλεγα αναδιανομής του παραγόμενου πλούτου που και εδώ βεβαίως κανείς δεν μπορεί να ισχυριστεί ότι έχουμε φθάσει στο καλύτερο επίπεδο, αλλά συγκριτικά με άλλα χρόνια βρισκόμαστε σε μία θετικότερη πορεία.
Θα ήθελα, κύριε Υπουργέ, κλείνοντας να κάνω δύο τρεις παρατηρήσεις για κάποιες τροπολογίες που έχουμε καταθέσει. Βεβαίως είναι σημαντικό το ότι συμπεριλαμβάνονται διατάξεις και για τα άτομα με ειδικές ανάγκες και για τους πολύτεκνους σε ό,τι αφορά το αφορολόγητο εισόδημα. Είναι αιτήματα τα οποία είχαμε κατά καιρούς θέσει και είναι σημαντικό το ότι η Κυβέρνηση τα έχει αποδεχθεί. Ωστόσο υπάρχουν ορισμένες διατάξεις σε ό,τι αφορά το εισόδημα των ατόμων με ειδικές ανάγκες, κύριε Υπουργέ, το οποίο σε όσους έχουν αναπηρία 67% παραμένει στις πεντακόσιες χιλιάδες. Η παράκληση είναι αυτό το αφορολόγητο εισόδημα να φθάσει στο ένα εκατομμύριο γιατί οι οικογένειες που έχουν ένα τέτοιο άτομο ουσιαστικά σηκώνουν το οικονομικό και κοινωνικό βάρος του προβλήματος αυτού.
Σε ό,τι αφορά επίσης τη μεταβίβαση ακινήτου πρώτης κατοικίας σ' ένα άτομο με ειδικές ανάγκες με αναπηρία 67% και εδώ θα ήθελα να σας παρακαλέσω να εξαντληθούν τα περιθώρια και να δοθεί η δυνατότητα πλήρους απαλλαγής της μεταβίβασης πρώτης κατοικίας μέχρι τουλάχιστον εκατόν είκοσι τετραγωνικά σε ένα άτομο με ειδικές ανάγκες.
Επίσης σε ό,τι αφορά, κύριε Υπουργέ, το αδασμολόγητο αυτοκίνητο πρέπει να υπάρξει αυτή η ρύθμιση η οποία πραγματικά δημιουργεί πάρα πολλά προβλήματα σε όλους όσους έχουν πάρει αυτήν την παροχή. Διότι όταν μια μητέρα πάει ένα παιδί με ειδικές ανάγκες στο ειδικό σχολείο, αν επιστρέψει, κύριε Υπουργέ, και δεν είναι μέσα το παιδί και τη συλλάβει ο τροχονόμος θα πάρει πρόστιμο. Είναι άδικο διότι αυτό δόθηκε ως μέσο αναβάθμισης της οικογένειας. Διότι δεν είναι δυνατόν μια οικογένεια να έχει δύο αυτοκίνητα, στο ένα να μεταφέρει το άτομο με ειδικές ανάγκες και στο άλλο να κυκλοφορεί η οικογένεια. Πρέπει να καταλάβουμε ότι συμβάλλει το μέτρο αυτό σημαντικά στην παραμονή του ατόμου με ειδικές ανάγκες στο οικογενειακό περιβάλλον.
Επίσης υπάρχει μια διάταξη που αφορά έναν επενδυτικό φορέα που συνιστάται για την ενίσχυση του ΤΑΠΟΤΕ.
(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, μην κάνετε κατάχρηση.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Τελειώνω, κύριε Πρόεδρε.
Θα ήθελα να παρακαλέσω σε ό,τι αφορά το φορέα αυτό, για ένα τέλος σε όλους τους φορείς τηλεπικοινωνιών. Θα εισπράττεται ένα κοινωνικό τέλος που όπως συμβαίνει και στη ΔΕΗ θα εισπράττεται για να ενισχύεται αυτός ο φορέας προκειμένου να στηρίξει τις ανάγκες του ΤΑΠ-ΟΤΕ.
Επίσης σε ό,τι αφορά τα ελλείμματα που θα προκύψουν το 2000 να καλυφθούν από άλλες πηγές, ώστε πραγματικά να μπορέσει αυτός ο φορέας να αποκτήσει μία οντότητα.
Και κλείνω, κύριε Πρόεδρε, με ό,τι αφορά τους δικηγόρους. Το ισχύον σύστημα που παραμένει ο αντικειμενικός προσδιορισμός για τους δικηγόρους με βάση τα χρόνια δικηγορίας πλήττει τους μικρούς και μεσαίους δικηγόρους. Θα έπρεπε, κύριε Υπουργέ, να ληφθούν ορισμένα μέτρα διότι το σύστημα δημιουργεί ανισότητα η οποία αποβαίνει σε βάρος των νέων δικηγόρων και εκείνων που πραγματικά έχουν μικρά εισοδήματα.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, να σας θυμίσω ότι τυχαίνει να είμαι και εισηγητής και Κοινοβουλευτικός Εκπρόσωπος. Δυστυχώς τα μικρά κόμματα έχουμε αυτές τις δυσκολίες και επομένως δικαιούμαι να μιλήσω και σαν Κοινοβουλευτικός Εκπρόσωπος.
ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, είτε είστε Κοινοβουλευτικός Εκπρόσωπος είτε είστε εισηγητής, έχετε πρωτολογία και δευτερολογία. Απλώς μόνο ως Κοινοβουλευτικός Εκπρόσωπος έχετε δικαίωμα να παρεμβαίνετε πέντε λεπτά στο τέλος ως τριτολογία αυτό το οποίο δεν έχει ο εισηγητής.
Ορίστε, λοιπόν, πάρτε τώρα το λόγο και τα υπόλοιπα είναι εκ του περισσού.
ΝΙΚΟΛΑΟΣ ΓΚΑΤΖΗΣ: 'Οχι δεν είναι εκ του περισσού, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Σας δίνω το λόγο αφού πήραμε ομόφωνη απόφαση του Σώματος και αντί να ακούμε "ευχαριστώ" βρίσκουμε και τον μπελά μας.
Ορίστε, έχετε το λόγο.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, έγινε ακόμα για μια φορά προσπάθεια από την Κυβέρνηση διά μέσου του Υπουργού Εθνικής Οικονομίας να αλλάξει το αντικοινωνικό πρόσωπο της Κυβέρνησης εν όψει των εκλογών. Μας απαρίθμησε ο κύριος Υπουργός τα πλεονεκτήματα που θα έχουν βασικά οι εργαζόμενοι, ο λαός μας από τα μέτρα που παίρνει η Κυβέρνηση.
Θα ασχοληθώ με ένα προς ένα εν συντομία.
Το αφορολόγητο όριο. Είναι γνωστό ότι από το 1992 μέχρι σήμερα ο τιμάριθμος ανέβηκε στο 118,5% . Η αύξηση, που γίνεται, του αφορολόγητου για το 1999 είναι 40% και για το 2000 είναι άλλα 30% . Η δε εκτίμηση της Εθνικής Στατιστικής Υπηρεσίας για το όριο φτώχειας σε μια τριμελή οικογένεια είναι τρεισήμισι εκατομμύρια (3.500.000) δραχμές. Υπολείπεται επομένως πάρα πολύ μεγάλο ποσό αύξησης του αφορολόγητου ορίου, για να πούμε ότι ανταποκρίνεται στις πραγματικές διαστάσεις σήμερα, με βάση τις εκτιμήσεις που έχει κάνει και η Εθνική Στατιστική Υπηρεσία για το αφορολόγητο όριο.
Οι δαπάνες που εκπίπτουν. Μα, με τις δέκα χιλιάδες δραχμές που είναι για το ενοίκιο ή με τις δέκα χιλιάδες δραχμές που δίνετε στους συνταξιούχους του ΟΓΑ και το ΕΚΑΣ, το κοινωνικό επίδομα, σημαίνει ότι εξαλείφονται οι κοινωνικές αδικίες, που όλα αυτά τα χρόνια καταληστεύονται, δυναστεύονται από την αντιλαϊκή πολιτική της Κυβέρνησης; Σημαίνει ότι ένα κιλό ψωμί την ημέρα, που είναι οι τριάντα τρεις χιλιάδες (33.000) δραχμές το ΕΚΑΣ, έλυσε το πρόβλημα;
Αν θέλετε πραγματικά, κύριε Υπουργέ, να δώσετε μια βοήθεια στους απόμαχους της δουλειάς γιατί δεν κάνετε δεκτό το αίτημα, ούτως ώστε οι συντάξεις να υπολογίζονται με τα είκοσι ημερομίσθια του ανειδίκευτου εργάτη που ίσχυαν και τα κατήργησε η Νέα Δημοκρατία και στη συνέχεια το διατηρείται και εσείς;
Θα ήθελα να πω, κύριε Πρόεδρε, ότι όλα αυτά τα χρόνια έγινε μεγάλη ληστεία στα εισοδήματα των εργαζομένων και ο κ. 'Εβερτ ανέφερε την αύξηση της φορολογίας όλα αυτά τα χρόνια σε 4,5 τρισεκατομμύρια. Εμείς εκτιμάμε ότι μόνο από τη διαφορά του τιμαρίθμου και της μη τιμαριθμοποίησης της φορολογικής κλίμακας είναι, απ' ό,τι στοιχεία έχουμε, 1,5 τρισεκατομμύριο δραχμές. Τα τετρακόσια εβδομήντα είναι στάχτη στα μάτια σήμερα και αυτά έχουν μέσα και τα πετρέλαια και τα αυτοκίνητα, για τα οποία, κύριε Υπουργέ, θα εισπράξετε τουλάχιστον πενταπλάσια απ'αυτά τα οποία υποτίθεται ότι χαρίζετε από τον ειδικό φόρο, από το γεγονός ότι έχει αυξηθεί πολλαπλάσια η αγορά των αυτοκινήτων και δεν αφορά τα λαϊκά στρώματα. Μην μου πείτε ότι ο συνταξιούχος ή ο μισθωτός που παίρνει τις εκατόν σαράντα χιλιάδες (140.000) δραχμές έχει τη δυνατότητα να εκμεταλλευτεί αυτό το πλεονέκτημα και μπορεί να αλλάξει το αυτοκίνητό του ή να πάρει καινούριο!
Να έρθουμε στα άλλα. Μιλάμε για τα αντικειμενικά κριτήρια. Τα αντικειμενικά κριτήρια, κύριοι Βουλευτές, δεν καταργούνται. Επέρχεται ένα άλλο ακριβώς σύστημα φορολόγησής τους, το οποίο καταλήγει πάλι να είναι με αντικειμενικά κριτήρια. 'Οταν έχουμε εξολόγιστικό προσδιορισμό των εσόδων, των κερδών κλπ. και δεν γίνονται δεκτά τα βιβλία και είναι υποχρεωμένος ο επαγγελματίας να συμμορφωθεί με αυτό ή όταν μετά τριετία έχουμε τον εξολογιστικό έλεγχο του ΦΠΑ και με βάση το ΦΠΑ θα έχουμε και τις άλλες συνέπειες, καταλαβαίνετε ότι το σύστημα αυτό δεν αλλάζει. 'Εχω τα υπομνήματα της ΓΕΣΕΒΕ και των βιοτεχνών που καταγγέλλουν αυτήν ακριβώς την κοροϊδία που γίνεται σε βάρος τους.
Το 35% που γίνεται 25% το δεύτερο χρόνο. Μα, είναι κεφαλικός φόρος, κύριε Υπουργέ. Γιατί δεν δέχεσθε έσοδα, έξοδα, όπως υπάρχουν σε όλες τις άλλες κατηγορίες των εργαζομένων, επαγγελματιών, βιοτεχνών, ανωνύμων εταιρειών; Μας είπε ο κύριος Υπουργός Εθνικής Οικονομίας ότι διατηρείται το ίδιο καθεστώς στις ανώνυμες εταιρείες. Μα, εκεί πάμε με βάση τα έσοδα, έξοδα. 'Εχουν βιβλία τρίτης κατηγορίας, έχουν το λογιστήριό τους, περνάνε μέσα και το χαρτί της τουαλέτας και τα έξοδα που έχουν στις ταβέρνες, ενώ ο επαγγελματίας δεν μπορεί να βάλει τίποτε από αυτά παρά μόνο τα πάγια έξοδά του. Πέρα όμως από εκεί, το 20% και 25% είναι πάρα πολύ, κύριε Υπουργέ. Οι ανώνυμες εταιρείες , όπως είπε ο κύριος Υπουργός, που το διατηρούν, θα πάνε με βάση την κλίμακα. Η κλίμακα δεν έχει αλλάξει. Αίτημα δικό μας είναι να αυξηθούν οι κλίμακες στα μεγάλα εισοδήματα και να φθάσει μέχρι 60%-65% που ήταν παλαιά και που το μείωσε στη συνέχεια η Νέα Δημοκρατία και κατόπιν εσείς. Αυτό το 60%-65% να ισχύσει για τα μεγάλα εισοδήματα και να φορολογούνται όλοι με τα πραγματικά τους εισοδήματα από όλες τις πλευρές.
Ερχόμαστε στην απασχόληση. Μίλησε και ο κύριος Υπουργός για την απασχόληση. Στο άρθρο 1, στην παράγραφο 13 αναφέρεται η έκπτωση κατά 50% των ασφαλιστικών εισφορών των επιχειρήσεων κλπ. για δύο χρόνια. Ποιος θα το πληρώσει αυτό; Επιδοτούμενο είπε ο κύριος Υπουργός. Στο νομοσχέδιο όμως δεν αναφέρεται αυτό. Στο νομοσχέδιο λέει ότι εκπίπτει κατά 50%. Να, γιατί βουλιάζουν τα ταμεία. 'Οπως έγινε και με το νομοσχέδιο για τα Μέσα Μαζικής Ενημέρωσης, που ενώ συζητάμε τώρα φορολογικό νομοσχέδιο, πέρασαν στο νομοσχέδιο της ΕΡΤ ρυθμίσεις και χαρίζουν στα μεγαλοκανάλια, εκλογές γαρ, δισεκατομμύρια δραχμές από ρυθμίσεις σε ασφαλιστικά ταμεία κλπ.
Ανέφερε ο κύριος Υπουργός σαν επίτευγμα τη μείωση του πληθωρισμού.
Βεβαίως είναι επίτευγμα η μείωση του πληθωρισμού, δεν μας είπε όμως ο κύριος Υπουργός πως οι μικροεπιχειρήσεις θα μπορέσουν να επιβιώσουν, όταν τα επιτόκια, όταν παίρνουν λεφτά από την τράπεζα, κυμαίνονται γύρω στο 18% με 20% για κεφάλαια κίνησης κλπ., όταν ο πληθωρισμός ήταν 25% και τα επιτόκια κυμαίνονταν γύρω στο 30%. Δηλαδή, κύριοι συνάδελφοι, τα 5/6 ήταν ο πληθωρισμός στα επιτόκια. Σήμερα ξέρετε πόσο είναι; Είναι επτά, οκτώ, εννέα και δέκα φορές επιπλέον από τον πληθωρισμό. 'Εχουμε 2% πληθωρισμό και τα επιτόκια κυμαίνονται στο 18% με 20%. Είχαμε 25% πληθωρισμό και τα επιτόκια ήταν 30%, 32% και 33%. Για δείτε τη διαφορά. Ποιος κερδίζει από αυτήν την υπόθεση; Το τραπεζικό κεφάλαιο συνεχίζει να είναι ο μεγαλύτερος τοκογλύφος.
Μιλάμε για την καταπολέμηση της ανεργίας. Κοιτάξτε να δείτε, η καταπολέμηση της ανεργίας δεν έχει γίνει ούτε θα γίνει με αυτά τα μέτρα τα οποία παίρνει η Κυβέρνηση, ούτε οι δυνατότητες έκπτωσης εισφορών που δίνονται στις επιχειρήσεις θα φέρουν κανένα θετικό αποτέλεσμα.
Να σας θυμήσω, κύριοι συνάδελφοι, ότι στον προηγούμενο αναπτυξιακό νόμο που πέρασε η Κυβέρνηση, έδωσε δέκα πέντε εκατομμύρια (15.000.000) σε επιχειρηματία ο οποίος για πέντε χρόνια θα απασχολούσε ένα νεοεργαζόμενο. Μειώθηκε η ανεργία, κύριοι Βουλευτές; Από 10% που ήταν κοντεύει να φθάσει στο 13%. Τι έγινε; Παίρνουν την επιχορήγηση αυτή, παίρνουν αυτά τα λεφτά -τα λεφτά του ελληνικού λαού- αυτοί οι βιομήχανοι και τι γίνεται; Στέλνουν το προσωπικό να πάρει κάρτα ανεργίας και έχουν το ίδιο προσωπικό.
Η ανεργία αυξάνει, κύριοι συνάδελφοι, από την αντιλαϊκή πολιτική της Κυβέρνησης. Κλείνουν μαγαζιά και προστίθενται στην ανεργία. Εξολοθρεύονται οι αγρότες από την αντιαγροτική πολιτική και προστίθενται στην ανεργία. Βγαίνουν νέες φουρνιές από τα σχολεία και προστίθενται στην ανεργία. 'Εφθασε στο 13% η ανεργία και είναι η μάστιγα της εποχής.
Πιστεύω να αντιληφθεί ο ελληνικός λαός ότι η γενικότερη πολιτική της Κυβέρνησης είναι αυτή που φέρνει αυτά τα προβλήματα.
Θα ήθελα να πω επίσης, κύριοι Βουλευτές, ότι γενικά στο νομοσχέδιο -αν θα δούμε και το άρθρο 4- περνάνε μία σειρά διατάξεις που ενισχύουν τις φοροαπαλλαγές, που ενισχύουν ουσιαστικά τους μεγαλοκατέχοντες και μεγαλοέχοντες από το γεγονός ότι οι διατάξεις αυτές λένε ότι παρατείνεται για δύο ακόμα χρόνια η έκπτωση δαπανών χωρίς δικαιολογητικά. Γιατί, κύριε Υπουργέ; Για να ενισχύσει τις μίζες, για να ενισχύσει τελικά τη διαφθορά ή για να περικοπούν ακόμη περισσότερο οι φόροι;
Εν πάση περιπτώσει από τους διαπιστευμένους, βεβαιωμένους φόρους που είχαμε μέχρι σήμερα, πόσα έχουν εισπραχθεί; Συνεχίζεται η φοροδιαφυγή, ενισχύεται η φοροκλοπή, η πολιτική συνεχίζεται και πιστεύουμε ότι θα πάρει είδηση ο ελληνικός λαός πως αυτό το νομοσχέδιο, όσο δημαγωγικά και αν παρουσιάζεται, είναι στάχτη στα μάτια και δεν πρόκειται να λύσει κανένα πρόβλημα. Αν δεν το αντιληφθεί και δώσει ψήφο στην Κυβέρνηση, τότε αλίμονό του γιατί την επαύριο των εκλογών θα τα πληρώσει δεκαπλάσια από την αντιλαϊκή και φορομπηχτική πολιτική που ακολουθεί η Κυβέρνηση.
Το φορολογικό νομοσχέδιο, κύριοι Βουλευτές, δεν έχει αλλάξει τον αντιλαϊκό του χαρακτήρα. Είναι το ίδιο ακριβώς. Γίνεται μια προσπάθεια προσαρμογής του ελληνικού φορολογικού συστήματος προς τα ευρωπαϊκά, στη βάση πάντα της εξυπηρέτησης των μονοπωλιακών κεφαλαίων. Γι'αυτό και το καταψηφίζουμε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλεξόπουλος έχει το λόγο, στη θέση του κ. Σταύρου Παπαδόπουλου.
ΓΕΩΡΓΙΟΣ ΑΛΕΞΟΠΟΥΛΟΣ: Κυρίες και κύριοι συνάδελφοι, η Κυβέρνηση του ΠΑ.ΣΟ.Κ., με το συζητούμενο φορολογικό νομοσχέδιο επαναλαμβάνει, δυστυχώς, για τον ελληνικό λαό, τον κακό της εαυτό, δηλαδή επαναλαμβάνει για μια ακόμη φορά την αυτοαναίρεσή της. 'Αλλωστε, μας έχει συνηθίσει εδώ και καιρό στις λίαν βεβιασμένες και επιπόλαιες προτάσεις και προχειρότητες.
Υπενθυμίζω απλά το σχέδιο "ΚΑΠΟΔΙΣΤΡΙΑΣ" στον τομέα της Δημόσιας Διοίκησης, υπενθυμίζω τις ρυθμίσεις στον τομέα των εργασιακών σχέσεων, υπενθυμίζω την απορύθμιση και γενικότερη αναταραχή στους πολυταλαιπωρημένους τομείς της παιδείας και της υγείας. 'Ετσι και ο χώρος της οικονομίας, που μέχρι τώρα έχει πληρώσει πολλά, πλήττεται για μια ακόμη φορά.
Το πλαίσιο των βερμπαλισμών της Κυβερνήσεως του ΠΑ.ΣΟ.Κ. είναι το ίδιο, ένα πλαίσιο με πολλά δήθεν. Ισχυρίζεται η Κυβέρνηση του κ.Σημίτη ότι έγινε ευρύς και μακροχρόνιος διάλογος με τα Κόμματα, τους συνδικαλιστικούς φορείς, τους επαγγελματικούς και κοινωνικούς φορείς, ενώ είναι πλέον γνωστό ότι μονολιθικά εφαρμόζει τις δικές της θεωρίες και αποφάσεις.
Ο περίφημος κοινωνικός διάλογος θα είχε σημασία και ουσία, αν γινόταν σε ώτα ακουόντων και όχι απλά για να υποστηρίζουμε και να διατυμπανίζουμε ότι έγινε διάλογος.
Ισχυρίζεται η Κυβέρνηση ότι ενδιαφέρεται για την εξυπηρέτηση του 'Ελληνα πολίτη και ότι με το νομοσχέδιο απλουστεύονται οι διαδικασίες λειτουργίας των οικονομικών φορέων, ενώ αντιθέτως συνεχίζει σε όλο το εύρος των διαδικασιών της κρατικής μηχανής να καλλιεργεί τη γραφειοκρατία και τις πολύπλοκες διαδικασίες που εξυπηρετούν την παρεμβολή των μικροκομματικών σκοπιμοτήτων.
Ισχυρίζεται, κύριοι συνάδελφοι η Κυβέρνηση, ότι αποβλέπει στη μείωση των οικονομικών στρεβλώσεων, την αύξηση της ανταγωνιστικότητας της οικονομίας μας, την ενθάρρυνση των επενδύσεων, ενώ είναι γνωστό πως η πολυνομία, η ασυνέπεια, οι συνεχείς αλλαγές στο νομικό πλαίσιο που διέπουν την οικονομία μας, οδηγούν ακριβώς σε αντίθετα αποτελέσματα.
Ισχυρίζεται η Κυβέρνηση του ΠΑ.ΣΟ.Κ. ότι με το παρόν νομοσχέδιο επιδιώκει τη δικαιότερη κατανομή των φορολογικών βαρών, τη μείωση των εμμέσων φόρων, τη στήριξη της αναδιανεμητικής και κοινωνικής πολιτικής για να προστατευθούν οι οικονομικά αδύναμες κοινωνικά τάξεις, ενώ είναι γνωστό ότι η Κυβέρνηση αυτή έχει αρνηθεί ακόμα και το δικό της κοινωνικό πρόγραμμα, εφαρμόζοντας μια κακή νεοφιλελεύθερη πολιτική που οδηγεί ιδίως τη νέα γενιά σε απογοήτευση και απελπισία, με τη φορομπηχτική της τακτική, με την αύξηση της ανεργίας και την εισαγωγή νεολογισμών, όπως είναι ο όρος "απασχολήσιμος" που δεν δείχνουν τίποτε άλλο, παρά μόνο ένα ΠΑΣΟΚικό ρεαλισμό, αναμεμειγμένο με σημαντική δόση κοινωνικής αναλγησίας.
Ισχυρίζεται η Κυβέρνηση ότι με το νομοσχέδιο αυτό προσαρμόζει το φορολογικό μας σύστημα προς το διεθνές, ανταγωνιστικό, οικονομικό περιβάλλον και μάλιστα μέσα στο πλαίσιο της ένταξης της χώρας μας στην Ο.Ν.Ε., ενώ η ίδια γνωρίζει καλά ότι δεν φρόντισε για μια αποτελεσματική και συντονισμένη δράση για την κάλυψη των μεγάλων κενών που υπάρχουν, όχι μόνο στην οικονομία, αλλά και σε άλλους ζωτικούς τομείς, όπως π.χ. της Δημόσιας Διοίκησης, με την έντονη προσήλωση στη γραφειοκρατεία και την απουσία εκσυγχρονιστικών διαδικασιών, την έλλειψη απαραιτήτων υποδομών και την ανεπάρκεια των ποικίλων δικτύων.
Ισχυρίζεται η Κυβέρνηση ότι καταργεί τα αντικειμενικά κριτήρια και πως στηρίζει τις πολυπαθείς, μικρομεσαίες επιχειρήσεις που αποτελούν τη ραχοκοκαλιά της εθνικής μας οικονομίας, ενώ αντιθέτως, επαναφέρει τα αντικειμενικά κριτήρια με νέα μορφή και δεν έχει την παραμικρή πρόθεση να βοηθήσει ουσιαστικά τις μικρομεσαίες επιχειρήσεις και τους αυτοαπασχολούμενους, ύστερα μάλιστα από τα εξουθενωτικά πλήγματα που έχει επιφέρει στο χώρο αυτό, με αποτέλεσμα χιλιάδες επιχειρήσεις να έχουν κλείσει και χιλιάδες πολίτες να αντιμετωπίζουν το μεγάλο πρόβλημα της ανεργίας.
Και τώρα αγωνιώδεις προβάλλουν οι φωνές, όχι μόνο από εμάς, αλλά και από τους συνδικαλιστικούς και επαγγελματικούς φορείς. Οι δικηγορικοί σύλλογοι της χώρας, η ελληνική οδοντιατρική ομοσπονδία, συνδικαλιστικές και επαγγελματικές οργανώσεις αντικρούουν τα νέα εξουθενωτικά φορολογικά μέτρα που πλήττουν κυρίως τους νέους και αδύναμους φορολογούμενους και εισηγούνται να εφαρμοστεί συγκεκριμένη λογική, αποτελεσματική και δίκαιη φορολογική πολιτική.
Διερωτάται κανείς πώς δεν ακούστηκαν οι φωνές αυτές κατά τη διάρκεια του κοινωνικού διαλόγου ή μήπως, όπως τόνισα προηγουμένως, στην ουσία διάλογος δεν έγινε και έτσι βρισκόμαστε σήμερα δυστυχώς ενώπιον προχειρολογημάτων, που δεν αποτελούν, παρά μόνο την έκφραση της αυθαιρεσίας και της ΠΑΣΟΚικής αλαζονείας. Η προχειρότητα είναι πλέον εμφανής από το μπαράζ των τροπολογιών, οι οποίες γίνονται από τους αρμοδίους για την οικονομία υπουργούς, πολλές μάλιστα προεκλογικού χαρακτήρα, αλλά και από την πρόταση της καθιέρωσης, κεφαλαιωτικής πρόσθετης υπερφορολόγησης ανά τριετία. 'Αραγε, το οικονομικό επιτελείο της Κυβέρνησης είχε συλάβει ένα συγκεκριμένο σχέδιο για τη διαμόρφωση του νέου φορολογικού πλαισίου ή προχωράει σε ένα τόσο σοβαρό τομέα με τρόπο επιπόλαιο και ανεύθυνο.
Συνοπτικά θα μπορούσαμε να υπογραμμίσουμε ότι το νέο φορολογικό σύστημα είναι πιο περίπλοκο. Αντί για απλοποιήσεις έχουμε καινούριες και πιο πολύπλοκες ρυθμίσεις. Για κάθε επιχείρηση, για κάθε επαγγελματική τάξη έχουμε ιδιαίτερο τρόπο φορολόγησης, χωρίς να μπορεί να πει κανείς ότι γίνεται σεβαστή η συνταγματική επίταξη για πραγματικά ίση αντιμετώπιση των Ελλήνων πολιτών.
Κανείς δεν μπορεί να προβλέψει το πόσο αυξημένη θα είναι η φορολογική επιβάρυνση. Κανείς δεν αμφισβητεί ότι διατηρούνται με άλλη μορφή τα αντικειμενικά κριτήρια, παγίδες. Δεν ακούσαμε τίποτα από την Κυβέρνηση, με ποιο σκεπτικό οι μεγάλες επιχειρήσεις και οι μεγάλοι ελεύθεροι επαγγελματίες με ακαθάριστα έσοδα άνω των σαράντα εκατομμυρίων, έμειναν πραγματικά στο απυρόβλητο.
Κλείνω με ένα παράδειγμα, το οποίο δείχνει ότι οι απλοποιήσεις δεν υλοποιούνται. Αντίθετα έχουμε σταθερή καθήλωση στις γραφειοκρατικές διαδικασίες. Είναι γνωστό ότι με το ν. 2065/92 είχε καθιερωθεί το βιβλίο επισκέψεως ασθενών, το οποίο τηρείται στο χώρο παροχής ιατρικών υπηρεσιών και ενημερώνεται προ της αναχωρήσεως του ασθενούς. Σε αυτό μεταφέρουμε τα στοιχεία από τη διπλότυπη απόδειξη παροχής υπηρεσιών, που έχει εκδοθεί για τον εξετασθέντα ασθενή ή μπορεί να μην τηρείται το βιβλίο, αλλά προ της αποχώρησης του ασθενούς να ενημερώνεται το βιβλίο εσόδων εξόδων όπου προστίθεται και η διεύθυνση κατοικίας του κάθε ασθενή. Είναι βέβαια προφανές πως με τη διαδικασία δεν πλήττεται η φοροδιαφυγή, γιατί ο σκοπός αυτός έχει ήδη επιτευχθεί με την έκδοση διπλότυπης απόδειξης παροχής υπηρεσιών. Απλώς ταλαιπωρείται ο μαχόμενος ιατρός με δύο τρόπους.
Πρώτον, με το να αντιγράφει άχρηστα στοιχεία και δεύτερον με το να πληρώνει πρόστιμο για κάθε παράλειψη άμεσης αντιγραφής. Μέχρι τώρα το πρόστιμο ήταν διακόσιες χιλιάδες (200.000) δραχμές για κάθε παράλειψη αντιγραφής. Με το νέο και συζητούμενο αυτό νομοσχέδιο δεν προβλέπεται πρόστιμο, αφού φθάσατε να αναφέρεστε αναλυτικά με παράδειγμα στην εισηγητική έκθεση για το θέμα αυτό, δεν θα ήταν λογικό να διερωτηθεί κανείς γιατί δεν καταργείται τότε ένα περιττό βιβλίο, μιας και υπερηφανεύεστε για απλοποιήσεις, για να μη μένουμε μόνο στα λόγια.
Κυρίες και κύριοι συνάδελφοι, στέκομαι με δέος μπροστά στο δέκατο έκτο φορολογικό νομοσχέδιο της τελευταίας εξαετίας, ένα νομοσχέδιο καθαρά προεκλογικό και παράλληλα ιδιαιτέρως συγχυτικό. Στέκομαι με δέος μπροστά στους είκοσι οκτώ νέους φόρους που επεβλήθησαν από το 1994. Στέκομαι με δέος μπροστά στην καταστροφή των είκοσι οκτώ χιλιάδων μικρομεσαίων επιχειρήσεων, που έβαλαν λουκέτο λόγω υπερφορολόγησης με την εφαρμογή των αντικειμενικών κριτηρίων. Στέκομαι με δέος μπροστά στην ταλαιπωρία που επιφυλάσσεται σε οκτακόσιες χιλιάδες επιχειρήσεις που θα υποστούν τη "Δαμόκλειο σπάθη" των αντικειμενικών κριτηρίων, που είναι πιο πολυμήχανα και χωρίς χρονικό τέλος. Ενώνω τη δική μου φωνή αγανάκτησης με τη φωνή τόσων ταλαίπωρων πολιτών, που κάτω από τους πολλούς και αδέξιους πειραματισμούς και χειρισμούς του ΠΑ.ΣΟ.Κ. έχουν δυστυχώς φθάσει στο απώτερο όριο αντοχής.
Σύντομα θα δούμε την αυθαιρεσία του ΠΑ.ΣΟ.Κ. να γίνεται παρελθόν.
Μέσα στο πλαίσιο των δικών μας προσπαθειών θα οικοδομήσουμε μια σύγχρονη πολιτεία η οποία θα σέβεται εμπράκτως την προσωπικότητα κάθε πολίτη και θα φροντίζει για την ευπραγία και ευτυχία του.
Δε μένει λοιπόν παρά να καταψηφίσουμε στο σύνολό του το παρόν νομοσχέδιο όπως κατεψήφισε στο σύνολό της στις τελευταίες εκλογές, νομαρχιακές και ευρωεκλογές, την αποτυχημένη πολιτική του ΠΑ.ΣΟ.Κ. ο ελληνικός λαός.
Πιστεύω πως σύντομα έρχεται η στιγμή που και η πλειοψηφία του ελληνικού λαού θα καταψηφίσει και θα απορρίψει την έως τώρα επικίνδυνη πολιτική που επίμονα ακολουθείτε. Ευχαριστώ.
(Χειροκροτήματα από την πτέρυγα της Νεας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Στη θέση του κ. Τζωάννου θα μιλήσει ο κ. Παπανικολάου με τον οποίον άλλαξε σειρά.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, κύριοι συνάδελφοι, οργουελικές καταστάσεις βιώνουμε αυτόν τον καιρό από τη συμπεριφορά της Κυβέρνησης η οποία ευρισκομένη σε αναντιστοιχία με τον ελληνικό λαό προσπαθεί να γαντζωθεί στην εξουσία με νομοθετικά μέτρα, παρεμβάσεις και την άκομψη στήριξη των διαπλεκομένων που δεν προάγουν τον πολιτικό μας βίο και προκαλούν βάναυσα το λαϊκό αίσθημα.
Στημένες δημοσκοπήσεις με πρωταγωνιστή τον προκαθήμενο του νέου ΠΑ.ΣΟ.Κ. που δε δίστασε να εμπλέξει ακόμη και τον Πρόεδρο της Δημοκρατίας στα άκαιρα προεκλογικά του παιχνίδια, προσπαθούν να κάνουν το άσπρο μαύρο λέγοντας ότι η ψαλίδα μεταξύ Νεας Δημοκρατίας και ΠΑ.ΣΟ.Κ. κλείνει.
Ουδέν ανακριβέστερον αφού μόλις πριν από τρεισήμισι μήνες είχαμε τις ευρωεκλογές με τη Νέα Δημοκρατία να προηγείται τρεις μονάδες, γεγονός που επιβεβαιώνεται από έγκυρες εταιρείες δημοσκοπήσεων.
Ο κ. Σημίτης συνεχίζει να προπαγανδίζει και να πρωταγωνιστεί σε όλα τα σήριαλς της κρατικής ΕΡΤ περιορίζοντας το χρονο της Αντιπολίτευσης σε δευτερόλεπτα σαν αποτέλεσμα των "δημοκρατικών διαδικασιών", που ακολουθεί η κυβερνητική ΕΡΤ με μονοψήφιο νούμερο θεαματικότητας.
Και ενώ όλα αυτά συμβαίνουν στο επίπεδο της καθαρά καθοδηγούμενης με διαπλεκόμενους και μη προπαγανδιστικούς μηχανισμούς της Κυβέρνησης του ΠΑ.ΣΟ.Κ., ο αρμόδιος Υπουργός με το γνώριμο "σαρδόνιο γέλωτά του" καταθέτει το δέκατο έκτο κατά σειρά φορολογικό νομοσχέδιο ενώ είναι γνωστό ότι άλλα κράτη και αναφέρομαι στα κράτη συνοχής, με θρησκευτική ευλάβεια άλλαξαν φορολογικά νομοσχέδια και βλέπουμε πού βρίσκονται σήμερα.
Το κατατεθέν νομοσχέδιο είναι ένα δείγμα ανευθυνότητας, προχειρότητας, αποσπασματικότητας και προεκλογικού εμπαιγμού των αγρίως φορολογουμένων τα τελευταία χρόνια Ελλήνων πολιτών.
Ο κ. Σημίτης μας διαβεβαίωνε ότι δεν θα υπάρξουν νέοι φόροι για το 1999 ενώ ο αρμόδιος Υπουργός διατυμπάνιζε μέσα και έξω από τη Βουλή ότι θα καταθέσει ένα νομοσχέδιο, για τη "μεταρρύθμιση" του φορολογικού συστήματος και με διαδικασίες που θα αποτελέσουν σταθμό για τα φορολογικά χρονικά.
Δυστυχώς, συζητάμε ένα νομοσχέδιο με κατ'επίφασιν διαλόγους με τους αρμόδιους φορείς και τις κοινωνικές τάξεις και εν αγνοία των πολιτικών κομμάτων παρά τις δεσμεύσεις του στη Βουλή στις 25.2.1999. Μετά από αυτήν την ασυνέπειά του και δεν είναι η πρώτη φορά, αυτάρεσκα χαμογελά και τονίζει την αναγκαιότητα της επανεκλογής του ΠΑ.ΣΟ.Κ. στις ερχόμενες εκλογές επικαλούμενος το γνωστό τροπάριο της πορείας προς την ΟΝΕ και τη σταθεροποίηση των τιμών στη Σοφοκλέους.
Είναι τέτοια η αναλγησία του που ξέχασε τόσο σύντομα ότι είναι ο ηθικός αυτουργός του μεγάλου αμαρτήματος που έγινε στη Σοφοκλέους κατόπιν παρεμβάσεώς του και λεηλατήθηκαν άγρια και ανήθικα από τις τσέπες μικροεπενδυτών δεκαπέντε τρισεκατομμύρια (15.000.000.000.000) που ήταν κόποι, στερήσεις και θυσίες μιας ολόκληρης ζωής.
'Ετσι, η Κυβέρνηση του πρωταθλητού Πρωθυπουργού των φόρων και της ανεργίας με δεκάδες φοροληστρικές διατάξεις που επέβαλε τα τελευταία χρόνια με αλλεπάλληλα φορολογικά νομοσχέδια πέτυχε ακόμη και αύξηση των φορολογικών συντελεστών των υφισταμένων φόρων.
Δεν ευαισθητοποιηθήκατε στοιχειωδώς για την τιμαριθμοποίηση της φορολογικής κλίμακας και ήταν τέτοια η φορολογική σας μανία που υπερφορολογούντες τον 'Ελληνα πολίτη, πετύχατε μια αύξηση της τάξεως 100% ιδίως "των μη εχόντων", μειώνοντας ουσιαστικά το εισόδημά τους που αυξήθηκε μόνο 50%.
Δεν είναι τυχαίο το γεγονός ότι αυτά τα χρόνια σπρώξατε κάτω από τα όρια της φτώχειας δυόμισι εκατομμύρια συμπατριωτών μας, δηλαδή το 25% του πληθυσμού.
Χαρακτηριστικά, σας αναφέρω ότι το 1998 το κατά κεφαλήν ΑΕΠ της Ελλάδος ήταν το μικρότερο στην Ευρωπαϊκή 'Ενωση, ήταν το 68% του ευρωπαϊκού μέσου όρου. Καταφέρατε να επαληθευθεί αυτό που έλεγε ο μακαρίτης Γεώργιος Παπανδρέου "ευημερούν οι αριθμοί -με τους γνωστούς σας μηχανισμούς- και δυστυχούν οι άνθρωποι".
Καταφέρατε κάτι το ακατόρθωτο Υπουργέ μου να μη βελτιώσει το επίπεδό της η πατρίδα μας, ενώ άλλα κράτη-μέλη της Ευρωπαϊκής 'Ενωσης, που ήταν στην ίδια θέση με μας ή και χειρότεροι, αξιοποίησαν τις δυνατότητες και τις απορροφήσεις των κονδυλίων της Ευρωπαϊκής 'Ενωσης -είναι γνωστή η χαμηλή επίδοσή σας γύρω στο 50%- και απολαμβάνουν σήμερα κοινωνικής ευημερίας.
Σίγουρα αυτό οφείλεται στις κομματικές σας αγκυλώσεις και δυστυχώς πήρε χρόνο να μας καταλάβετε και να μας αντιγράψετε. 'Επρεπε οι οβιδιακές σας μεταμορφώσεις να είναι περισσότερο σύντομες και αποτελεσματικές.
Συγκεκριμένως αναφέρομαι στην Ιρλανδία. Το 1975 αλλά και το 1980 είχαμε το ίδιο κατά κεφαλήν ΑΕΠ 63% και 64% του κοινοτικού μέσου όρου. Το 1997 όμως το κατά κεφαλήν ΑΕΠ της Ελλάδος ήταν 66,3%, ενώ της Ιρλανδίας 102,6%.
Το συζητούμενο νομοσχέδιο είναι ένα νομοσχέδιο "κουρελού", μιας κοντόφθαλμης προεκλογικής πολιτικής και με αλγεβρικές εξισώσεις προσπαθεί η Κυβέρνηση να παραπλανήσει τη Βουλή και τον ελληνικό λαό και να υφαρπάξει την ψήφο του προβάλλοντας κατά τρόπο προκλητικό το ανύπαρκτο κοινωνικό της πρόσωπο.
Αυξάνει το επίδομα της ανεργίας "άνθρακες ο θησαυρός", διότι κατ' αρχήν το σημαντικότερο ποσοστό των ανέργων, το 60% είναι άνεργοι μακράς διαρκείας και δεν θα το πάρουν και δεύτερον το επίδομα ανεργίας το έχετε καθηλώσει στο 25% του ημερομισθίου, ενώ στα άλλα κράτη-μέλη της Ευρωπαϊκης 'Ενωσης είναι πάνω από 80% του ημερομισθίου.
Αξίζει να αναφερθεί ότι οι παροχές για την ανεργία στα κράτη της Ε.Ε. είναι 2,5% του ΑΕΠ, ενώ στη χώρα μας οι μικρότερες, 0,4% του ΑΕΠ. Κατά τα άλλα οι κομματικοί εγκάθετοι εργατοπατέρες του ΠΑΣΟΚ, οι αναβαθμισθέντες σε Βουλευτές και Υφυπουργούς ξέχασαν τόσο γρήγορα την αποστολή τους και την ηθική τους υποχρέωση απέναντι στους ανέργους. 'Ετσι άλλοτε περιφέρονται στην επαρχία για να βρουν τους θυλάκους της ανεργίας ή εμφανιζόμενοι στα παράθυρα των τηλεοράσεων σαν άλλες Αντουαννέτες συνιστούν στους δεινά δοκιμαζόμενους ανέργους μας "παντεσπάνι". Εάν δε, λάβουμε υπόψη μας ότι η απορροφητικότητα από αντίστοιχα προγράμματα της Ε.Ε. είναι κάτω του 30%, τότε εύκολα αντιλαμβάνεται ο καθένας γιατί ο κ. Σημίτης χαρακτηρίστηκε ο Πρωθυπουργός της ανεργίας και ο αέρας της ανεργίας σάρωσε πάνω από το 14% των Ελλήνων, σύμφωνα με στοιχεία του ευρωπαϊκού παρατηρητηρίου... Συνεπώς οι υπεύθυνοι πρέπει να σιωπούν και να μη δημαγωγούν.
Προσπαθείτε να εμφανίσετε τη μείωση του φόρου στο πετρέλαιο, τη βενζίνη για τα αυτοκίνητα σαν πρωτοβουλία και κίνηση κοινωνικής ευαισθησίας. Είναι το άκρον άωτον της υποκρισίας, αφού είναι γνωστό ότι τα μέτρα αυτά είναι πρόσκαιρες τεχνικές παρεμβάσεις της Κυβέρνησης για την ονομαστική αποκλιμάκωση του πληθωρισμού, γεγονός που επεσήμανε στην ομιλία του και ο εισηγητής της Πλειοψηφίας.
Στο άρθρο 1 εξαντλείτε τη φορολογική σας αυστηρότητα καταργώντας τις εκπτώσεις του φόρου σε έξοδα για ιατρική περίθαλψη και η αναλγησία σας κορυφώνεται όταν δεν σέβεσθε ούτε τα παιδιά με ειδικές ανάγκες. Ειλικρινά πιστεύετε ότι μια οικογένεια που βιώνει αυτόν το γολγοθά και έχει ετήσιο εισόδημα πάνω από εξακόσιες χιλιάδες το χρόνο, δεν πρέπει να έχει έκπτωση σε δαπάνες για ειδικά σχολεία και ιατρική παρακολούθηση;
Ειλικρινά αρχίζω να πιστεύω ότι όχι μόνο ο Σημίτης, αλλά όλοι σας έχετε κλειστεί στο "γυάλινο πύργο" και δεν έχετε καμία επαφή με την πραγματικότητα.
Είναι ντροπή να εμπαίζετε τους αιμοδότες της ζωής τους πολυτέκνους μας. Γνωρίζετε Υπουργέ μου ότι η πατρίδα μας αργοπεθαίνει, αφού οι θάνατοι διεσταυρώθησαν με τις γεννήσεις. Τα δημοτικά σχολεία κλείνουν το ένα μετά το άλλο γιατί δεν υπάρχουν ΠΑΙΔΙΑ. Και το φαινόμενο αυτό είναι πιο έντονο στην επαρχία.
Δεν σας συγκινεί το γεγονός ότι ο δείκτης γονιμότητας έχει πέσει στο 1,2%, ενώ οι γείτονές μας έχουν πολλαπλάσιο και για να διατηρηθούμε πρέπει να είναι τουλάχιστον 2,2% .
Δεν σας ανησυχούν πρόσφατες ανακοινώσεις του Υπουργού Εθνικής Αμύνης ότι το 2010 θα έχουμε μικρότερο αριθμό κατά 30% των προσερχομένων στο στράτευμα; Ο Πρόεδρος της Νέας Δημοκρατίας και σε αυτό το θέμα σας έκανε πρόταση δεκαπέντε εκατομμύρια για το αφορολόγητο για τους πολύτεκνους, αλλά εσείς "αγρόν ηγοράσατε".
'Ερχεσθε στο άρθρο 2 παράγραφος 6 αναφορικά με τα tax credits για τα παιδιά τους και δίνετε ψίχουλα ευτελίζοντας και απογοητεύοντας τους ήρωες πολυτέκνους.
Η Νέα Δημοκρατία, σας θυμίζω μήπως και σας ευαισθητοποιήσω, έδειξε δείγματα γραφής με το ν. 1892/90 και έφερε την άνοιξη στο εθνικό μας δημογραφικό πρόβλημα. Σύμφωνα με στατιστικά στοιχεία της ΠΕΦΙΠ μεταξύ 1990-1993 αυξήθηκαν τα παιδάκια κατά πέντε χιλιάδες -μία ολόκληρη πόλη- και ήταν πολύ σημαντικό. Δυστυχώς γίνατε Κυβέρνηση στη συνέχεια και ήταν τέτοια η μανία σας με τους νόμους της Νέας Δημοκρατίας, ώστε τον πήρε και αυτόν "ο αέρας σας", που είναι η προσφιλής έκφραση του Πρωθυπουργού.
Προτείνουμε να αγκαλιάσετε τους πολύτεκνους. Είναι ανάγκη εθνική. Ενεργοποιείστε το διακομματικό πόρισμα της Βουλής του 1992 για τους πολύτεκνους. Τότε το ψηφίσατε με θέρμη, μετά γίνατε Κυβέρνηση και το βάλατε "στο χρονοντούλαπο". Οι πολύτεκνοι είναι η ψυχή του 'Εθνους, η Ελλάδα θα ζήσει όταν στηρίξουμε τους πολυτέκνους. Τολμήστε και εμείς θα σας χειροκροτήσουμε.
Μιλάτε για φοροελαφρύνσεις, οι περισσότερες των οποίων είναι τεχνικές και διαβάζω στο νομοσχέδιο νέους φόρους. Ενδεικτικώς αναφέρω το νέο φόρο παρακρατήσεως από τις αποζημιώσεις λόγω καταγγελιών των συμβάσεων των εμπορικών ή επαγγελματικών μισθώσεων.
Φόρος για την εξέταση και το χαρακτηρισμό παιγνίων. Επιβάρυνση του οικογενειακού εισοδήματος σε σχέση με τους ελευθέρους, λόγω της κατ'αναλογία του εισοδήματος των συζύγων, επιμερισμό των εκπιπτομένων δαπανών, άλλο ένα χαστούκι στην οικογένεια...
Καταλογισμός ΦΠΑ σε επιχειρήσεις χωρίς προηγούμενο έλεγχο (συνάφεια τριετίας).
Καθιερώνετε κεφαλικό φόρο σε οικογενειακές κυρίως επιχειρήσεις που προσπαθούν να βγάλουν τον επιούσιο, όπως σε αυτούς που ενοικιάζουν δωμάτια, κάμπινγκ και στους πλανόδιους λιανοπωλητές. Εδώ είναι το αποκορύφωμα της κοινωνικής σοσιαλιστικής σας ευαισθησίας.
Είχατε χαρακτηρίσει τα αντικειμενικά κριτήρια τριτοκοσμικά και τώρα τα καταργείτε, αλλά τα επαναφέρετε από το παράθυρο. Δυστυχώς είναι παγία αυτή η πολιτική σας. Ξεχάσατε ότι τα τελευταία χρόνια κλείσανε πάνω από εκατόν είκοσι οκτώ χιλιάδες μικρομεσαίες επιχειρήσεις. Δεν αντιλαμβάνεσθε ότι συνεπεία των αδόκιμων χειρισμών σας διογκώνεται το τέρας της ανεργίας, αφού είναι γνωστό ότι επτά στις δέκα θέσεις εργασίας καλύπτονται από τις μικρομεσαίες επιχειρήσεις;
Αναμφισβήτητα όμως υπάρχουν ρυθμίσεις -άρθρο 4 του νομοσχεδίου- που με παραχωρήσεις σε επιχειρηματικά συμφέροντα διαπλεκόμενα και μη, που στηρίζουν και στηρίζονται από τη σημερινή Κυβέρνηση.
Είναι γεγονός ότι η Κυβέρνηση εκπροσωπεί την παρακμή, το γκρίζο, την αδιαφάνεια, τη διαφθορά και τη μιζέρια. Και είναι σίγουρο ότι ο ελληνικός λαός θα σας στείλει στην αντιπολίτευση για να σπουδάσετε τη φιλελεύθερη πολιτική και να μην την αντιγράφετε κακέκτυπα και ανορθόδοξα. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, νομίζω ότι ο Υπουργός Εθνικής Οικονομίας απόψε ήταν πολύ διαφωτιστικός. Η γενική επωδός της Νέας Δημοκρατίας ότι η οικονομία δεν πάει καλά, δεν βρίσκει ανταπόκριση στα ώτα. Το να αρνηθούμε ότι η ελληνική οικονομία τα τελευταία χρόνια και ιδιαίτερα το 1998 και 1999 έχει κάνει σημαντικότατες προόδους, νομίζω ότι και την Αντιπολίτευση δεν βοηθάει. Είναι μια άρνηση μιας πραγματικότητας η οποία είναι ορατή από όλο τον ελληνικό λαό.
Μπορεί να έχουμε απόψεις και απόψεις ως προς την πορεία που ακολουθείται, να διαφοροποιούμεθα σε κάποιες θέσεις και να κάνουμε κριτική των χειρισμών. Ο έχων την τιμή να σας ομιλεί έχει κατ'επανάληψη υποδείξει και άλλους τρόπους, χειρισμούς και διαφορετικούς και κατά την άποψή μου κοινωνικότερους. Οφείλουμε όμως να δεχθούμε κάτι, ότι η εντολή ανήκει στον Πρωθυπουργό, ο οποίος έχει την ευθύνη της επιλογής και έχει θέσει ένα πρωταρχικό στόχο, να μπούμε στην ΟΝΕ, να φτιάξουμε το ευρώ. Ευρώ, κύριε Πρόεδρε, σημαίνει να φτιάξουμε το αντιδολάριο. Η εξουσία των ΗΠΑ είναι το δολάριο, γιατί το δολάριο είναι παγκόσμιο αποθεματικό νόμισμα. Και ο Πρωθυπουργός λέει περίπου: "Για μένα, μπορεί να έχω κόστος σε άλλα, μπορεί να στενοχωρώ εκατομμύρια Ελλήνων, αλλά κυρία μου επιδίωξη είναι να φτιάξουμε το ευρώ, να φτιάξει η Ευρώπη ένα αντιδολάριο, να φτιάξει ένα άλλο νόμισμα αποθεματικό". Διότι τι σημαίνει παγκόσμιο αποθεματικό νόμισμα, κύριε Πρόεδρε, για να πούμε και μερικά διαφορετικά πράγματα; Σημαίνει ότι οι ΗΠΑ παίρνουν απλό χαρτί, το κόβουν, το τυπώνουν και μας το δίνουν. Δηλαδή τι; Δανείζονται από όλον τον κόσμο ατόκως. Αυτό σημαίνει αποθεματικό νόμισμα, αυτό σημαίνει χαρτονόμισμα ως αξία αποθεματική. Δανείζονται οι ΗΠΑ από όλον τον κόσμο και κυρίως από τις φτωχές χώρες ατόκως και από αυτές αντλούν τη δύναμή τους. Αυτό φοβούνται οι ΗΠΑ από τη δημιουργία του ευρώ. Βλέπουν ότι ένα μεγάλο τμήμα της πίτας αυτού του ατόκου δανεισμού θα πάρει η Ενωμένη Ευρώπη και γι'αυτό είναι η λυσσαλέα αντίδρασή τους. Δεν είναι τυχαίο το γεγονός ότι την ημέρα που συνεδρίαζαν οι πρωθυπουργοί της Ενωμένης Ευρώπης εξαπελύθη η επίθεση στο Κόσοβο, στις 25 Μαρτίου, ημέρα μάλιστα εθνικής (δική μας) επετείου.
'Ερχεται ο Πρωθυπουργός και λέει, καλά αυτά που λες εσύ Κεδίκογλου και οι άλλοι, εγώ έχω την ευθύνη και δικός μου κύριος στόχος είναι να φτιάξουμε το ευρώ, κύριος στόχος είναι να μπω στην Οικονομική και Νομισματική 'Ενωση.
Από εκεί και πέρα, μπορεί να επιμένουμε σε απόψεις κοινωνικότερες κλπ., αλλά δεν μπορούμε να του αρνηθούμε ότι έχει την ευθύνη αυτής της κύριας επιλογής και δεν μπορούμε να του αρνηθούμε και την απόφασή του ότι "δεν ρισκάρω την πορεία αυτή για τον άλφα ή βήτα λόγο, είτε γιατί δεν έχω τα κατάλληλα στελέχη είτε γιατί δεν έχω τον κατάλληλο μηχανισμό στη διοίκηση κλπ.". Δεν μπορούμε να του αρνηθούμε την επιλογή αυτή. Και σας ομιλεί κάποιος, που έχει κάνει σκληρή κριτική προς την κατεύθυνση αυτών των χειρισμών.
'Ερχομαι τώρα στα ειδικότερα, που ανέπτυξε ο Υπουργός των Οικονομικών, ομολογούμε με μία από τις καλύτερες ομιλίες, που έχει κάνει στη Βουλή και με σημαντική ενάργεια για όλα αυτά τα πράγματα και για το ότι δείχνει κοινωνικότερο πρόσωπο.
Σε όλα όσα είπατε, κύριε Υπουργέ της Εθνικής Οικονομίας, έχω μία σημαντική παρατήρηση. Βεβαίως αναφερθήκατε στις κοινωνικές δαπάνες. Μιλήσατε για διάφορα πράγματα, στα οποία αν έχω χρόνο θα έρθω. Το σημαντικό που μπορεί να βοηθήσει την ελληνική οικονομία, κύριε Υπουργέ, είναι πώς μπορούμε να αυξήσουμε την ανταγωνιστικότητά της. Και χαίρομαι, διότι συγκατανεύετε. Αυτό είναι το κυρίαρχο πρόβλημα. Πώς μπορούμε να μειώσουμε το κόστος παραγωγής, να αυξήσουμε την ανταγωνιστικότητα της οικονομίας μας.
Το κόστος παραγωγής, κύριε Υπουργέ -και μερικώς το κόστος εργασίας- συνίσταται, πλην των άλλων, και από μία εισφορά, που λέγεται κοινωνικές δαπάνες. Δηλαδή το κόστος του προϊόντος, το κόστος εργασίας μάλιστα του προϊόντος, αγαθών και υπηρεσιών, επιβαρύνεται και από τις κοινωνικές δαπάνες. Ανεργία, στράτευση, οικογενειακά επιδόματα και όλα τα συναφή. Το κόστος αυτό καταβάλλεται, όπως ξέρουμε, από τον Οργανισμό Απασχόλησης Εργατικού Δυναμικού κατά κύριο ποσοστό και το υπόλοιπο ποσοστό από άλλους οργανισμούς του Υπουργείου Κοινωνικών Ασφαλίσεων. Αυτό το κόστος των κοινωνικών δαπανών, κύριε Υπουργέ της Εθνικής Οικονομίας, είναι 11% του κόστους εργασίας. Αυτό καταβάλλεται κατά 97,5% από τον εργαζόμενο και τον εργοδότη, από τον ΟΑΕΔ του οποίου τα έσοδα κατά 97,5% είναι οι εισφορές εργοδότη και εργαζομένου και κατά 2,5% από τον κρατικό προϋπολογισμό.
Τι σημαίνει αυτό; Προσέξτε. Καταβάλλεται το κόστος των κοινωνικών δαπανών από εργαζόμενο και εργοδότη. Αυτό σημαίνει ότι οιοσδήποτε άλλος επαγγελματίας, που δεν έχει υπαλλήλους, ώστε δι' αυτών ως εργοδότης να καταβάλει κάποιο ποσό ως κοινωνική εισφορά, οιοσδήποτε άλλος ραντιέρης, οιοσδήποτε άλλος κάτοχος μετοχών, δεν δίδει μία δραχμή υπέρ των κοινωνικών δαπανών. Ε, δεν είναι κοινωνία αυτή. Θα παρακαλέσω να συμφωνήσετε ή τουλάχιστον να τα ακούσετε. Και χαίρομαι που συγκατανεύετε.
Δεν είναι κοινωνία αυτή.
Αναγνωρίζω το ότι θα μου πείτε "ξέρετε, είναι δύσκολο να αλλάξουμε δομές" κλπ. Μπορούμε όμως να προχωρήσουμε προοδευτικώς, να διαγράψουμε δηλαδή, να απαλλάξουμε το εργατικό κόστος παραγωγής από τις κοινωνικές δαπάνες. Δεν σας λέω να το κάνουμε σε μία χρονιά, να έρθουμε του χρόνου, το 2000, και να πούμε ότι όλο το κόστος των κοινωνικών δαπανών το μεταφέρουμε στους αμέσους φόρους, αυτό το ποσοστό, περίπου 3,5% γιατί δεν είναι παραπάνω. Θα πρέπει, δηλαδή, οι συντελεστές να μη μειωθούν ή να αυξηθούν κατά τρεις ή τρεισήμισι μονάδες κατά τους δικούς μου υπολογισμούς. Δεν σας λέω να το κάνουμε αυτό σε μία χρονιά. Ας το κάνουμε σε τρία χρόνια. Ας αρχίσουμε να μεταφέρουμε στους αμέσους φόρους σε όλους όσους έχουν εισοδήματα και κυρίως στους ραντιέρηδες και τους διαφόρους μεταπράττες, μία συμμετοχή στις κοινωνικές δαπάνες. Και σε τρία χρόνια να απαλλάξουμε εντελώς τους εργοδότες και εργάτες.
Προσέξτε όμως ποια ανάσα, ποια αναπνοή παίρνει η ελληνική οικονομία, ποια αναπνοή παίρνει η μεταποιητική και τουριστική βιομηχανία. Το αντιλαμβάνεσθε. Απαλλάσσεται από 11% του κόστους εργασίας. Αυτό είναι μεγάλη συμβολή στην ανταγωνιστικότητα, χωρίς να παρεμβάλει προβλήματα και προπαντός δείχνει την κοινωνική αντίληψη.
Αυτό, λοιπόν, σας καλώ να το μελετήσετε -σας το έχω αναπτύξει και ιδιαιτέρως- και να το θέσετε υπόψη των υπηρεσιών σας. Νομίζω ότι στον ερχόμενο προϋπολογισμό πρέπει να γίνει το πρώτο βήμα. Η δική μου εισήγηση είναι ότι μπορεί το πολύ σε τρία χρόνια να αποσβέσουμε εντελώς, να απαλλάξουμε τις επιχειρήσεις από τις κοινωνικές δαπάνες. Διότι τώρα ήρθατε και είπατε εσείς -και ηχεί καλώς- ότι ξέρετε, επιδοτούμε την εργοδοτική εισφορά. Αυτό στην οικονομική γλώσσα σημαίνει το εξής: Ξέρετε τι κάνουμε; Κοινωνικοποιούμε το κόστος και ιδιωτικοποιούμε το κέρδος. Αυτό θα σας πει το ΚΚΕ, θα σας πει ο οιοσδήποτε κριτής ότι, κύριοι, εντάξει επιδοτείτε την εργοδοτική εισφορά, αλλά από έσοδα του κρατικού προϋπολογισμού, που είναι έσοδα όλων μας.
Δηλαδή, κοινωνικοποιείτε το κόστος και ιδιωτικοποιείτε το κέρδος της επιχείρησης. 'Οχι, δεν είναι λύση αυτή. Λύση είναι αυτή που σας υπέδειξα. Μια από τις λύσεις είναι αυτή που σας υπέδειξα. Να μεταφέρουμε κόστος κοινωνικών δαπανών στους αμέσους φόρους. Να μετάσχουν όλοι οι 'Ελληνες και προπαντός να μετάσχουν αυτά τα επαγγέλματα που δεν έχουν υπαλλήλους και κατά κανένα τρόπο δεν συμμετέχουν.
'Ενα δεύτερο στοιχείο το οποίο αναπτύξατε -άργησαν να μου φέρουν την έκθεση του προϋπολογισμού- είναι ορισμένα αποτελέσματα -και χάρηκα που τα άκουσα- του ΣΔΟΕ από ελέγχους που έγιναν. Και χαίρομαι γιατί είδα ότι τα ποσοστά που αναφέρατε είναι μεγαλύτερα από αυτά που υπήρχαν ως αναμενόμενα στην έκθεση του 1999.
Θα ήθελα όμως να κάνω μια παρατήρηση. Το ΣΔΟΕ δεν είναι τόσο καλά εξοπλισμένο, ώστε να κάνει συνεχείς ελέγχους. Και άρχισε να επικρατεί η άποψη ότι "πέρασε φέτος, δεν περνάει του χρόνου, ούτε τον άλλο χρόνο". Και είναι ικανοί αρκετοί αετονύχηδες σε μια χρονιά να βγάλουν όλα τα σπασμένα. Το θέτω υπόψη σας, για όση αξία έχει.
Δεύτερον, πολλές εφορίες είναι φορτωμένες πολύ. Και χαίρομαι που το δήλωσε ο κ. Δρυς. Στην οικονομική εφορία Χαλκίδος ο διευθυντής, οι υπάλληλοι και όλοι κάνουν προσπάθειες υπεράνθρωπες. Αλλά δεν επαρκεί το προσωπικό. Και δεν επιτρέπεται να υπάρχουν ουρές την εποχή αυτή. Υπάρχουν ουρές στη Χαλκίδα στον ΟΑΕΔ και υπάρχουν και ουρές στην οικονομική εφορία. Αυτό θα παρακαλέσω να το λάβετε σοβαρά υπόψη σας. Και ο κ. Δρυς μπορεί να το δει και προσωπικά.
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, ο χρόνος δεν επαρκεί.
ΠΡΟΕΔΡΕΥΩΝ (Παναγιώτης Σγουρίδης): Θα σας παρακαλέσω να τελειώσετε μέσα σε εντεκάμισι λεπτά.
ΒΑΣΙΛΗΣ ΚΕΔΙΚΟΓΛΟΥ: Θα τελειώσω, κύριε Πρόεδρε, δεν θα χρειαστώ παραπάνω από ένα λεπτό.
Παρακολούθησα με προσοχή τον κ. Σκρέκα ο οποίος έκανε μια έκκληση σχετικά με τους αγρότες, τους βαμβακοπαραγωγούς που περιμένουν να πάρουν επιδότηση. Για σταθείτε, κύριοι συνάδελφοι. Τις πταίει στο βαμβάκι; Ποια είναι η κύρια αιτία; Η κύρια αιτία, κύριε Πρόεδρε και αγαπητέ μου Υπουργέ Εθνικής Οικονομίας -και παρακαλώ παρακολουθήστε με- είναι ότι η Νέα Δημοκρατία -να μην πω και ονόματα- ο Υπουργός Γεωργίας της Νέας Δημοκρατίας συμφώνησε να υπάρξει πλαφόν στην παραγωγή του βαμβακιού για την Ελλάδα. 'Εγινε συζήτηση και αποδείχθηκε πολλαπλώς ότι οι ανάγκες της Ευρωπαϊκής 'Ενωσης κυμαίνονται γύρω στα τέσσερα εκατομμύρια τόνους. Και ως εκεί επιδοτεί η Ευρωπαϊκή 'Ενωση. Και τον πλευρίζει κάποιος τον 'Ελληνα Υπουργό Γεωργίας και του λέει: "Δεν βάζουμε ένα πλαφόν για την Ελλάδα;" Τότε η παραγωγή μας ήταν τετρακόσιες χιλιάδες τόνοι. "Να σας βάλουμε επτακόσιες χιλιάδες τόνους." Και μωρώς ποιών -και λυπάμαι για το επίρρημα που χρησιμοποιώ- απεδέχθη. Σου λέει οι επτακόσιες χιλιάδες στις τετρακόσιες χιλιάδες είναι πάρα πολύ γερό. Και οι επτακόσιες χιλιάδες την άλλη χρόνια καλύφθηκαν, κύριε Υπουργέ Εθνικής Οικονομίας. Και βέβαια σήμερα η επιδότηση είναι μικρή κατά κιλό. Κύριε Υπουργέ Εθνικής Οικονομίας.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Ποιος έβαλε το πλαφόν;
ΒΑΣΙΛΗΣ ΚΕΔΙΚΟΓΛΟΥ: Κύριε συνάδελφε, ανεβείτε στο Βήμα για να σας απαντήσω. Ξέρετε ότι δεν μπορεί να γίνει έτσι διάλογος. Ας μου δώσει περισσότερο χρόνο ο κύριος Πρόεδρος για να σας απαντήσω.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. 
ΒΑΣΙΛΗΣ ΚΕΔΙΚΟΓΛΟΥ: Αυτό το πλαφόν πρέπει να το καταργήσετε. Πάση θυσία να ζητήσετε παρέμβαση. Δεν μπορεί να υπάρχει πλαφόν μόνο για την Ελλάδα και να μην υπάρχει για την Ισπανία ή για άλλους. Και να παίρνουν αυτοί μεγαλύτερες επιδοτήσεις απ' ό,τι παίρνουν οι δικοί μας παραγωγοί κατά κιλό.
Επίσης, υπάρχει μεγάλο πρόβλημα με το γάλα το αγελαδινό.
'Εχω να κάνω ακόμα μια παρατήρηση. Κύριε Υπουργέ Εθνικής Οικονομίας και Οικονομικών, υπάρχει ένα οξύμωρο. Βλέπω κάθε χρόνο να ανεβάζετε τα όρια του τζίρου των επιχειρήσεων που τις υποχρεώνετε να κρατούν βιβλία αποθήκης. Αναφέρομαι στις μεταποιητικές κλπ. Η τεχνολογία σήμερα είναι τόσο πολύ ανεβασμένη, που το κόστος τήρησης αποθήκης έχει εκμηδενιστεί. Μπορεί να τηρεί βιβλία αποθήκης και το περίπτερο. Δηλαδή, πατάει την ταμειακή του μηχανή και του δείχνει αμέσως υπόλοιπο προϊόντων και όλα τα άλλα. Το δε βιβλίο αποθήκης είναι το μοναδικό το οποίο σας διασφαλίζει για τον ΦΠΑ και τη φοροδιαφυγή. Είναι μεγάλο λάθος να ανεβάζετε τα όρια αυτά.
Και ακόμη, κύριε Πρόεδρε, -και τελειώνω...
ΠΡΟΕΔΡΕΥΩΝ (Παναγιώτης Σγουρίδης): Ναι, κύριε Κεδίκογλου, αλλά μην κάνετε κατάχρηση. 'Εχουμε άλλους είκοσι συναδέλφους που είναι γραμμένοι να μιλήσουν.
ΒΑΣΙΛΗΣ ΚΕΔΙΚΟΓΛΟΥ: Να μελετήσετε την αναγκαιότητα ορισμένες δραστηριότητες να κατοχυρωθούν αγορανομικώς. Δηλαδή, κάποια παράβαση φορολογική να είναι και αγορανομική παράβαση. Γιατί; Γιατί ελλοχεύει το ποινικό δίκαιο, ο ποινικός νόμος. Ο παραβάτης θα πάει κατηγορούμενος. Είναι κάτι που υπολογίζεται, αλλά δεν αξιοποιείται.
ΠΡΟΕΔΡΕΥΩΝ (Παναγιώτης Σγουρίδης): Η κ. Κωνσταντοπούλου έχει το λόγο. 
ΜΑΡΙΑ ΚΩΝΣΤΑΝΤΟΠΟΥΛΟΥ: Κύριε Πρόεδρε, το σχέδιο νόμου που έχουμε εδώ ονομάζεται "Απλοποιήσεις και ελαφρύνσεις στη φορολογία εισοδήματος και άλλες διατάξεις". Και στην εισηγητική έκθεση τονίζεται ότι πρόκειται για μια μεταρρύθμιση που "αποτελεί προϊόν σφαιρικής μελέτης του συστήματος φορολογίας εισοδήματος και πρόκειται να συμβάλει στην ουσιαστική αναβάθμιση του συστήματος αυτού". 'Εχοντας ακούσει, λοιπόν, όλα αυτά τα ωραία κανείς, αρχίζει να διαβάζει το άρθρο 1 όπου με δυσάρεστη έκπληξη, βλέπει ότι ξεκινάει ως εξής: "1. Οι περιπτώσεις α', β' και γ' της παραγράφου 1 του άρθρου 8 του νόμου τάδε αντικαθίστανται ως εξής: α), αα)... ββ) ... γγ) κλπ, οι παράγραφοι του άρθρου 8 του νόμου τάδε αναριθμούνται σε β', γ',δ',ε' και στ' και η υποπερίπτωση εε' ..... καταργείται κλπ.". Αυτά είναι πράγματα ακατανόητα και μόνο απλοποιήσεις δεν επιφέρουν.
Για άλλη μια φορά θα παραπονεθώ ότι η Κυβέρνηση δε μας δίνει τις τροποποιούμενες διατάξεις. 'Ολα τα άρθρα του νομοσχεδίου αυτού τροποποιούν διατάξεις της υπάρχουσας νομοθεσίας. Συνεπώς θα έπρεπε να μας έχει διανεμηθεί η υπάρχουσα νομοθεσία για να μπορούμε να τις καταλάβουμε. Αν το να δίνει κανείς κάτι ακατανόητο αποτελεί απλοποίηση της νομοθεσίας, σημαίνει μάλλον ότι έχουμε διαφορετική αντίληψη του τι είναι απλό και τι δεν είναι.
Λέγεται επίσης, στην εισηγητική έκθεση ότι το νομοσχέδιο αυτό συμβάλλει στη δικαιότερη κατανομή των φορολογικών βαρών. Και όπως είπε ο επίτιμος Πρόεδρος της Νέας Δημοκρατίας, η μεγαλύτερη συμβολή στη δικαιότερη κατανομή των φορολογικών βαρών θα εισήρχετο αν είχε εισαχθεί ένας φόρος επί της υπεραξίας του κεφαλαίου. 'Οχι φόρος κεφαλαίου, αλλά φόρος υπεραξίας. Μάλλον χρησιμοποιήθηκε ατυχής έκφραση. Και μάλιστα στις μέρες μας, όπου μερικοί άνθρωποι έχουν κάνει πολύ μεγάλα κέρδη στο Χρηματιστήριο, θα ήταν ακριβώς η καλύτερη συμβολή στη δικαιότερη κατανομή των φορολογικών βαρών να μπει ένας φόρος στην υπεραξία. Σε τεράστια ποσά τα οποία μπορεί να βγάζουν άνθρωποι μέσα σε μερικές μέρες ή σε μερικές ώρες, δεν επιβάλλεται φόρος, ενώ σε υποπολλαπλάσια ποσά τα οποία βγάζουν οι κοινοί άνθρωποι με το μόχθο τους επιβάλλεται φόρος.
Ο φόρος που επιβάλλεται τώρα στις συναλλαγές του χρηματιστηρίου δεν είναι καθόλου δίκαιος, γιατί αυτός ο φόρος θα πληρώνεται και όταν μειώνονται οι τιμές των μετοχών και όταν αυξάνονται οι τιμές των μετοχών. Επομένως, θα είναι και ιδιαίτερα άδικος, όταν επέλθει η εξισορρόπηση στις τιμές των μετοχών.
Δεν είναι δίκαιο το φορολογικό σύστημα, ειδικά όταν δεν ξέρει κανείς τι πρέπει να πληρώσει, όταν υπάρχει μεγάλη δυσκολία στη σύλληψη της φορολογητέας ύλης ή όταν ξέρουμε ότι η φορολογητέα ύλη δεν συλλαμβάνεται σωστά, όπως συμβαίνει με το λεγόμενο φόρο της μεγάλης ακίνητης περιουσίας. Τότε τα πράγματα δεν είναι δίκαια. Το ίδιο συμβαίνει και με τη φορολόγηση των εταιρειών, των επιχειρήσεων που δεν είναι εισηγμένες στο Χρηματιστήριο, οι οποίες και περισσότερο φόρο πληρώνουν αλλά και όπως διεκτραγωδήθηκε εδώ η τραγελαφική κατάσταση τους, δεν ξέρουν τι πρέπει να πληρώσουν.
Λοιπόν αυτά τα στοιχεία δεν μαρτυρούν καμία βούληση για δίκαιη κατανομή των φορολογικών βαρών και δεν μπορούμε να πούμε ότι μ'αυτό το νομοσχέδιο εισάγεται τίποτε που να συμβάλει στη δικαιότερη κατανομή των φορολογικών βαρών.
Κοιτάζοντας αυτό το νομοσχέδιο, βλέπει κανείς ότι πρόκειται για μια κουρελού, δηλαδή αποτελεί μπαλώματα σε διάφορα άρθρα της υπάρχουσας νομοθεσίας. Είναι ο φούρνος του Χότζα. Και μια και είπαμε για το Χότζα, νομίζω ότι μια ιστορία της διάσημης αυτής φυσιογνωμίας, μπορεί να μας διαφωτίσει καλύτερα για την αρχή αυτού του νομοσχεδίου που συζητάμε σήμερα. Θα υποκύψω στον πειρασμό να σας πω την ιστορία.
Μια φορά ο Χότζας ήταν πολύ δυστυχισμένος γιατί το σπίτι του -που ήταν έτσι και αλλιώς μικρό, γιατί ήταν πολύ φτωχός- είχε φανεί ακόμη μικρότερο. Είχε παντρέψει το γιό του, είχε μπει η νύφη μέσα, είχε κάνει και παιδιά. Γινόταν εκεί πολύ μεγάλος συνωστισμός, φωνές, γκρίνιες, φασαρίες. 'Ηταν δυστυχισμένος. 'Οπου βρισκόταν και όπου καθόταν έλεγε τα βάσανά του. Και κάποιοι φίλοι του, του είπαν "πήγαινε στον Κατή που είναι σοφός άνθρωπος, μπορεί να σου βρει κάποια λύση".
Είπε αυτός "Τι λύση να μου βρει; Να με κάνει πλούσιο για να έχω μεγαλύτερο σπίτι;". Του είπαν "Πήγαινε, δεν ξέρεις, κάτι σοφό μπορεί να σου πει". Πήγε, λοιπόν, στον Κατή, του είπε την ιστορία του και του λέει ο Κατής "'Εχω λύση για σένα, αλλά είναι δύσκολο να την εφαρμόσεις και γι' αυτό θα πρέπει να μου δώσεις ένα ποσό -δε θα το κρατήσω για τη λύση επειδή είσαι φτωχός- να μου δώσεις δυο λίρες για να δω αν θα εφαρμόσεις τη λύση". Του λέει ο Χότζας "Είμαι τόσο απελπισμένος που ότι και να μου πεις θα το κάνω". Δεν είχε παρά μόνο μια λίρα αλλά ο Κατής του είπε "Θα μου βρεις άλλη μια ακόμη και να τη δανειστείς". Τη δανείστηκε, λοιπόν, και του την πήγε. Και του ζητάει "Για πες μου τη λύση;" Τον ρωτάει ο Κατής "'Εχεις ζώα στο στάβλο;" "Ναι, έχω." "Πόσα έχεις; Πέντε. 'Εχω ένα γαϊδούρι, έχω μια κατσίκα, δυο προβατίνες και ένα γουρούνι." Τη μια Κυριακή του λέει να βάλει την κατσίκα στο σπίτι, -η κατάσταση χειρότερευσε σημαντικά- την επόμενη Κυριακή τη μια προβατίνα, την άλλη Κυριακή, την δεύτερη προβατίνα και μετά το γουρούνι και τέλος το γάιδαρο. Στο τέλος είχε τρελαθεί ο Χότζας και πάει και λέει στον Κατή. "Τι να κάνω; Κοντεύουμε να τρελαθούμε όλοι μας, είμαστε πτώματα στο σπίτι". Του απαντάει ο Κατής. "Σήμερα θα τα βγάλεις όλα τα ζώα, θα τα πας πάλι στο στάβλο και θα καθαρίσεις το σπίτι σου και αύριο θα έρθεις να μου πεις". Την επόμενη μέρα πήγε ο Χότζας και του λέει "Θαύμα, το σπίτι μου είναι το κάτι άλλο, Κατή μου, είσαι σοφότατος. Μπορείς να κρατήσεις και τις δυο λίρες". Και του λέει ο Κατής "Οχι πάρτες πίσω να τις δώσεις σ' αυτούς που τις δανείστηκες". Και πράγματι ο Χότζας ήταν ενθουσιασμένος μολονότι τίποτε δεν άλλαξε.
Νομίζω ότι αυτό κάνει και η Κυβέρνηση...
ΠΡΟΕΔΡΕΥΩΝ (Παναγιώτης Σγουρίδης): Χρησιμοποιείτε και σεις τη διαλεκτική του αρχιεπισκόπου.
ΜΑΡΙΑ ΚΩΝΣΤΑΝΤΟΠΟΥΛΟΥ: Αφού, λοιπόν, η μέση οικογένεια πλήρωνε ένα εκατομμύριο διακόσιες χιλιάδες το 1993, μετά από έξι χρόνια το έφθασε δυόμισι εκατομμύρια και τώρα να, δίνει και κάτι πίσω, ώστε να νομίσουν ότι κάτι καλό έχει γίνει. Πράγματι αυτό αξιοποιεί μια ισχυρότατη ψυχολογική αρχή, η οποία ονομάζεται αρχή της αντίθεσης, όπου στην ανθρώπινη αντίληψη αν δυο καταστάσεις διαφέρουν αρκετά, μεγαλοποιείται η διαφορά.
'Ετσι φαντάζεται ο κόσμος ότι έχει γίνει κάτι σημαντικό. Βέβαια αυτοί που έχουν μείνει χωρίς δουλειά, διότι έκλεισαν εκατόν είκοσι οκτώ χιλιάδες επιχειρήσεις, δεν θα ευχαριστηθούν για να μπορέσουν να ψηφίσουν την Κυβέρνηση, οι άλλοι όμως ίσως ξεγελαστούν. Και σε αυτό βασίζονται.
Το επιχείρημα του κ. Γεωργακόπουλου ότι δήθεν δεν είναι προεκλογικό το νομοσχέδιο, διότι έρχεται ένα χρόνο πριν τις κανονικές εκλογές, δεν ευσταθεί. Διότι δεν επρόκειτο να έλθει φορολογικό νομοσχέδιο αυτόν το χρόνο όπως είχαν πει. Το λογικό θα ήταν αυτό το νομοσχέδιο να έρθει μετά την ψήφιση του προϋπολογισμού, όπως γίνεται συνήθως. 'Αρα το γεγονός ότι έρχεται νωρίτερα επιτείνει το επιχείρημα ότι είναι ένα φορολογικό νομοσχέδιο, το οποίο αποβλέπει στην παραπλάνηση του ελληνικού λαού για να ψηφίσει την Κυβέρνηση. Εμείς όμως δεν νομίζουμε ότι μπορούμε να συνεργήσουμε σ' αυτήν την παραπλάνηση και γι' αυτό παρ' όλο που βαίνει γενικά προς τη σωστή κατεύθυνση, δηλαδή, μειώνει τη φορολογία, δεν μπορούμε να το ψηφίσουμε. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Υπάρχει ακόμη μια παράκληση, στο τέλος όλων των ομιλητών να μιλήσει για πέντε λεπτά ο κ. Σπυριούνης.
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Σταύρος Παπαδόπουλος έχει το λόγο. Απών.
Ο κ. Τζωάννος. Απών.
Ο κ. Πασσαλίδης έχει το λόγο.
ΘΕΟΔΩΡΟΣ ΠΑΣΣΑΛΙΔΗΣ: Το σχέδιο νόμου "Απλοποίηση και ελαφρύνσεις στη φορολογία εισοδήματος και άλλες διατάξεις" είναι προεκλογικού χαρακτήρα και αποσπασματικό. Η Κυβέρνηση με το παρόν φορολογικό νομοσχέδιο πρωτοτύπησε. Ενώ συζητείται πρώτα ο προϋπολογισμός του κράτους και στη συνέχεια το φορολογικό νομοσχέδιο, η πάγια αυτή τακτική δεν τηρήθηκε. Αφού έχουν κλείσει χιλιάδες μικρομεσαίες επιχειρήσεις στη χώρα μας και η ανεργία έχει φθάσει στο 12% περίπου, έρχεται σήμερα η Κυβέρνηση με μεγάλη καθυστέρηση στο άρθρο 3 παρ. 1 και 2 του φορολογικού νομοσχεδίου για να ασκήσει σταδιακή μείωση του συντελεστή φορολογίας ομορρύθμων και ετερρορύθμων εταιρειών από το 35% στο 30%.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)
Η μείωση του συντελεστή δεν αφορά τις εταιρείες περιορισμένης ευθύνης, οι οποίες είναι πάρα πολλές. 'Αρα ένας μεγάλος αριθμός επιχειρήσεων, μένει έξω από τη ρύθμιση. Στις ανώνυμες εταιρείες δεν επέρχεται μείωση στο συντελεστή φορολόγησης. Παραμένει στο 35%. Αυτός ο συντελεστής θεωρείται από τους υψηλότερους στην Ευρωπαϊκή 'Ενωση, γεγονός που έχει αρνητική επίπτωση στην ανταγωνιστικότητα των επιχειρήσεων.
Ο ισχυρισμός του ΠΑ.ΣΟ.Κ. ότι ο μέσος κοινοτικός φόρος είναι 26,6% και στην Ελλάδα 21,5%, δηλαδή ότι η σχετική επιβάρυνση στη χώρα μας είναι μικρή σε σχέση με το μέσο όρο των χωρών της Ευρωπαϊκής 'Ενωσης, δεν μπορεί να θεμελιώσει επιχείρημα, γιατί τα εισοδήματα των Ελλήνων φορολογουμένων είναι πολύ μικρότερα και γενικά το κατά κεφαλήν εισόδημα είναι αισθητά χαμηλότερο έναντι του κοινοτικού.
Η προσέλκυση νέων επενδύσεων πέρα από τα οποιαδήποτε κίνητρα των αναπτυξιακών νόμων, προϋποθέτει άριστη παροχή υπηρεσιών λιγότερη γραφειοκρατία και αρκετή εξειδίκευση αλλά και ευελιξία του τραπεζικού συστήματος. Ιδιαίτερη έμφαση πρέπει να δοθεί στην εκμετάλλευση των κοινοτικών προγραμμάτων που αφορούν κατάρτιση και εξειδίκευση τόσο στις νέες τεχνολογίες, όσο και σε θέματα managment. Θέλουμε μία ανάπτυξη, η οποία να μη στηρίζεται στα πήλινα πόδια των επιχορηγήσεων και στην υψηλή φορολογία αλλά στις συνθήκες του υγιούς ανταγωνισμού και της υψηλής ποιότητας.
H Κυβέρνηση όπως κάθε χρόνο, έτσι και φέτος διαψεύδεται όταν λέει ότι δεν πρόκειται να επιβληθούν νέοι φόροι. 'Εχει επιβάλλει φόρους στις επιχειρήσεις των πλανοδίων λιανοπωλητών, στις επιχειρήσεις που εκμεταλλεύονται ενοικιαζόμενα δωμάτια, στα παίγνια, φόρο που θα παρακρατείται από τις αποζημιώσεις των καταγγελιών των συμβάσεων εμπορικών και επαγγελματικών μισθώσεων.
Η κατάργηση του 50% των εργοδοτικών εισφορών δεν είναι πραγματική, διότι το ποσοστό αυτό εκπίπτει από τα καθαρά κέρδη των επιχειρήσεων. Επειδή μπαίνουμε στην ΟΝΕ, σε ένα έντονα ανταγωνιστικό περιβάλλον, η προσαρμογή και η βελτίωση του φορολογικού μας συστήματος, πρέπει να είναι άμεση και αποτελεσματική. Το νομοσχέδιο προβλέπει κάποιες ελαφρύνσεις, αλλά εδώ και μερικά χρόνια δεν έχει γίνει αύξηση του αφορολογήτου ορίου, ούτε τιμαριθμοποίηση των συντελεστών φορολόγησης. 'Αρα η απώλεια του εισοδήματος των χαμηλότερων εισοδηματικών τάξεων των φορολογουμένων πολιτών, ήταν μεγάλη. Με τις μικρές ελαφρύνσεις που κάνει σήμερα η Κυβέρνηση, προσπαθεί να βελτιώσει το κοινωνικό της πρόσωπο εν όψει των εκλογών.
Η συνολική σκληρή φορολογική πολιτική την οποία εφήρμοσε η Κυβέρνηση τα προηγούμενα χρόνια με νέους φόρους που επέβαλε κάθε φορά, συρρίκνωσε τα εισοδήματα των ασθενέστερων κοινωνικών τάξεων. Δεν λησμονεί ο ελληνικός λαός τα προηγούμενα χρόνια. Μόνο πέρυσι με το φορολογικό νομοσχέδιο που ψήφισε η Κυβέρνηση, επεβλήθη αύξηση τη παρακράτησης στο φόρο εισοδήματος των μισθωτών, αναπροσαρμογή των αντικειμενικών αξιών των ακινήτων, αύξηση των αντικειμενικών κριτηρίων φορολόγησης για τις μικρομεσαίες επιχειρήσεις, φορολογία στα αφορολόγητα αποθεματικά των επιχειρήσεων, φόρος στα κινητά τηλέφωνα, αύξηση στα τσιγάρα, αύξηση της φορολογίας των εντόκων γραμματίων του δημοσίου.
Η κάλυψη των ελλειμμάτων δεν αντιμετωπίζεται με την αύξηση των εσόδων, χωρίς την παράλληλη μείωση των δαπανών. Για να ισχυροποιηθούν οι μικρομεσαίες επιχειρήσεις και για να στηρίζονται σε υγιείς βάσεις, πρέπει να μειωθούν οι φορολογικές επιβαρύνσεις. 'Οσο είναι ανθηρές οι μικρομεσαίες επιχειρήσεις, τόσο θα δημιουργούνται νέες θέσεις εργασίας. 'Ομως με την πολιτική της η Κυβέρνηση, έχει οδηγήσει εκατοντάδες επιχειρήσεις στον αφανισμό. Καθημερινά κλείνουν επιχειρήσεις και οι εργαζόμενοι αντιμετωπίζουν το πρόβλημα της επιβίωσης. Η Κυβέρνηση είναι εντελώς απούσα στο μεγάλο πρόβλημα της ανεργίας. Δεν εφαρμόζει καμία μελέτη και καμία στρατηγική για να αποτραπεί η πορεία προς την ανεργία και προς την αποβιομηχάνιση.
Η ανεργία σήμερα βρίσκεται στο 12% του οικονομικά ενεργού πληθυσμού, που σημαίνει πεντακόσιες ογδόντα χιλιάδες άνεργοι. Η Κυβέρνηση παραδέχεται ότι πρέπει να ενισχυθεί η ανεπαρκής διεθνής ανταγωνιστικότητα των ελληνικών επιχειρήσεων και ενώ διεθνώς δίνονται φορολογικές επιβαρύνσεις, στην Ελλάδα η κατάσταση δεν βελτιώνεται. Πρέπει να υπάρξει άμεσα η δημιουργία ενός σταθερού πλαισίου στήριξης του υγιούς και θεμιτού ανταγωνισμού, που θα αποβεί προς όφελος των καταναλωτών και επομένως ολόκληρου του ελληνικού λαού. Για να λειτουργήσουν σωστά οι κανόνες ενός υγιούς ανταγωνισμού, πρέπει να υπάρχει σωστή νομοθεσία, προσαρμοσμένη στα δεδομένα της σημερινής εποχής. Με το φορολογικό νομοσχέδιο εξακολουθεί να διατηρείται η άδικη σε βάρος του λαού σχέση άμεσων και έμμεσων φόρων. Απαραίτητη προϋπόθεση για την εξυγίανση των δημοσιονομικών πραγμάτων της χώρας είναι η περιστολή της φοροδιαφυγής. Είμαστε η χώρα με μεγάλη παραοικονομία, που στο νομοσχέδιο δεν αντιμετωπίζεται. Εν όψει της ένταξής μας στην ΟΝΕ θα μπορούσε να γίνει μία ριζική φορολογική μεταρρύθμιση. Η προσαρμογή μας σε ένα φορολογικό ενιαίο σύστημα είναι αναγκαία.
Σύμφωνα με το άρθρο 6, παράγραφος 2, σε αυτούς που τηρούν βιβλία β' κατηγορίας, ο προσδιορισμός του ΦΠΑ είναι εξωλογιστικός. Με τον τελικό συμβιβασμό και το τελικό κλείσιμο της χρήσης μετά από τέσσερα ή πέντε χρόνια, εντοπίζονται διαφορές στα κέρδη και καταβολές ΦΠΑ στα ακαθάριστα κέρδη. Ο υπολογισμός του εισοδήματος των ιδιωτικών φορτηγών αυτοκινήτων και των επαγγελματικών τουριστικών λεωφορείων προκαλεί έντονες αντιδράσεις των ενδιαφερομένων. Ο ανώτατος συντελεστής 45% για τα φυσικά πρόσωπα πρέπει να μειωθεί διότι η υψηλή φορολογική επιβάρυνση αποτελεί ανασταλτικό παράγοντα για τις επαγγελματικές και μικρομεσαίες επιχειρήσεις. Το φορολογικό σύστημα πρέπει να είναι απλό και κατανοητό στους φορολογουμένους. Με συνεχή ψήφιση φορολογικών νομοσχεδίων το σύστημα γίνεται πολυπλοκότερο. Οι διαρκείς αλλαγές στη φορολογική νομοθεσία διαταράσσουν το κλίμα εμπιστοσύνης μεταξύ των φορολογουμένων και του κράτους. Αφού για πολλά χρόνια συρρικνώθηκε το εισόδημα μιας μεγάλης μερίδας του ελληνικού λαού εξαιτίας των αντικειμενικών κριτηρίων του παγώματος των αφορολογήτων ορίων της μη τιμαριθμοποίησης της φορολογικής κλίμακος, έρχεται σήμερα και κάνει η Κυβέρνηση ρυθμίσεις εν όψει των βουλευτικών εκλογών. Η φορολογική επιβάρυνση των πολιτών έχει αυξηθεί κατά πολύ. Οι συνεχείς μεταβολές στο φορολογικό σύστημα περιορίζει τις επενδυτικές δραστηριότητες των επιχειρηματιών. Βεβαίως, η άσχημη οικονομική κατάσταση επηρεάζει τους επενδυτές, οι οποίοι παίρνουν τα μέτρα τους και δεν κάνουν τις ανάλογες επενδύσεις που έχει δυσμενή αντίκτυπο στην αντιμετώπιση της ανεργίας. Βασικοί λόγοι που δεν γίνονται επενδύσεις ή επεκτάσεις ή εκσυγχρονισμοί στις επιχειρήσεις σήμερα είναι πρώτον ότι τα επιτόκια χορηγήσεων των δανείων είναι σήμερα υψηλά, ενώ στις χώρες της Ευρωπαϊκής 'Ενωσης είναι χαμηλότερα και δεύτερον η αύξηση της φορολογίας. Το παρόν σχέδιο νόμου το καταψηφίζω.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκελεστάθης έχει το λόγο. 
ΝΙΚΟΛΑΟΣ ΓΚΕΛΕΣΤΑΘΗΣ: Κυρίες και κύριοι συνάδελφοι, συζητούμε στη Βουλή το δέκατο έκτο φορολογικό νομοσχέδιο των κυβερνήσεων του ΠΑ.ΣΟ.Κ από το 1994 -δηλαδή μέσα σε έξι χρόνια- με τα οποία έχουν επιβληθεί ογδόντα πέντε νέοι φόροι, συμπεριλαμβανομένων και των αυξήσεων υφισταμένων φόρων. Αυτά βέβαια συμβαίνουν παρά τη δέσμευση της Κυβέρνησης ότι δεν θα υπάρξει άλλο φορολογικό νομοσχέδιο το έτος 1999.
Η Κυβέρνηση όμως κατά τρόπο προκλητικό, λόγω των επερχόμενων εκλογών αλλά και από την ανάγκη λήψης μέτρων τεχνητής αποκλιμάκωσης του πληθωρισμού λόγω ΟΝΕ έφερε ένα ακόμα φορολογικό νομοσχέδιο που το έχει τιτλοφορήσει βαρύγδουπα "απλοποιήσεις και ελαφρύνσεις στη φορολογία εισοδήματος και άλλες διατάξεις".
Η Κυβέρνηση, με το υπό συζήτηση φορολογικό νομοσχέδιο, προσπαθεί με τρόπο αποσπασματικό και πρόχειρο να εμφανίσει τα μεν μέτρα αποκλιμάκωσης του πληθωρισμού ως μέτρα κοινωνικού χαρακτήρα, τα δε λοιπά μέτρα ως αρχή ελαφρύνσεως μιας προηγούμενης σκληρής και επαχθούς για τους πολίτες οικονομικής πολιτικής.
Προσπαθεί επίσης να παραπλανήσει τους πολίτες αναγγέλλοντας μέτρα που το δημοσιονομικό τους κόστος επιμερίζεται σε μήκος χρόνου σε περιόδους που το ΠΑΣΟΚ ασφαλώς δεν θα είναι στην κυβέρνηση και ο κύριος Σημίτης δεν θα είναι Πρωθυπουργός.
Συγκεκριμένα ενώ προ ημερών ο κύριος Πρωθυπουργός εξήγγειλε ότι καταργούνται τα αντικειμενικά κριτήρια φορολόγησης για επιχειρήσεις και επαγγελματίες κατά το 35% φορολόγησης των προσωπικών εταιρειών, τι γίνεται με το παρόν φορολογικό νομοσχέδιο; Καθιερώνεται στις επιχειρήσεις ο αυθαίρετος εξωλογιστικός τρόπος υπολογισμού των καθαρών τους κερδών που μέχρι σήμερα ίσχυε για τις επιχειρήσεις των οποίων τα βιβλία εξέπιπταν λόγω παραλείψεων. Εφευρίσκονται για τους ελεύθερους επαγγελματίες νέα φορολογικά τεκμήρια που διατηρούν τη φορολογική αυθαιρεσία και αυξάνουν την αδικία και την αγανάκτησή τους.
Δεν καταργείται το 35% για προσωπικές εταιρείες αλλά απλώς μειώνεται ελάχιστα. Εμπαίζονται οι μικροί εισοδηματίες και οι πολύτεκνοι με τη φορολογική κλίμακα και τις εκπιπτόμενες δαπάνες από το φορολογητέο εισόδημα.
Κάποια τεχνικά μέτρα βελτίωσης των φορολογικών υπηρεσιών, που προβλέπονται στο νομοσχέδιο, δεν βοηθούν αποτελεσματικά στον εκσυγχρονισμό της Δημόσιας Διοίκησης και δεν καταπολεμούν τη γραφειοκρατία και την διαφθορά που μαστίζουν σήμερα το δημόσιο βίο. Η Κυβέρνηση συνηθισμένη στην ευκαιριακή άντληση εσόδων επεκτείνει την καθιέρωση κεφαλικών φόρων σε διάφορα επαγγέλματα και για μια ακόμη φορά υιοθετεί χαριστικές ρυθμίσεις.
Η Νέα Δημοκρατία ως υπεύθυνη πολιτική δυναμη αλλά και μοναδική εναλλακτική πρόταση εξουσίας στον τόπο μας έχει ρεαλιστικές προτάσεις όπως ανέφερε προηγουμένως ο Πρόεδρός μας, ο κύριος Κώστας Καραμανλής, με την ομιλία του, για την οικονομία με στόχο την ανάπτυξή της, για ένα απλό δίκαιο και σταθερό φορολογικό σύστημα με μειωμένους φορολογικούς συντελεστές και με προοπτική τετραετίας.
Κατόπιν αυτών, το συμπέρασμα της μέχρι τώρα συζήτησης είναι ότι και αυτό το σχέδιο νόμου κρίνεται ότι είναι ένα νομοσχέδιο πρόχειρο, αποσπασματικό και έντονα προεκλογικό. Δεν εντάσσεται ασφαλώς σε ένα συνολικό κυβερνητικό πρόγραμμα που δεν υπάρχει. Οι αλλαγές που γίνονται στις εκπτώσεις των δαπανών στη φορολογία φυσικών προσώπων δεν επιφέρουν ελαφρύνσεις σε φόρο για ετήσια εισοδήματα κάτω των πέντε εκατομμυρίων (5.000.000) δραχμών. Αντίθετα τα πράγματα γίνονται επαχθέστερα στο εισόδημα των συζύγων λόγω του αναλογικού επιμερισμού των δαπανών με βάση τα εισοδήματα αυτών των συζύγων. Δεν αποπληθωριοποιείται η φορολογική κλίμακα με βάση τις απώλειες των προηγουμένων ετών. Απλά ανοίγουν τα φορολογικά κλιμάκια κατά 2,5% .
Αυξάνονται τα αφορολόγητα όρια, αλλά σε άνοιγμα χρόνου, δύο χρόνια, επιμερίζοντας έτσι το δημοσιονομικό κόστος στα επόμενα χρόνια. Δεν καταργούνται τα τεκμήρια φορολόγησης στις επιχειρήσεις και στους ελεύθερους επαγγελματίες, απλά αλλάζει ο τρόπος υπολογισμού τους. Στις μεν επιχειρήσεις υιοθετείται ο αυθαίρετος τρόπος προσδιορισμού των καθαρών κερδών με τη χρησιμοποίηση συντελεστή που εφαρμόζεται σε περιπτώσεις απόρριψης των βιβλίων λόγω διαπιστουμένων παραλείψεων. Δηλαδή συνολικά οι επιχειρηματίες θεωρούνται φοροφυγάδες. Σε ό,τι αφορά τους ελεύθερους επαγγελματίες, εφευρίσκεται νέα αλγεβρική μέθοδος υπολογισμού των κερδών με βάση υπολογισμού δαπάνες και άλλες ποικιλόμορφες παραμέτρους.
Δεν καταργείται το 35% στις προσωπικές εταιρείες, απλά μειώνεται στο 30% για το 1999 και στο 25% για τον επόμενο χρόνο 2000. Η μείωση αυτή δεν συμπεριλαμβάνει τις Εταιρείες Περιορισμένης Ευθύνης. Δεν παρέχεται καμία φορολογική ελάφρυνση σε επιχειρήσεις και ελεύθερους επαγγελματίες που επλήγησαν από τους τελευταίους σεισμούς.
'Αλλες κατηγορίες ρυθμίσεων που πραγματοποιούνται είναι, όπως αναγκαστικές ρυθμίσεις, μείωση ειδικού φόρου κατανάλωσης στα καύσιμα και αυτοκίνητα με στόχο την ονομαστική αποκλιμάκωση του πληθωρισμού, βεβαίως με προοπτική για την Ο.Ν.Ε.
Παρεμβάσεις επικαιροποίησης των αριθμητικών διαστημάτων του κώδικα βιβλίων και στοιχείων. Ρυθμίσεις προεκλογικής παρωχολογίας με στόχο ασφαλώς την υφαρπαγή ψήφων. Παραπλανητικές αλλαγές στα τεκμήρια, κλίμακα και κ.ο.κ.
Ρυθμίσεις-παραχωρήσεις σε επιχειρηματικά συμφέροντα που στηρίζουν και στηρίζονται από τη σημερινή πολιτική εξουσία, όπως είναι η πρόβλεψη για σχηματισμό κάθε χρόνο ποσού για απόσβεση επισφαλών απαιτήσεων στις επιχειρήσεις κινητής και σταθερής τηλεφωνίας, καθώς και σε επιχειρήσεις εκμετάλλευσης συνδρομητικών τηλεοπτικών σταθμών 7,5% έως 31.12.2000 και 1% μετά επί της αξίας των υπηρεσιών ή συνδρομητικών που αναγράφεται στα εκδιδόμενα στοιχεία πλην αυτών προς το δημόσιο.
Παράταση για δύο χρόνια της έκδοσης από τα καθαρά κέρδη ποσοστού χωρίς δικαιολογητικά για τις επιχειρήσεις ραδιοφωνίας τηλεόρασης, ξενοδοχειακών επιχειρήσεων και των γραφείων γενικού τουρισμού. Η πρόβλεψη 1% επί του ποσού του ετήσιου Μ.Ο. των πραγματικών χορηγήσεων για τις εμπορικές και συνεταιριστικές τράπεζες.
Οι ρυθμίσεις για τα τυχερά ή τεχνικά παίγνια που ενισχύουν συγκεκριμένα επιχειρηματικά συμφέροντα που ανοίγουν το δρόμο για την εγκατάσταση κουλοχέρηδων σε κάθε γωνιά των κατοικημένων περιοχών και που ανοίγουν πόρτες για έξαρση της διαφθοράς.
Αποδυναμώνεται το ανακριτικό έργο λόγω εξαίρεσης υπαλλήλων, ενοχλητικών βέβαια, από την εισαγγελική εξουσιοδότηση.
Παρατείνεται για δύο χρόνια η προθεσμία εφαρμογής του Φ.Π.Α. στις παραδόσεις καινουργών ακινήτων.
Η μείωση κατά 50% των προστίμων για τους υπεύθυνους εικονικών στοιχείων, τεχνικές εταιρείες κλπ.
Χαριστικές ρυθμίσεις για περαίωση υποθέσεων στη φορολογία μεταβιβάσεων κληρονομιών, γονικών παροχών, δωρεών, με διαγραφή προστίμων, μειώσεις φορολογητέων αξιών και διευκολύνσεις στις πληρωμές.
Επιβάλλονται νέοι φόροι, όπως οι εξής: Φόρος παρακράτησης από τις αποζημιώσεις λόγω καταγγελιών των συμβάσεων εμπορικών ή επαγγελματικών μισθώσεων. Τέλος εξέτασης και χαρακτηρισμού παιγνίων. Επιβάρυνση του οικογενειακού εισοδήματος λόγω της κατ'αναλογίαν του εισοδήματος των συζύγων έκπτωσης των δαπανών.
Η λεγόμενη συνάφεια τριετίας που οδηγεί στον καταλογισμό φόρου προστιθέμενης αξίας σε επιχειρήσεις χωρίς προηγούμενο έλεγχο. H ρύθμιση αυτή κρίνεται, κατά τη γνώμη μου, για αντίθεση προς την Ευρωπαϊκή 'Ενωση.
Επομένως η Κυβέρνηση κατά τρόπο απαράδεκτο επιχειρεί για άλλη μια φορά να εμπαίξει τον 'Ελληνα φορολογούμενο. Διατυμπανίζει την κατάργηση ορισμένων φόρων που η ίδια είχε επιβάλλει στο παρελθόν. Τώρα θυμήθηκε η Κυβέρνηση ότι πρέπει να μειωθούν ορισμένοι φορολογικοί συντελεστές, τους οποίους η ίδια είχε αυξήσει τα προηγούμενα χρόνια. Οι αριθμοί, όμως, είναι αμείληκτοι και φανερώνουν την υπερφορολόγηση των πολιτών τα τελευταία έξι χρόνια.
Η μελέτη των προϋπολογισμών από το 1993 μέχρι το 1999 αποδεικνύει την εξαετή φορολογική επιδρομή που έχουν υποστεί οι φορολογούμενοι από τις κυβερνήσεις του ΠΑ.ΣΟ.Κ. Το 1993 τα φορολογικά έσοδα ήταν στα τέσσερα τρισεκατομμύρια πεντακόσια δισεκατομμύρια (4.500.000.000.000) δραχμές, ενώ το 1999 θα ξεπεράσουν τα εννέα τρισεκατομμύρια (9.000.000.000.000) δραχμές, όπως προβλέπει ο προϋπολογισμός, δηλαδή αύξηση κατά 100% σε μία εξαετία, όταν ο δείκτης τιμών καταναλωτή αυξήθηκε την ίδια περίοδο μόνο κατά 50%.
Τέλος το νομοσχέδιο αυτό δεν αποβλέπει σε καμία δημοσιονομική εξυγίανση, δεν έχει καμία αναπτυξιακή προοπτική, δεν αποβλέπει σε καμία πολιτική περιορισμού της φοροδιαφυγής, δεν αναφέρεται σε μέτρα μίας φορολογικής μεταρρύθμισης και γι'αυτό εμείς το καταψηφίζουμε.
Στη συζήτηση των άρθρων θα έχουμε την ευκαιρία να διατυπώσουμε τις επιμέρους παρατηρήσεις μας στις σχετικές διατάξεις του νομοσχεδίου αυτού.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κούβελας. Απών. Διαγράφεται.
Ο κ. Γιακουμάτος. Απών. Διαγράφεται.
Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Δεν θα μιλήσω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαφιλίππου, έχει το λόγο. 
ΝΙΚΟΛΑΟΣ ΠΑΠΑΦΙΛΙΠΠΟΥ: Κυρίες και κύριοι συνάδελφοι, σε μία οικονομία που είναι έντονα ανταγωνιστική, σαν αυτή που έχουμε σήμερα, στα πλαίσια της παγκοσμιοποίησης της οικονομίας, δεν μπορεί να σταθεί καμία, μα καμία παραγωγική διαδικασία, καμία επιχείρηση μόνο με την προσπάθεια αύξησης της παραγωγικότητας. Απαιτείται πρόσθετα και κάτι άλλο, που είναι ένα φορολογικό σύστημα ανάλογο με εκείνο το οποίο έχουν οι ανταγωνίστριες εταιρείες που παράγουν τα ίδια προϊόντα με τα δικά μας. Αυτό, κύριοι συνάδελφοι, είναι βασικός κανόνας.
Τι χρειάζεται για να σταθούμε; Χρειάζεται φθηνό κόστος και ποιότητα του προϊόντος. Πώς μπορεί να το πετύχει κανείς; Αυξάνοντας την παραγωγικότητα από τη μία μεριά και έχοντας από την άλλη παρόμοιες φορολογικές συνθήκες, αν όχι καλύτερες, με αυτές οι οποίες υπάρχουν στους ανταγωνιστές.
Τι έγινε στη χώρα μας τον τελευταίο καιρό, κύριοι συνάδελφοι; Υπήρξε μία επιδρομή της Κυβέρνησης κατά των επιχειρήσεων, των παραγωγικών μονάδων της χώρας μας. Τι συνέβη με βάση αυτήν την πολιτική; Η μεν Κυβέρνηση εξασφάλισε υψηλότερους φόρους και από την άλλη μεριά υπήρξε ένα ισχυρότατο φρένο στην ανάπτυξη της οικονομίας μας και βεβαίως η οικονομία δεν μπόρεσε να εκσυγχρονιστεί.
Συνεπώς, κύριοι συνάδελφοι, η Κυβέρνηση επέλεξε το δρόμο της εξασφάλισης των εισπράξεων, αδιαφορώντας για το τι θα γίνει στην οικονομία και μη βάζοντας σε ένα σωστό τρόπο ανάπτυξης τον τόπο μας.
Θα μπορούσε να επέλεγε τον άλλο δρόμο, να εξασφάλιζε την παραγωγή και την ανάπτυξη του τόπου μας, με φορολογικές συνθήκες πολύ καλύτερες, διασφαλίζοντας τα ίδια και καλύτερα έσοδα με την αύξηση της παραγωγής.
ΓΙΑΝΝΗΣ ΚΑΨΗΣ: Κύριε Δρυ, κόψτε τα μεροκάματα.
ΝΙΚΟΛΑΟΣ ΠΑΠΑΦΙΛΙΠΠΟΥ: 'Ενα λεπτό, κύριε συνάδελφε. Ας ολοκληρώσω τη σκέψη μου και μετά θα μπορέσετε να πείτε και εσείς τις απόψεις σας.
Είναι αλήθεια ότι αν η Κυβέρνηση επέλεγε αυτόν τον τρόπο, θα είχαμε σαφώς πολύ μεγαλύτερη ανάπτυξη στον τόπο μας και βεβαίως κατακόρυφη αύξηση του ακαθάριστου κατά κεφαλήν εισοδήματος. Αυτό ήταν εκείνο το οποίο εμείς ισχυριστήκαμε σαν Νέα Δημοκρατία και εκείνο το οποίο δεν επέλεξε η Κυβέρνηση.
Βεβαίως, πέραν των ισχυρών φόρων που επέβαλε είπε και το εξής: Αν έχουμε κάποια αύξηση της παραγωγής, θα έχουμε και κάποιους πρόσθετους φόρους. Καλοδεχούμενοι είναι για τον κρατικό κορβανά.
'Ερχεται, λοιπόν, σήμερα και λέει "πέτυχα κάτι καλύτερο και προσπαθώ να το αναδιανείμω". Και συζητάμε γι' αυτά τα περιβόητα τετρακόσια πενήντα δισεκατομμύρια (450.000.000.000) που προσπαθούμε κάπως να εξομαλύνουμε την κατάσταση.
Κύριοι συνάδελφοι, διερωτήθηκε όμως κανείς για τις τεράστιες ζημιές οι οποίες επήλθαν στον τόπο μας μ' αυτήν τη λογική και μ' αυτόν τον τρόπο με τον οποίο κυνήγησε όλες τις παραγωγικές τάξεις η Κυβέρνηση, προσπαθώντας να διασφαλίσει αυτούς τους φόρους; Διερωτήθηκε κανείς για τις ευθύνες γι' αυτούς τους εκατοντάδες χιλιάδες άνεργους, για το πώς επιτέλους δημιουργήθηκαν αυτοί οι άνεργοι, που θα μπορούσαν να μην υπάρχουν, αν η Κυβέρνηση ακολουθούσε μια άλλη πολιτική της ανάπτυξης και της αύξησης της παραγωγής;
Διότι σας είπα ότι η αύξηση της παραγωγής δίδει καινούριες θέσεις εργασίας, δηλαδή μείωση της ανεργίας, κύριοι συνάδελφοι. Είναι απλά πράγματα τα οποία τα βλέπουμε, αλλά δεν τα προσεγγίζουμε.
'Ετσι, λοιπόν, κύριοι συνάδελφοι, για τη φορολογική πολιτική που εφήρμοσε η Κυβέρνηση ευθύνεται η ίδια, ευθύνεται για το φρένο που επέβαλε στην ανάπτυξη του τόπου μας, ευθύνεται για τα θύματα αυτής της πολιτικής που είναι η οικονομία, αλλά και οι άνεργοι.
Κύριοι συνάδελφοι, θα σας πω ότι στο Νομό Κοζάνης, αλλά και στην ευρύτερη περιοχή της Δυτικής Μακεδονίας, τα τελευταία τέσσερα χρόνια έχουμε μια κατακόρυφη πτώση του ακαθάριστου κατά κεφαλήν εισοδήματος. Αυτό δεν είναι δικό μου στοιχείο. 'Ερχονται τα κυβερνητικά στελέχη της περιοχής μας, τα οποία λένε για την πραγματική και την ωμή κατάσταση που επικρατεί στη δυτική Μακεδονία. 'Εχουμε πτώση του ακαθάριστου κατά κεφαλήν εισοδήματος κατά 25% στην περιοχή αυτή.
Τι θέλει τώρα να κάνει η Κυβέρνηση μ' αυτά τα οποία μας προτείνει; 'Οσον αφορά τη μείωση της ανεργίας, η Κυβέρνηση που προστατεύει τους εργαζόμενους και τους ανέργους λέει ότι με το υπό συζήτηση νομοσχέδιο θα φέρει μια αύξηση της απασχόλησης στις επιχειρήσεις, με μείωση κατά 50% των εργοδοτικών εισφορών.
Αλλά θέτει και ορισμένες προϋποθέσεις και λέει ποιες επιχειρήσεις μπορούν να πετύχουν και να κάνουν αυτό το πράγμα, επιχειρήσεις που έχουν πέντε άτομα και άνω ή είναι οικονομικά σταθερές και άλλες προϋποθέσεις.
Κύριε Υπουργέ, αυτές οι επιχειρήσεις στην περιοχή τη δική μας είναι ελάχιστες, αλλά και σε άλλες περιοχές με βάση δημοσιεύματα στις εφημερίδες βλέπουμε ότι είναι κάτι που δεν θα επηρεάσει, δεν θα μεταβάλει το μέγεθος της ανεργίας στο τόπο μας.
Θα σας πω και κάτι άλλο, κύριε Υπουργέ. Κάτι αντίστοιχο που συνέβη με το Υπουργείο Ανάπτυξης για τις μικρομεσαίες επιχειρήσεις με τον τρόπο με τον οποίο θέλησε να επιδοτήσει τα χρήματα της Ευρωπαϊκής 'Ενωσης. Τι είπε, κύριοι συνάδελφοι, και τι έθεσε σαν όρο η Κυβέρνηση και όχι οι Βρυξέλλες;
Είπε, για να μπει σε κάποιο πρόγραμμα επιχορηγήσεων από την Ευρωπαϊκή 'Ενωση, κάποια μικρομεσαία επιχείρηση, πρέπει να έχει μέσο ετήσιο τζίρο τα τελευταία τρία χρόνια, εβδομήντα εκατομμύρια (70.000.000) δραχμές.
Πέταξε, κύριε Υπουργέ, το 98% των μικρομεσαίων επιχειρήσεων στην άκρη και δεν μπόρεσαν να μπουν σ' αυτά τα προγράμματα.
Ερχόταν η συντοπίτισσα μου η κ. Διαμαντοπούλου εδώ στο Βήμα και μας έλεγε, μα κύριοι συνάδελφοι, αυτό μας το επιβάλλει η Ευρωπαϊκή 'Ενωση, μας το επιβάλλουν οι Βρυξέλες.
Κύριοι συνάδελφοι, επί τρία χρόνια παλαίψαμε για να πείσουμε την Κυβέρνηση ότι δεν είναι αληθές αυτό ότι δεν προέρχεται από τις Βρυξέλες, ήταν μία επινόηση της Κυβέρνησης, η οποία και το επέβαλε. Και μετά από τρία χρόνια ήλθε εδώ πάλι η ίδια η κ. Διαμαντοπούλου και τα εβδομήντα εκατομμύρια (70.000.000) δραχμές τον ετήσιο τζίρο τα έκανε τριάντα εκατομμύρια (30.000.000) δραχμές. Οι απώλειες ποιες είναι; Πολλές επιχειρήσεις δεν μπόρεσαν να σταθούν και κλείσανε. 'Ανεργοι βρέθηκαν στο δρόμο. Αυτή είναι η τακτική την οποία εφαρμόζετε και αυτό θα γίνει βεβαίως μ' αυτόν τον όρο που θέτετε εδώ γι' αυτά τα ψίχουλα, που προσπαθείτε να αναδιανείμετε.
'Ετσι, λοιπόν, κύριοι συνάδελφοι, δεν είναι τακτική αυτή. Δεν μπορούμε να περπατήσουμε. Πρέπει να συνηδειτοποιήσουμε ποιος είναι ο περίγυρός μας, σε ποιο κλίμα και σε ποιο επίπεδο κινείται η οικονομία μας και ποια είναι τα μέτρα τα οποία επιβάλλεται να ληφθούν.
Και ένα από τα βασικά μέτρα, κύριε Υπουργέ, είναι ένα φορολογικό σύστημα, αντίστοιχο των ανταγωνιστών μας, αλλιώς δεν γίνεται απολύτως τίποτε. Αυτά τα άλλα τα οποία αναφέρει το νομοσχέδιό σας για τις μικρομεσαίες επιχειρήσεις δεν είναι απολύτως τίποτε, ούτε τα αντικειμενικά κριτήρια φέρουν κάποιο αποτέλεσμα, μια που από την άλλη πόρτα υιοθετείτε τα ίδια συστήματα τα οποία είχατε, αλλά ούτε και η μείωση αυτού του συντελεστού του 35%. Χρησιμοποιείτε ένα μικτό σύστημα και τα βιβλία θέλετε εσόδων -εξόδων και από την άλλη μεριά όταν δεν σας βολεύουν τα βιβλία θέλετε και συντελεστάς, για να καθορίζετε το καθαρό κέρδος. Ε, αυτά δεν περπατάνε, κύριοι συνάδελφοι, γι'αυτό δεν μπορούμε να προχωρήσουμε με τίποτα. Γι'αυτό ευθύνεσθε πλήρως εσείς οι κυβερνητικοί για την κατάντια της οικονομίας μας και για τις εκατοντάδες χιλιάδες των ανέργων. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, πολλά ελέχθησαν απόψε από όλες τις πτέρυγες της Βουλής και ανέδειξαν ότι το παρόν νομοσχέδιο ήρθε, για να συγκαλύψει η Κυβέρνηση τις ενοχές της για τη φορολογική αφαίμαξη που επέβαλαν οι κυβερνήσεις του ΠΑΣΟΚ τα έξι τελευταία χρόνια στον ελληνικό λαό και αναδιανέμει περί τα διακόσια τριάντα δισεκατομμύρια, όταν κάθε χρόνο εισέπραττε πάνω από εξακόσια δισεκατομμύρια δραχμές. 'Ετσι, το ανεπαρκές από έτους συζητούμενο και πολλά υποσχόμενο φορολογικό νομοσχέδιο ήρθε στη Βουλή πριν την κατάθεση του προϋπολογισμού και παρά την υπόσχεση της Κυβέρνησης ότι δεν θα κατατεθεί άλλο φορολογικό νομοσχέδιο εντός του 1999.
Το φέρατε στη Βουλή με τη φιλοδοξία να χαρακτηρισθεί μεταρρύθμιση, μολονότι έχει κουρασθεί η κοινωνία μας από τις κυβερνητικές μεταρρυθμίσεις, ιδιαίτερα η νεολαία μας. Το παρόν νομοσχέδιο δεν μπορεί να χαρακτηρισθεί μεταρρύθμιση γιατί δεν έχει ούτε αρχές φορολογικές ούτε τομές επιφέρει στο φορολογικό μας σύστημα. Κάνει αποσπασματικές παρεμβάσεις στην αποκλιμάκωση του πληθωρισμού λόγω ΟΝΕ με τη μείωση του ειδικού φόρου κατανάλωσης στα καύσιμα και στα αυτοκίνητα. Με ποσό περί τα διακόσια σαράντα δισεκατομμύρια (240.000.000.000) προαγοράζουμε τη μείωση του πληθωρισμού.
Αναφέρεται σε μία σειρά φοροαπαλλαγών για το εγγύς ή απώτερο μέλλον όταν το πιθανότερο η σημερινή Κυβέρνηση να είναι απούσα. Προσθέτει νέους φόρους, δεν καταργεί τα αντικειμενικά κριτήρια αλλά μερικώς όπως τους ελεύθερους επαγγελματίες, καταστρατηγώντας έτσι την αρχή της φορολογικής ισότητας. Με άλλα λόγια, το σύστημα των αντικειμενικών κριτηρίων διατηρείται με άλλη μορφή και μάλιστα υπό την απειλή του πόθεν έσχες. Δεν καταργείται ο αυθαίρετος τρόπος προσδιορισμού των κερδών των επιχειρήσεων.
Τα ενοικιαζόμενα δωμάτια και διαμερίσματα θα πληρώσουν διπλάσιο φόρο πλην εκείνων που έχουν εισοδήματα από άλλη πηγή και μάλιστα πάνω από τέσσερα εκατομμύρια (4.000.000) δραχμές.
Είναι θετικό επιτέλους ότι η Κυβέρνηση ανακάλυψε τις μικρομεσαίες επιχειρήσεις και το ρόλο τους στην οικονομική ανάπτυξη και στην απασχόληση. Γιατί είναι και οι μόνες που δημιουργούν βέβαιες θέσεις εργασίας.
Δε χρειαζόταν όμως, κύριε Υπουργέ, να κλείσουν εκατόν είκοσι οκτώ χιλιάδες μικρομεσαίες επιχειρήσεις από τα σκληρά αντικειμενικά κριτήρια και τη σκληρή οικονομική πολιτική της Κυβέρνησης για να αντιληφθείτε τη σπουδαιότητα των μικρομεσαίων επιχειρήσεων. Πότε, λοιπόν, είχατε δίκιο, τότε που τα εφαρμόζατε και τα κατηγορούσαμε ως αντιαναπτυξιακά και άδικα ή τώρα που τα καταργείτε και ποιος πληρώνει το κλείσιμο όλων αυτών των επιχειρήσεων και τις χιλιάδες των πολιτών που οδηγήθηκαν στην ανεργία; Τον υπολογισμό του κόστους του ενοικίου για την κατοικία των τέκνων που σπουδάζουν, το θεωρούμε θετικό. Αλλά όφειλε κάποια στιγμή να επεκταθεί και στους φοιτητές του εξωτερικού ή έστω σε ποσοστό, οι οποίοι φοιτητές αντιμετωπίζονται ως μη Ελληνόπουλα. Ούτε καν φοιτητική κάρτα για τις συγκοινωνίες στο εσωτερικό δεν τους έχει χορηγηθεί. Αυτή είναι η σοσιαλιστική αντίληψη για τη σπουδάζουσα νεολαία του εξωτερικού, ωσάν να είναι αποπαίδια.
Είναι ψίχουλα οι παροχές για τους πολύτεκνους. Και είναι τομή η πρόταση του Προέδρου της Νέας Δημοκρατίας ότι πρέπει να φθάσει στο επίπεδο των δεκαπέντε εκατομμυρίων (15.000.000) το αφορολόγητο για τους πολύτεκνους.
Επίσης, τα άτομα με ειδικές ανάγκες θα πρέπει να αντιμετωπισθούν με ιδιαιτερότητα. Οι δε αγρότες αντιμετωπίζονται περιστασιακά χωρίς να επιχειρείται να εφαρμόσετε μια σαφή, μακρά, σταθερή και δίκαιη φορολογική νομοθεσία σε συνδυασμό με μια σταθερή και μακρά αγροτική πολιτική που δεν υπάρχει δυστυχώς σήμερα που να εξασφαλίζει την παραμονή του αγρότη στον τόπο του, να αποτελεί κίνητρο για τους νέους και να τους εξασφαλίζει ένα σταθερό εισόδημα για να μπορούν να ζήσουν.
Κυρίες και κύριοι συνάδελφοι, η αγωνία της Κυβέρνησης του κ. Σημίτη από το 1996 ήταν να μπορέσει να εξασφαλίσει έσοδα προκειμένου να αντιμετωπίσει τις αυξημένες δαπάνες ενός υπερδιογκωμένου κρατικού μηχανισμού και να καλύψει τις αδιαφανείς σπατάλες. 'Ετσι, οδηγήθηκε παρά τις υποσχέσεις που τις είχε εξαγγείλει προεκλογικώς για μη επιβολή νέων φόρων στη συνεχή αύξηση της φορολογίας των πολιτών βάζοντας νέους φόρους και αυξάνοντας τους πολλούς από τους παλαιότερους.
Η φορολογία αυτή έφθασε να ξεπεράσει το 110%, όταν το εισόδημα αυξήθηκε πολύ λιγότερο. 'Ετσι, τα έσοδα από τέσσερις χιλιάδες πεντακόσια σαράντα τρία δισεκατομμύρια το 1994 θα φθάσουν το 1999 στις δέκα χιλιάδες πεντακόσια δισεκατομμύρια περίπου. Αυτό πράγματι είναι κατόρθωμα γιατί το κράτος είναι η μόνη επιχείρηση που ρυθμίζει τα έσοδά της σύμφωνα με τα έξοδά της, τα οποία έξοδα αδυνατεί να περιστείλει τουλάχιστον στον τομέα της σπατάλης. Αυτά τα έσοδα προέρχονται κυρίως από την αύξηση της φορολογίας προς τους πολίτες και όχι τόσο από την αύξηση του εισοδήματος.
Παράλληλα, η αδυναμία σας να ελέγξετε τη φοροδιαφυγή, η οποία ενίοτε λειτουργεί σαν κοινωνική αντίδραση, καλλιεργείτε τρομοκρατική αντίληψη και εφαρμόζετε τρομοκρατικές μεθόδους στην προσπάθεια να εισπράξετε τους φόρους.
Το φορολογικό σύστημα οφείλει να είναι σταθερό, δίκαιο και να διέπεται από τον κανόνα του πάνδημου φόρου, κατ' αναλογία της φοροδοτικής δυνατότητας του εισοδήματος των πολιτών και να λειτουργεί ως μοχλός ανάπτυξης και όχι ως τροχοπέδη στις επιχειρήσεις. Ασφαλώς ο μη αποδίδων το φόρο είναι ένοχος, είναι κλέφτης, είναι εχθρός. Αλλά κι αυτός που σπαταλάει το μόχθο και το υστέρημα των πολιτών με αδιαφάνεια και κατά το δοκούν κι αυτός είναι εξίσου ένοχος και ληστής. Και το ερώτημα είναι ποιος είναι περισσότερο ένοχος, ο ασυνεπής πολίτης ή οι κεβερνώντες με τη συμπεριφορά τους;
Το παρόν νομοσχέδιο διέπεται από το άγχος των επικείμενων εκλογών και υποτάσσεται στο πνεύμα των εξαγγελιών του Πρωθυπουργού στη ΔΕΘ. Από τον όποιο διάλογο κάνατε, εκτιμώ ότι κρατήσατε μόνο τα ανώδυνα και τα εύκολα. Το παρόν νομοσχέδιο δεν έχει καμιά σχέση με μεταρρύθμιση, δεν παρεμβαίνει δυναμικά στην αύξηση της απασχόλησης και αφήνει στην τύχη τους χρόνιους άνεργους, που αυξάνονται καθημερινά. Αναδιανέμει ένα μικρό μέρος απ' αυτά που αφαιρέσατε τα τελευταία έξι χρόνια από τη μεγάλη πλειοψηφία των πολιτών.
Οι όποιες ελαφρύνσεις κάνετε, χάνονται στην προσπάθεια των πολιτών να αντιμετωπίσουν τις αυξημένες καθημερινές ανάγκες στους τομείς της υγείας, της νοσηλείας, της παιδείας και των φροντιστηρίων και ακόμα στην αύξηση του κόστους των υπηρεσιών, που ασκούν οι δημοτικές υπηρεσίες, όπως τα δημοτικά τέλη, ΟΤΕ, ΔΕΗ, ύδρευση.
Ο πολίτης, ο επαγγελματίας, ο παραγωγός έγινε δούλος ενός συνεχώς εντεινόμενου οικονομικού ανταγωνισμού, που δημιουργεί τη νέα σύγχρονη οικονομική ολιγαρχία, που απειλεί με την κοινωνική ισοπέδωση του πολίτες. Αυτής της αντίληψης είσαστε συνλειτουργοί. Είσαστε Κυβέρνηση που δημιουργεί φτωχούς, άνεργους και αγανακτισμένους πολίτες. Ο λαός θα βάλει σύντομα τέλος στη μιζέρια, στη φτώχεια, στη συναλλαγή, στον ενδοτισμό και στο ξεπούλημα των πάντων.
Καταψηφίζω το νομοσχέδιο επί της αρχής ως αποσπασματικό, ως συγκυριακό, ως προεκλογικό, γιατί προσπαθεί να βελτιώσει το προφίλ της πλέον φορομπηχτικής κυβέρνησης που γνώρισε ο τόπος και δεν δημιουργεί γερά θεμέλια κοινωνικής προστασίας. Η πολιτική σας ήταν και παραμένει αντιλαϊκή και θα γίνει πιστεύουμε ακόμη μεγαλύτερη μετά από τις εκλογές, που προσπαθείτε να κερδίσετε με ψευτογκάλοπ, με ψευτοδιλήμματα, με παροχές που είναι στάχτη στα μάτια των πολιτών. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΓΕΩΡΓΙΟΣ ΔΡΥΣ (Υφυπουργός Οικονομικών): Αν μου επιτρέπετε, κύριε Πρόεδρε, για μια παρέμβαση ενός λεπτού.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υφυπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, παρατήρησα ότι οι αγορητές της Νέας Δημοκρατίας επανέρχονται στη σύγκριση της αύξησης των εσόδων του τακτικού προϋπολογισμού κατά την περίοδο 1994-1999 σε σχέση με την αντίστοιχη περίοδο της Νέας Δημοκρατίας, δηλαδή 1990-1993.
Επειδή είναι καλό, όταν μιλάμε για τέτοια θέματα, να γνωρίζουμε τους ακριβείς ρυθμούς αύξησης, γι' αυτόν και μόνο το λόγο θα σας παραθέσω έναν πίνακα, ο οποίος θα τεθεί υπόψη των κυρίων Βουλευτών.
Το 1991 σε σχέση με το 1990, δηλαδή, περίοδο όπου είχε την αποκλειστική ευθύνη η Νέα Δημοκρατία, ο ρυθμός αύξησης των εσόδων του τακτικού προϋπολογισμού ήταν 27,2%. Το 1992 σε σχέση με το 1991 ο ρυθμός αύξησης ήταν 25,3%. Το 1993 σε σχέση με το 1992 ήταν 8,3%. Το 1994 σε σχέση με το 1993 ήταν 17,9%. Το 1995 σε σχέση με το 1994 το ποσοστό αύξησης ήτο 14,8%. Το 1996 σε σχέση με το 1995 ήταν 9,7%. Το 1997 σε σχέση με το 1996 ήταν 14,5%. Δηλαδή στην περίοδο του ΠΑΣΟΚ παρατηρεί ότι έχουμε περίπου το μισό του αντίστοιχου ρυθμού αύξησης, που είχαμε στην περίοδο της Νέας Δημοκρατίας.
Eπειδή όμως η Νέα Δημοκρατία δεν διδάσκεται από τα λάθη της θα ξαναδώσω για άλλη μια φορά τον πίνακα που απεικονίζει τα μεγέθη αυτά. Κύριε Πρόεδρε, ανέφεραν οι ομιλητές της Νέας Δημοκρατίας ότι το 1993 τα έσοδα του τακτικού προϋπολογισμού ήσαν 4,9 τρισεκατομμύρια δραχμές. Αυτό το οποίο θέλω να θυμίσω στη Νέα Δημοκρατία είναι ότι τα πραγματοποιηθέντα έσοδα ήσαν 4,5 τρισ. δρχ., αλλά τα προϋπολογισθέντα ήσαν 4,7 τρισ. δρχ. Γι' αυτόν το λόγο, κύριοι συνάδελφοι, και το 1993 το ποσοστό αστοχίας του Προϋπολογισμού έκανε νέο ρεκόρ με ποσοστό 16,3%.
(Στο σημείο αυτό ο Υφυπουργός Οικονομικών κ. Δρυς καταθέτει στα Πρακτικά τα προαναφερθέντα στοιχεία τα οποία έχουν ως εξής:
ΕΛΛΗΝΙΚΗ ΔΗΜΟΚΡΑΤΙΑ ΥΠΟΥΡΓΕΙΟ ΟΙΚΟΝΟΜΙΚΩΝ 
ΓΕΝ. Δ/ΝΣΗ ΦΟΡΟΛΟΓΙΑΣ ΔΙΕΥΘΥΝΣΗ 16η 
(Εισπρ. Δημ. Εσόδων)
ΠΟΡΕΙΑ ΕΣΟΔΩΝ ΤΑΚΤΙΚΟΥ ΠΡΟΥΠ/ΣΜΟΥ 
ΤΩΝ ΕΤΩΝ 1990-1997 1990 1991 Ποσοστό Αύξησης % 2.878.161 3.661.457 27,2 1991 1992 3.661.457 4.587.924 25,3 1992 1993 4.587.924 4.970.981 8,3 1993 1994 4.970.981 5.861.791 17,9 1994 1995 5.861.791 6.727.773 14,8 1995 1996 6.727.773 7.384.110 9,7 1996 1997 7.384.110 8.454.851 14,5").
Γ. ΔΡΥΣ 12-10-99 ΠΡΟΕΔΡΕΥΩΝ (Παναγιώτης Ν. Κρητικός): Ο κ. Απόστολος Σταύρου έχει το λόγο.
ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, κυρίες και κύριοι συνάδελφοι, στην προσπάθεια της Κυβέρνησης για την παραπλάνηση των πολιτών με ψευδεπίγραφες φορολογικές ελαφρύνσεις, στοχεύει καθαρά το συζητούμενο φορολογικό νομοσχέδιο. Την έλλειψη κοινωνικής ευαισθησίας, τη σφικτή οικονομική πολιτική, τις αβάστακτες και ληστρικές υπερφολογήσεις των πολιτών, δεν αναπληρώνουν με τίποτε οι μικρής απόδοσης θεσπιζόμενες φορολογικές βελτιώσεις.
Με τρόπο προκλητικό εμπαίζεται ο 'Ελληνας φορολογούμενος, αφού η Κυβέρνηση προχωρεί στην κατάργηση ορισμένων φόρων που η ίδια είχε επιβάλει στο παρελθόν. Από το 1994 επεβλήθησαν περισσότεροι από είκοσι οκτώ νέοι φόροι, πέρα από την αύξηση των φορολογικών συντελεστών υφισταμένων φόρων. Το 1993 τα φορολογικά έσοδα ήταν 4,5 δισεκατομμύρια δραχμές περίπου, ενώ το 1999 προβλέπεται να ξεπεράσουν τα 9,1 δισεκατομμύρια δραχμές.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν λάβατε εδώ υπόψη τα στοιχεία που ανέφερα προηγουμένως, 4,5 τρισ. δρχ. επετεύχθη, αλλά 4,7 τρισ. είχε προϋπολογιστεί.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ, μη διακόπτετε. Αφήστε τον κύριο συνάδελφο να ολοκληρώσει...
ΑΠΟΣΤΟΛΟΣ ΣΤΑΥΡΟΥ: Εντάξει, ευχαριστώ για την επισήμανση αλλά και εμείς προσπαθούμε να σας βοηθήσουμε για να ορθοποδήσει επιτέλους μια σταθερή και μόνιμη οικονομική πολιτική. Αύξηση, δηλαδή, 100% μέσα σε μια εξαετία, όταν ο δείκτης τιμών καταναλωτή την ίδια περίοδο αυξήθηκε κατά 50%. Ουσιαστικά το διαθέσιμο εισόδημα του πολίτη μειώθηκε σημαντικά σε σταθερές τιμές την περίοδο 1994-1999.
Η Κυβέρνηση όμως, κύριε Υπουργέ, αυτοδιαψεύδεται στα μάτια των πολιτών που έκπληκτοι και αγανακτισμένοι παρακολουθούν τις κυβερνητικές ανακολουθίες. Εξαγγέλθηκε πολλές φορές η κατάργηση των αντικειμενικών κριτηρίων και από τον ίδιο τον Πρωθυπουργό στη Θεσσαλονίκη. 'Ομως, με το άρθρο 7 του υπό συζήτηση νομοσχεδίου στην ουσία διατηρούνται με ορισμένες παραλλαγές τα αντικειμενικά κριτήρια για τον προσδιορισμό του καθαρού εισοδήματος των ελεύθερων επαγγελματιών.
Επιπλέον, κύριε Υπουργέ, εισάγεται και εξολογιστικός τρόπος προσδιορισμού του καθαρού εισοδήματος των επαγγελματιών παρά το γεγονός ότι τηρούν ειλικρινή βιβλία εσόδων εξόδων από τα οποία προκύπτει κατά λογιστικό τρόπο το καθαρό τους κέρδος.
'Ομως, με το άρθρο 6 παράγραφος 1 του νομοσχεδίου εισάγεται νέος τρόπος προσδιορισμού των καθαρών κερδών των εμπορικών επιχειρήσεων.
Με το λογιστικό αυτό τρόπο γίνεται αυθαίρετα ο υπολογισμός των καθαρών κερδών.
Ουσιαστικά όταν η απογραφή έναρξης είναι μεγαλύτερη της απογραφής λήξης, η επιχείρηση φορολογείται για πλασματικά κέρδη.
Κύριε Υπουργέ, όμως, είστε συνηθισμένοι σε ταχυδακτυλουργικές φορολογικές πολιτικές παραπλάνησης των πολιτών. Εξωραϊζετε τη βιτρίνα των δήθεν καλών προθέσεων, στραγγαλίσατε ήδη το λαό με σωρεία νέων φορολογιών και τώρα έρχεστε να κάνετε φορολογικές βελτιώσεις. Είναι, όμως, πολύ αργά.
Αποκορύφωμα της υποκρισίας αυτής, είναι ο ισχυρισμός σας ότι γίνονται φοροελαφρύνσεις ως δόλωμα στη μακροχρόνια σφικτή οικονομική πολιτική σας.
Η πραγματικότητα είναι ότι με ευθύνη σας έχασε η χώρα μας την πρώτη φάση της ΟΝΕ. Υποτιμήσατε τη δραχμή -αθόρυβα έστω- δημιουργήσατε χρέος που ξεπέρασε τα πενήντα πέντε τρισεκατομμύρια (55.000.000.000.000) δραχμές, εκτινάξατε την ανεργία πλέον του 12% και αποσαθρώσατε στην κυριολεξία τον παραγωγικό ιστό της χώρας.
Κύριε Υπουργέ, κυρία και κύριοι συνάδελφοι, χρειάζεται μια ρεαλιστική και εθνικά ωφέλιμη φορολογική μεταρρύθμιση και εξυγίανση των δημοσίων δαπανών, ένα δίκαιο και σταθερό φορολογικό σύστημα, όπως στην αρχή της αποψινής συνεδρίασης ανέλυσε ο Πρόεδρος της Νέας Δημοκρατίας.
Η ολοκληρωμένη και απόλυτα ρεαλιστική αυτή πρόταση της Νέας Δημοκρατίας, σας δίνει την ευκαιρία να τη μελετήσετε και να την εφαρμόσετε τους λίγους μήνες που θα βρίσκεστε ακόμη στην εξουσία, ώστε να περιοριστούν οι ζημιογόνες επιπτώσεις από την έλλειψη δημοσιονομικής εξυγίανσης και ανυπαρξίας ουσιαστικής φορολογικής μεταρρύθμισης.
Καθημερινά αποκαλύπτεσθε ανειλικρινείς ενώπιον του ελληνικού λαού.
Και την ώρα της λαϊκής κρίσης που πλησιάζει, θα πάρετε την απάντηση. Και σημειώστε καλά στο μυαλό σας ότι το νέο ξεκίνημα έρχεται, έχει αρχίσει. Η ώρα της Νέας Δημοκρατίας, η ώρα του Καραμανλή πλησιάζει.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο για πέντε λεπτά με την άδεια του Σώματος.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, ξέρετε είναι πολύ σημαντικό για την αξιοπιστία του πολιτικού κόσμου, να λέγονται πράγματα που ανταποκρίνονται στην αλήθεια. Είναι σημαντικό για την αξιοπιστία μας. Και αυτό δυστυχώς από μια διαιωνιζόμενη νοοτροπία παλαιοκομματικής αντίληψης -την είχαμε και εμείς όταν ήμασταν αντιπολίτευση...
ΑΠΟΣΤΟΛΟΣ ΣΤΑΥΡΟΥ: Κύριε Σπυριούνη...
ΚΥΡΙΑΚΟΣ ΣΠΥΡΙΟΥΝΗΣ: Δεν το λέω σε σας. Και εμείς την είχαμε. Οι συνθήκες όμως εκείνες, πριν δέκα χρόνια, ήταν εντελώς διαφορετικές από τις σημερινές. Πολλά πράγματα σε όλον τον κόσμο έχουν αλλάξει. Και επιβάλλατε να αλλάξουμε και εμείς, τα πολιτικά κόμματα, η Αντιπολίτευση, η Κυβέρνηση και να πάμε σ' ένα ευθύ, καθαρό σύστημα επικοινωνίας μεταξύ μας και με το λαό.
Εξηγούμαι: Τίποτα δεν βρέθηκε για την Αντιπολίτευση σωστό; Δεν περιέχεται τίποτα σωστό, για το σύνολο της Αντιπολίτευσης, στο σύνολο αυτού του φορολογικού νομοσχεδίου;
Παραδείγματος χάριν: Οι ελαφρύνσεις υπέρ των ασθενεσθέρων τάξεων δεν είναι ένα μέτρο θετικό;
Δεύτερον, η αλλαγή στα αντικειμενικά κριτήρια δεν είναι ένα θετικό μέτρο;
Τρίτον, το επίδομα κοινωνικής αλληλεγγύης που αυξάνει 17% το μεν και που διευρύνει τα κριτήρια για να πάρει περισσότερους, στη βάση, ανθρώπους, να ευνοήσει περισσότερες από τις ασθενέστερες τάξεις, δεν είναι θετικό μέτρο;
Οι αγροτικές συντάξεις που αυξάνονται κατά 30% περίπου δεν είναι θετικό μέτρο; Είναι υπεσχημένα μέτρα.
Το σύνολο των μέτρων που συνεπάγονται μια δαπάνη τετρακοσίων εβδομήντα δισεκατομμυρίων (470.000.000.000) δραχμών δεν είναι ένα θετικό μέρος του νομοσχεδίου;
'Ενα δεύτερο σημείο που θέλω να θίξω. Πολλά λέχθηκαν για την εγκατάλειψη των αγροτών.
Να μου επιτρέψετε, κύριοι συνάδελφοι, να υπενθυμίσω ότι τρεις, τέσσερις φορές που έγιναν αυξήσεις στις αγροτικές συντάξεις, κατά σύμπτωση, όπως εξάλλου και στα μισθολόγια των Ενόπλων Δυνάμεων, κατά σύμπτωση, έγιναν από τις Κυβερνήσεις του ΠΑ.ΣΟ.Κ.
Και εξηγούμαι: Η διεύρυνση των συντάξεων και στην αγρότισσα δεν είναι μέτρα του ΠΑ.ΣΟ.Κ.; Ο διπλασιασμός των συντάξεων δεν είναι μέτρο του ΠΑ.ΣΟ.Κ.; Η δυναμικοποίηση των αγροτικών συντάξεων, να αυξάνουν κάθε χρόνο με βάση τον πληθωρισμό, δεν είναι μέτρο του ΠΑ.ΣΟ.Κ.; Η αύξηση, η σημερινή, δεν είναι μέτρο του ΠΑ.ΣΟ.Κ.;
Θέλω, δηλαδή, να πω ότι καλό είναι, όταν ασκούμε κριτική, να είναι χαμηλότεροι οι τόνοι. Και έλεγα τότε που ήμασταν εμείς Αντιπολίτευση και μάλιστα τσακωνόμουν με συναδέλφους μου και, κύριε Πρόεδρε, ένιωθα λίγο απομονωμένος: Ρε παιδί μου, χαμηλότερα. Δεν πρόφθασε να σχηματιστεί η Κυβέρνηση της Νέας Δημοκρατίας και μετά από λίγο φωνάζαμε "εκλογές", για να πέσει η κυβέρνηση και να έρθουμε εμείς. 'Ομως, θα επαναλάβω ότι τότε ήταν τότε. Σήμερα, έχουν περάσει δέκα χρόνια.
Παρά τη σκληρή και επιβαλλόμενη από τα πράγματα οικονομική πολιτική -τω όντι, το παραδεχόμαστε- και το στρατηγικό στόχο να ενταχθούμε στην ΟΝΕ, οι κοινωνικές δαπάνες σήμερα επί Κυβερνήσεως ΠΑ.ΣΟ.Κ. -γιατί κατηγορούμαστε μονίμως ότι εγκαταλείψαμε το κοινωνικό υπεσχημένο πολλάκις στο λαό μας πρόσωπο- σε σχέση με το μέσο όρο των κοινωνικών δαπανών της Ευρωπαϊκής 'Ενωσης είναι κατά δύο μονάδες τοις εκατό επιπλέον. Σε μας είναι 23,5% και ο μέσος όρος της Ευρώπης είναι 21,5%.
Είναι γεγονός ότι -και τελειώνω με αυτό- οι παροχές δεν είναι προεκλογικές. Εμείς πιστεύουμε ότι οι εκλογές θα γίνουν το Σεπτέμβριο του 2000. Γιατί θα έχετε αντιληφθεί, κύριοι συνάδελφοι, όπως το αντιλαμβάνονται και σήμερα πολλοί εξ υμών ότι είναι λάθος να υποστηρίζουμε την πολιτική έξω από το Στεφανόπουλο. Και είμαι σίγουρος ότι πολλοί από σας θα ψηφίσουν Στεφανόπουλο. Επομένως, θα πάμε στο Σεπτέμβριο. Και μέχρι τότε, οψόμεθα.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
"1. Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής 'Αμυνας:
α. "Κύρωση του Συμφώνου για την Πολυεθνική Ειρηνευτική Δύναμη Νοτιοανατολικής Ευρώπης και του Προσθέτου Πρωτοκόλλου στο Σύμφωνο".
β. "Κύρωση της Συμφωνίας στρατιωτικής συνεργασίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Αρμενίας".
2. Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομικών:
α. "Κύρωση του Πρωτοκόλλου της Συμφωνίας συνεργασίας και τελωνειακής ένωσης μεταξύ της Ευρωπαϊκής Οικονομικής Κοινότητας και της Δημοκρατίας του Αγίου Μαρίνου μετά την προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στην Ευρωπαϊκή 'Ενωση και της Τελικής Πράξης".
β. "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αλβανίας για την αποφυγή της διπλής φορολογίας σχετικά με τους φόρους εισοδήματος και κεφαλαίου".
γ. "Κύρωση της Σύμβασης που καταρτίστηκε βάσει του άρθρου Κ3 της συνθήκης για την Ευρωπαϊκή 'Ενωση περί αμοιβαίας συνδρομής και συνεργασίας μεταξύ των τελωνειακών υπηρεσιών".
'Εχουν διανεμηθεί τα Πρακτικά της 4ης Οκτωβρίου 1999 (πρωί) και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πρακτικά της 4ης Οκτωβρίου 1999 (πρωί) επικυρώθηκαν.
Κύριοι συνάδελφοι, υπεβλήθη αίτηση ονομαστικής ψηφοφορίας, την οποία υπογράφουν Βουλευτές της Νέας Δημοκρατίας, επί της αρχής του νομοσχεδίου, της οποίας το κείμενο έχει ως εξής:
"ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ Προς τον Πρόεδρο της Βουλής των Ελλήνων κ. ΑΠΟΣΤΟΛΟ ΚΑΚΛΑΜΑΝΗ Οι κάτωθι υπογεγραμμένοι Βουλευτές ζητούμε τη διεξαγωγή ονομαστικής ψηφοφορίας επί της αρχής του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις" σύμφωνα με τον κανονισμό της Βουλής.
Γ. ΑΛΟΓΟΣΚΟΥΦΗΣ Α. ΡΕΓΚΟΥΖΑΣ Σ. ΣΠΗΛΙΩΤΟΠΟΥΛΟΣ Σ. ΣΠΥΡΟΥ Δ. Ν. ΚΩΣΤΟΠΟΥΛΟΣ Ε. ΠΑΠΑΝΙΚΟΛΑΟΥ Λ. ΚΟΥΡΗΣ Θ. ΣΚΡΕΚΑΣ Β. ΣΩΤΗΡΟΠΟΥΛΟΣ Ι. ΧΩΜΑΤΑΣ Ν. ΠΑΠΑΦΙΛΙΠΠΟΥ Ε. ΖΑΦΕΙΡΟΠΟΥΛΟΣ Θ. ΠΑΣΣΑΛΙΔΗΣ Μ. ΚΩΝΣΤΑΝΤΟΠΟΥΛΟΥ Α. ΣΤΑΥΡΟΥ Ν. ΓΚΕΛΕΣΤΑΘΗΣ Π. ΛΟΥΚΑΚΟΣ Π. ΠΑΥΛΟΠΟΥΛΟΣ Κ. ΣΗΜΑΙΟΦΟΡΙΔΗΣ Γ. ΚΑΡΑΣΜΑΝΗΣ Ν. ΤΣΙΑΡΤΣΙΩΝΗΣ Θ. ΔΑΜΙΑΝΟΣ Γ. ΟΡΦΑΝΟΣ Η. ΒΕΖΔΡΕΒΑΝΗΣ Α. ΒΑΡΙΝΟΣ Χ. ΜΑΡΚΟΓΙΑΝΝΑΚΗΣ" Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Αλογοσκούφης. Παρών.
Ο κ. Ρεγκούζας. Παρών.
Ο κ. Σπηλιωτόπουλος. Απών.
Ο κ. Σπύρου. Παρών.
Ο κ. Κωστόπουλος. Παρών.
Ο κ. Παπανικολάου. Παρών.
Ο κ. Κουρής. Απών.
Ο κ. Σκρέκας. Απών.
Ο κ. Χωματάς. Παρών.
Ο κ. Παπαφιλίππου. Παρών. Ο κ. Σωτηρόπουλος. Παρών. Ο κ. Ζαφειρόπουλος. Παρών.
Κύριοι συνάδελφοι, δεν είναι καθαρά τα γράμματα. Κάποιοι φαρμακοποιοί και γιατροί συνεργάστηκαν για τη διατύπωση αυτής της αίτησης και είναι δυσανάγνωστη!
Η κ. Κωνσταντοπούλου. Παρούσα.
Ο κ. Σταύρου. Παρών.
Ο κ. Γκελεστάθης. Παρών.
Ο κ. Λουκάκος. Παρών.
Ο κ. Παυλόπουλος. Παρών.
Ο κ. Καρασμάνης. Παρών.
Ο κ. Ορφανός. Παρών.
Ο κ. Δαμιανός. Παρών.
Ο κ. Βεζδρεβάνης. Παρών.
Ο κ. Βαρίνος. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Ν. Κρητικός): Επαναλαμβάνεται η διακοπείσα συνεδρίαση.
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72, παρ. 3), θα λύσει τη συνεδρίαση για αύριο Τετάρτη 13 Οκτωβρίου και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί της αρχής, των άρθρων και του συνόλου του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις".
Λύεται η συνεδρίαση.
'Ωρα λήξης: 23.30' 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

