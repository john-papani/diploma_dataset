Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΘ'

Τετάρτη 21 Απριλίου 1999

 

 

Αθήνα, σήμερα στις 21 Απριλίου 1999, ημέρα Τετάρτη και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την Προεδρία του Β' Αντιπροέδρου αυτής κ.ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Γεώργιο Σούρλα, Βουλευτή Μαγνησίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 
1) Οι Βουλευτές κύριοι ΣΩΤΗΡΗΣ ΚΟΥΒΕΛΑΣ, ΓΕΩΡΓΙΟΣ ΟΡΦΑΝΟΣ, ΑΔΑΜ ΡΕΓΚΟΥΖΑΣ και ΓΕΩΡΓΙΟΣ ΣΑΛΑΓΚΟΥΔΗΣ κατέθεσαν αναφορά με την οποία ο ΟΣΕ ζητεί την τακτοποίηση του ιατρικού και νοσηλευτικού προσωπικού του ΤΑΠ/ΟΣΕ στο ΤΑΠ/ΟΤΕ. 

2) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Κινητικά Αναπήρων ζητεί να μη χρησιμοποιείται η λέξη ανάπηρος με απαξιωματική σημασία από κοινοβουλευτικούς άνδρες. 

3) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Ελληνικών Βιομηχανιών 'Ερευνα και Ανάλυση αναφέρεται στο θέμα της συμβολής των κερδών της βιομηχανίας για τη διαμόρφωση του δείκτη τιμών χονδρικής. 

4) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Συλλόγων Μεσογειακής Αναιμίας καταγγέλλει τις σοβαρές ελλείψεις αίματος που παρουσιάζονται στο Νοσοκομείο Παίδων "ΑΓΙΑ ΣΟΦΙΑ". 

5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνια Ομοσπονδία Συλλόγων Μεσογειακής Αναιμίας καταγγέλλει τις σοβαρές ελλείψεις αίματος που παρουσιάζονται στο Νοσοκομείο Παίδων "ΑΓΙΑ ΣΟΦΙΑ". 

6) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Ηλείας καταγγέλλει καταπατήσεις κοινόχρηστων χώρων στην παραλία της Σκαφιδιάς από τους υπεύθυνους του ξενοδοχείου "ΜΙΡΑΜΑΡΕ". 

7) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Εργαζομένων Ιατρών των Κέντρων Υγείας Θεσσαλίας "ΙΠΠΟΚΡΑΤΗΣ" ζητεί την τροποποίηση της Υπουργικής Απόφασης για τις εφημερίες του έτους 1999 και ειδικά αυτές των Κέντρων Υγείας. 

8) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Δήμαρχος Φερών Μαγνησίας ζητεί την επανεξέταση του τομέα των εφημεριών των γιατρών των Κέντρων Υγείας. 

9) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Γονέων και Κηδεμόνων 10/θέσιου Δημοτικού Σχολείου Ζαγοράς Μαγνησίας ζητεί να μην υποβιβαστεί σε 8/θέσιο το 10/θέσιο Δημοτικό Σχολείο Ζαγοράς. 

10) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Σουρλίγκειο 'Ιδρυμα Καναλίων Μαγνησίας ζητεί οικονομική ενίσχυση. 

11) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Δήμαρχος Φερών Μαγνησίας ζητεί την εκπόνηση υδρογεωλογικής μελέτης στην ευρεία περιοχή του Δήμου Φερών. 

12) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο 'Επαρχος, οι Δήμαρχοι Μύρινας, Μούδρου, Ατσικής, Ν.Κούταλης Λήμνου και η Κοινότητα Αγ.Ευστρατίου ζητούν να τους παραδοθεί ο μηχανικός εξοπλισμός που τους αναλογεί στη Λήμνο. 

13) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς ζητεί να μη χορηγηθούν νέες άδειες λειτουργίας πρακτορείων ΠΡΟ-ΠΟ. 

14) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία Κάτοικοι Αγίας Ρούμελης Σφακίων ζητούν να δρομολογηθεί οχηματαγωγό πλοίο της ΑΝΕΝΔΥΚ από Αγ.Ρούμελη προς Χώρα Σφακίων. 

15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Χορευτικός 'Ομιλος Αλμυρού Μαγνησίας ζητεί οικονομική ενίσχυση για την κάλυψη λειτουργικών δαπανών του. 

16) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Σώμα Ελλήνων Προσκόπων ζητεί οικονομική ενίσχυση για την αποπεράτωση του κτιρίου του. 

17) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία Γονείς και Φορείς Ιδρυμάτων Ατόμων με ειδικές εκπαιδευτικές ανάγκες Κρήτης ζητούν να εγκριθεί η ίδρυση και λειτουργία Παιδαγωγικού Τμήματος Ειδικής Αγωγής στο Ρέθυμνο. 

18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Κέντρο Υγείας νήσου Μυκόνου ζητεί την πλήρωση των κενών θέσεων ιατρικού προσωπικού. 

19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Αμοργού ζητεί τον άμεσο έλεγχο του πόσιμου νερού της νήσου Αμοργού. 

20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Επαρχος Μήλου ζητεί να ανακληθεί απόφαση του ΙΚΑ που επιδικάζει πρόστιμα σε επιχειρήσεις της περιοχής του Επαρχείου Μήλου για μη καταχώρηση εργαζομένων σ' αυτές. 

21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Επαρχος Μήλου ζητεί να μη μεταφερθεί ο έλεγχος των μελετών τουριστικών καταλυμάτων του Νομού Κυκλάδων στη Ρόδο. 

22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Επαρχος Μήλου ζητεί την πρόσληψη δύο ιατρών για την κάλυψη των αναγκών του Κέντρου Υγείας Μήλου. 

23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία οι Γιατροί του Κέντρου Υγείας Νάξου ζητούν να τους καταβληθούν δεδουλευμένες υπερωρίες τους. 

24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί την πύκνωση των ακτοπλοϊκών δρομολογίων από και προς τη νήσο Αμοργό. 

25) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία οι Δήμοι της περιοχής Μεσαράς Κρήτης ζητούν την κάλυψη των κενών θέσεων ιατρικού και νοσηλευτικού προσωπικού στα κέντρα υγείας της περιοχής τους. 

26) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το 'Ιδρυμα Ειδικών Παιδιών - Ατόμων Νομού Μαγνησίας "ΑΣΠΡΕΣ ΠΕΤΑΛΟΥΔΕΣ" ζητεί την απαλλαγή των ιδρυμάτων από τη φορολογία της ακίνητης περιουσίας. 

27) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το 'Ιδρυμα Ειδικών Παιδιών - Ατόμων Νομού Μαγνησίας "ΑΣΠΡΕΣ ΠΕΤΑΛΟΥΔΕΣ" ζητεί την απαλλαγή των ιδρυμάτων από τη φορολογία της ακίνητης περιουσίας. 

28) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Νομάρχης Φθιώτιδας ζητεί οικονομική ενίσχυση για την αποκατάσταση των ζημιών που προκλήθηκαν από κατολισθητικά φαινόμενα στο Νομό Φθιώτιδας. 

29) Ο Βουλευτής Αθηνών κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η 'Ενωση Εργαζομένων ΗΛΠΑΠ ζητεί νέες ρυθμίσεις για το εργασιακό καθεστώς των μελών της. 

30) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία το Επιμελητήριο Δωδεκανήσου αντιτίθεται στη χορήγηση αδειών στις ακτοπλοϊκές γραμμές Δωδεκανήσου. 

31) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία το Σωματείο Εργαζομένων του 1ου Νοσοκομείου ΙΚΑ "Η Πεντέλη" ζητεί την πρόσληψη προσωπικού στο νοσοκομείο. 

32) Ο Βουλευτής Αχαϊας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο Δήμος Πελλάνας Λακωνίας ζητεί την έναρξη των εργασιών του έργου "Δρόμος Σπάρτης - Καστόρι - Λογκανίκος". 

33) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Κοινότητα Τσάκων Πέλλας ζητεί την αναπροσαρμογή της χορηγίας τέως Προέδρου Κοινότητας Τσάκων. 

34) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Δήμος Παλλήνης του Νομού Χαλκιδικής υποβάλλει προτάσεις για την κατανομή των αυτοκινήτων και μηχανημάτων στους Δήμους από το Υπουργείο Εσωτερικών. 

35) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία οι πολιτικοί συνταξιούχοι τέως Γενικοί Δ/ντές του Ελληνικού Δημοσίου ζητούν ευνοϊκή ρύθμιση της συνταξιοδότησής τους. 

36) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Επιτροπή Παρακολούθησης Προγραμματικής Σύμβασης Καραθώνας ζητεί την αξιοποίηση της Καραθώνας Ναυπλίου. 

37) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Μανταμάδου Λέσβου ζητεί την πρόσληψη προσωπικού για την εύρυθμη λειτουργία του. 

38) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η 'Ενωση Ιπταμένων Μηχανικών της Ολυμπιακής ζητεί την ικανοποίηση εργασιακών αιτημάτων της. 

39) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία ο Δήμος Πετρούπολης ζητεί τη διατήρηση του Δημόσιου χαρακτήρα της ΕΥΔΑΠ. 

40) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορα με την οποία ο Πολιτιστικός Οικολογικός Σύλλογος "Ο Λήμνιωνας" Αγ.Σοφίας Εύβοιας καταγγέλλει τις μεταλλευτικές δραστηριότητες της ΛΑΡΚΟ ΑΕ. 

41) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η 'Ενωση Τεχνικών ΔΕΗ ζητεί την επάνδρωση του Πολυιατρείου Αλιβερίου. 

42) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Αρτεμισίου Εύβοιας ζητεί την αποκατάσταση του οδοστρώματος στη θέση "Αγ.Τριάδα". 

43) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Ομοσπονδία Χοιροτροφικών Συλλόγων ζητεί την ευνοϊκή ρύθμιση των χρεών της προς την ΑΤΕ. 

44) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία κάτοικοι του Δημοτικού Διαμερίσματος Κρυονερίου Ιστιαίας ζητούν την ομαλοποίηση της τηλεφωνίας στην περιοχή τους. 

45) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία κάτοικοι του Δημοτικού Διαμερίσματος Μηλέων Ιστιαίας ζητούν την ομαλοποίηση της τηλεφωνίας στην περιοχή τους. 

46) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Κύμης ζητεί τη διατήρηση του Ταχυδρομικού Γραφείου Οξυλίθου. 

47) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ωρεών Εύβοιας ζητεί την ενίσχυση με προσωπικό του Λιμενικού Σταθμού του. 

48) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Δημοτικό Συμβούλιο Καρύστου ζητεί την εξέταση από την Επιτροπή του άρθρου 10 του ν. 998/79 της αίτησης των ιδιοκτητών ακινήτων στη θέση "Τρύπα Μαντριά". 

49) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο κ. Γεώργιος Πύρρος, ζητεί να μην καταργηθεί το Τελωνείο Αλιβερίου. 

50) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Αρτεμισίου Εύβοιας ζητεί την επίλυση των οικονομικών προβλημάτων του Δήμου. 

51) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Μαρμαρίου Εύβοιας ζητεί στο Περιφερειακό Ιατρείο Μαρμαρίου να εφημερεύει αγροτικός ιατρός τα Σαββατοκύριακα και τις αργίες. 

52) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ιστιαίας ζητεί τη ρύθμιση των οικονομικών εκκρεμοτήτων του Δήμου. 

53) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ελυμνίων Εύβοιας ζητεί την αποκατάσταση των ζημιών του οδικού δικτύου Ροβιές - Μαοούλι - Βουτιά - Ιστιαία. 

54) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Ινάχου Αιτωλ/νίας ζητεί οικονομική ενίσχυση για την κάλυψη του Κέντρου Υγείας Χαλκιοπούλων με εφημερεύοντες ιατρούς. 

55) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Ινάχου Αιτωλ/νίας ζητεί οικονομική ενίσχυση για την κάλυψη του Κέντρου Υγείας Χαλκιοπούλων με εφημερεύοντες ιατρούς. 

56) Ο Βουλευτής Αθηνών κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Νομαρχιακή Αυτοδιοίκηση Δυτικής Αττικής ζητεί την απομάκρυνση από τον κόλπο της Ελευσίνας όλων των πλοίων που αδυνατούν να ξαναταξιδέψουν. 

57) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Παράρτημα Βόλου της ΠΕΑΕΑ καταγγέλλει τους βομβαρδισμούς στη Γιουγκοσλαβία. 

58) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Δήμος Δελβινακίου Ιωαννίνων καταγγέλλει τους βομβαρδισμούς στη Γιουγκοσλαβία. 

59) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Δήμος 'Ανω Καλαμά Ιωαννίνων καταγγέλλει την επέμβαση στη Γιουγκοσλαβία. 

60) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Ηλείας καταγγέλλει την έλλειψη ασθενοφόρων στο Νομό. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 3654/10-11-98 ερώτηση δόθηκε με το υπ' αριθμ. 38104/3-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της υπ' αριθμ. 3654/10-11-98 ερώτησης, του Βουλευτή κ. Ευάγ. Μπασιάκου σας γνωρίζουμε τα εξής: 

Επί της Ερώτησης 4. 

Σύμφωνα με το περιεχόμενο των προηγούμενων απαντήσεων για τις υπ' αριθμ. 9024/23-6-98 ερώτησης και υπ' αριθμ. 250/15-7-98 αναφοράς, σας γνωρίζουμε ότι η περιοχή του Διστόμου καθώς και ο υπόλοιπος Νομός Βοιωτίας μαζί με άλλες περιοχές της χώρας εντάχθηκε στη Γ' ζώνη κινήτρων (ν. 2638/98, άρθρο 35, παρ. 1, τελευταίο εδάφιο), για τη μεταβατική περίοδο από την έναρξη ισχύος του ν. 2601/98 και μέχρι την 31η Δεκεμβρίου του 2000. 

Η ένταξη των περιοχών της χώρας σε 4 μόνο ζώνες κινήτρων υπαγορεύθηκε από την ανάγκη απλούστευσης του συστήματος των παρεχόμενων κινήτρων του νέου Αναπτυξιακού Νόμου, ενώ για περιοχές ή και κλάδους οικονομικής δραστηριότητας που αντιμετωπίζουν ιδιόμορφα προβλήματα, ο ν. 2601/98 (άρθρο 10 παρ. 1) προσφέρει τη δυνατότητα, και ύστερα από εκπόνηση σχετικής μελέτης, θέσπισης ειδικών καθεστώτων ενίσχυσης με την έκδοση Προεδρικού Διατάγματος. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

2. Στην με αριθμό 3887/17-11-98 ερώτηση δόθηκε με το υπ' αριθμ. 1184/30-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 3887/17.11.98 ερώτηση που κατατέθηκε στη Βουλή στις 17.11.1998, από το Βουλευτή κ. Ηλία Βεζδρεβάνη και σχετικά με τα πληθυσμιακά στοιχεία ασφαλισμένων- συνταξιούχων του Τ.Σ.Μ.Ε.Δ.Ε. σας γνωρίζουμε ότι: 

Σύμφωνα με τα στοιχεία του Κοινωνικού Προϋπολογισμού του έτους 1998, που καταρτίστηκε από τη Γενική Γραμματεία Κοινωνικών Ασφαλίσεων, την 31.8.1997, τα ζητούμενα πληθυσμιακά στοιχεία έχουν ως εξής: 

α) οι ασφαλισμένοι του Τ.Σ.Μ.Ε.Δ.Ε. ανέρχονται σε 73.233, και 

β) οι συνταξιούχοι λόγω γήρατος σε 4.720, οι λόγω αναπηρίας σε 344 και οι λόγω θανάτου σε 4.595. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

3. Στην με αριθμό 3742/12-11-98 ερώτηση δόθηκε με το υπ' αριθμ. 1701/30-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Σε απάντηση της υπ' αριθμ. 3742/12-11-98 ερώτησης, που κατέθεσε στη Βουλή των Ελλήνων ο Βουλευτής κ. Δημήτριος Κωστόπουλος, και σχετικά με την προσπάθεια για διασφάλιση των κοινωνικοασφαλιστικών δικαιωμάτων των επαναπατριζόμενων Ελλήνων από την Αυστραλία, σας γνωρίζουμε τα ακόλουθα: 

Οι προσπάθειές μας για σύναψη διμερούς Συμφωνίας κοινωνικής ασφάλειας με την Αυστραλία με σκοπό τη διασφάλιση των κοινωνικοασφαλιστικών δικαιωμάτων της πολυπληθούς ομογένειας έχουν αρχίσει από δεκαετίας και πλέον. 

Ο κυριότερος λόγος για τον οποίο η Ελληνική πλευρά δεν έχει δεχθεί μέχρι τώρα τη σύναψη Συμφωνίας αφορά το προτεινόμενο από τους Αυστραλούς τρόπο υπολογισμού της αυστραλιανής σύνταξης που θα καταβάλλεται εκτός Αυστραλίας. Συγκεκριμένα, με το προτεινόμενο τρόπο υπολογισμού της σύνταξης, οι Αυστραλοί επιδιώκουν, ειδικότερα για τους 'Ελληνες που έχουν επαναπατρισθεί, μείωση της οφειλόμενης παροχής (σύνταξης) θέτοντας έτσι σε δυσμενέστερη θέση τους μετανάστες μας έναντι των μεταναστών όλων των χωρών της Ευρωπαϊκής 'Ενωσης, με τις οποίες η Αυστραλία έχει συνάψει διμερή κοινωνικοασφαλιστική Συμφωνία. 

Η Αυστραλή Υπουργός, που ανέλαβε μετά τις εκλογές του Μαρτίου 1996, προκειμένου να υπάρξει πρόοδος των διαπραγματεύσεων, πρότεινε να εξετασθεί το ενδεχόμενο σύναψης ενδιάμεσης Συμφωνίας που θα καλύπτει όσους είναι κάτοικοι Αυστραλίας από μία ημερομηνία και μετά (ημερομηνία που θα συμφωνηθεί μεταξύ των δύο πλευρών) και να εξετασθεί, στο μέλλον, η δυνατότητα σύναψης ξεχωριστής Συμφωνίας αναφορικά με την τακτοποίηση των κοινωνικοασφαλιστικών δικαιωμάτων όσων θα έχουν εγκαταλείψει την Αυστραλία και θα έχουν επιστρέψει στην Ελλάδα πριν τη συνταξιοδότησή τους. 

Η απάντηση της Ελληνικής πλευράς ήταν ότι η Ελλάδα δεν μπορεί να δεχθεί διαφορετική μεταχείριση των επαναπατρισθέντων από την Αυστραλία έναντι των Ελλήνων που παραμένουν στη χώρα αυτή, και ότι η υπό διαπραγμάτευση Συμφωνία θα πρέπει να ρυθμίζει συνολικά το θέμα των κοινωνικοασφαλιστικών δικαιωμάτων των πολιτών των δύο χωρών και, μάλιστα, κατά τρόπο ανάλογο με αυτόν που έχουν ρυθμιστεί οι κοινωνικοασφαλιστικές σχέσεις της Αυστραλίας με άλλες χώρες - μέλη της Ευρωπαϊκής Ενωσης. 

Αξίζει να σημειωθεί ότι με την άποψη αυτή συμφώνησαν πλήρως και οι παράγοντες και εκπρόσωποι της εκεί ομογένειας, με τους οποίους βρισκόμαστε σε συνεχή επαφή και συνεργασία, όπως άλλωστε και με τους εκπροσώπους των Συλλόγων των επαναπατρισθέντων από την Αυστραλία Ελλήνων. 

Σε επιστολή της (Μάρτιος 1997) η Αυστραλή Υπουργός δήλωσε ότι εμμένει στην άποψή της για σύναψη ενδιάμεσης Συμφωνίας τονίζοντας παράλληλα τη βούληση της Αυστραλιανής πλευράς για άμεση προώθησή της. 

Στην απαντητική επιστολή του προς την Αυστραλή Υπουργό (Απρίλιος 1997) ο Υφυπουργός Εργασίας και Κοινωνικών Ασφαλίσεων τόνισε ότι θέση της Ελληνικής πλευράς παραμένει η επιδίωξη υπογραφής πλήρους Συμφωνίας, η οποία θα ρυθμίζει τα κοινωνικοασφαλιστικά δικαιώματα όλων των Ελλήνων της Αυστραλίας, δηλαδή, τόσο της εκεί ομογένειας όσο και των ήδη επαναπατρισθέντων. Εφόσον η Αυστραλιανή πλευρά συμφωνήσει, θα καταβληθεί προσπάθεια για εξεύρεση αμοιβαία αποδεκτής λύσης ως προς τον τρόπο υπολογισμού της σύνταξης, πάντοτε με τη σύμφωνη γνώμη των ενδιαφερομένων. 

Στη συνέχεια (15 Απριλίου) η Αυστραλή Υπουργός υπαναχωρώντας από την προηγούμενη θέση της για ενδιάμεση Συμφωνία που θα κάλυπτε μόνο τους διαμένοντες στην Αυστραλία Ελληνες μετανάστες δέχεται τη σύναψη συνολικής Συμφωνίας που θα συμπεριλαμβάνει και τα πρόσωπα που έχουν ήδη επαναπατρισθεί. Ενώ αναφορικά με το ποσό της σύνταξης πρότεινε τα ακόλουθα: 

α) Για όσους θα έχουν επιστρέψει στην Ελλάδα χωρίς να έχουν συνταξιοδοτηθεί πριν την ημερομηνία έναρξης ισχύος της Συμφωνίας, ο υπολογισμός θα γίνεται βάσει του συνόλου των περιόδων διαμονής τους στις δύο χώρες (δηλ. παρανομαστής 49). 

β) Για όσους θα αποχωρήσουν από την Αυστραλία μετά την έναρξη ισχύος της Συμφωνίας, ο υπολογισμός της σύνταξης θα γίνεται με βάση την 25ετία (δηλ. παρανομαστής 25). 

Οι ανωτέρω προτάσεις, οι οποίες όπως προκύπτει από το γράμμα και το πνεύμα της επιστολής της κ. Νιούμαν είναι οι τελικές, τέθηκαν υπόψη των εκπροσώπων της Πανελλήνιας Ομοσπονδίας των Ελληνο-Αυστραλιανών συλλόγων και συνδέσμων από τον Υφυπουργό Εργασίας και Κοινωνικών Ασφαλίσεων -σε συνάντηση που πραγματοποιήθηκε στις 19-5-98- προκειμένου να διατυπώσουν τις θέσεις τους για να καθοριστεί από πλευράς μας ο τρόπος χειρισμού του θέματος. 

Σε πρόσφατη επιστολή της (Νοέμβριος 1998) η Ομοσπονδία εμμένει στην αρχική της θέση για ίση μεταχείριση των επαναπατρισθέντων με τους ευρισκομένους στην Αυστραλία ομογενείς αλλά και με τους μετανάστες άλλων χωρών δηλαδή το ποσό της Αυσταλιανής σύνταξης στην Ελλάδα να καταβάλλεται με βάση τα 25 και όχι τα 49 χρόνια. 

Κατόπιν των ανωτέρω, θα καταβληθεί από την πλευρά μας κάθε δυνατή προσπάθεια ώστε, σε συνεργασία και με την Ομοσπονδία Ελληνο- αυστραλιανών Συλλόγων και Συνδέσμων, να διαμορφωθούν οι τελικές θέσεις προς τις αυσταλιανές αρχές. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

4. Στην με αριθμό 3739/12-11-98 ερώτηση δόθηκε με το υπ' αριθμ. 358/30-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3739/12-11-98 που κατέθεσε στη Βουλή ο κ. Ηλίας Βεζδρεβάνης σχετικά με τον αριθμό των ασφαλισμένων και συνταξιούχων του ΟΓΑ, σας πληροφορούμε τα εξής: 

Το σύνολο των ασφαλισμένων του Οργανισμού εκτιμάται ότι είναι 2.848.300 άτομα που αναλύεται ως εξής: 

'Αμεσα ασφαλισμένοι
 1.135.000 
 
Μέλη
 561.000
 
Συν/χοι γήρατος
 601.000
 
Συν/χοι αναπηρίας
 153.000
 
Ανασφάλιστοι υπερήλικες
 34.300
 
Σύνολο
 2.484.300
 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

5. Στην με αριθμό 3615/10-11-98 ερώτηση δόθηκε με το υπ' αριθμ. 1156/30-11-98 έγγραφο από τον Υφυπουργο Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 3615/10-11-98 ερώτηση, που κατατέθηκε στη Βουλή από το Βουλευτή κ. Ηλία Βεζδρεβάνη, σχετικά με τον αριθμό ασφαλισμένων και συνταξιούχων του Ταμείου Πρόνοιας Ξενοδόχων σας γνωρίζουμε τα εξής: 

Σύμφωνα με τα στοιχεία του Κοινωνικού Προϋπολογισμού έτους 1998 ο αριθμός των ασφαλισμένων του Ταμείου Πρόνοιας Ξενοδόχων ανέρχεται σε 7.550, ο δε αριθμός των συνταξιούχων λόγω γήρατος ανέρχεται σε 614 και λόγω αναπηρίας σε 48. 

Ο Υφυπουργός 

Φ. ΙΩΑΝΝΙΔΗΣ" 

6. Στην με αριθμό 3623/10-11-98 ερώτηση δόθηκε με το υπ' αριθμ. 1155/30-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 3623/10.11.98 ερώτηση που κατατέθηκε στη Βουλή στις 10.11.1998, από το Βουλευτή κ. Ηλία Βεζδρεβάνη και σχετικά με τα πληθυσμιακά στοιχεία ασφαλισμένων - συνταξιούχων του Ταμείου Νομικών, σας γνωρίζουμε ότι: 

Σύμφωνα με τα στοιχεία του Κοινωνικού Προϋπολογισμού του έτους 1998, που καταρτίστηκε από τη Γενική Γραμματεία Κοινωνικών Ασφαλίσεων, την 31.8.1997, τα ζητούμενα πληθυσμιακά στοιχεία έχουν ως εξής: 

α) οι ασφαλισμένοι του Ταμείου Νομικών ανέρχονται σε 44.486, 

και 

β) οι συνταξιούχοι λόγω γήρατος σε 7.961, οι λόγω αναπηρίας σε 525 και οι λόγω θανάτου σε 6.443. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

7. Στην με αριθμό 3881/17-11-98 ερώτηση δόθηκε με το υπ' αριθμ. 1183/30-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην υπ' αριθμ. 3881/17.11.98 ερώτηση που κατατέθηκε στη Βουλή στις 17.11.1998, από το Βουλευτή κ. Ηλία Βεζδρεβάνη και σχετικά με τα πληθυσμιακά στοιχεία ασφαλισμένων- συνταξιούχων του Τ.Σ.Α.Υ. σας γνωρίζουμε ότι: 

Σύμφωνα με τα στοιχεία του Κοινωνικού Προϋπολογισμού του έτους 1998, που καταρτίστηκε από τη Γενική Γραμματεία Κοινωνικών Ασφαλίσεων, την 31.8.1997, τα ζητούμενα πληθυσμιακά στοιχεία έχουν ως εξής: 

α) οι ασφαλισμένοι του Τ.Σ.Α.Υ. ανέρχονται σε 72.813, και 

β) οι συνταξιούχοι λόγω γήρατος σε 6.927, οι λόγω αναπηρίας σε 248 και οι λόγω θανάτου σε 7.148. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

8. Στην με αριθμό 3705/11-11-98 ερώτηση δόθηκε με το υπ' αριθμ. 359/30-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3705/11-11-98 που κατέθεσε στη Βουλή ο Βουλευτής κ. Ιωάννης Λαμπρόπουλος, σχετικά με την επέκταση του επιδόματος απολύτου αναπηρίας και στους συνταξιούχους του ΟΓΑ λόγω γήρατος, σας πληροφορούμε τ' ακόλουθα: 

Σύμφωνα με την ισχύουσα νομοθεσία, ο ΟΓΑ χορηγεί επίδομα απολύτου αναπηρίας στους λόγω αναπηρίας συνταξιούχους του, που κρίνονται από τις αρμόδιες υγειονομικές επιτροπές ότι βρίσκονται διαρκώς σε κατάσταση, που απαιτεί συνεχή επίβλεψη, περιποίηση και συμπαράσταση άλλου προσώπου (απόλυτη αναπηρία). 

Ασφαλιστική κάλυψη των ηλικιωμένων που έχουν ανάγκη συμπαράστασης άλλου προσώπου δεν υπάρχει στη νομοθεσία κανενός ασφαλιστικού φορέα, ώστε να αντιμετωπισθεί η επέκταση και στους συνταξιούχους λόγω γήρατος του ΟΓΑ. 

Η ικανοποίηση αυτού του αιτήματος δεν αντιμετωπίζεται για λόγους οικονομικούς. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

9. Στην με αριθμό 3289/30-10-98 ερώτηση δόθηκε με το υπ' αριθμ. 1759/30-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3289/30.10.98 του Βουλευτή κ. Ηλ. Βεζδρεβάνη σχετικά με τη λειτουργία των σχολείων Π/θμιας και Δ/θμιας Εκπ/σης στο Ν. Θεσπρωτίας, σας γνωρίζουμε τα ακόλουθα: 

Τα σχολεία Δ/θμιας Εκπ/σης καθώς και οι αντίστοιχες κενές θέσεις εκπαιδευτικών είναι οι ακόλουθες: 

Α/Α
 Σχολείο
 Ειδικότητα
 Κενά
 
1.
 2ο Γ/σιο Ηγουμενίτσας
 Πληροφορικής
 3 ώρες
 
2.
 1ο Τ.Ε.Ε. Ηγουμενίτσας 
 Πληροφορικής
 39 ώρες
 
 
  
 Σύνολο κενών
 42 ώρες 
 

2. Το 1998 στο Νομό Θεσπρωτίας διορίστηκαν 76 εκπαιδευτικοί Δευτεροβάθμιας Εκπ/σης. Στο εν λόγω Νομό έχουν διατεθεί από το Υπουργείο Παιδείας 49 πιστώσεις για πρόσληψη προσωρινών αναπληρωτών. Σήμερα όλα τα μαθήματα στο νομό Θεσπρωτίας γίνονται κανονικά όπως και τα μαθήματα της Πληροφορικής. Ενώ έχει δοθεί πίστωση για αναπληρωτή καθηγητή πληροφορικής (ο οποίος θα είναι βοηθητικός στο εργαστήριο μαζί με τον κανονικό διδάσκοντα) δεν έχει προσληφθεί, διότι εξαντλήθηκε ο πίνακας των υποψηφίων αναπληρωτών η ωρομισθίων. 

3. Στο Ν. Θεσπρωτίας όλα τα οργανικά κενά των σχολείων της Π/θμιας Εκπ/σης καλύφθηκαν από τις φετινές μεταθέσεις των εκπαιδευτικών γι' αυτό και δεν έγιναν διορισμοί στο νομό, παρά μόνο 6 καθηγητές Αγγλικής Γλώσσας και 1 μουσικός, προκειμένου να πληρωθούν τα οργανικά κενά που είχαν δημιουργηθεί. Επιπλέον για τις ανακύπτουσες ανάγκες εκπαιδευτικού προσωπικού έχουν χορηγηθεί μέχρι σήμερα 35 συνολικά πιστώσεις ήτοι 12 πιστώσεις για δασκάλους, 18 νηπιαγωγούς, 1 για εκπαιδευτικό Αγγλικής Γλώσσας, 2 πιστώσεις για δασκάλους σε ολοήμερα Δημοτικά Σχολεία και 2 πιστώσεις για Τάξεις Υποδοχής. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

10. Στην με αριθμό 3468/5-11-98 ερώτηση δόθηκε με το υπ' αριθμ. 1803/30-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3468/5-11-98 του Βουλευτή κ. Πέτρου Κουναλάκη, σχετικά με την μετατροπή του ΟΣΚ σε Α.Ε., σας γνωρίζουμε τα ακόλουθα: 

1) Αντικειμενικός στόχος της σχετικής απόφασης είναι η αύξηση της αποτελεσματικότητας του ΟΣΚ για την επίλυση των προβλημάτων της σχολικής στέγης σε συνδυασμό με τη θεώρηση των δαπανών που το Ελληνικό Δημόσιο εκταμιεύει για τις επαιδευτικές υποδομές ως δαπανών επενδυτικής χροιάς. 

2) Ο στόχος αυτό επιτυγχάνεται απολύτως αν συνδυαστεί και με μέτρα (ρυθμίσεις) που θα εμφανίζουν την εργασιακή θέση και το σύνολο των δικαιωμάτων των εργαζομένων στον ΟΣΚ. 

Οι ως άνω προθέσεις διατυπώθηκαν συγκεκριμένα στο π.δ. το οποίο έτυχε σχετικών παρατηρήσεων από το Συμβούλιο της Επικράτειας (ΣτΕ). 

Οι παρατηρήσεις αυτές βρίσκονται σε στάδιο επεξεργασίας προκειμένου να βρεθούν οι αναγκαίοι τρόποι που θα εξυπηρετούν την αρχική Κυβερνητική απόφαση. 

Σε κάθε περίπτωση η βούληση της Κυβέρνησης να επιχειρήσει την συγκεκριμένη μετατροπή σε συνδυασμό με την πλήρη κάλυψη των εργαζομένων στον ΟΣΚ θα διατυπωθεί σαφέστατα στο αμέσως προσεχές χρονικό διάστημα, όπως έγινε ήδη και στο κρίσιμο σχέδιο π.δ. με γνώμονα τη διασφάλιση της θέσης των εργαζομένων που υπηρετούν σήμερα στον ΟΣΚ. 

'Αλλωστε αυτό παραδέχεται και το Ε' Τμήμα ΣτΕ στο Πρακτικό επεξεργασίας του αρ. 536/1998 στο οποίο αναφέρεται επιλέξει ότι "η προβλεπόμενη στο άρθρο 38 του σχεδίου (π.δ.) μεταφορά του υπηρετούντος μονίμου προσωπικού του ΟΣΚ σε συνιστάμενες προσωποπαγείς θέσεις της υπό σύσταση ανώνυμης εταιρίας αποτελεί αναπλήρωση συνταγματικής επιβεβλημένης υποχρέωσης..." 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

11. Στην με αριθμό 3376/2-11-98 ερώτηση δόθηκε με το υπ' αριθμ. 1770/30-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3376/2-11-1998 της Βουλευτού κ. Ανδρ. Λουλέ, σχετικά με τα προβλήματα του Γυμνασίου - Λυκείου Κωφών Δήμου Αργυρούπολης, σας γνωρίζουμε τα ακόλουθα: 

Ο νόμος 1566/85 στον οποίο αναφέρεται ο Σύλλογος Γονέων και Κηδεμόνων Κωφών και Βαρηκόων Μαθητών Γυμνασίου - Λυκείου Αργυρούπολης τελεί υπό αναθεώρηση, σε ό,τι αφορά τα θέματα Ειδικής Αγωγής, τα οποία ρυθμίζονται με το νέο σχετικό νομοσχέδιο, το οποίο βρίσκεται στη φάση της τελικής επεξεργασίας, προκειμένου να κατατεθεί προς ψήφιση στη Βουλή. 

Με το νέο υπό ψήφιση νομοσχέδιο, ικανοποιούνται όλα τα αιτήματα του Συλλόγου Γονέων και Κηδεμόνων του Ειδικού Γυμνασίου Λυκείου Κωφών Αργυρούπολης ως ακολούθως: 

1. Αυξάνεται ο αριθμός του ειδικού επιστημονικού προσωπικού σε όλες τις Σχολικές Μονάδες Ειδικής Αγωγής. 

2. Εισάγεται η προεπαγγελματική και η επαγγελματική εκπαίδευση με την ίδρυση: α) Εργαστηρίων ειδικής επαγγελματικής εκπαίδευσης και κατάρτισης, β) Σχολών Τεχνικής και Επαγγελματικής Εκπαίδευσης και κατάρτισης για τις ηλικίες 12-22 ετών. 

3. Στα Κ.Δ.Α.Υ. (Κέντρα Διάγνωσης αξιολόγησης και Συμβουλευτικής Υποστήριξης) και στα Ειδικά Σχολεία Κωφών, τοποθετούνται ειδικοί στη νοηματική γλώσσα. 

4. Στο Παιδαγωγικό Ινστιτούτο προβλέπεται θέση Παρέδρου Ειδικής Αγωγής με ειδίκευση στα κωφά παιδιά. 

5. Συνιστώνται δύο θέσεις Σχολικών Συμβούλων με ειδίκευση στα κωφά και βαρύκοα παιδιά. 

6. Προβλέπεται μετεκπαίδευση και ειδίκευση των Καθηγητών Β/θμιας Εκπαίδευσης, οι οποίοι και θα τοποθετούνται οργανικά στα Ειδικά Γυμνάσια και Λύκεια. 

7. Προβλέπεται η ολοήμερη απασχόληση των παιδιών με ειδικές Ανάγκες σε όλες τις σχολικές μονάδες Ειδικής Αγωγής, με την προσθήκη δημιουργικών απασχολήσεων. 

8. Η ενισχυτική διδασκαλία αναβαθμίζεται με την εφαρμογή εξατομικευμένων εκπαιδευτικών προγραμμάτων. 

Ειδικότερα για τη λειτουργία του Γυμνασίου - Λυκείου Κωφών - Βαρηκόων Αργυρούπολης, σας γνωρίζουμε τα ακόλουθα: 

1. Στο σχολείο έχουν ήδη καλυφθεί όλες οι θέσεις εκπαιδευτικών (3 Φιλολόγων, 2 Μαθηματικών, 1 Φυσικού). 

Η αναφορά του Συλλόγου σε μια κενή θέση Καθηγητή Καλλιτεχνικού μαθημάτων δεν είναι ακριβής, δεδομένου ότι στο Σχολείο έχουν τοποθετηθεί ήδη δύο Καθηγήτριες αυτής της ειδικότητας, που έχουν και οι ίδιες πρόβλημα ακοής. Πέραν αυτών το Σχολείο ζητά την τοποθέτηση και τρίτης Καθηγήτριας της ίδιας ειδικότητας, της οποίας η τοποθέτησης εκκρεμεί. 

2. Επίσης δεν είναι ακριβής ο ισχυρισμός του Συλλόγου Γονέων, ότι υπάρχει παντελής έλλειψη Ειδικού Εκπαιδευτικού Προσωπικού (Ψυχολόγοι, Κοινωνικοί Λειτουργοί). Το ακριβές είναι ότι, παρόλο ότι στο Σχολείο δεν έχουν ακόμα προβλεφθεί οργανικές θέσεις, έχουν τα δύο τελευταία χρόνια τοποθετηθεί με απόσπαση μια Ψυχολόγος και μια Κοινωνική Λειτουργός. 

Επί του θέματος αυτού πρέπει να διευκρινίσουμε ότι η Διεύθυνση Ειδικής Αγωγής του ΥΠ.Ε.Π.Θ. θα έχει τη δυνατότητα σύστασης οργανικών θέσεων Ειδικού Εκπαιδευτικού Προσωπικού στο Γυμνάσιο - Λύκειο μετά την ψήφιση του Νέου Νόμου Ειδικής Αγωγής, στο οποίο προβλέπεται αύξηση θέσεων ειδικών Επιστημόνων. 

3. Ως προς την τοποθέτηση διοικητικού και βοηθητικού προσωπικού σας ενημερώνουμε ότι και αυτό το θέμα θα αντιμετωπισθεί μετά την ψήφιση του νέου Νόμου. 

4. Επίσης, από τη Διεύθυνση Ειδικής Αγωγής έχει ενταχθεί στον ήδη υλοποιούμενο σχεδιασμό του Κ.Π.Σ. η δημιουργία τριών Εργαστηρίων στο Γυμνάσιο- Λύκειο (Φωτογραφίας, αγιογραφίας και Η/Υ). 

Επί πλέον στο Σχολείο θα διατεθούν όλα τα υλικά που θεωρούνται απαραίτητα για τη λειτουργία των Εργαστηρίων των Ψυχολόγων και των Κοινωνικών Λειτουργών (τηλεοράσεως, video, κλπ.). Τέλος έχει προβλεφθεί η δημιουργία στο Γυμνάσιο - Λύκειο Αργυρούπολης της μιας από τις δύο Βιβλιοθήκες, οι οποίες έχουν ενταχθεί στο Κ.Π.Σ. που θα περιλαμβάνουν βιβλία που αφορούν θέματα ειδικής εκπ/σης. Η βιβλιοθήκη αυτή θα αποσκοπεί στην βοήθεια όλων των εκπαιδευτικών της Αττικής (της Ειδικής και Γενικής Εκπ/σης). 

5. Ο ισχυρισμός του Συλλόγου Γονέων ότι το Σχολείο στερείται φωτοαντιγραφικών μηχανημάτων και FAX είναι ανακριβής, αφού όμως μας βεβαίωσε ο Δ/ντής του Σχολείου το σχολείο έχει δύο φωτοαντιγραφικά μηχανήματα και ένα FAX. 

6. Πέραν αυτών, πρέπει να επισημάνουμε ότι, το διδακτήριο του Γυμνασίου - Λυκείου Κωφών Αργυρούπολης είναι από τα πλέον σύγχρονα και πλήρη. Παρόλα αυτά έχουν διαβιβαστεί στο Δήμο Αργυρούπολης από τον ΟΣΚ 10 εκατομμύρια δραχμές για εργασίες συντήρησης. 

7. Ως προς την προσαρμογή των διδακτικών βιβλίων και των αναλυτικών προγραμμάτων στις ανάγκες των παιδιών με προβλήματα ακοής, πιστεύουμε ότι το θέμα θα αντιμετωπισθεί από το τμήμα Ειδικής Αγωγής που προβλέπεται από τον προς ψήφιση Νόμο να λειτουργήσει στο παιδαγωγικό ινστιτούτο. 

Επίσης το θέμα των προεπαγγελματικών εργαστηρίων της Δευτεροβάθμιας Ειδικής Αγωγής, είναι ένα από τα καινοτόμα μέτρα που προβλέπονται από το ανωτέρω σχέδιο νόμου. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

12. Στην με αριθμό 4114/19-11-98 ερώτηση δόθηκε με το υπ' αριθμ. 385/30-11-98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Σε απάντηση της υπ' αριθμ. 4114/19-11-98 ερώτησης του Βουλευτή κ. Σούρλα Γεωργίου, σας πληροφορούμε ότι από την αρμόδια Διεύθυνση του ΥΕΝ έχει καταρτισθεί σχέδιο Γενικού Κανονισμού Λιμένα με το οποίο κωδικοποιούνται και προσαρμόζονται στη σημερινή πραγματικότητα και απαιτήσεις οι διατάξεις που ισχύουν μέχρι σήμερα ενώ παράλληλα συμπληρώνονται οι όροι και προϋποθέσεις ίδρυσης και λειτουργίας σχολών ναυαγοσωστών. 

2. Κατά το τρέχον έτος και με την ευκαιρία προώθησης σχεδίου Ειδικού Κανονισμού Λιμένα Βόλου με ανάλογο προς τους ισχύοντες, σε ορισμένες Λιμενικές Αρχές, περιεχόμενο, η Γραμματεία του Υπουργικού Συμβουλίου διετύπωσε την άποψη ότι ορισμένες ρυθμίσεις του Κανονισμού είναι εκτός νομοθετικής εξουσιοδότησης. 

3. Κατόπιν αυτού έχει συνταχθεί ήδη τροπολογία νόμου, με την οποία παρέχεται ειδική εξουσιοδότηση για τη ρύθμιση του θέματος αυτού καθώς και άλλων θεμάτων διοικητικής αστυνομίας των Λιμενικών Αρχών, μετά τη ψήφιση της οποίας, το κείμενο του ως άνω Γενικού Κανονισμού θα προωθηθεί αφού πριν διαβιβασθεί στους ενδιαφερόμενους φορείς για διατύπωση απόψεων. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ" 

13. Στην με αριθμό 3528/6-11-98 ερώτηση δόθηκε με το υπ' αριθμ. 2/10/1-12-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3528/6-11-1998, που κατέθεσε ο Βουλευτής κ. Α. Κονταξής, σχετικά με την Αντιμετώπιση κρουσμάτων διαφθοράς στην Αστυνομία και Μέτρα κατά της εγκληματικότητας, σας γνωρίζουμε ότι είμαστε ιδιαίτερα ευαίσθητοι στο θέμα της άψογης συμπεριφοράς του προσωπικού και της πιστής εκτέλεσης του καθήκοντός του και προκειμένου να διασφαλίσουμε πλήρως την Αστυνομία από φαινόμενα διαφθοράς και να προστατεύσουμε το κύρος και την αξιοπρέπεια της μέγιστης πλειοψηφίας των έντιμων αστυνομικών, λαμβάνουμε όλα τα αναγκαία μέτρα. 

Συγκεκριμένα με τις διατάξεις του νέου πειθαρχικού δικαίου (π.δ. 22/1996) καθιερώθηκε σύντμηση των προθεσμιών για την ταχύτερα λήψη απόφασης επί των Ε.Δ.Ε. που διενεργούνται για τη βεβαίωση παραπτωμάτων, τα οποία μαρτυρούν διαφθορά χαρακτήρα και την ταχύτερα παραπομπή και εκδίκασή τους από τα αρμόδια πειθαρχικά συμβούλια. 

Επίσης, με τον νόμο 2622/98, παρέχεται η δυνατότητα στον Υπουργό Δημόσιας Τάξης, για σοβαρά παραπτώματα αστυνομικών, να αναθέτει τη διενέργεια Ενόρκων Διοικητικών Εξετάσεων στους κατά τόπους Εισαγγελείς Πλημμελειοδικών, προκειμένου, στις περιπτώσεις αυτές, να συλλέγεται το αποδεικτικό υλικό και υψηλού κύρους και αξιοπιστίας πρόσωπα, όπως οι Εισαγγελείς και όχι από υπηρεσιακούς παράγοντες, ώστε να υπάρχει πλήρης, αντικειμενική και σε βάθος εξέταση της υπόθεσης. 

Με τον ίδιο ως άνω νόμο, καθιερώθηκε και το "πόθεν έσχες" στους αστυνομικούς, ώστε, αφενός να υπάρχει απόλυτη διαφάνεια στην απόκτηση των περιουσιακών τους στοιχείων και αφετέρου να προστατεύει το κύρος και την τιμή τους από ανεύθυνες φήμες. 

Πέραν αυτών όμως, προωθήσαμε άμεσα το νομοσχέδιο για τη σύσταση της Υπηρεσίας Εσωτερικών Υποθέσεων της Αστυνομίας, κατά το πρότυπο της Υπηρεσίας που λειτουργεί σε Αστυνομίες προηγμένων χωρών. Αποστολή της Υπηρεσίας αυτής θα είναι η διερεύνηση, εξιχνίαση και δίωξη εγκλημάτων αστυνομικών και το έργο της θα εποπτεύεται από εισαγγελικούς λειτουργούς. 'Ηδη, το νομοσχέδιο αυτό, μετά την επανυπογραφή του, προωθήθηκε στην Κεντρική Νομοπαρασκευαστική Επιτροπή. 

Σε ό,τι αφορά την πρόληψη της εγκληματικότητας, αποφασίσαμε τη λήψη πρόσθετων μέτρων, που βρίσκονται ήδη στο στάδιο της υλοποίησης. Συγκεκριμένα ξεκινήσαμε την εφαρμογή προγράμματος αστυνόμευσης των κεντρικών περιοχών του λεκανοπεδίου Αττικής, ιδιαίτερα των πλέον πολυσύχναστων και αυτών που παρουσιάζουν αυξημένη εγκληματικότητα, με τη διάθεση πεζών και εποχούμενων περιπολιών. 

Για την αποτελεσματικότητα του προγράμματος αυτού ενισχύονται οι εποχούμενες περιπολίες κατά τις ώρες λειτουργίας των τραπεζών, δημόσιων Υπηρεσιών και καταστημάτων με 100 μοτοσυκλέτες και 50 περιπολικά αυτοκίνητα, για τις οποίες διατέθηκαν 250 αστυνομικοί. Επίσης, διατέθηκαν άλλοι 250-300 αστυνομικοί, οι οποίοι εκτελούν πεζές περιπολίες σε 24ωρη βάση στις προαναφερόμενες περιοχές (σταθμούς, πλατείες κλπ.). 

Το πρόγραμμα αυτό επεκτείνεται σταδιακά στη Θεσσαλονίκη και τις άλλες πόλεις της χώρας. 

Στην επίτευξη του ανωτέρω στόχου θα συμβάλλουν η πληρέστερη στελέχωση των μαχίμων Υπηρεσιών, που θα επιτευχθεί τόσο με τη μετακίνηση προσωπικού που απασχολείται σε γραφεία, όσο και με την αποδέσμευση της Αστυνομίας από ξένα, προς την αποστολή της, έργα, καθώς και η μελετώμενη αναδιοργάνωση των Υπηρεσιών σε κεντρικό και περιφερειακό επίπεδο, η οποία θα συνοδευτεί και με ανακατανομή των αστυνομικών δυνάμων και μέσων, σύμφωνα με τις σημερινές ανάγκες και δεδομένα. Στα πλαίσια αυτά εντάσσεται και η ίδρυση Αρχηγείου της Ελληνικής Αστυνομίας. 

Επιπλέον, καθιερώνουμε σύστημα συνεχούς εκπαίδευσης και μετεκπαίδευσης όλων των αστυνομικών στις σύγχρονες μεθόδους δράσης, και προωθούμε με ταχείς ρυθμούς τον εκσυγχρονισμό της υλικοτεχνικής υποδομής του Σώματος, αξιοποιώντας το εξοπλιστικό πρόγραμμα της Αστυνομίας, ύψους 100 δισ. δραχμών, που έχει ξεκινήσει και ήδη υπάρχουν σημαντικές εγγραφές στον υπό ψήφιση προϋπολογισμό. 

Τέλος, για τα αιτούμενα στοιχεία αστυνομικών, ενεχομένων σε παράνομες πράξεις, είμαστε στη διάθεση του κ. συναδέλφου για την παροχή οποιασδήποτε συγκεκριμένης πληροφορίας, επειδή στην παρούσα ερώτηση δεν προσδιορίζονται συγκεκριμένα πρόσωπα, πράξεις ή χρονική περιόδος, που οι πράξεις αυτές έλαβαν χώρα ή δημοσιοποιήθηκαν. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

14. Στην με αριθμό 3530/6-11-98 ερώτηση δόθηκε με το υπ' αριθμ. 5/39/1-12-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3530/6-11-1998, που κατέθεσε ο Βουλευτής κ. Γ. Καρατζαφέρης, σας γνωρίζουμε ότι για την πρόληψη και καταστολή της εγκληματικότητας, τη διασφάλιση της δημόσιας τάξης και ασφάλειας και την εμπέδωση του αισθήματος ασφαλείας στους πολίτες, που αποτελούν τους κυρίαρχους στόχους του Υπουργείου μας, καταβάλλουμε κάθε δυνατή προσπάθεια. 

Προς την κατεύθυνση αυτή αποφασίσαμε πρόσφατα τη λήψη πρόσθετων μέτρων, που βρίσκονται ήδη στο στάδιο της υλοποίησης. Συγκεκριμένα ξεκινήσαμε την εφαρμογή προγράμματος αστυνόμευσης των κεντρικών περιοχών του λεκανοπεδίου Αττικής, ιδιαίτερα των πλέον πολυσύχναστων και αυτών που παρουσιάζουν αυξημένη εγκληματικότητα, με τη διάθεση πεζών και εποχούμενων περιπολιών. 

Για την αποτελεσματικότητα του προγράμματος αυτού ενισχύθηκαν οι εποχούμενες περιπολίες κατά τις ώρες λειτουργίας των τραπεζών, δημόσιων Υπηρεσιών και καταστημάτων με 100 μοτοσυκλέτες και 50 περιπολικά αυτοκίνητα, για τις οποίες διατέθηκαν 250 αστυνομικοί. Επίσης, διατέθηκαν άλλου 250-300 αστυνομικοί, οι οποίοι εκτελούν πεζές περιπολίες σε 24ωρη βάση στις προαναφερόμενες περιοχές (σταθμούς, πλατείες κλπ.). 

Το πρόγραμμα αυτό επεκτείνεται σταδιακά στη Θεσσαλονίκη και τις άλλες πόλεις της χώρας. 

Στην επίτευξη του ανωτέρω στόχου θα συμβάλουν η πληρέστερη στελέχωση των μαχίμων Υπηρεσιών, που θα επιτευχθεί τόσο με τη μετακίνηση προσωπικού που απασχολείται σε γραφεία, όσο και με την αποδέσμευση της Αστυνομίας από ξένα, προς την αποστολή της, έργα, καθώς και τη μελετώμενη αναδιοργάνωση των Υπηρεσιών σε κεντρικό και περιφερειακό επίπεδο, η οποία θα συνοδευτεί και με ανακατανομή των αστυνομικών δυνάμεων και μέσων, σύμφωνα με τις σημερινές ανάγκες και δεδομένα. Στα πλαίσια αυτά εντάσσεται και η ίδρυση Αρχηγείου της Ελληνικής Αστυνομίας. 

Επιπλέον, καθερώνουμε σύστημα συνεχούς εκπαίδευσης και μετεκπαίδευσης όλων των αστυνομικών στις σύγχρονες μεθόδους δράσης και προωθούμε με ταχείς ρυθμούς το εκσυγχρονισμό της υλικοτεχνικής υποδομής του Σώματος, αξιοποιώντας το εξοπλιστικό πρόγραμμα της Αστυνομίας, ύψους 100 δισ. δραχμών, που έχει ξεκινήσει και ήδη υπάρχουν σημαντικές εγγραφές στον υπό ψήφιση προϋπολογισμό. 

Σε ό,τι αφορά την επίθεση σε βάρος του κ. Κων/νου Ζουράρη, από άγνωστους δράστες, σας πληροφορούμε ότι στο σημείο που έλαβε χώρα η επίθεση έφθασε περιπολικό της Αστυνομίας, αμέσως (σε 3 λεπτά από τη στιγμή που έλαβε την κλήση) και το πλήρωμά του, αφού φρόντισε για την παραλαβή του τραυματισθέντος από ασθενοφόρο, ενήργησε στην περιοχή αναζητήσεις για τον εντοπισμό των δραστών, χωρίς όμως αποτέλεσμα. 

Ο κ. Ζουράρης αργότερα μετέβη στο τοπικό Αστυνομικό Τμήμα, όπου δήλωσε τον τραυματισμό του και παρά το γεγονός ότι του συστήθηκε δεν υπέβαλε έγκληση και επιφυλάχθηκε του δικαιώματός του. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

15. Στην με αριθμό 3654/10-11-98 ερώτηση δόθηκε με το υπ' αριθμ. 2/180/30-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3654/10-11-1998, που κατέθεσε ο Βουλευτής κ. Ε. Μπασιάκος, αναφορικά με την 'Ιδρυση Πυροσβεστικής Υπηρεσίας στο Δίστομο Βοιωτίας, σε ό,τι μας αφορά, σας γνωρίζουμε ότι από το Αρχηγείο του Πυροσβεστικού Σώματος, σύμφωνα με τον υφιστάμενο σχεδιασμό για την αναδιάρθρωση των Υπηρεσιών του και την ίδρυση Πυροσβεστικών Κλιμακίων δεν κρίνεται σκόπιμη η ίδρυση τέτοιου Κλιμακίου στο Δήμο Διστόμου. 

Για την αναβάθμιση της παρεχόμενης πυροπροστασίας την ανωτέρω περιοχή, αλλά και σε όλο το νομό Βοιωτίας, ενισχύθηκαν και οι τρεις Πυροσβεστικές Υπηρεσίες του νομού με προσωπικό και υλικοτεχνικά μέσα και καταβάλλονται προσπάθειες για περαιτέρω ενίσχυσής του, σύμφωνα με την εξέλιξη των προγραμμάτων προμηθειών. 

Πέραν αυτών όμως, εφόσον ο ανωτέρω Δήμος εκδηλώσει ενδιαφέρον για την ίδρυση και λειτουργίας Εθελοντικού Πυροσβεστικού Σταθμού και συντρέχουν οι απαραίτητες προϋποθέσεις, το Πυροσβεστικό Σώμα θα συνδράμει κάθε προσπάθειά του προς την κατεύθυνση αυτή. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

16. Στην με αριθμό 3565/6-11-98 ερώτηση δόθηκε με το υπ' αριθμ. 98/1-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3565/6-11-98, που κατέθεσε ο Βουλευτής κ. Η. Κ. Βεζδρεβάνης για την Αποκατάσταση των ζημιών από τις πυρκαϊές έτους 1998 στο Ν. Θεσπρωτίας, για τα θέματα της αρμοδιότητάς μας, σας πληροφορούμε τα εξής: 

Η αρμοδιότητα για την αποτίμηση των καμένων εκτάσεων έχει μεταφερθεί με το νόμο 2612/1998 στο Πυροσβεστικό Σώμα του Υπ. Δημ. Τάξης προς το οποίο κοινοποιείται το παρόν έγγραφό μας με αντίγραφο της Ερώτησης. 

Οι ανάγκες μελέτης και κατασκευής αναδασωτικών και αντιδιαβρωτικών έργων στο Νομό Θεσπρωτίας, για το 1998 καλύπτονται από το εγκεκριμένο πρόγραμμα δασοτεχνικών έργων του Νομού που έχει χρηματοδοτηθεί για τα συγκεκριμένα παραπάνω έργα με το ποσό των 40.000.000 δρχ. 

Για το τρέχον έτος δεν προέκυψαν έκτακτες ανάγκες. 

'Ολες οι δασικές εκτάσεις που καίγονται καταγράφονται και κηρύσσονται αναδασωτέες από τους Γεν. Γραμματείς των Περιφερειών εντός διμήνου. Τυχόν αμέλεια ή παράλειψη έχει ποινικές ευθύνες. 

Ο Υφυπουργός 

Π.ΦΟΥΝΤΑΣ" 

17. Στην με αριθμό 3533/6-11-98 ερώτηση δόθηκε με το υπ' αριθμ. 97/1-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3533/6-11-98, που κατέθεσε ο Βουλευτής κ. Λ. Ι. Παπανικολάου, για την Κατοχύρωση του προϊόντος ΦΕΤΑ ως προϊόντος προστατευόμενης ονομασίας προέλευσης (Π.Ο.Π), σας πληροφορούμε τα εξής: 

Η υπόθεση των προσφύγων των χωρών της Ευρωπαϊκής 'Ενωσης στο Ευρωπαϊκό Δικαστήριο κατά της κατοχυρωμένης ονομασίας "ΦΕΤΑ" σαν ελληνικό τυρί Π.Ο.Π. (Προστατευόμενης Ονομασίας Προέλευσης) εξετάζονται στο Ευρωπαϊκό Δικαστήριο. 

Ειδικότερα η ακροαματικό διαδικασία και ο έλεγχος κάθε στοιχείων έχουν ολοκληρωθεί και αναμένεται πλέον η σχετική απόφαση. Σημειώνεται ότι η χώρα μας κατά την εξέταση των στοιχείων υπερασπίσθηκε και προσκόμισε στο εν λόγω δικαστήριο όλα τα στοιχεία που δικαιολογούν την απόφαση της Ευρωπαϊκής Επιτροπής που έγινε βάση του Κανονισμού 2081/92 και που αφορά την καταχώρηση της ΦΕΤΑΣ σαν Ελληνικό τυρί Π.Ο.Π. 

Ο Υφυπουργός 

Π. ΦΟΥΝΤΑΣ" 

18. Στην με αριθμό 3694/11-11-98 ερώτηση δόθηκε με το υπ' αριθμ. 110/1-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3694/11.11.98, που κατέθεσε ο Βουλευτής κ. Δ. Π. Πιπεργιάς, σχετικά με τον Χαρακτηρισμό και ίδρυση ιδιωτικής ελεγχόμενης κυνηγετικής περιοχής σε διακατεχομένη έκταση, σας πληροφορούμε τα εξής: 

Σχετικά με τη δυνατότητα ίδρυσης ελεγχόμενης κυνηγετικής περιοχής (Ε.Κ.Π.) στο δάσος Κωτυλαίων Ευβοίας, θέτουμε υπόψη ότι το δάσος αυτό είναι διακατεχόμενο ελατοδάσος που διαχειρίζεται από το Δήμο Κύμης (πρώην Κοινότητες Βιττάλων, Ανδρονιάνων, Πύργου και Καλημεριάνων). 

Σύμφωνα λοιπόν με τις διατάξεις του άρθρου 254 Ν.Δ. 86/69 (όπως τροποποιήθηκε με το άρθρο 10 του Ν.Δ. 996/71 και αντικαταστάθηκε με το άρθρο 4 του ν. 177/75) και του άρθρου 6 του Π.Δ. 453/1977 δεν επιτρέπεται ο χαρακτηρισμός και η ίδρυση ιδιωτικής ελεγχόμενης κυνηγετικής περιοχής σε διακατεχόμενες εκτάσεις. 

Ο Υφυπουργός 

Π. ΦΟΥΝΤΑΣ" 

19. Στην με αριθμό 3642/10-11-98 ερώτηση δόθηκε με το υπ' αριθμ. 58/1-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην υπ' αριθμ. 3642/10-11-98 ερώτηση που κατέθεσαν οι Βουλευτές κύριοι Β. Αργύρης, Στ. Παπαδόπουλος, Χρ. Σμυρλής- Λιακατάς και Φ. Χατζημιχάλης σας πληροφορούμε τα εξής: 

Το τελευταίο τρίμηνο Αυγούστου - Σεπτ. - Οκτ. 98 ο τομέας του χοιρείου κρέατος διέρχεται σοβαρή κρίση τόσο στην Ε. 'Ενωση (σ' όλες τις χώρες) όσο και εκτός Ε. 'Ενωσης. Στην Ε.Ε. οι λόγοι που οδήγησαν στην κρίση είναι η σημαντική αύξηση της παραγωγής της κοινότητας κατά 1 εκ. τον. περίπου (+7%) και η οικονομική κρίση που έπληξε τις χώρες της Ασίας και τελευταία της Ρωσίας. 

Η αύξηση της παραγωγής οφείλεται: 

- Στην σημαντική άνοδο των τιμών του χοιρείου κρέατος και της ζήτησης το 2ο τρίμηνο του 1996 λόγω της σπογγώδους εγκεφαλοπάθειας που έπληξε τα βοοειδή και συνετέλεσε στην μείωση της κατανάλωσης βοείου κρέατος και 

- Στην μειωμένη προσφορά χοιρείου κρέατος κατά το 1ο εξάμηνο του 1997 λόγω της πανώλης που είχε πλήξει τις χώρες Ολλανδία, Βέλγιο, Γερμανία και Ισπανία με αποτέλεσμα να καταστραφούν 9,5 εκ. χοίροι. 

Η οικονομική κρίση της Ασίας και της Ρωσίας συνετέλεσε στην μείωση των εξαγωγών της Κοινότητας προς τις χώρες αυτές και τη διόγκωση της ενδοκοινοτικής αγοράς με υπερπροσφορά. 

Η Ευρωπαϊκή 'Ενωση για την εξομάλυνση της αγοράς θέσπισε τον Ιούνιο επιστροφές (ενισχύσεις για εξαγωγές) στα σφάγια χοίρων και τα τεμάχια αυτών 20 ECU/100 χιλ. στη συνέχεια τις αύξησε κατά 50% δηλ. 30 ECU/100 χιλ. και τον Οκτώβριο τις αύξησε επιπλέον 33% και διαμορφώθηκαν σε 40 ECU/100 κιλά (338 δρχ. πράσινη δρχ. Χ 40 ECU/100 κιλά= 135 δρχ/κιλό). 

Πρόσφατα και μόνο για Ρωσία η εξαγωγική επιδότηση αυξήθηκε σε 70 ECU/100 κιλά σφαγίου (23/11). Παράλληλα άνοιξε ιδιωτική αποθεματοποίηση με ενίσχυση και για ποσότητα 70.000 τον. με προορισμό της εξαγωγή. Επί πλέον προβλέπεται ιδιωτική αποθεματοποίηση για άλλους 73.000 τον χωρίς την υποχρέωση εξαγωγής. Εκτός των μέτρων αυτών εξετάζει την λήψη συμπληρωματικών μέτρων, παρακολουθεί την αγορά και αναμένει την εξέλιξη με την αγορά της Ρωσίας που σήμερα είναι κλειστή. Επίσης καταβάλλονται προσπάθειες για επισιτιστική βοήθεια. Πέραν αυτών εξετάζει μέτρα για τη μείωση της παραγωγής και προβλέπει ότι από το 2ο τρίμηνο του 1999 και μετά θα αρχίσει ανάκαμψη στον τομέα. 

Η χώρα μας θίγεται με την υπερπροσφορά κοινοτικών κρεάτων στην αγορά μας με πολύ χαμηλές τιμές που αφενός πιέζουν και τις δικές μας τιμές, και αφετέρου δυσχεραίνουν τη διάθεση της εγχώριας παραγωγής. 

Σημειωτέον ότι οι εξαγωγές μας είναι πολύ μικρές (4.000 τόν). 

Υπάρχει Κ.Ο.Α. στο χοίρειο κρέας και δεν παίρνει μέτρα η κάθε χώρα ξεχωριστά, αλλά μόνο η Ε. 'Ενωση. 

Θέμα ρύθμισης των ληξιπρόθεσμων κτηνοτροφικών χρεών με παράλληλη διαγραφή των οφειλόμενων τόκων και μέρους του κεφαλαίου χωρίς την κάλυψη του σχετικού κόστους από την Πολιτεία δεν είναι δυνατό να αντιμετωπισθεί από την ΑΤΕ, γιατί οι πόροι της Τράπεζας προέρχονται από καταθέσεις και κατά συνέπεια μόνο με την επανεισροή των κεφαλαίων που τοποθετεί και των τόκων τους εξασφαλίζεται η δυνατότητα να ανταποκριθεί στην αυτονόητη υποχρέωση επιστροφής των αντίστοιχων κεφαλαίων και τόκων στους καταθέτες της. 

Η ΑΤΕ εφαρμόζοντας τις αποφάσεις 1996/8.2.94 της ΕΤΕ και 3209811/2.3.94 του Υπουργού Γεωργίας, ρύθμισε τις οφειλές των κτηνοτρόφων που προέρχονταν από μεσοπρόθεσμα επενδυτικά δάνεια καθώς και βεβαιωμένες οφειλές στις Δ.Ο.Υ. υπό την προϋπόθεση ότι η εξεταζόμενη μονάδα λειτουργεί και είναι οικονομικά βιώσιμη εκμετάλλευση. 

Σύμφωνα με τις αποφάσεις αυτές η Πολιτεία ανέλαβε να καταβάλλει στην ΑΤΕ υπέρ των κτηνοτρόφων το σύνολο ή μέρος των τόκων, ανάλογα κατά περίπτωση, των μεσ/σμων δανείων που τους χορηγήθηκαν λήξης μέχρι 31.12.91. 

Το υπόλοιπο των οφειλών τους, που βαρύνει τις εκμεταλλεύσεις, ρυθμίστηκε για να πληρωθεί σε 10 χρόνια με διετή περίοδο χάριτος. 

Πέραν της ρύθμισης αυτής, η ΑΤΕ για να διευκολύνει ακόμα περισσότερο τους κτηνοτρόφους στην εξυπηρέτηση των οφειλών τους και στην ομαλή λειτουργία των εκμεταλλεύσεών τους, αποφάσισε σύμφωνα με το δικαίωμα που της παρέχει η 1620/89 ΠΔ/ΓΕ και ρύθμισε για τα 10 χρόνια και τις ληξ/σμες μέχρι 31.3.94 οφειλές τους. 

Επί πλέον, η Τράπεζα σε εφαρμογή της 321551/30.5.96 Υπουργικής απόφασης έδωσε τη δυνατότητα στους κτηνοτρόφους να εξοφλούν τις δόσεις με τόκους ποινής, προκειμένου αυτοί να διευκολυνθούν ακόμη περισσότερο στην ομαλή εξόφληση των οφειλών τους. 

Μετά από συνεχόμενες παρατάσεις για εξόφληση των πρώτων δόσεων 1994 και 1995 η ΑΤΕ έδωσε οδηγίες στα Καταστήματά της για τη βεβαίωση των οφειλών στις κατά τόπους αρμόδιες Δ.Ο.Υ. αφού εξάντλησε κάθε περιθώριο αναμονής. 

Τέλος, για τη δόση 1996 παρέχεται δυνατότητα εξόφλησής της στους υπόχρεους κτηνοτρόφους μέχρι και 31.12.1998. 

Στη ρύθμιση της 1996/94 απόφασης ενετάχθησαν 691 χοιρ/κές εκμεταλλεύσεις και ανταποκρίθηκαν 615. Σημειώνεται ότι υπάρχουν 920 χοιρ/κές εκμεταλλεύσεις με δυναμικότητα πάνω από 20 χοιρομητέρες η καθεμιά. Από τις 615 εκμεταλλεύσεις, έχουν εξοφλήσει και την 3η δόση που λήγει την 31.12.98 469 και αναμένεται η εξόφληση από 115 ακόμα χοιρ/κές εκμεταλλεύσεις που έχουν πληρώσει και την 2η δόση. 

Παράλληλα με την ανωτέρω ρύθμιση ειδικά για τους Νομούς Ευβοίας και Καστοριάς εφαρμόζεται και η αριθμ. 2035824/5887/94 διϋπουργική απόφαση των Υπ. Εθνικής Οικονομίας και Οικονομικών για ρύθμιση των ληξιπρόθεσμων οφειλών μέχρι την 30.6.93 των Βιομηχανικών και Βιοτεχνικών Επιχειρήσεων των παραπάνω νομών από δάνεια για κεφάλαια κίνησης και επενδύσεων (πάγια) επειδή οι νομοί αυτοί πλήττονται από ανεργία και αποβιομηχάνιση. Στην ρύθμιση αυτή εντάχθηκαν κτηνοτροφικές επιχειρήσεις (χοιροτροφικές - πτηνοτροφικές) που παράγουν ζωοτροφές και είναι εγγεγραμμένες στο Εμποροβιομηχανικό Επιμελητήριο. 

Με την ίδια διϋπουργική απόφαση που λειτουργεί παράλληλα με την αριθμ. 496/8-2-94 απόφαση της ΕΤΕ εντάχθηκαν 28 κτηνοτροφικές επιχειρήσεις για οφειλές 9 δισ. και 25 ανταποκρίθηκαν στην πληρωμή των αναλόγων δόσεων. Σημειώνεται ότι 8,5 δισ. αφορούν την Εύβοια και 0,5 δισ. την Καστοριά. Στην εν λόγω απόφαση προβλέπεται επιδότηση του επιτοκίου κατά 10 μονάδες. 

Η ΑΤΕ επίσης σε όσους κτηνοτρόφους δεν υπήχθησαν στα παραπάνω ευεργετικά μέτρα παρείχε πιστωτικές διευκολύνσεις για τις ληξιπρόθεσμες οφειλές τους μέχρι 31.12.97, οι οποίες περιλαμβάνουν απαλλαγή από τόκους ποινής για το χρονικό διάστημα από 1.1.94 μέχρι και 31.12.97 και μέρος των συμβατικών τόκων για το διάστημα από 1.1.94 και μέχρι 30.6.96 και φθάνει μέχρι το 50%. Το υπόλοιπο των οφειλών τους ρυθμίζεται για να πληρωθεί σε 10 χρόνια. Επισημαίνεται ότι η διάρκεια ισχύος του παραπάνω προγράμματος των πιστωτικών διευκολύνσεων προκειμένου να υπαχθούν σ' αυτές οι τυχόν ενδιαφερόμενοι έληξε στις 30.6.98. 

Η ΑΤΕ μετά τη δημοσίευση του Νόμου 2601/98 και ειδικότερα του άρθρου 12 που αφορά τον ανατοκισμό των τόκων των δανείων, εφαρμόζει τον εξάμηνο ανατοκισμό σε όλες τις περιπτώσεις βραχυπρόθεσμων δανείων πλην των δανείων σε συνάλλαγμα και των δανείων που δίνονται με επιτόκιο της διατραπεζικής αγοράς. 

Σε όλες περιπτώσεις επιχειρήσεων υφίστανται ανεξόφλητα υπόλοιπα βραχυπροθέσμων δανείων στα οποία εφαρμόσθηκε κατά το παρελθόν τρίμηνος ανατοκισμός, η ΑΤΕ έδωσε οδηγίες στα Καταστήματα της να γίνει επανυπολογισμός των υπολοίπων με εξάμηνο ανατοκισμό. 

Σημειώνεται ότι η ΑΤΕ εκτόκιζε κάθε εξάμηνο τα βραχυπρόθεσμα δάνεια των κατά κύριο επάγγελμα αγροτών, ενώ στα μεσ/σμα δάνεια του αγροτικού τομέα δεν εφαρμόστηκε πότε ο τρίμηνος ή εξάμηνος ανατοκισμός αλλά οι δόσεις τους είναι ετήσιες και εάν δεν πληρώνονται στη λήξη τους επιβαρύνονται με επιτόκιο υπερημερίας το οποίο σήμερα είναι 2,5 εκατ. μονάδες πάνω από το συμβατικό. 

Ο Υπουργός 

Γ. ΑΝΩΜΕΡΙΤΗΣ" 

20. Στην με αριθμό 3602/9-11-98 ερώτηση δόθηκε με το υπ' αριθμ. 1833/30-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3602/9-11-98 των Βουλευτών κυρίων Μαρίας Μπόσκου και Απόστ. Τασούλα, σχετικά με τη λειτουργία των σχολείων Πρωτοβάθμιας εκπ/σης στο Ν. 'Εδεσσας, σας γνωρίζουμε τα ακόλουθα: 

Στο Νομό 'Εδεσσας, όλα τα οργανικά κενά των σχολείων της Α/θμιας Εκπ/σης καλύφθηκαν από τις φετεινές μεταθέσεις εκπαιδευτικών, γι' αυτό και δεν έγιναν διορισμοί στο νομό πλην 4 Μουσικών που διορίστηκαν προκειμένου να πληρωθούν τα οργανικά κενά που έχουν δημιουργηθεί. 

Επιπλέον για τις ανακύπτουσες ανάγκες εκπαιδευτικού προσωπικού έχουν χορηγηθεί μέχρι σήμερα συνολικά 37 πιστώσεις, ήτοι 25 για νηπιαγωγούς, 3 για καθηγητές Αγγλικών, 2 για δασκάλους σε Ολοήμερα Δημοτικά, 3 για νηπιαγωγούς σε Ολοήμερα Νηπιαγωγεία, 3 για δασκάλους σε Τάξεις Υποδοχής, 1 δάσκαλο σε τμήμα με παιδιά τσιγγάνων. 

Ο Υφυπουργός 

ΙΩΑΝ. ΑΝΘΟΠΟΥΛΟΣ" 

21. Στην με αριθμό 3611/9.11.98 ερώτηση δόθηκε με το υπ' αριθμ. 1836/30.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3611/9.11.1998 του Βουλευτή κ. Θ. Γεωργιάδη σχετικά με τη λειτουργία των σχολείων Π/θμιας Εκπαίδευσης του Ν. 'Εδεσσας, σας γνωρίζουμε τα ακόλουθα: 

Στο Νομό 'Εδεσσας, όλα τα οργανικά κενά των σχολείων της Α/θμιας Εκπαίδευσης καλύφθηκαν από τις φετινές μεταθέσεις εκπαιδευτικών, γι' αυτό και δεν έγιναν διορισμοί στο νομό πλην 4 Μουσικών που διορίστηκαν προκειμένου να πληρωθούν τα οργανικά κενά που είχαν δημιουργηθεί. 

Επιπλέον για τις ανακύπτουσες ανάγκες εκπαιδευτικού προσωπικού έχουν χορηγηθεί μέχρι σήμερα συνολικά 37 πιστώσεις, ήτοι 25 για νηπιαγωγούς, 3 για Καθηγητές Αγγλικών, 2 για δασκάλους σε ολοήμερα Δημοτικά, 3 για νηπιαγωγούς σε ολοήμερα Νηπιαγωγεία, 3 για δασκάλους σε Τάξεις Υποδοχής, 1 δάσκαλο σε τμήμα με παιδιά τσιγγάνων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

22. Στην με αριθμό 3704/11.11.98 ερώτηση δόθηκε με το υπ' αριθμ. 9/2/30.11.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3704/11.11.1998 που κατέθεσε ο Βουλευτής κ. Λ. Παπανικολάου σχετικά με τον τραυματισμό του αστυφύλακα Γ. Παλιούρα, σας γνωρίζουμε ότι η συμπαράσταση του Υπουργείου μας προς τα θύματα του καθήκοντος αστυνομικούς και τις οικογένειές τους, είναι αμέριστη και εκδηλώνεται τόσο με την ηθική, όσο και με την υλική στήριξή τους, για την αντιμετώπιση των προβλημάτων τους. 

Στα πλαίσια αυτά έτυχαν, από την πρώτη στιγμή και οι τραυματισθέντες στην οδό Νιόβης και κυρίως ο αστυφύλακας Γεώργιος Παλιούρας που τραυματίσθηκε σοβαρότερα, της στενής και συνεχούς παρακολούθησης από την Υγειονομική Υπηρεσία του Σώματος και της ηθικής και ψυχολογικής υποστήριξης, καθώς και διοικητικής μέριμνας σε καθημερινή βάση. 

Επισημαίνεται ότι τους ανωτέρω αστυνομικούς επισκέφθηκε προσωπικά, τόσο η ηγεσία του Σώματος, όσο και ο υποφαινόμενος, ο οποίος τους διαβεβαίωσε ότι θα έχουν την αμέριστη συμπαράσταση του Υπουργείου σε οποιοδήποτε πρόβλημα αντιμετωπίζουν. Στα πλαίσια αυτά εξασφαλίσθηκε, με μέριμνά μας, η πρόσληψη της συζήγου του Γ. Παλιούρα σε ιδιωτικό φορέα. 

Για το θέμα της νοσηλείας του ανωτέρω στο εξωτερικό, σας πληροφορούμε ότι, εάν υπάρξει τέτοια ανάγκη, αυτή θα αντιμετωπισθεί σύμφωνα με τους όρους της Υ8β'/οικ.453/17.1.1998 Εγκυκλίου του Υπουργείου Υγείας και Πρόνοιας, με τις επιπλέον διακρίσεις για μετάβασή του σε χώρα της Ευρωπαϊκής 'Ενωσης ή στις Η.Π.Α.. Αν υπάρξει για το σκοπό αυτό οποιαδήποτε πρόσθετη δαπάνη, αυτή θα καλυφθεί από το Υπουργείο μας. 

Τέλος, σε ό,τι αφορά τα αναφερόμενα περί διακοπής καταβολής επιδόματος στον αστυφύλακα Παλιούρα, σας πληροφορούμε ότι αυτός δεν ελάμβανε επίδομα 40.000 δραχμών, αφού από την ισχύουσα νομοθεσία δεν προβλέπεται η χορήγηση ειδικού επιδόματος, για τους υπηρετούντες στο γραφείο του Αρχηγού. Αυτός εκτελούσε καθήκοντα οδηγού του υπηρεσιακού αυτοκινήτου του Αρχηγού και ελάμβανε οδοιπορικά έξοδα εκτέλεσης υπηρεσίας εκτός έδρας, όταν μετακινείτο ο Αρχηγός, για την εκτέλεση των καθηκόντων του, σύμφωνα πάντα με τις προϋποθέσεις της ισχύουσας περί οδοιπορικών εξόδων νομοθεσίας. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

23. Στην με αριθμό 3579/9.11.98 ερώτηση δόθηκε με το υπ' αριθμ. 37945/30.11.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Απαντώντας στην ερώτηση με αριθμ. Πρωτ. 3579/9.11.98 που κατέθεσε στη Βουλή των Ελλήνων ο Βουλευτής κ. Ι. Παπανικολάου, και όσον αφορά στο ερώτημα 2, σας γνωρίζουμε τα ακόλουθα: 

Βάσει του πρόσφατα θεσπισμένου Αναπτυξιακού Νόμου το ελάχιστο ύψος των επενδύσεων για ίδρυση ή επέκταση βιοτεχνικών μονάδων μικρών και μεσαίων επιχειρήσεων ανέρχεται στο ποσό των 45.000.000 δρχ. ενώ για επενδύσεις εκσυγχρονισμού των παραπάνω μονάδων το αντίστοιχο ποσό είναι 10.000.000 δρχ.. 

Επιπλέον θα πρέπει να σας ενημερώσουμε ότι μέσα από τις διατάξεις του άρθρου 10 του 2601/98 προσφέρεται η δυνατότητα θέσπισης, ύστερα από την εκπόνηση ειδικής μελέτης σκοπιμότητας, ειδικών καθεστώτων ενίσχυσης επενδύσεων, που θα ανταποκρίνονται στις ανάγκες και στις ιδιαιτερότητες των περιοχών ή και κλάδων οικονομικής δραστηριότητας. 

Ως προς το σημείο 3 της ερώτησης η Διϋπουργική Ομάδα σχεδιασμού του Γ' Σχεδίου Περιφερειακής Ανάπτυξης 2000-2006, έχει ολοκληρώσει τη σύνταξη ενός συνοπτικού Σχεδίου Ανάπτυξης, το οποίο περιλαμβάνει τις βασικές αναπτυξιακές προτεραιότητες και τους στόχους για την επίτευξη αυτών. Στο υπόψη κείμενο περιλαμβάνονται οι γενικές στρατηγικές κατευθύνσεις σε εθνικό επίπεδο, του τομέα της μεταποίησης και των υπηρεσιών και διατυπώνονται επί μέρους στόχοι για τη νέα προγραμματική περίοδο. 

Στο πλαίσιο των στόχων αυτών προτείνεται να υποστηριχθεί η ανάπτυξη των ΜΜΕ σε ανταγωνιστική βάση, στόχος που αποτυπώνει το ενδιαφέρον και τις προοπτικές ένταξης ΜΜΕ στα νέα Επιχειρησιακά Προγράμματα του Γ' Κ.Π.Σ.. Στην παρούσα φάση είναι αρκετά πρώιμος ο προσδιορισμός των τρόπων πρόσβασης και χρηματοδότησης των ΜΜΕ από τα Προγράμματα αυτά, διαδικασίες που θα συγκεκριμενοποιηθούν μετά τις σχετικές εγκρίσεις των αντίστοιχων Προγραμμάτων. 

Πέραν των παραπάνω, πρέπει να τονιστεί ότι δεν έχει ακόμη ολοκληρωθεί ο σχεδιασμός του πλαισίου των αναπτυξιακών προτεραιοτήτων της περιόδου 2000-2006. 

Σχετικά με το ερώτημα 1 αρμόδιος να απαντήσει είναι ο Υφυπουργός Οικονομικών κ. Γ. Δρυς. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

24. Στην με αριθμό 3077/19.10.98 ερώτηση δόθηκε με το υπ' αριθμ. 971/92/27.11.98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην ερώτηση 3077/19.10.98 που κατέθεσαν στη Βουλή οι Βουλευτές κύριοι Στρ. Κόρακας και Μπ. Αγγουράκης και μας διαβιβάστηκε μέσω του Υπουργίου Δημόσιας Τάξης (σχετ. έγγρ. πρωτ. 8019/4157/6.11.98) σας πληροφορούμε τα εξής: 

Σύμφωνα με τις διατάξεις της παρ. 1 του άρθρου 5 του ν. 1902/90, οι συντάξεις των υπαλλήλων του Δημοσίου που προσλήφθηκαν για πρώτη φορά μετά την 1.1.1983 και μέχρι 31.12.1992 υπολογίζονται σε πεντηκοστά. 

Το μέτρο αυτό αφορά όλους τους υπαλλήλους, στρατιωτικούς και λειτουργούς του Δημοσίου και απέβλεπε στο να αποθαρρύνει τους υπαλλήλους να εξέρχονται πρόωρα της υπηρεσίας, λειτουργώντας ως κίνητρο παραμονής. 

Κατ' ακολουθία των ανωτέρω το ενδεχόμενο τροποποίησης του ισχύοντος νομοθετικού πλαισίου, ούτως ώστε να εξαιρεθούν του τρόπου υπολογισμού των πεντηκοστών οι συντάξεις των καταταγέντων μετά την 1.1.1983 και μέχρι 31.12.1992 αστυνομικών υπαλλήλων, δεν αντιμετωπίζεται, γιατί εκτός των άλλων για τους ανωτέρω δεν έχουν θεσπιστεί και όρια ηλικίας για την έναρξη καταβολής της σύνταξής τους. 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ" 

25. Στην με αριθμό 4013/18.11.98 ερώτηση δόθηκε με το υπ' αριθμ. 982/92/27.11.98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην ερώτηση 4013/18.11.98 που κατέθεσε στη Βουλή ο Βουλευτής κ. Βασίλειος Πάππας σχετικά με το θέμα επέκτασης των διατάξεων του ν.δ. 142/74 σε άλλες κατηγορίες αστυνομικών υπαλλήλων, σας πληροφορούμε τα εξής: 

1) Οι διατάξεις του ν.δ. 142/74 με τις οποίες υπολογίζεται στο διπλάσιο και μέχρι 5 χρόνια ο χρόνος υπηρεσίας των οργάνων των Σωμάτων Ασφαλείας, αποτελούν εξαιρετικό μέτρο, που υπαγορεύθηκε με τα κριτήρια και τις ανάγκες της εποχής εκείνης, τα οποία φρονούμε, ότι δεν συντρέχουν σήμερα. 

2) Σε μία περίοδο που καταβάλλονται έντονες προσπάθειες για την εκλογίκευση του ασφαλιστικού-συνταξιοδοτικού μας συστήματος, που επιβάλλονται περιορισμοί και αυστηροποιούνται οι προϋποθέσεις συνταξιοδότησης, αιτήματα που συνίστανται στη χορήγηση πλασματικών ετών αποδυναμώνονται ακόμα περισσότερο. Η ικανοποίηση παρομοίων αιτημάτων κάτω από τις σημερινές ασφαλιστικές - συνταξιοδοτικές συνθήκες θ' αποτελέσει σοβαρή παρέκκλιση από τις υγιείς συνταξιοδοτικές αρχές και θα δημιουργήσει πρόσθετα προβλήματα και τριβές λόγω των αντανακλαστικών επιπτώσεων στο χώρο των υπαλλήλων αλλά και των συνταξιούχων. 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ"). 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Πέμπτης 22 Απριλίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν. Βουλής) 

1. Η με αριθμό 874/19.4.99 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Εθνικής Οικονομίας, σχετικά με τον προγραμματισμό κατασκευής των διαμήκη και οριζόντιου οδικών αξόνων της Εύβοιας. 

2. Η με αριθμό 886/19.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Υγείας και Πρόνοιας, Ανάπτυξης, σχετικά με τη δημιουργία ραδιενεργού και τοξικού νέφους από τους βομβαρδισμούς στη Γιουγκοσλαβία, τους κινδύνους για τη χώρα μας κλπ. 

3. Η με αριθμό 881/19.4.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Ανάπτυξης, σχετικά με την πώληση των Ναυπηγείων Αυλίδας, τη διασφάλιση των θέσεων εργασίας κλπ. 

4. Η με αριθμό 877/19.4.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη συντήρηση και βελτίωση του οδικού άξονα Κορωπίου-Βάρης. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής) 

1. Η με αριθμό 880/19.4.99 επίκαιρη ερώτηση του Βουλευτή της Νέας Δημοκρατίας κ. Νικολάου Παπαφιλίππου, προς τον Υπουργό Εθνικής Οικονομίας, σχετικά με την καθυστέρηση καταβολής της κρατικής επιχορήγησης στους σεισμόπληκτους του Νομού Κοζάνης. 

2. Η με αριθμό 887/19.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εθνικής 'Αμυνας, σχετικά με τις προθέσεις της Κυβέρνησης να παραχωρήσει αεροδρόμια για τις ανάγκες των πολεμικών επιχειρήσεων στη Γιουγκοσλαβία κλπ. 

3. Η με αριθμό 882/19.4.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Εξωτερικών, Ανάπτυξης, σχετικά με τη λήψη μέτρων ανάκλησης της απόφασης που εντάσσει το Βόρειο Ιόνιο σε εμπόλεμη ζώνη. 

4. Η με αριθμό 876/19.4.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις του Υπουργείου για επέκταση του Μετρό προς Νίκαια-Κερατσίνι κλπ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Η πρώτη με αριθμό 870/19.4.99 επίκαιρη ερώτηση του Βουλευτή κ. Σκουλάκη προς τον Υπουργό Υγείας και Πρόνοιας θα συζητηθεί αργότερα. 

Προχωρούμε στην τρίτη επίκαιρη ερώτηση, με αριθμό 885/19.4.99, του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εξωτερικών, Εθνικής 'Αμυνας, σχετικά με τη λήψη μέτρων ανάκλησης της απόφασης που εντάσσει τον εναέριο χώρο του Ιονίου Πελάγους σε εμπόλεμη ζώνη. 

Η επίκαιρη ερώτηση του κ. Κωστόπουλου σε περίληψη έχει ως εξής: 

"Με διαταγή του ο Πρόεδρος των ΗΠΑ συμπεριέλαβε στις περιοχές που οι αμερικανικές ένοπλες δυνάμεις έχουν εμπλακεί σε πόλεμο τη θαλάσσια περιοχή και τον εναέριο χώρο του Ιονίου Πελάγους, που βρίσκονται βόρεια από τον 39ο παράλληλο. Η διαταγή αυτή εμπλέκει ακόμη περισσότερο τη χώρα μας σε δίνη του εγκληματικού πολέμου, που διεξάγουν οι ΗΠΑ, το ΝΑΤΟ και η Ευρωπαϊκή 'Ενωση σε βάρος του γιουγκοσλαβικού λαού, αφού συμπεριλαμβάνει εθνικό χώρο στις εμπόλεμες περιοχές. Οι "εξηγήσεις" του κυρίου Πρωθυπουργού ότι η διαταγή αυτή αφορά "απλώς" την προσπάθεια των ΗΠΑ να μην καταβάλουν αποζημιώσεις σε ενδεχόμενες ζημιές, δεν είναι καθόλου πειστικές, όπως εξάλλου προκύπτει και από τις εξηγήσεις που ζήτησε ο κύριος Αναπληρωτής Υπουργός Εξωτερικών από τον Αμερικανό Πρεσβευτή στην Ελλάδα. 

Ερωτώνται οι κύριοι Υπουργοί: 

-Ποια μέτρα θα πάρει η ελληνική Κυβέρνηση και πότε, ώστε να ανακληθεί αυτή η διαταγή του Αμερικανού Προέδρου; 

-Μετά και από αυτήν τη διαταγή επιμένει η Κυβέρνηση να στηρίζει τους ΝΑΤΟϊκούς βομβαρδισμούς με πλοίο ή πλοία του Πολεμικού Ναυτικού (ΚΙΜΩΝ ή ΘΕΜΙΣΤΟΚΛΗΣ) και μάλιστα, να τα διατηρεί σε περιοχές της Αδριατική Θάλασσας και του Ιονίου Πελάγους, οι οποίες έχουν χαρακτηριστεί εμπόλεμες ζώνες;". 

Ο Υφυπουργός Εθνικής 'Αμυνας κ. Δημήτριος Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε και κύριοι συνάδελφοι, είναι γεγονός ότι ο Πρόεδρος των ΗΠΑ εξέδωσε διάταγμα με ημερομηνία 13.4.99, με το οποίο καθόρισε το χώρο όπου οι 'Ενοπλες Δυνάμεις των ΗΠΑ έχουν εμπλακεί σε μάχη ως ζώνη εχθροπραξιών. Ο χώρος αυτός περιλαμβάνει την Ομοσπονδιακή Δημοκρατία της Γιουγκοσλαβίας, την Αλβανία, την Αδριατική και μέρος του Ιονίου βορείως του 39ου παραλλήλου. 

Το θέμα είναι σοβαρό. Οφείλω, όμως, να πω ότι πρέπει να το βλέπουμε με λίγο προσοχή και κυρίως να μη δίνουμε διαστάσεις και το διογκώνουμε προκαλώντας και λανθασμένες εντυπώσεις και κυρίως δεν πρέπει να απλωθεί ο πανικός στον ελληνικό λαό. 

Στο συγκεκριμένο θέμα έκαναν σαφείς δηλώσεις τόσο ο Πρωθυπουργός όσο και τα κυβερνητικά στελέχη, ο κ. Βενιζέλος, ο κ. Ρέππας, ο κ. Κρανιδιώτης. Διευκρινίστηκε με αυτές τις δηλώσεις ότι με το διάταγμα αυτό του Προέδρου των Ηνωμένων Πολιτειών αφ'ενός μεν επισημαίνεται στους τρίτους, που δεν συμμετέχουν στις επιχειρήσεις ότι οι περιοχές αυτές είναι επικίνδυνες και ως εκ τούτου αν υποστούν ζημιές, δεν έχουν δικαίωμα αποζημίωσης λόγω της προειδοποίησης, αφ'ετέρου καθορίζεται ότι όσοι υπηρετούν στις αμερικανικές ένοπλες δυνάμεις και έχουν εμπλακεί σε αυτήν την περιοχή, βορείως του 39ου παραλλήλου απαλλάσσονται από την πληρωμή του φόρου εισοδήματος. 

'Οπως αντιλαμβάνεστε, το θέμα αφορά προεδρικό διάταγμα που αποτελεί μία τυπικού χαρακτήρα πράξη που αφορά την αμερικανική εσωτερική έννομη τάξη. Αυτό άλλωστε προκύπτει και από το γεγονός ότι η κύρια εξουσιοδοτική του διάταξη είναι ο εσωτερικός κώδικας εσόδων των Ηνωμένων Πολιτειών. 

Ανεξάρτητα πάντως από αυτό η ελληνική Κυβέρνηση αντέδρασε αμέσως με διάβημα του Αναπληρωτή Υπουργού Εξωτερικών κ. Κρανιδιώτη προς τον πρέσβη των Ηνωμένων Πολιτειών και επίσης ο 'Ελληνας πρέσβης στην Ουάσιγκτον παρενέβη προς την αρμόδια διεύθυνση του State Department. Μάλιστα αναμένουμε ανακοίνωση του Υπουργείου 'Αμυνας ή του Υπουργείου Εξωτερικών των Ηνωμένων Πολιτειών πάνω στο θέμα. 

Θα πω στη φράση του κυρίου συναδέλφου, ότι η ελληνική Κυβέρνηση δεν στηρίζει τους ΝΑΤΟϊκούς βομβαρδισμούς ούτε με πλοία ούτε με άλλες δυνάμεις. Από την αρχή της κρίσης η ελληνική Κυβέρνηση πρόβαλε την πολιτική λύση ως τη μόνη οδό που πρέπει να ακολουθήσουμε για τη διέξοδο από την κρίση και επίσης δηλώσαμε ότι οι ελληνικές 'Ενοπλες Δυνάμεις δεν θα εμπλακούν στη διαμάχη αυτή. Γι' αυτό αναφέρομαι κυρίως στο πλοίο "ΘΕΜΙΣΤΟΚΛΗΣ", το οποίο αποτελεί μέρος μιας ομάδας πλοίων που από τις αρχές του 1992 έχει συγκροτηθεί και περιπλέουν στην περιοχή, δεν έχουν δε (τα πλοία) καμία σχέση με τις επιχειρήσεις που λαμβάνουν χώρα στη Γιουγκοσλαβία και κατά κανένα τρόπο δεν θα υποστηρίξουν τις πολεμικές επιχειρήσεις. 

Θέλω δε να πω με μεγάλη έμφαση ότι απλώς είμαστε υποχρεωμένοι και πρέπει να μην απουσιάζουμε από ό,τι γίνεται στην περιοχή, με τη θετική βέβαια έννοια. Με την έννοια αυτή συμμετέχουμε και σε αυτήν τη δύναμη. 

Θα έκανα μία τελευταία έκκληση, να μην εισερχόμαστε στα εσωτερικά των Ενόπλων Δυνάμεων από αυτήν την πλευρά. Ας αφήσουμε τις 'Ενοπλες Δυνάμεις, διότι δράττομαι της ευκαιρίας για τη σημερινή θλιβερή επέτειο να πω ότι ξεχάσαμε τελικά, με τα γεγονότα, πως πριν από τριάντα δύο χρόνια σαν σήμερα καταλύθηκε η δημοκρατία από μία ομάδα επιόρκων αξιωματικών. Παραπλανητικά χρησιμοποιήθηκαν ως όργανο οι 'Ενοπλες Δυνάμεις, που δεν είχαν σχέση με την επιβολή της δικτατορίας. Καταφέραμε ύστερα από είκοσι πέντε χρόνια συνετής δημοκρατίας να έχουμε καταστήσει τις 'Ενοπλες Δυνάμεις πράγματι ένα τμήμα του ελληνικού λαού. Συμμετέχουν σε αυτά όλοι οι 'Ελληνες χωρίς κανέναν περιορισμό, χωρίς κανέναν έλεγχο πολιτικών πεποιθήσεων. Οι 'Ενοπλες Δυνάμεις είναι αφοσιωμένες στο έργο τους και δεν θα θέλαμε να διαταράξουμε αυτήν τη λειτουργία. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο δύο λεπτά για να αναπτύξει την επίκαιρη ερώτησή του. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, ούτε θέλουμε να μπλέξουμε κανέναν, πολύ περισσότερο τις 'Ενοπλες Δυνάμεις στην αντιπαράθεση των κομμάτων, των συζητήσεων στη Βουλή κλπ., ούτε θέλουμε να δώσουμε διαστάσεις μεγαλύτερες από αυτές που υπάρχουν, ούτε αγνοούμε ωστόσο μία πραγματικότητα. Η Κυβέρνηση έχει μπλέξει τη χώρα σε έναν πόλεμο. Δηλαδή από το μυαλό μας βγάζουμε ότι το "ΘΕΜΙΣΤΟΚΛΗΣ" είναι στην εμπόλεμη περιοχή πάνω από τον 39ο παράλληλο όταν καίγεται ο τόπος εκεί. Aπέναντι από το Μαυροβούνιο είναι το "ΘΕΜΙΣΤΟΚΛΗΣ" και οι Αμερικάνοι το ετοιμάζουν για μία ρεζέρβα στα σχέδιά τους. 

Από το μυαλό μας βγάζουμε τις εικόνες που διαδραματίζονται στη Θεσσαλονίκη, που φεύγουν στρατιωτικά αγήματα του ΝΑΤΟ να πάνε προς τα επάνω; Από το μυαλό μας βγάζουμε τις καταγγελίες ότι το αεροδρόμιο της Κέρκυρας χρησιμοποιείται για το βρώμικο πόλεμο έτσι κι αλλιώς; Δεν βγάζουμε τίποτα από το μυαλό μας. Μπλέξατε τη χώρα σε μία περιπέτεια με τις δικαιολογίες που λέτε. Είμαστε μία μικρή χώρα, είμαστε ένας μικρός ποσοτικά λαός, τι να κάνουμε. 

Κύριε Υπουργέ, τι να σας πω. Μικρή χώρα είμαστε, μικρός λαός είμαστε, ας δούμε το μπόι μας όχι το πρωί, όταν βγαίνει ο ήλιος, αλλά στην πραγματική του διάσταση και στο ύψος του και ας μην κάνουμε τόσο μεγάλες ατιμίες. Διότι όταν ισοπεδώνεται η Γιουγκοσλαβία, καταστρέφονται, διαλύονται τα πάντα με τα σχέδια που έχουν οι Αμερικάνοι και οι άλλοι Ευρωπαίοι στο μυαλό τους και εσείς έρχεστε συνέχεια εδώ και μας λέτε "εμείς δεν μπλέκουμε", ενώ είστε μπλεγμένοι, αυτό συνιστά έστω έμμεσα μία ατιμία. Και δεν μπορούμε εμείς, ένας μικρός λαός, να κάνουμε μία τόσο μεγάλη ατιμία, κύριε Υπουργέ. 

Πάρτε την ευθύνη σας -νομικά είστε ακάλυπτοι, ηθικά είστε απαράδεκτοι- και πείτε ότι είναι μικρός λαός, είναι μικρή χώρα και δεν θέλουμε να μπλέξουμε στις δικές σας περιπέτεις και στο μοίρασμα των αγορών που κάνετε, κύριοι. Εμείς δεν θέλουμε να δολοφονήσουμε έναν λαό. Και δολοφονείται ένας λαός. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, προσπάθησα να κρατήσω χαμηλούς τόνους, αλλά δυστυχώς ο κύριος συνάδελφος υπερέβη τα όρια μιλώντας για ατιμία, όταν γνωρίζει ότι η ελληνική Κυβέρνηση με ιδιαίτερη σύνεση και προσοχή χειρίζεται την υπόθεση. Και τεράστια απόδειξη είναι το γεγονός ότι είμαστε δεκτοί και από τις δύο πλευρές. Απόδειξη τεράστια είναι το γεγονός ότι η Σερβία μας δέχεται ως τη μόνη χώρα που μπορούμε να έχουμε δυνάμεις σε αυτήν την περιοχή. Δεν μπορείτε λοιπόν να μιλάτε για ατιμία, κύριε συνάδελφε, κατά κανέναν τρόπο και θα πρέπει -σας παρακαλώ πολύ- να ανακαλέσετε την έκφραση. Χειριζόμαστε με τόσο προσοχή την υπόθεση, η Κυβέρνηση πράγματι τηρεί μία τέτοια ισορροπία, που είναι δεκτή και από τις δύο πλευρές. 

Και να πούμε και κάτι άλλο, το οποίο και φαίνεται: Ο ελληνικός λαός έχει φιλοσερβικά αισθήματα, είναι εναντίον των βομβαρδισμών, στηρίζει όμως τους χειρισμούς της Κυβέρνησης, γιατί ξέρει ότι είναι και έντιμοι και στόχο έχουν την υπεράσπιση των ελληνικών συμφερόντων. Και έχουμε πολλές αποδείξεις από αυτό. 

Πράγματι είμαστε μία μικρή χώρα, όπως είπατε. Παρ'όλα αυτά ακουγόμαστε και ενεργούμε με μέγεθος πολιτικό πολύ μεγαλύτερο από τις υπόλοιπες χώρες. Καμία χώρα του μεγέθους μας ευρωπαϊκή ή άλλη ούτε καν ακούγεται. Οι ελληνικές πρωτοβουλίες, έστω και αν δεν έχουν αποδώσει καρπούς μέχρι στιγμής, ακούγονται και οι ίδιοι οι Σέρβοι, στην προσπάθειά τους να βρουν ανθρώπους για να στηριχθούν, έχουν την Ελλάδα την οποία δέχονται μαζί με δύο άλλες χώρες. 

Δεν μπορείτε, λοιπόν, να λέτε για ατιμία. Αντιστρόφως, θα έπρεπε να επαινέσετε τη χώρα και την Κυβέρνηση για τους χειρισμούς του οποίους κάνει. 

ΠΡΟΕΔΡΕΥΩΝ (Παναγιώτης Σγουρίδης): Η δεύτερη με αριθμό 879/19.4.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εξωτερικών, σχετικά με τις προθέσεις της Κυβέρνησης για τη συγκρότηση Εθνικής Διακομματικής Επιτροπής για εθνικά θέματα διαγράφεται λόγω κωλύματος του Υπουργού. 

Τέταρτη είναι η με αριθμό 883/19.4.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικά με την αύξηση των πιστώσεων προς τη Νομαρχία Λάρισας για την υλοποίηση των προγραμματισμένων έργων ανέγερσης νέων διδακτηρίων. 

Η επίκαιρη ερώτηση της κ. Λουλέ έχει ως ακολούθως: 

"Η απόφαση του Υπουργείου σας να μειώσει τις χορηγούμενες πιστώσεις προς τη Νομαρχιακή Αυτοδιοίηση Λάρισας για την ανέγερση νέων διδακτηρίων αλλά και τη συντήρηση των ήδη υπαρχόντων έχουν φέρει σε δύσκολη θέση τις υπηρεσίες της Νομαρχίας Λάρισας. Και τούτο γιατί: α) Κανένα από τα ήδη καινούρια διδακτήρια που έχουν ξεκινήσει δεν μπορεί να ολοκληρωθεί και: β) κανένα από τα προγραμματισμένα δεν πρόκειται να υλοποιηθεί, δεδομένου ότι στη Λάρισα επικρατεί απαράδεκτη κατάσταση στην κτιριακή υποδομή ιδίως στο κέντρο της πόλης. 

Ερωτώνται οι κύριοι Υπουργοί: 

Εξετάζουν το ενδεχόμενο αύξησης των πιστώσεων, ώστε να μπορέσει η Νομαρχία Λάρισας να υλοποιήσει τα προγραμματισμένα έργα σε νέα διδακτήρια;". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο τρία λεπτά για να πρωτολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα μπορούσε η απάντησή μου να είναι μονολεκτική: Ναι. Η Κυβέρνηση εξετάζει το ενδεχόμενο να αυξήσει τις πιστώσεις τις οποίες έχει ήδη σε μια πρώτη δόση χορηγήσει στη Νομαρχιακή Αυτοδιοίκηση της Λάρισας για την κάλυψη των αναγκών της σχολικής στέγης. Γνωρίζουμε πολύ καλά ότι το 1999 είναι ένα έτος δημοσιονομικά αυστηρής πολιτικής και στα πλαίσια αυτής της πολιτικής το Υπουργείο Παιδείας μέσω του ΟΣΚ Α.Ε. έκανε τις πρώτες κατανομές για την αντιμετώπιση της συντήρησης, επισκευής και κατασκευής σχολικής στέγης. 'Οταν όμως η αγαπητή συνάδελφος μιλάει για προγραμματισμένα έργα, θα πρέπει να ξέρει ότι δεν είναι προγραμματισμένα έργα με την έννοια ότι προγραμματίστηκαν να γίνουν με εξασφαλισμένες πιστώσεις. Η κάθε νομαρχιακή αυτοδιοίκηση, η κάθε δημοτική αρχή μέχρι σήμερα σε πανελλήνια κλίμακα -και έχει αποδειχθεί εκ του αποτελέσματος- προγραμμάτιζε ότι ήθελε με βάση τις επιθυμίες της και προφανώς και τις ανάγκες αλλά όχι με βάση και τις οικονομικές δυνατότητες. Και αν υπήρξε ένα πρόβλημα, δεν προέρχεται αυτό από την πολιτική βούληση της Κυβέρνησης να μειώσει τα κονδύλια, αλλά είναι γιατί οι ανειλημμένες υποχρεώσεις εκ των παρελθόντων ετών υπερβαίνουν και το επόμενο έτος, όσον αφορά τις πιστώσεις που μπορούν να χορηγηθούν. Αυτό να το ξεκαθαρίσουμε. Διότι προγραμματίζω σημαίνει ότι κάνω κάτι που μπορώ να το χρηματοδοτήσω. 'Οχι, το ξεκινώ και θα δω τι θα γίνει, πίεση-πίεση θα βγάλω εγώ πόρους. Αυτή η λογική νομίζω ότι είναι ξεπερασμένη. 

Από εκεί και πέρα όμως το Υπουργείο Παιδείας σε συνεργασία με το Υπουργείο Εθνικής Οικονομίας εξετάζει αυτό που είπα: Το ενδεχόμενο πράγματι να ενισχύσει σε μια μεταγενέστερη δεύτερη φάση αυτά τα αρχικά κονδύλια προκειμένου να ολοκληρωθούν κάποια έργα που βρίσκονται στο περατούσθαι και να συνεχιστούν κάποια έργα που έχουν αρχίσει χωρίς τον ορθολογικό προγραμματισμό τον οποίο ανέφερα. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

Η κ. Λουλέ έχει το λόγο για δύο λεπτά, να αναπτύξει την επίκαιρη ερώτησή της. 

ΑΝΔΡΙΑΝΗ ΛΟΥΛΕ: Κύριε Πρόεδρε, το πρόγραμμα ανέγερσης των διδακτηρίων στο Νομό Λάρισας βρίσκεται κυριολεκτικά στον αέρα. Η απόφαση του Υπουργείου να περικόψει και μάλιστα με δραστικό τρόπο τις χορηγούμενες πιστώσεις για ανέγερση νέων κτιρίων αλλά και την κατασκευή των παλαιοτέρων έχει δημιουργήσει πραγματικό αδιέξοδο στις υπηρεσίες της νομαρχίας. 

Πέρα απ' αυτό, πριν λίγες ημέρες, κύριε Υπουργέ, κάνατε γνωστό στη Νομαρχιακή Αυτοδιοίκηση Λάρισας την απόφασή σας, σύμφωνα με την οποία τα έργα ανέγερσης νέων διδακτηρίων θα εγκρίνονται πλέον από το Υπουργείο και όχι από το νομαρχιακό συμβούλιο, όπως συνέβαινε μέχρι τώρα. Αφαιρείται έτσι με αυτό μια ουσιαστική αρμοδιότητα από τη Νομαρχιακή Αυτοδιοίκηση και κάθε άλλο παρά αποκέντρωση κάνετε. 

Πέρσι είχαν διατεθεί επτακόσια εκατομμύρια δραχμές από το Υπουργείο Παιδείας, οκτακόσια εκατομμύρια από το ΤΑΣΕ, καθώς και τριακόσια εκατομμύρια για επισκευές παλαιών σχολείων. Συνολικά, δηλαδή, ένα δισεκατομμύριο οκτακόσια εκατομμύρια. Φέτος διατίθενται μόνο τετρακόσια εκατομμύρια για τα καινούρια κτίρια και σαράντα για συντήρηση παλαιών σχολείων όλου του νομού. Το ποσό όμως των τετρακοσίων εκατομμυρίων επαρκεί μόνο για την ολοκλήρωση του 8ου Γυμνασίου Λάρισας και του 42ου Δημοτικού Σχολείου καθώς και για την εξόφληση οφειλών για εργασίες που έγιναν στο 2ο Δημοτικό Σχολείο Λάρισας. 

Τα άλλα έργα που έχουν δημοπρατηθεί, έργα που βρίσκονται σε εξέλιξη, αλλά και για έργα που σκόπευε να προκηρύξει η Νομαρχιακή Αυτοδιοίκηση, βρίσκονται ξεκρέμαστα λόγω έλλειψης πιστώσεων. 

Αν δεν αλλάξετε την απόφασή σας, λοιπόν, δεν πρόκειται να υλοποιηθούν τα εξής έργα: Το 5ο Δημοτικό Σχολείο, το Νηπιαγωγείο Τυρνάβου που έχει ήδη δημοπρατηθεί, το 1ο Δημοτικό Λάρισας που έχει αποφασισθεί η ανακατασκευή του κτιρίου λόγω παλαιότητας, το 1ο Δημοτικό Γιάννουλης που έχει προγραμματισθεί να καλύψει και τις ανάγκες των εργατικών κατοικιών που έγιναν εκεί και το 9ο Δημοτικό Σχολείο Λάρισας. Η εξέλιξη αυτή έρχεται να παρατείνει την απαράδεκτη κατάσταση που επικρατεί στην κτιριακή υποδομή, κυρίως στο κέντρο της πόλης, κατάσταση που αναγκάζει πολλά σχολεία να λειτουργούν απόγευμα, μαθητές να κάνουν μαθήματα σε υπόγειες αίθουσες, σε συγκροτήματα που δεν υπάρχουν εγκαταστάσεις, δεν υπάρχουν τουαλέτες κλπ. 

Χαρακτηριστικά σας αναφέρω τελειώνοντας, κύριε Πρόεδρε, ότι από τα εξήντα νηπιαγωγεία τα σαράντα στεγάζονται σε ενοικιασμένα καταστήματα χωρίς αύλιο χώρο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Υπουργέ, έχετε το λόγο για δύο λεπτά να δευτερολογήσετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν έχει γίνει, κύριε Πρόεδρε, καμία αφαίρεση αρμοδιοτήτων της Τοπικής Αυτοδιοίκησης Α' και Β' βαθμού, όσον αφορά τις προτάσεις για την αντιμετώπιση της σχολικής στέγης. Σε κανένα κυβερνητικό τομέα η Κυβέρνηση δεν καταργεί το δημοκρατικό προγραμματισμό σε επίπεδο Τοπικής Αυτοδιοίκησης. Αντίθετα, μάλιστα, το Υπουργείο Παιδείας προκειμένου να εναρμονίσει τον προγραμματισμό που προέρχεται από την Τοπική Αυτοδιοίκηση με τις εκάστοτε οικονομικές δυνατότητες, έτσι ώστε τα έργα τα οποία προτείνονται είτε για συντήρηση είτε για επισκευή είτε για κατασκευή, να έχουν και τους απαιτούμενος πόρους, προκειμένου να ικανοποιηθούν αυτές οι ανάγκες τους. Επίσης έχει καθορίσει περίπου δέκα νομούς με οξύ στεγαστικό πρόβλημα σχολικής στέγης. 'Εχει υπαγάγει αυτούς τους νομούς υπό την τεχνική επιστασία και εποπτεία του ΟΣΚ, ο οποίος καταστρώνει μετά από επιτόπιες πολυήμερες επισκέψεις και επιθεωρήσεις, πενταετή προγράμματα για την κάλυψη των αναγκών σχολικής στέγης, έχοντας παράλληλα προεξασφαλίσει προϋπολογιστικά και τα αναγκαία κονδύλια. 

Αν εσείς αυτό το λέτε αφαίρεση αρμοδιοτήτων, εγώ απαντώ ότι είναι επαναφορά σε μια ορθολογική τάξη, όπου ο προγραμματισμός -όπως είπα- έχει νόημα, διότι έχει εξασφαλισμένους και τους πόρους για την υλοποίηση των έργων που προγραμματίζονται. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 878/19.4.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Ανάπτυξης, σχετικά με τη νομοθετική ρύθμιση αγοράς του ψωμιού και συναφών προϊόντων αρτοποιίας. 

Η επίκαιρη ερώτηση του κ. Ρόκου είναι η ακόλουθη: 

"Η τάξη των Ελλήνων βιοτεχνών αρτοποιών συνοδεύει το ελληνικό έθνος από την αρχή της ιστορίας του και είναι συνυφασμένη με τη ζωή και την κουλτούρα του λαού μας. 

Δυστυχώς και παρ'όλο ότι από τριετίας υπάρχει έτοιμο νομοσχέδιο, που κωδικοποιεί και ρυθμίζει τα της αγοράς του ψωμιού και συναφών προϊόντων, η απελθούσα ηγεσία του Υπουργείου Ανάπτυξης όχι μόνο αδιαφόρησε να προωθήσει το σχετικό νομοσχέδιο στη Βουλή, ως όφειλε, αλλά και συστηματικά παραπλανούσε το Κοινοβούλιο απαντώντας στις προηγούμενες ερωτήσεις μας με μισόλογα και αοριστολογίες, παραπέμποντας την υπόθεση στο ποτέ. 

'Υστερα από επανειλημμένες διαπιστώσεις χονδροειδών παραβάσεων ακόμη και του υπάρχοντος νομικού πλαισίου και πολλαπλών βεβαιώσεων από το Υπουργείο Υγείας ότι μεγάλες ποσότητες ψωμιού παράγονται και διακινούνται κάτω από απαράδεκτες συνθήκες. 

Ερωτάται ο κύριος Υπουργός: 

Προτίθεται να προωθήσει το νομοσχέδιο στη Βουλή, να ψηφιστεί το ταχύτερο δυνατό, όπως το ετοίμασε η διυπουργική επιτροπή, χωρίς αλλοιώσεις σε βάρος των αρτοποιών;". 

Η κ. Διαμαντοπούλου έχει το λόγο για τρία λεπτά, για να πρωτολογήσει. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, υπάρχει μια νομοθεσία για το ψωμί και κανονιστικές πράξεις και νέες υπουργικές αποφάσεις οι οποίες αφορούν τη διακίνησή του, οι οποίες αποτελούν ένα σχετικά πλήρες θεσμικό πλαίσιο, το οποίο πραγματικά δεν θα χρειαζόταν ιδιαίτερες παρεμβάσεις, αν οι ελεγκτικοί μηχανισμοί, οι υπεύθυνοι για την εφαρμογή του λειτουργούσαν κανονικά. 

Διαπιστώθηκε, λοιπόν, ότι πράγματι υπάρχει πρόβλημα στον έλεγχο, στη διακίνηση του ψωμιού, στην υγιεινή και συστάθηκε μια επιτροπή στην οποία συμμετείχαν πολλά Υπουργεία με υπαλλήλους, οι οποίοι κοίταξαν ξανά ένα σύγχρονο σχέδιο νόμου που θα έβλεπε τα θέματα από περιβαλλοντική πλευρά, από πλευράς υγείας και τεχνικής. 

Ολοκληρώθηκε ένα σχέδιο νόμου στο οποίο υπήρξαν δύο βασικές διαφωνίες. Το θέμα της συσκευασίας και το θέμα των θερμών γωνιών. Πρέπει να σας πω ότι στο διάλογο για το ψωμί εμπλέκονται όχι μόνο οι αρτοποιοί και το Υπουργείο, αλλά τέσσερα Υπουργεία και κλάδοι όπως είναι των αρτοποιών, όπως είναι των μεσαίων και μεγάλων αρτοβιομηχανιών και όπως είναι των πρατηρίων, που όπως ξέρετε είναι και αυτοί δεκαπέντε χιλιάδες. Οι απόψεις των φορέων μεταξύ τους όπως και των υπουργείων που βλέπουν από διαφορετική πλευρά είναι πολλές και σε πολλά σημεία δεν συναντώνται. 

Και θα πρέπει να καταλήξουμε σ'ένα νομοσχέδιο τέτοιο, που πραγματικά να βρει τη χρυσή τομή και κυρίως, να εξυπηρετεί τις ανάγκες του καταναλωτή, που είναι το κύριο πρόβλημά μας. 

Θα σας πω, λοιπόν, ότι στο θέμα της συσκευασίας οι μεν αρτοποιοί θέλουν το ψωμί συσκευασμένο παντού και πάντοτε, οι δε υπόλοιπες δύο κατηγορίες θέλουν το ψωμί να μην είναι συσκευασμένο στα πρατήρια. 

Για το δεύτερο πρόβλημα, που είναι οι θερμές γωνιές, η άποψη και του Υπουργείου -και νομίζω ότι αυτό είναι και το πιο σημαντικό πρόβλημα που θα έχουμε μπροστά μας- είναι ότι δεν θα πρέπει να επιτραπούν για ένα διάστημα οι θερμές γωνιές, οι οποίες θα δημιουργήσουν ένα σοβαρό πρόβλημα στο μικρό και μεσαίο αρτοποιείο, το οποίο θα χάσει το πλεονέκτημα του ζεστού ψωμιού, το οποίο πουλάει ανά πάσα στιγμή. 

Προφανώς θα μπορούσε να υπάρξει μια άποψη για τη μη προώθηση του νομοσχεδίου. Θα πω όμως εδώ ότι από την πλευρά του εμπορίου υπάρχει τεκμηριωμένη και νομική σε μεγάλο βαθμό βάση για την ανταγωνιστικότητα. Θα πρέπει το νομοσχέδιο το οποίο θα κατατεθεί να μην έχει πρόβλημα ανταγωνιστικότητας. Θα πρέπει λοιπόν το νομοσχέδιο το οποίο θα κατατεθεί να είναι προς όφελος και να έχει τη σύμφωνη γνώμη σε μεγάλο βαθμό και των τάξεων τις οποίες εξυπηρετεί, εφόσον βέβαια πάντοτε λαμβάνουμε υπόψη τον τελικό στόχο που είναι ο καταναλωτής. 

Εκτιμώ ότι θα πρέπει να υπάρξει και μια νέα προσέγγιση από πλευράς αρτοποιών. Να γίνει, δηλαδή, ένα βήμα απ'όλες τις πλευρές, ώστε να μπορέσουμε να καταλήξουμε και να προωθήσουμε μια σύγχρονη νομοθεσία για το ψωμί, που -υπογραμμίζω- το μεγάλο πρόβλημα δεν είναι εκεί που το θέτουν, δηλαδή στη συσκευασία, αλλά είναι στο θέμα της τεχνολογίας που έχει μπει στο χώρο του ψωμιού, με κίνδυνο να απειλούνται τα πολύ μικρά αρτοποιεία, αν δεν γίνουν κάποιες άμεσες παρεμβάσεις. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Ρόκος έχει το λόγο για δύο λεπτά για να αναπτύξει την επίκαιρη ερώτησή του. 

ΓΕΩΡΓΙΟΣ ΡΟΚΟΣ: Κύριε Πρόεδρε, επανέρχομαι, μετά από τις 29 Γενάρη του προηγούμενου χρόνου, στο ίδιο ερώτημα. Γιατί αφορά, πράγματι, μια παραδοσιακή χώρα, η οποία έχει συγκεκριμένες τάσεις ανάπτυξης. Τον τουρισμό, τα ιδιαίτερα χαρακτηριστικά της, τους κλάδους της. 

Επανέρχομαι επίσης, επειδή αυτά που αφορούν την αλήθεια της πραγματικής αναπτυξιακής πορείας της χώρας μας, ενώ σχεδιάζονται, ενώ φαινομενικά αποφασίζονται από επιτροπές που πολλές φορές συγκροτούνται από τα ίδια τα Υπουργεία και με δική τους πρωτοβουλία και καταλήγουν ομόφωνα -και μιλάω για μια απόφαση από το 1996- δεν ολοκληρώνονται. 

Διάβαζα -και έχω μαζί μου- τα Πρακτικά της προηγούμενης συζήτησης που είχα με την κ.Διαμαντοπούλου. Εκεί φάνηκε προς το τέλος, κλείνοντας τη συζήτηση, ότι θα υπάρξει ένα χρονοδιάγραμμα όπου με βάση τις προτάσεις των συγκεκριμένων φορέων θα κλείσει αυτή η ιστορία. Γιατί πρέπει να κλείσει αυτή η ιστορία. 

Κατανοώ και εγώ ότι υπάρχει σύγκρουση συμφερόντων μικρών και μεγάλων. 'Ολα έτσι παίζονται στη σύγχρονη κοινωνία. 'Ομως, κάποια στιγμή, πέρα από τις συγκρούσεις, που εκ των πραγμάτων ανάγονται μεταξύ μικρών και μεγάλων, υπάρχει και μια μεγάλη αλήθεια: 'Οτι είμαστε υπεύθυνες πολιτικές δυνάμεις, ότι είμαστε υπεύθυνες κυβερνήσεις, που πρέπει να αποφασίζουμε και να δίνουμε λύσεις. Γιατί δεν πρέπει να εκκρεμούν αυτά τα θέματα. Και δεν πρέπει να δικαιολογούμαστε, όπως στην αρχή έκανε η κυρία Υπουργός, που έλεγε ότι υπάρχει ανάγκη νομικού πλαισίου, ότι υπάρχει δυσλειτουργία του δημόσιου τομέα, αλλά εμείς δεν παρεμβαίνουμε και περιμένουμε τα πράγματα να ωριμάσουν. Μέχρι πότε θα πρέπει να περιμένουμε; 

Και το είχα πει την προηγούμενη φορά. Και σήμερα δεν θα αναφέρω ονόματα. Φοβάμαι ότι η πίεση που ασκείται από κυρίαρχες οικονομικές δυνάμεις, που αυτόν το συγκεκριμένο κλάδο θέλουν να τον βάλουν στο χέρι τους, είναι ισχυρές και δεν επιτρέπουν να γίνει κάτι. 

Από τη στιγμή που ο ίδιος ο μεγάλος φορέας των δεκαπέντε χιλιάδων αρτοποιών δέχεται τις προτάσεις των επιτροπών που έχουν συσταθεί από το Υπουργείο, να κλείσει αυτό το θέμα. Αυτό ήθελα να ακούσω από την κυρία Υπουργό. Να υπάρξει ένα χρονοδιάγραμμα ουσιαστικό και δεσμευτικό. Και μια και είναι η ίδια σ'αυτό το Υπουργείο σήμερα, να αποφασίσει τέλος πάντων γι'αυτό το θέμα. Αυτό το ζήτημα, που είναι ιδιαίτερα σημαντικό, θα τελειώσει; 

ΠΡΟΕΔΡΕΥΩΝ (Παναγιώτης Σγουρίδης): Η Υφυπουργός Ανάπτυξης κ.Διαμαντοπούλου έχει το λόγο για δύο λεπτά για να δευτερολογήσει. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε συνάδελφε, επειδή έχουμε μιλήσει και άλλη φορά και επειδή έχει αποτελέσει θέμα και άλλων επίκαιρων ερωτήσεων άλλων συναδέλφων, νομίζω ότι για να βοηθηθεί ο πολιτικός διάλογος αντί να συζητούμε για τις διαδικασίες θα πρέπει να συζητούμε για την ουσία. Δηλαδή πραγματικά θα μας βοηθούσατε πάρα πολύ αν το κόμμα σας μας έστελνε τις απόψεις του. Και όχι απόψεις για το αν θα πρέπει να υπάρξει χρονοδιάγραμμα, ούτε απόψεις για το αν πρέπει να υπάρχει νομοθεσία. 

ΓΕΩΡΓΙΟΣ ΡΟΚΟΣ: Υπάρχουν οι απόψεις των φορέων. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Ποιων φορέων, κύριε συνάδελφε; 

ΓΕΩΡΓΙΟΣ ΡΟΚΟΣ: Των αρτοποιών βασικά και των επιτροπών του Υπουργείου σας. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεν είναι μόνον οι αρτοποιοί. Δεκαπέντε χιλιάδες είναι οι μικροί αρτοποιοί, δεκαπέντε χιλιάδες είναι και οι μικροί πρατηριούχοι σε όλη τη χώρα. Το πρόβλημα δεν είναι μεταξύ μικρών και μεγάλων. 

Οι μεγάλες βιομηχανίες άρτου στη χώρα μας δεν είναι περισσότερες από τέσσερις και αφορούν το Λεκανοπέδιο. 'Ομως, το 70% των αρτοποιείων δεν είναι στο Λεκανοπέδιο. 

Θα έλεγα λοιπόν ότι για να βοηθηθεί ένας πραγματικά σοβαρός πολιτικός διάλογος, αντί να συζητούμε επί των διαδικασιών και γενικά για τους φορείς σε αυτά τα πέντε ανοικτά ζητήματα, μπορούμε να έχουμε τις απόψεις σας; Για το θέμα της συσκευασίας, για το θέμα των θερμών γωνιών, για το θέμα της οργάνωσης του επαγγέλματος, για τη διασύνδεση των μικρών και των μεγάλων. 

Δυστυχώς, η τροπή, που έχουν πάρει τα πράγματα σε πολλές χώρες στην Ευρώπη, έχει οδηγήσει στη δυνάστευση πραγματικά της αγοράς από πολύ μεγάλες αρτοβιομηχανίες, οι οποίες παράγουν είκοσι και τριάντα είδη ψωμιών, τα οποία διοχετεύουν σε μια ημέρα, όχι απλά σε πρατήρια, αλλά κάνουν και διανομή κατ'οίκον. Δηλαδή, τείνουν να καταργήσουν τελείως το μικρό μαγαζί. 

Το μικρό μαγαζί για να το προστατεύσεις πρέπει να το βάλεις στη λογική του εκσυγχρονισμού. Γιατί στη λογική του ανταγωνισμού θα χάσει. Γι'αυτό και έχουμε κάνει ειδικά προγράμματα, όπου οι μικροί αρτοποιοί μπορεί να συνδεθούν μεταξύ τους, να κάνουν κοινό ψωμί, κοινή φίρμα, κοινή βιτρίνα και να μπουν σε μια καινούρια λογική διανομής και μάρκετιγκ ενός προϊόντος το οποίο παίρνει άλλα χαρακτηριστικά. Δεν ζούμε στην εποχή που είχαμε ένα είδος ψωμιού και το έπαιρνες από το φουρνάρη της γειτονιάς σου! 'Εχουν εξελιχθεί τρομακτικά τα πράγματα στο ψωμί. 'Εχει γίνει εξαγώγιμο είδος, ημικατεψυγμένο, κ.ο.κ. 'Εχουμε λοιπόν μια καινούρια πραγματικότητα. Και σε αυτήν την καινούρια πραγματικότητα προσπαθούμε να βρούμε την τομή εκείνη που θα διαφυλάξει τους μικρούς αρτοποιούς, οι οποίοι πραγματικά κινδυνεύουν αν δεν εκσυγχρονιστούν , αλλά ταυτόχρονα θα εξυπηρετήσει τις ανάγκες του καταναλωτή. 

Επειδή πραγματικά είναι σοβαρότατο το θέμα, εγώ ειλικρινά είμαι στη διάθεσή σας, για να σας δώσω όλα τα στοιχεία και όλες τις νομοθεσίες που έχουμε πάρει απ'όλες τις χώρες. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι οκτώ μαθητές και δύο συνοδοί-καθηγητές από το Γυμνάσιο Ισθμίων Κορινθίας. 

Η Βουλή τους καλωσορίζει. 

(Χειροκροτήματα απ'όλες τις πτέρυγες της Βουλής) 

Θα ήθελα να πω στους μαθητές ότι σήμερα έχουμε κοινοβουλευτικό έλεγχο και βρίσκονται στην Αίθουσα οι Βουλευτές που ερωτούν και οι Υπουργοί που απαντούν. 

Κύριοι συνάδελφοι, ο Βουλευτής του Συνασπισμού της Αριστεράς και της Προόδου κ.Ιωάννης Δραγασάκης ζητεί ολιγοήμερη άδεια απουσίας στο εξωτερικό. Εγκρίνει η Βουλή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 

Επίκαιρες ερωτήσεις δεύτερου κύκλου: 

Η πρώτη επίκαιρη ερώτηση με αριθμό 871/19-4-99 του Βουλευτή του Πανελλήνιου Σοσιαλιστικού Κινήματος κ.Θεόδωρου Στάθη προς τους Υπουργούς Περιβάλλοντος, Χωροταξίας και Δημοσίων 'Εργων, Μεταφορών και Επικοινωνιών, Δημόσιας Τάξης, σχετικά με τις ενέργειες της Κυβέρνησης προκειμένου να περιοριστούν τα τροχαία ατυχήματα στη χώρα μας, διαγράφεται λόγω κωλύματος του Υπουργού. 

Επανερχόμαστε στις επίκαιρες ερωτήσεις πρώτου κύκλου και συγκεκριμένα στην πρώτη με αριθμό 870/19-4-99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Εμμανουήλ Σκουλάκη προς τον Υπουργό Υγείας και Πρόνοιας, σχετικά με τις προθέσεις του Υπουργείου να επιλύσει τα προβλήματα, προκειμένου να λειτουργήσει το νέο Νομαρχιακό Νοσοκομείο Χανίων. 

Η επίκαιρη ερώτηση του κυρίου συναδέλφου σε περίληψη έχει ως εξής: 

"Κύριε Υπουργέ, όπως γνωρίζετε, το Υπουργείο Υγείας, αναγνωρίζοντας τις κακές συνθήκες παροχής νοσοκομειακής περίθαλψης στο Νομό Χανίων και στη δυτική Κρήτη, (παλιό και μικρό κτίριο, έλλειψη εξειδικευμένων ιατρικών τμημάτων και σύγχρονου εξοπλισμού, διάσπαση υπηρεσιών, λειτουργία τμημάτων του Γενικού Νοσοκομείου, όπως του Παιδιατρικού σε κτίρια του Ψυχιατρείου), αποφάσισε το Μάρτη του 1989 την κατασκευή νέου Γενικού Νομαρχιακού Νοσοκομείου. Το έργο ανετέθη στη Δημόσια Επιχείρηση Ανέγερσης Νοσηλευτικών Μονάδων και εντάχθηκε στο ΠΕΠ Κρήτης του Β' Κοινοτικού Πλαισίου Στήριξης με συνολικό προϋπολογισμό 20 δισεκατομμυρίων. Θεμελιώθηκε τον Οκτώβρη του 1994 και όπως διαβεβαιώνει εγγράφως η ΔΕΠΑΝΟΜ -κάτι που και εσείς διαπιστώσατε πρόσφατα στην επιτόπια επίσκεψή σας- το έργο θα παραδοθεί προς χρήση τον Ιούνιο του τρέχοντος έτους, με δυνατότητα έναρξης λειτουργίας του τον Οκτώβρη ή Νοέμβρη του 1999. 

Ερωτάσθε: 

1. Προτίθεσθε να προωθήσετε άμεσα για υπογραφή στα συναρμόδια Υπουργεία Οικονομικών και Προεδρίας ένα νέο οργανισμό που να διασφαλίζει τη σταδιακή ανάπτυξη και εύρυθμη λειτουργία του νοσοκομείου; 

2. Προτίθεστε να ζητήσετε την κατ'εξαίρεση έγκριση πρόσληψης του ελάχιστου αλλά αναγκαίου προσωπικού από το Υπουργικό Συμβούλιο για έναρξη λειτουργίας του νέου νοσοκομείου; 

3. Προτίθεσθε να συγκαλέσετε το ταχύτερο δυνατόν σύσκεψη στο Υπουργείο Υγείας με συμμετοχή των συναρμοδίων -σε σχέση με τον Οργανισμό Υφυπουργών Οικονομικών και Προεδρίας και όλων των φορέων του νομού, έτσι ώστε με άμεσες αποφάσεις να μην παρέλθουν κρίσιμες ημερομηνίες και η κοινή γνώμη να εφησυχάσει, όταν θα ενημερωθεί υπεύθυνα από το Υπουργείο για το χρονοδιάγραμμα ανάπτυξης και λειτουργίας του νέου νοσοκομείου;". 

O Yφυπουργός Υγείας και Πρόνοιας κ.Νικόλαος Φαρμάκης έχει το λόγο για τρία λεπτά για να πρωτολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, πράγματι το νέο Νομαρχιακό Νοσοκομείο των Χανίων πρόκειται να λειτουργήσει περί τον Οκτώβριο ή το Νοέμβριο του τρέχοντος έτους, αφού θα έχει ολοκληρωθεί η ανέγερσή του στα μέσα του καλοκαιριού περίπου, όπως βεβαιώνει η ΔΕΠΑΝΟΜ και αναφέρει στο σκεπτικό της επίκαιρης ερώτησής του ο συνάδελφος κ. Σκουλάκης. 

Θα λειτουργήσει αυτό το νοσοκομείο με τη μεταφορά σε αυτό των τμημάτων και του προσωπικού του σημερινού Νοσοκομείου Χανίων, του παλιού νοσοκομείου, αλλά και με την ανάπτυξη νέων τμημάτων και την πρόσληψη ενός αριθμού προσωπικού επιπλέον του σήμερα υπηρετούντος. 

Ο ισχύων Οργανισμός του Νοσοκομείου προβλέπει οκτακόσιες ενενήντα εννέα θέσεις προσωπικού και υπηρετούν στο νοσοκομείο πεντακόσιοι τριάντα επτά εργαζόμενοι και σαράντα εννέα εργαζόμενοι με σχέση εργασίας ιδιωτικού δικαίου αορίστου χρόνου, που δεν είναι δηλαδή, τακτικές θέσεις που προβλέπονται του Οργανισμού. Επίσης υπηρετούν εκατόν είκοσι τρεις γιατροί του Εθνικού Συστήματος Υγείας και ειδικευόμενοι. 

Στην τελευταία επίσκεψη του Υπουργού Υγείας στα Χανιά και στη σύσκεψη που έγινε εκεί υπό την προεδρία του με όλους τους συναρμόδιους φορείς, αποφασίστηκε και ο Υπουργός δεσμεύτηκε γι'αυτό, η τροποποίηση του Οργανισμού του Νοσοκομείου, ώστε να περιλάβει τα νέα τμήματα και να υπάρξει ανακατανομή των κενών θέσεων του προσωπικού, που είναι περισσότερες από τριακόσιες. Θα υπάρξει ίσως και οριακή αύξηση, προσωπικού αναγκαίου για τη λειτουργία των νέων τμημάτων. 

Επίσης, υπήρξε δέσμευση του Υπουργού ότι μέσα στο 1999 θα δοθεί η δυνατότητα στο νοσοκομείο να προσλάβει και ένα αριθμό εποχιακού προσωπικού, για το οποίο έχουμε ζητήσει έγκριση από το Υπουργικό Συμβούλιο, ώστε να καταστεί δυνατή η έναρξη λειτουργίας του νέου νοσοκομείου. 

Θεωρούμε ότι με αυτόν τον τρόπο δεν υπάρχει καμία δυσκολία να αρχίσει το νέο νοσοκομείο να λειτουργεί, όπως προβλέπεται, το φθινόπωρο του 1999, τον Οκτώβριο ή το Νοέμβριο. 

'Ολα τα καινούρια νοσοκομεία σε όλον τον κόσμο και όταν είναι και κάποιου μεγέθους -και είναι μεγάλο νοσοκομείο το Νοσοκομείο των Χανίων- αρχίζουν να λειτουργούν και αναπτύσσονται σταδιακά. 

Μπορεί, λοιπόν, το νοσοκομείο στο μεγαλύτερο μέρος του να λειτουργήσει με τη μεταφορά του παλιού νοσοκομείου, εν τω μεταξύ θα προχωρούν και οι διαδικασίες πρόσληψης του νέου προσωπικού και η ανάπτυξη των νέων τμημάτων και έτσι θα ολοκληρωθεί τη λειτουργία του. 

Νέα σύσκεψη δεν κρίνεται ότι είναι αναγκαία στο Υπουργείο, αφού η τελευταία σύσκεψη στα Χανιά είναι πολύ πρόσφατη υπό την προεδρεία του Υπουργού Υγείας και με τη συμμετοχή όλων που προτείνετε να συμμετάσχουν σε μία νέα σύσκεψη. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σκουλάκης έχει το λόγο για δύο λεπτά. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, έτσι, όπως απάντησε ο κύριος Υφυπουργός, έχουν τα πράγματα. Εκείνο, όμως, που με οδήγησε με βαριά καρδιά, αν θέλετε, να κάνω την επίκαιρη ερώτηση, είναι η στασιμότητα. 

Το θέμα του νέου οργανισμού του Νοσοκομείου Χανίων εκκρεμεί στο Υπουργείο από τα μέσα του '98. Προσπάθησα -ομολογώ- να το λύσω και δυστυχώς δεν πρόλαβα και επί έξι μήνες μετά την αποχώρησή μου από το Υπουργείο εκκρεμεί. Εκκρεμεί ακόμα και μετά την επίσκεψη του Υπουργού και χαίρομαι που σήμερα με την ευκαιρία της συζήτησης της επίκαιρης ερώτησης με εξαιρετικά επείγον έγγραφο το Υπουργείο ζητά από το διοικητικό συμβούλιο να προβεί σε συγκεκριμένες ενέργειες τροποποιώντας κάποιες θέσεις με ανακατανομή, σωστά το είπε ο κ. Φαρμάκης, κάποιων θέσεων. 

'Ομως αυτή η διαδικασία δεν λύνει το πρόβλημα. Δηλαδή, όταν το διοικητικό συμβούλιο μετά από πολύ μελέτη του θέματος πρότεινε δεκαέξι (16) νέα τμήματα και τη σύσταση -αν θυμάμαι καλά- διακοσίων ογδόντα θέσεων, καταλαβαίνετε ότι αυτή η τροποποίηση, την οποία προτείνει το Υπουργείο Οικονομικών στην ουσία και την αποδέχεται και το Υπουργείο Υγείας -μην έχοντας άλλη επιλογή- δεν λύνει το πρόβλημα. Διότι πώς θα συσταθούν τα νέα τμήματα, όταν οι οργανικές θέσεις των γιατρών δεν επαρκούν; Δεν θα κάνουμε π.χ. ένα νευροχειρουργικό, ένα ογκολογικό; Τέσσερις χιλιάδες ασθενείς ετησίως νοσηλεύονται στο Ηράκλειο. Δεν γνωρίζω τον αριθμό των Χανιωτών ασθενών που νοσηλεύονται στα νοσοκομεία της Αθήνας. 

Καταλαβαίνετε ότι πρέπει να συσταθεί ένας ελάχιστος αριθμός ιατρικών θέσεων, να γίνει δηλαδή σύσταση νέων θέσεων και τροποποίηση όποιων θέσεων μπορούν να τροποποιηθούν. Να εγκριθεί ο νέος οργανισμός και να προκηρυχθεί ένας ελάχιστος αριθμός θέσεων. Φοβάμαι, όμως, ότι δεν θα προφθάσουμε τις ημερομηνίες. 'Εχει ήδη χαθεί πολύτιμος χρόνος. 

'Εκανα αυτήν την επίκαιρη ερώτηση και χαίρομαι που ο κύριος Υφυπουργός απάντησε έτσι, ότι ήδη προβλέπει ότι θα λειτουργήσει Οκτώβριο με Νοέμβριο το νοσοκομείο, για να μη συμβούν δυσάρεστες και ανεξέλεγκτες καταστάσεις: Από τη μία μεριά, σε ένα αχούρι, να στιβάζονται οι ασθενείς σε κτίριο του 1905, οι εργαζόμενοι να λειτουργούν κάτω από δραματικές συνθήκες, η Παιδιατρική Κλινική να λειτουργεί στο Ψυχιατρείο και από την άλλη μεριά να είναι τελειωμένο ένα νοσοκομείο, που είναι πράγματι υπερσύγχρονο αλλά να μη λειτουργεί. Γι' αυτό έκανα αυτήν την επίκαιρη ερώτηση και χαίρομαι, κύριε Φαρμάκη, που και εσείς με τη μελέτη των στοιχείων και με τη γνώση των δυνατοτήτων του Υπουργείου προβλέπετε ότι θα λειτουργήσει τον Οκτώβριο ή Νοέμβριο του 1999. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Φαρμάκης έχει το λόγο για δύο λεπτά να δευτερολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, πρέπει να επαναλάβω ότι η όποια καθυστέρηση, στην οποία αναφερθήκατε της τροποποίησης του Οργανισμού του Νοσοκομείου, δεν πρόκειται και δεν πρέπει να καθυστερήσει την έναρξη λειτουργίας του νέου νοσοκομείου, αφού βασικά η λειτουργία του θα στηριχθεί στη μεταφορά των τμημάτων και του προσωπικού του παλαιού νοσοκομείου. 

Η ανάπτυξη των νέων τμημάτων είναι κάτι άλλο. Βεβαίως και πρέπει να συμπληρωθεί η λειτουργία του νοσοκομείου με νέα τμήματα. Δεν είμαι έτοιμος να απαντήσω για το παράδειγμα, στο οποίο αναφερθήκατε, της νευροχειρουργικής κλινικής, γιατί μπορώ να θεωρήσω ότι είναι ενός τριτοβάθμιου νοσοκομείου δραστηριότητα, αλλά, εν πάση περιπτώσει, είμαι βέβαιος ότι χρειάζεται συμπλήρωση ο Οργανισμός και χρειάζεται ανάπτυξη νέων τμημάτων. 

Πρέπει να καταλάβουν όλοι οι ενδιαφερόμενοι ότι δεν πρέπει η όποια καθυστέρηση στον Οργανισμό και τις προσλήψεις νέου προσωπικού, που περνούν μέσα από τις συγκεκριμένες οικονομικές δυνατότητες του Υπουργείου, τις οποίες γνωρίζετε -άλλωστε λίγους μήνες λείπετε από εκεί- να καθυστερήσουν την έναρξη λειτουργίας του νέου νοσοκομείου. 

Πρέπει να αρχίσει μετά την ολοκλήρωση της ανέγερσής του η σταδιακή μεταφορά του παλιού νοσοκομείου στο καινούριο και η έναρξη της λειτουργίας του. Αυτό αν θέλετε θα είναι και ένας λόγος επιταχυντικός. Να προχωρήσουν δηλαδή οι προσλήψεις με γρηγορότερους ρυθμούς, ώστε να ολοκληρωθεί η λειτουργία του νοσοκομείου σε όλο του το μέγεθος. 

Νομίζω, λοιπόν, ότι σε συνεργασία των αρμοδίων υπηρεσιών του Υπουργείου μας, που έχουν την εντολή της πολιτικής ηγεσίας προς τούτο, με τη διοίκηση του νοσοκομείου, θα βρεθούν οι λύσιες και οι προτάσεις που πρέπει να έλθουν από το νοσοκομείο, θα βοηθήσουν στην τροποποίηση του Οργανισμού, στην ανακατανομή των θέσεων και στη σύσταση των νέων τμημάτων. Από εκεί και πέρα τα άλλα θα τα δούμε. 

Οι διακόσιες ογδόντα θέσεις που προτείνονται πρέπει να σας πω και από του Βήματος αυτού ότι είναι πολλές. Γνωρίζετε πολύ καλά ότι υπάρχουν και άλλα νοσοκομεία που είναι ήδη τελειωμένα, είναι από καιρό τελειωμένα και πρέπει να λειτουργήσουν και οι οικονομικές δυνατότητες και οι θέσεις, δυστυχώς, δεν είναι τόσες πολλές. 

ΕΜΜΑΝΟΥΗΛ ΣΚΟΥΛΑΚΗΣ: Πάντως μόνο με τη μεταφορά του υπηρετούντος προσωπικού από το παλιό νοσοκομείο δεν μπορεί να ανοίξει επ' ουδενί το καινούργιο. 

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις επίκαιρες ερωτήσεις δεύτερου κύκλου. Δεύτερη είναι η με αριθμό 890/19.4.99 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τους Υπουργούς Εξωτερικών, Υγείας και Πρόνοιας, Περιβάλλοντος, Χωροταξίας και Δημοσίων 'Εργων, σχετικά με τις επιπτώσεις στην υγεία και το περιβάλλον από την απελευθέρωση ουρανίου και τοξικών αερίων εξαιτίας των βομβαρδισμών στη Γιουγκοσλαβία. 

Η επίκαιρη ερώτηση σε περίληψη έχει ως εξής: 

"Η απελευθέρωση ουρανίου και τοξικών αερίων από τους ΝΑΤΟϊκούς βομβαρδισμούς στη Γιουγκοσλαβία, καθώς και χημικών ουσιών από τα εργοστάσια που επλήγησαν, προκαλεί έντονη ανησυχία για τις επιπτώσεις στην υγεία και το περιβάλλον στην ευρύτερη περιοχή. 

Είναι δικαιολογημένη η ανησυχία αυτή, όταν διακεκριμένοι επιστήμονες, ερευνητικά κέντρα διεθνούς κύρους, διαπιστώνουν ότι από τη χρήση παρόμοιων βλημάτων και καταστάσεων, που προκλήθηκαν στον πόλεμο του Κόλπου, οι επιπτώσεις στην υγεία είναι δραματικές. Διαπιστώθηκαν μεταξύ άλλων κρούσματα καρκίνου, λευχαιμίας και γενετικές ανωμαλίες. 

Οι διαπιστώσεις αυτές και εξελίξεις διαγράφονται με τους συνεχείς βομβαρδισμούς επιβάλλουν τη λήψη μέτρων και στη χώρα μας την υπεύθυνη ενημέρωση, η οποία όχι μόνο δεν υπάρχει, αλλά οι αντικρουόμενες απόψεις και εκτιμήσεις ειδικών επιστημόνων εντείνουν την ανησυχία. 

Η Κυβέρνηση, έστω και με καθυστέρηση, επιβάλλεται να ζητήσει από διεθνείς οργανισμούς όπως είναι η ΠΟΥ και ερευνητικά κέντρα, να αποφανθούν για το μέγεθος της μόλυνσης στη Γιουγκοσλαβία, αλλά και την ευρύτερη περιοχή και για τις επιπτώσεις στην υγεία και το περιβάλλον άμεσα και μακροπρόθεσμα. 

Επίσης, να ζητήσει η ελληνική Κυβέρνηση την παρέμβάσή τους προς τις ΗΠΑ, το ΝΑΤΟ και τις κυβερνήσεις των χωρών της Ευρωπαϊκής 'Ενωσης. 

Οι κίνδυνοι από τα ραδιενεργά στοιχεία που απελευθερώνονται και τις άλλες τοξικές ουσίες από τους βομβαρδισμούς δυστυχώς δεν έχουν επισημανθεί. 

Η Κυβέρνηση οφείλει να ασχοληθεί περισσότερο υπεύθυνα και σοβαρά με το ζήτημα αυτό και οι κύριοι Υπουργοί παρακαλούνται να ενημερώσουν τη Βουλή, τι έπραξαν μέχρι σήμερα και τι πρόκειται να πράξουν". 

Ο Υφυπουργός Υγείας και Πρόνοιας κ. Φαρμάκης έχει το λόγο για τρία λεπτά, να πρωτολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, η Κυβέρνηση παρακολουθεί με ψυχραιμία και προσοχή από τις πρώτες κιόλας μέρες του πολέμου και των βομβαρδισμών στο Κοσσυφοπέδιο το θέμα των ενδεχόμενων περιβαλλοντικών επιπτώσεων από αυτήν τη δραστηριότητα του ΝΑΤΟ. Τα συναρμόδια Υπουργεία και οι αρμόδιες υπηρεσίες έχουν προληπτικά έντονα κινητοποιηθεί και βρίσκονται σε συνεχή επαφή και συνεργασία με την επιστημονική κοινότητα της χώρας για την αντιμετώπιση του οποιουδήποτε κινδύνου, ακόμα και για το ενδεχόμενο διεθνούς κινητοποιήσεως. 

ΓΕΩΡΓΙΟΣ ΣΟΥΡΛΑΣ: Με ποιους επικοινωνήσατε; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θα σας πω αμέσως. 'Εχουμε επαφή με την Ελληνική Επιτροπή Ατομικής Ενέργειας, με το Εργαστήριο Ελέγχου Περιβάλλοντος του Πανεπιστημίου Θεσσαλονίκης και τον καθηγητή κ. Κουμτζή, με το Εργαστήριο Μετεωρολογίας του Αριστοτελείου Πανεπιστημίου Θεσσαλονίκης και την ΕΜΥ, με το ΠΕΡΠΑ και τα συναρμόδια Υπουργεία των Σκοπίων και της Βουλγαρίας, που είναι το ίδιο ή και περισσότερο κοντά προς την εμπόλεμο περιοχή. Ανταλλάσσουμε πληροφορίες, στοιχεία και μετρήσεις. 

Από τα μέχρι σήμερα στοιχεία φαίνεται ότι δεν υπάρχουν διαφορές στις μετρήσεις και για ραδιενεργές ουσίες, αλλά και για τοξικά αέρια από την πριν του πολέμου εποχή. Δεν υπάρχει κανένα διαφορετικό στοιχείο. Γι' αυτόν το λόγο, πέραν της ανησυχίας που μπορεί να έχουμε όλοι και εμείς και η επιστημονική κοινότητα και ο ελληνικός λαός και οι λαοί της Βαλκανικής στο σύνολό τους ότι κάτι μπορεί να συμβεί, δεν υπήρξε ανάγκη να ληφθούν μέτρα ή να δοθούν ειδικές οδηγίες στον πληθυσμό. Προσπαθούμε να αντιμετωπίσουμε το θέμα με ψυχραιμία. 

Υπάρχουν βεβαίως και διαφορετικές απόψεις στους επιστήμονες και διαφορετικές ανησυχίες που εκφράζονται από πολλούς. Θεωρούμε ότι αυτό είναι φυσικό. 'Ολα αυτά συνεκτιμώνται στις συσκέψεις που κάνουμε με τα συναρμόδια Υπουργεία. 

'Οσον αφορά τις πρωτοβουλίες που θα μπορούσαν να αναληφθούν σε διεθνές επίπεδο και ειδικά ως προς την οικολογική διάσταση του προβλήματος, εξετάζεται και αυτή η παράμετρος και υπογραμμίζεται, κύριε συνάδελφε, προς όλες τις κατευθύνσεις μέσα στα πλαίσια των πολιτικών πρωτοβουλιών της ελληνικής πλευράς για μία ειρηνική διευθέτηση του ζητήματος του Κοσσυφοπεδίου. 

Με βάση αυτά τα δεδομένα θέλω να επισημάνω και στη Βουλή ότι η δημιουργία κλίματος υπερβολικής ανησυχίας ως προς τις περιβαλλοντικές επιπτώσεις στην Ελλάδα μπορεί να λειτουργήσει αρνητικά και να βλάψει τα εθνικά συμφέροντα της χώρας της. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σούρλας έχει το λόγο για δύο λεπτά, για να αναπτύξει την επίκαιρη ερώτησή του. 

ΓΕΩΡΓΙΟΣ ΣΟΥΡΛΑΣ: Κύριε Υφυπουργέ, διαβεβαιώνετε ως εκπρόσωπος της Κυβέρνησης κατά τρόπο κατηγορηματικό ότι δεν υπάρχει κίνδυνος από καρκινογόνες και τοξικές ουσίες που εκλύονται από βομβαρδισμούς και από τα χημικά εργοστάσια που έχουν ανατινάξει οι ΝΑΤΟϊκές και αμερικάνικες δυνάμεις. Το κάνετε αυτό, ενώ τα αποτελέσματα των μετρήσεων για τις διοξείνες θα έλθουν μετά από τις 10 Μαϊου από τα εργαστήρια της Γερμανίας. Το κάνετε αυτό, ενώ ο καθηγητής του Δημοκρίτειου Πανεπιστημίου κ. Ραψομανίκης σήμερα ανακοινώνει ότι από μετρήσεις που έκανε στις 6 και 7 Απριλίου στην περιοχή της Θράκης διαπιστώθηκε από έγκυρα εργαστήρια ότι είναι αυξημένες οι διοξείνες αυτήν τη χρονική περίοδο. Είναι σημερινή η ανακοίνωση αυτή, η οποία έρχεται να διαψεύσει τις δικές σας κατηγορηματικές διαβεβαιώσεις. Πρόκειται για καθηγητή του Πανεπιστημίου της Θράκης. Και αυτά τα αποκρύψατε. 

Ακόμα, με την ερώτησή μου, θέτω ένα προβληματισμό, τον οποίο φυσικά δεν λαμβάνετε υπόψη, να απευθυνθείτε στην Παγκόσμια Οργάνωση Υγείας για να μετρήσει τα επίπεδα των τοξικών και ραδιενεργών αυτών ουσιών όχι μόνο στην Ελλάδα και στην ευρύτερη περιοχή αλλά και στη Γιουγκοσλαβία. Από εκεί θα έλθει το κακό. Δεν το πράξατε. 

Πρέπει να σας θυμίσω ότι αυτό έχει συμβεί κατά το παρελθόν με το Τσέρνομπιλ. Επειδή δεν έχουμε εμπειρίες, δεν έχουμε υποδομή, δεν έχουμε εκείνες τις επιστημονικές γνώσεις και τους μηχανισμούς είχαμε ζητήσει τότε για το Τσέρνομπιλ την αρωγή της Παγκόσμιας Οργάνωσης Υγείας. Ενώ έχουν περάσει είκοσι πέντε μέρες από τους βομβαρδισμούς, εσείς δεν την έχετε ζητήσει. 

Αυτό τι θα σήμαινε πολιτικά, κύριε Φαρμάκη; Θα σήμαινε ότι εφόσον θα μετρούσαν στη Γιουγκοσλαβία σίγουρα αυξημένα επίπεδα ραδιενεργών στοιχείων και τοξικών ουσιών, να παρέμβουν προς την κατεύθυνση του ΝΑΤΟ, των Ηνωμένων Πολιτειών και των περίεργων ηγετών της Ευρωπαϊκής 'Ενωσης, για να ζητήσουν να σταματήσει ο πόλεμος. Αυτό ζητάω. Κανένας δεν θέλει να προκαλέσει πανικό, κανένας δεν θέλει να δημιουργήσει πρόβλημα και κανένας δεν είναι περισσότερο ή λιγότερο πατριώτης από τον άλλον. Αυτά ανήκουν σε άλλες εποχές. Ας τα αφήσετε αυτά κατά μέρος. 

Ακόμα, κύριε Φαρμάκη, να απαντήσετε στη Βουλή αν το Υπουργείο σας, τα αρμόδια Υπουργεία και η Κυβέρνηση έχουν εγκαταστήσει σταθμό για να μετρούν τους αέριους ρύπους στην παραμεθόριο. Να μου πείτε τα Υπουργεία, η Κυβέρνηση, πόσους σταθμούς έχει εγκαταστήσει και πού τους έχει εγκαταστήσει στην παραμεθόριο περιοχή. Αυτός είναι ο λόγος που έφερα τη συγκεκριμένη επίκαιρη ερώτηση και για καμία άλλη πολιτική σκοπιμότητα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Φαρμάκης έχει το λόγο για δύο λεπτά να δευτερολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, θεωρώ ότι σ' αυτήν τη χώρα είμαστε όλοι το ίδιο ευαίσθητοι στο ενδεχόμενο οικολογικών προβλημάτων ή και οικολογικής καταστροφής που μπορεί να προέλθει από τους ΝΑΤΟϊκούς βομβαρδισμούς και στις επιπτώσεις που μπορεί να έχει αυτό στη δημόσια υγεία. 

'Εκανα αυτήν την κατηγορηματική διαβεβαίωση όχι μόνο σήμερα στη Βουλή αλλά και χθες με δηλώσεις μετά από σύσκεψη στο Υπουργείο Περιβάλλοντος, διότι αυτά είναι μέχρι τώρα τα στοιχεία. Είναι παράξενες -το λέω με ευθύνη αυτό- οι σημερινές ανακοινώσεις κάποιων, ότι μέτρησαν αυξημένες διοξίνες. Αναφέρονται σε αποτελέσματα μη επαληθεύσιμα, που άλλοι επιστήμονες αμφισβητούν, που τα συγκρίνουν με ποια αποτελέσματα, αφού δεν έχουν μετρήσεις προ του πολέμου; Από πού πήραν τα δείγματα; Πού τα μέτρησαν αφού δεν υπάρχουν εργαστήρια στη χώρα; Και γιατί οι ανακοινώσεις αυτές βγήκαν πρώτα στον Τύπο και τα άλλα ΜΜΕ και δεν ήρθαν ακόμα στα συναρμόδια Υπουργεία; Μιλώ από την πλευρά του Υπουργείου Υγείας, του αρμοδίου για θέματα δημόσιας υγείας. 

ΓΕΩΡΓΙΟΣ ΣΟΥΡΛΑΣ: Μου επιτρέπετε, κύριε Υπουργέ; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σας παρακαλώ! 

ΠΡΟΕΔΡΕΥΩΝ (Παναγιώτης Σγουρίδης): Κύριε Σούρλα, σας παρακαλώ. Χρόνια τώρα είσθε Βουλευτής, δεν ξέρετε ποια είναι η διαδικασία; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, μπορεί να θεωρήσει επαρκή ή μη επαρκή την απάντηση ο κ. Σούρλας, αλλά δεν μπορεί να με διακόπτει. 

ΓΕΩΡΓΙΟΣ ΣΟΥΡΛΑΣ: 'Εχουν σταλεί στο ΥΠΕΧΩΔΕ. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! Να μη γράφεται καμία διακοπή του κ. Σούρλα στα Πρακτικά. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Σούρλα, σας παρακαλώ πολύ. Υπάρχουν και άλλοι καθηγητές που μας δίνουν στοιχεία. Δεν ξέρω για σας ποιοι είναι οι καλοί και ποιοι είναι οι κακοί. Η Κυβέρνηση δεν πρόκειται να εμπλακεί σ' αυτές τις διαφορές και στον πόλεμο που γίνεται μεταξύ τους. 

Εμείς έχουμε αναθέσει επίσημα προγράμματα σε συγκεκριμένα επιστημονικά εργαστήρια που παίρνουν μετρήσεις από είκοσι πέντε (25) σημεία της βόρειας Ελλάδας. 'Εχουν συνεχή επαφή και με αντίστοιχα εργαστήρια των γειτονικών χωρών. 'Εχουμε επίσης και εμείς επαφή με τη γιουγκοσλαβική πλευρά, ώστε να μας ειδοποιούν για τους στόχους που έχουν πληγεί και το είδος τους, ώστε να μπορούμε να κάνουμε τις εκτιμήσεις μας ανάλογα και με τις καιρικές συνθήκες. Τι πρόκειται -αν πρόκειται- να γίνει αν κάτι συμβεί. Και είμαστε υποχρεωμένοι και θα το κάνουμε και στο μέλλον, κάθε μέρα με ευθύνη και με τα συγκεκριμένα αυτά στοιχεία που έχουμε, να κάνουμε τις ανακοινώσεις μας. 'Οχι να καθησυχάζουμε αλλά να πληροφορούμε τον ελληνικό λαό. 

Η όποια εκμετάλλευση επιχειρείται από οπουδήποτε δεν μας αφορά. Χειριζόμαστε το θέμα υπεύθυνα. Καθημερινά τα εργαστήρια μετρούν τους ρύπους. Δεν υπάρχουν αλλαγές στις παραμέτρους, όπως αυτές ήταν προ του πολέμου. Μόνο αυτά τα εργαστήρια, στα οποία αναφέρθηκα, έχουν στείλει σε εργαστήρια της Γερμανίας νερό που ήταν σε κατάψυξη και πριν από τον πόλεμο από λίμνες της βόρειας Ελλάδος. Συνεπώς τα αποτελέσματα θα μπορούν να συγκριθούν με τα επίπεδα των ρύπων πριν από τον πόλεμο. Αυτό θα είναι ένα πραγματικό στοιχείο. 

ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Υπουργέ. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Τελειώνω, κύριε Πρόεδρε. Αντιλαμβάνεσθε ότι το θέμα είναι πολύ σοβαρό. 

ΠΡΟΕΔΡΕΥΩΝ (Παναγιώτης Σγουρίδης): Είναι σοβαρό, αλλά έχετε ξεπεράσει το χρόνο σας. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Βλέπετε με τι συγκρίνουν τα στοιχεία και τις μετρήσεις. 

ΓΕΩΡΓΙΟΣ ΣΟΥΡΛΑΣ: ... 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

Η κ. Φάνη Πάλλη-Πετραλιά έχει καταθέσει αίτηση με την οποία ζητεί ολιγοήμερη άδεια απουσίας στο εξωτερικό. Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια. 

Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ" τριάντα μαθητές με τέσσερις συνοδούς-καθηγητές από το Γυμνάσιο Πετριάς Πέλλας. 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Θέλω να πω στους μαθητές ότι έχουμε κοινοβουλευτικό έλεγχο και παρευρίσκονται στην Αίθουσα οι Βουλευτές που ερωτούν και οι Υπουργοί, οι οποίοι απαντούν. 

ΙΩΑΝΝΗΣ ΔΗΜΑΡΑΣ: Και συνεδριάζουν τρεις επιτροπές. 

ΠΡΟΕΔΡΕΥΩΝ (Παναγιώτης Σγουρίδης): 'Οπως λέει και ο αγαπητός συνάδελφος, συνεδριάζουν και τρεις επιτροπές εντός της Βουλής. 

Πριν εισέλθουμε στην ημερήσια διάταξη νομοθετικής εργασίας, θα διακόψουμε για λίγο για να γίνει μία συζήτηση για τη μαύρη επέτειο της 21ης Απριλίου. 

(Δ Ι Α Κ Ο Π Η )

(ΜΕΤΑ ΤΗ ΔΙΑΚΟΠΗ)

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής, κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 

Θλιβερή είναι η σημερινή επέτειος του στρατιωτικού πραξικοπήματος της 21ης Απριλίου 1967. Τραγικές υπήρξαν οι συνέπειες της επτάχρονης δικτατορίας για τον ελληνικό λαό και το έθνος. Η δικτατορία κατέλυσε τους κοινοβουλευτικούς μας θεσμούς και τις ελευθερίες του ελληνικού λαού, οδήγησε τη χώρα σε διεθνή απομόνωση και συνέδεσε την κατάρρευσή της με τη μεγαλύτερη, μετά τη Μικρασιατική Καταστροφή, εθνική συμφορά. 

Το δράμα του κυπριακού Ελληνισμού συνεχίζεται είκοσι πέντε χρόνια τώρα με την αρχική και συνεχιζόμενη ευθύνη των συμμάχων μας του ΝΑΤΟ και ιδίως των Ηνωμένων Πολιτειών της Αμερικής, που κόπτονται για τους πρόσφυγες του Κοσσυφοπεδίου, αλλά δεν συγκινούνται για τους διακόσιες χιλιάδες Ελληνοκύπριους πρόσφυγες ούτε βέβαια για τη συνεχιζόμενη κατοχή της βόρειας Κύπρου και τη λεηλασία των πολιτισμικών της μνημείων από τον τουρκικό Αττίλα. Αποφάσεις που έλαβαν ως μέλη του Συμβουλίου Ασφαλείας του Οργανισμού Ηνωμένων Εθνών ουδέποτε εφαρμόσθηκαν στην Κύπρο, με τη δική τους ανοχή και συνενοχή. 

Αντιθέτως οι Ηνωμένες Πολιτείες της Αμερικής συνεχίζουν να ανέχονται την παραβίαση και της δικής τους νομοθεσίας με τη χρησιμοποίηση αμερικανικών όπλων από το στρατό κατοχής της Τουρκίας στην Κύπρο. Και όμως, ενοχλούνται γιατί τα ελληνικά Μέσα Μαζικής Ενημέρωσης και ο ελληνικός λαός, ενώ υποστηρίζουμε το σεβασμό των μειονοτικών δικαιωμάτων των αλβανοφώνων στο Κόσοβο, και με κάθε τρόπο συμπαραστεκόμαστε στους πρόσφυγες -θύματα και των δύο πλευρών- καταδικάζουμε τους ΝΑΤΟϊκούς βομβαρδισμούς και την κλιμάκωση της βίας ακόμη και με χερσαίες επιχειρήσεις, γιατί γνωρίζουμε εξ ιδίας πικρής εθνικής εμπειρίας πόση υποκρισία κρύβεται πίσω από όλην αυτήν την επιχείρηση εις βάρος της ειρήνης και της σταθερότητας σε ολόκληρη τη νοτιοανατολική Ευρώπη. 

Κυρίες και κύριοι συνάδελφοι, η αποκατάσταση της δημοκρατίας στη χώρα μας δεν συνοδεύτηκε μόνο από το μεγάλο εθνικό μας χρέος, να μην πάψουμε ποτέ να αγωνιζόμαστε για τη μαρτυρική Κύπρο. Επέβαλε και στις σημερινές αλλά και στις επερχόμενες γενιές το διαρκές καθήκον της επαγρύπνισης για την άψογη λειτουργία των κοινοβουλευτικών θεσμών και της δημοκρατίας που απολαμβάνουμε σήμερα. Αυτό το καθήκον βαρύνει ιδιαίτερα τον πολιτικό κόσμο που νομίζω ότι οφείλει να μεριμνά, ώστε οι 'Ενοπλες Δυνάμεις -σάρκα από τη σάρκα του λαού μας- να εξακολουθήσουν και να παραμείνουν εσαεί μακράν της κομματικής και πολιτικής διαπάλης, πιστές στον όρκο τους προς την πατρίδα και αξιόμαχες για την απόκρουση οποιασδήποτε απειλής κατά της εθνικής μας ανεξαρτησίας και της εδαφικής ακεραιότητας της χώρας. 

Αυτή η οδυνηρή επέτειος πρέπει παραλλήλως να προβληματίζει όλους μας, τον ελληνικό λαό, τον πολιτικό κόσμο, τα Μέσα Μαζικής Ενημέρωσης για τη μεγαλύτερη αξιοπιστία του πολιτικού μας συστήματος και να ενεργοποιεί προς την περαιτέρω διεύρυνση και εμβάθυνση όχι μόνο της πολιτικής, αλλά και της κοινωνικής και οικονομικής δημοκρατίας. 

Οι κοινωνικές και οικονομικές ανισότητες υπονομεύουν και απαξιώνουν στη συνείδηση του λαού και ιδίως των νέων και την πιο σύγχρονη από πλευράς πολιτικών θεσμών δημοκρατία. 

Η σταθερότητα των κοινοβουλευτικών θεσμών, η αναβάθμιση της πολιτικής μας ζωής, η ισχυροποίηση της οικονομίας και της χώρας συνολικώς στο πλαίσιο μίας ενωμένης Ευρώπης, η αλληλεγγύη και η ενότητα του λαού μας ας αποτελούν τους σταθερούς μας στόχους και το ομόφωνο μήνυμά μας προς τον ελληνικό λαό σε αυτές τις δύσκολες ώρες για τον ίδιο και τους γειτονικούς μας λαούς. 

(Χειροκροτήματα από όλες τις πτέρυγες της Βουλής) 

Ο Κοινοβουλευτικός Εκπρόσωπος της Νέας Δημοκρατίας κ. Δημήτριος Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε και κύριοι συνάδελφοι, συμπληρώνονται τριάντα δύο χρόνια από την επιβολή δικτατορικού καθεστώτος στην πατρίδα μας που κράτησε επτά χρόνια, που οδήγησε σε γενική οπισθοδρόμηση θεσμών και αξιών και κύρια στην τραγωδία της Κύπρου μας. 

Συμπληρώνονται όμως και είκοσι πέντε χρόνια από την αποκατάσταση της Δημοκρατίας, είκοσι πέντε χρόνια πολιτικής σταθερότητας, είκοσι πέντε χρόνια πραγματικής σύγχρονης κοινοβουλευτικής δημοκρατίας, για τα οποία όλες οι πολιτικές δυνάμεις της πατρίδας μας έχουν το μερίδιο της συμβολής για αυτή την περίοδο κοινοβουλευτικής δημοκρατίας και πολιτικής σταθερότητας. 

Η σημερινή όμως επέτειος επιβολής του δικτατορικού καθεστώτος αποτελεί και πρόκληση για όλους μας, για την ποιοτική βελτίωση της δημοκρατίας μας και κύρια όμως αναφορά στους συντελεστές και της κοινοβουλευτικής δημοκρατίας και της αποκατάστασής της, αλλά και της σταθερότητας που έχει η πατρίδα μας. 

Η Νέα Δημοκρατία αισθάνεται ιδιαίτερα υπερήφανη, διότι ο ιδρυτής της Κωνσταντίνος Καραμανλής είναι εκείνος που συνέβαλε αποφασιστικά και στην αποκατάσταση της δημοκρατίας, το θεσμικό εξοπλισμό της, στην ομαλή λειτουργία της και στον κατευνασμό των πολιτικών παθών, αλλά και στη εθνική συμφιλίωση. 

'Ομως, κύριε Πρόεδρε και κύριοι συνάδελφοι, η δημοκρατία είναι ένα πολίτευμα που δοκιμάζεται καθημερινά στην πράξη και κύρια από τη δυνατότητα που έχει να προσφέρει λύσεις στα προβλήματα που απασχολούν το λαό, τα κοινωνικά προβλήματα, τα οικονομικά προβλήματα, που απασχολούν τους πολίτες αυτής της χώρας. Αλλά και κύρια να δίνει πειστικές απαντήσεις στα αιτήματα των πολιτών, αλλά και ταυτόχρονα το πολίτευμα που πρέπει να δίνει ελπίδα και προοπτική και εγγυήσεις στους νέους για την προοπτική και για το δικαίωμα το οποίο έχουν να μπορέσουν να σταδιοδρομήσουν, αλλά προπάντων είναι το πολίτευμα εκείνο που εγγυάται την ελευθερία όλων των πολιτών. Γι'αυτό η Δημοκρατία είναι το πολίτευμα εκείνο που δεν μπορεί να συμβιβαστεί ούτε με κοινωνικά αδιέξοδα ούτε με κομματικό κράτος ούτε με την εγκατάλειψη των νέων ανθρώπων και κύρια των κοινωνικά ασθενεστέρων. Αλλά ταυτόχρονα είναι το πολίτευμα εκείνο που πρέπει η ελευθεροτυπία, η δυνατότητα Μέσων Μαζικής Ενημέρωσης να εκφράζονται απόλυτα και πλουραλιστικά, γιατί έτσι προστατεύουν την ίδια τη δημοκρατία, τους θεσμούς και ταυτόχρονα είναι το πολίτευμα εκείνο που η εθνική συνεννόηση αποφεύγει τους εθνικούς τραυματισμούς και ταυτόχρονα είναι το πολίτευμα εκείνο που μπορεί να ανορθώνει και να ενισχύει τα πατριωτικά συναισθήματα και την ασφάλεια των πολιτών. 

Στο χέρι όλων μας είναι να παραδώσουμε την Ελλάδα δημοκρατική, όπως την έχουμε σήμερα και να κτίσουμε μαζί με εκείνα που ενώνουν αυτό το λαό και όχι εκείνα που τον χωρίζουν. Γιατί αυτά που τον ενώνουν είναι πολύ περισσότερα από τα λίγα, τα ελάχιστα που τον χωρίζουν. 

Εκτιμά ακόμα η Νέα Δημοκρατία ότι μέσα από το πολίτευμα της κοινοβουλευτικής δημοκρατίας, τα εθνικά συμφέροντα υπηρετούνται καλύτερα, όταν η χώρα μας και το πολιτικό μας σύστημα έχει φωνή, άποψη, λόγο και επιχειρήματα, όταν είναι όρθια η δημοκρατία και εκείνοι που την υπηρετούν. Γιατί μία τέτοια στάση υπηρετεί καλύτερα και την ίδια και την δημοκρατία. 

Η δημοκρατία όμως δεν υπηρετείται όπως και οι διεθνείς της θέσεις αν οι απόψεις δεν είναι αποσαφηνισμένες και καθαρές και μάλιστα σε αυτήν τη δύσκολη περίοδο, όπως την περιέγραψε πριν από λίγο ο Πρόεδρος του Σώματος. Δεν υπηρετείται με μισόλογα και με διγλωσσίες. Η Δημοκρατία υπηρετείται όταν αυτοί οι οποίοι την υπηρετούν συνεννοούνται για τα μεγάλα ζητήματα. 

Το αίτημα της εθνικής συνεννόησης, αλλά και ταυτόχρονα της χάραξης μίας στρατηγικής για την πορεία της πατρίδας μας ύστερα από τα γεγονότα του πολέμου που έχουν μεσολαβήσει, γιατί δεν θα είναι οι επόμενες μήνες, τα επόμενα χρόνια, οι επόμενες δεκαετίες, τα ίδια όπως ήταν πριν, μόνο μέσα από εθνική συνεννόηση και όχι από την πεισματική άρνησή της μπορεί να υπηρετηθεί. 

Υπηρετείται όμως, κύριε Πρόεδρε, η δημοκρατία όταν επικρατούν αρχές και κανόνες διαφάνειας και υπάρχει ουσιαστικός δημόσιος έλεγχος. Η δημοκρατία υπηρετείται όταν υπάρχει και διευρύνεται ένα άλλο βασικό στοιχείο, η ποιότητά της και αποτελεσματικότητά της. Γιατί αυτά είναι εκείνα που κάνουν τους πολίτες και να νιώθουν υπερήφανοι, αλλά και να έχουν πίστη στην πολιτική και στο πολιτικό σύστημα. 

Η έλλειψη όλων αυτών είναι εκείνη η οποία οδηγεί στην απομάκρυνση των πολιτών από την πολιτική, στην αποστασιοποίησή τους, που κατά την άποψη του ομιλούντος και της Νέας Δημοκρατίας είναι ό,τι χειρότερο μπορεί να συμβεί σε μία δημοκρατία. Γιατί εμείς, κύριε Πρόεδρε, πιστεύουμε αυτό που λέει ο Περικλής στον Επιτάφιο "τον μη μετέχοντα των κοινών ουκ απράγμωνα αλλά αχρείον ονομάζομεν". Και σήμερα η συμμετοχή στα κοινά είναι ακόμα πιο αναγκαία από οποιαδήποτε άλλη στιγμή. 

Αυτό το χρέος οφείλουμε όλοι να το επιτελέσουμε και να το επιτελέσουμε με τον καλύτερο τρόπο, γιατί αυτό ενισχύει την εθνική ομοψυχία, αυτό θωρακίζει την πατρίδα μας, αυτό μπορεί να προστατεύσει και να κατοχυρώσει την εθνική της ανεξαρτησία και την εθνική της κυριαρχία. 

(Χειροκροτήματα από όλες τις πτέρυγες της Βουλής) 

ΠΡΟΕΔΡΟΣ (Απόστολος Κακλαμάνης): Ο κ. Κοσμάς Σφυρίου, Κοινοβουλευτικός Εκπρόσωπος του Πανελληνίου Σοσιαλιστικού Κινήματος έχει το λόγο. 

ΚΟΣΜΑΣ ΣΦΥΡΙΟΥ: Κύριοι συνάδελφοι, τριάντα δύο χρόνια μετά, 21η Απρίλη σήμερα, ημέρα σκληρότατων αναμνήσεων για τον ελληνικό λαό, κυριολεκτικά ημέρα πένθους, καλούμε όλους τους 'Ελληνες να στρέψουμε ευλαβικά τις μνήμες στα θύματα της έβδομης δικτατορίας και να αποτίσουμε τον οφειλόμενο φόρο τιμής σε εκείνους τους πατριώτες που αγωνίστηκαν με τον αντιδικτατορικό αγώνα τους ανώνυμους και τους επώνυμους. 

Κύριοι συνάδελφοι, θεμελιώθηκε η νεότερη δημοκρατία μας και με το δημοψήφισμα του 1974 και με το Σύνταγμα του 1975, όπως συμπληρώθηκε και τροποποιήθηκε το 1986, βάθαιναν τα θεμέλια της, κατοχυρώθηκαν και διευρύνθηκαν οι δημοκρατικοί θεσμοί μετά το 1982 και βέβαια η κατοχύρωση της δημοκρατίας και της εθνικής ανεξαρτησίας πιστεύουμε ότι απήλλαξαν την Ελλάδα από τους μηχανισμούς και τα δίκτυα εξάρτησης του παρελθόντος, που οδήγησαν στην επιβολή της δικτατορίας, στη διατήρησή της επί επταετίαν και στην προδοσία της Κύπρου. 

Η δικτατορία ήταν η πρωταίτια για την κυπριακή τραγωδία και η πίκρα και η οδύνη είναι μεγάλη ακόμη και σήμερα, γιατί η Κύπρος είκοσι πέντε χρόνια μετά εξακολουθεί να αιμορραγεί, γιατί με υποκρισία περισσή και οι ΗΠΑ και οι ισχυρές χώρες του ΝΑΤΟ έχουν περιφρονήσει όλες τις αποφάσεις του ΟΗΕ για τη δίκαιη επίλυση του κυπριακού προβλήματος. Και η πίκρα είναι μεγάλη και σήμερα, επί των ημερών μας, γιατί όλοι ζούμε τον άδικο και καταδικαστέο πόλεμο, που γίνεται στη γειτονική Γιουγκοσλαβία, πάλι με περισσή υποκρισία, που αφήνει πίσω του χιλιάδες θύματα και οφείλουμε λαός και έθνος, όλοι μαζί, και πολιτικές ηγεσίες, Κυβέρνηση και Αντιπολίτευση, με γνώμονα το εθνικό συμφέρον να αντιμετωπίσουμε αποφασιστικά -και το πράττουμε- τη σοβαρή κατάσταση, που διαμόρφωσε ο πόλεμος στη Γιουγκοσλαβία, να αγωνιστούμε -και αγωνιζόμαστε- με γνώμονα το εθνικό συμφέρον, με τη μόνη οδό επίλυσης, που είναι η ειρηνική διευθέτηση του προβλήματος, με διπλωματία και όχι με πόλεμο. 

'Ομως, κύριοι συνάδελφοι, νομίζω ότι ενσυνείδητα πρέπει να επαναλάβουμε σήμερα και για πάντα την πανεθνική καταδίκη της δικτατορίας. Να αντλούμε διδάγματα και ανεξάρτητα από τις ιδεολογικές και πολιτικές διαφωνίες και τις αντιπαραθέσεις μας τα διδάγματα αυτά να προσπαθούμε να τα εμπνεύσουμε στις νεότερες γενιές. Η ενασχόλησή τους με τα κοινά, η προσέλευση της νεολαίας στην καθημερινή πολιτική δράση είναι η καλύτερη πράξη, που θα εκφράσει την κοινή και υπεύθυνη, άγρυπνη στάση όλων μας για περιφρούρηση των δημοκρατικών θεσμών, της δημοκρατίας για πάντα. Για να μην ξεχάσουμε και ιδιαίτερα οι νέοι και οι νέες, για να μην τα ξαναζήσουμε, κύριοι συνάδελφοι. 

(Χειροκροτήματα από όλες τις πτέρυγες) 

ΠΡΟΕΔΡΟΣ (Απόστολος Κακλαμάνης): Ο κ. Τασούλας έχει το λόγο εκ μέρους του Κομμουνιστικού Κόμματος Ελλάδας. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κυρίες και κύριοι Βουλευτές, τριάντα δύο χρόνια μετά οι μνήμες μας γυρίζουν σ' εκείνη τη μαύρη εποχή των συνταγματαρχών. Οι Αμερικάνοι, αφού νίκησαν στον εμφύλιο πόλεμο, επέβαλαν ένα καθεστώς υποτέλειας τέτοιο, που αυτοί ήθελαν και τους εξυπηρετούσε. Οργάνωσαν τις υπηρεσίες και το στρατό κατά τέτοιον τρόπο, που να τον αξιοποιούν όποτε θέλουν και όπως θέλουν. Η CIA έλυνε και έδενε στη δική μας χώρα και σε πολλές άλλες χώρες, οι οποίες κινούνταν στο ίδιο άρμα που κινούνταν και η δική μας χώρα, στο ΝΑΤΟ. 

Η ανάπτυξη όμως του δημοκρατικού κινήματος τους έφερε πάλι σε δύσκολη θέση να ξανακάνουν επιλογές. Αυτό σε συνδυασμό με την απαίτηση για πλήρη υποτέλεια της δικής μας χώρας για τις ανάγκες, που είχαν τότε στη Μέση Ανατολή, τους έφερε στην απόφαση να επιβάλουν στη χώρα μας το πραξικόπημα των συνταγματαρχών, το οποίο το έθρεψαν, το υποκίνησαν, το στήριξαν και το διατήρησαν επτά ολόκληρα χρόνια. 

Οι δικοί μας συνταγματάρχες βασάνισαν τον ελληνικό λαό, πρώτα και κύρια τους κομμουνιστές, αλλά όχι μόνο αυτούς. Βασάνισαν και τους εκπροσώπους των αστικών κομμάτων. 'Εγιναν όλα αυτά στο όνομα των εθνικών συμφερόντων. Αυτή ήταν η δικαιολογία, που έγινε η δικτατορία των συνταγματαρχών. Οι ίδιοι οι Αμερικάνοι σήμερα βομβαρδίζουν μαζί με τους Ευρωπαίους και μαζί με την ελληνική Κυβέρνηση το λαό της Γιουγκοσλαβίας τους λαούς των Βαλκανίων αύριο. Το κάνουν αυτό εν ονόματι των ανθρωπίνων δικαιωμάτων! Οι συσχετισμοί μπορούν να μας οδηγήσουν στα συμπεράσματα, τα οποία προκαλούν απέχθεια. 

Η Κυβέρνηση ακολουθεί σήμερα κατά γράμμα τις επιταγές του ΝΑΤΟ και των Αμερικάνων στο όνομα των εθνικών συμφερόντων. 'Οσο όμως εξυπηρετήθηκαν τα εθνικά μας συμφέροντα με τη δικτατορία, άλλο τόσο θα εξυπηρετηθούν και σήμερα με αυτήν την πολιτική, που εφαρμόζει η ελληνική Κυβέρνηση. Τότε πληρώσαμε με την Κύπρο. Σήμερα δεν ξέρω με τι άλλο μπορεί να πληρώσουμε. 

Τι ζητούν από τους λαούς. Ζητούν υποταγή, ζητούν να επιβάλουν τη νέα τάξη πραγμάτων. Αυτό ζητούσαν και τότε, αυτό ζητούν και τώρα. Τότε χρησιμοποίησαν ανθρωποειδή τύπου Ιωαννίδη, τύπου Παπαδόπουλου, τύπου Πατακού. Σήμερα οι ίδιοι αυτοί τους μοιάζουν, όπως έτσι μπορεί να χαρακτηριστεί και ο Κλίντον και ο Μπλερ και η Ολμπράϊτ και όλοι συν αυτοίς. 

Τότε ο ελληνικός λαός αντέδρασε και με πολλές θυσίες η νεολαία του γκρέμισε τη δικτατορία, γράφοντας "έξω οι ΗΠΑ", "έξω το ΝΑΤΟ" στις πύλες του Πολυτεχνείου. 

Προχθές η κομμουνιστική νεολαία Ελλάδος έγραψε ξανά "έξω οι ΗΠΑ", "έξω το ΝΑΤΟ". Και τότε μεν μπήκε το τανκς στην πύλη του Πολυτεχνείου, τώρα οι υπηρεσίες ασφαλείας συνέλαβαν τους Κνίτες. 'Αραγε δεν έχουν βγει συμπεράσματα σ' αυτήν τη χώρα από το τι συνέβη το 1967; Ο στρατός τότε κλήθηκε να σώσει τη χώρα. Σήμερα ο στρατός καλείται να σώσει άλλες χώρες, εκτός των συνόρων μας. Η πατριωτική στάση και τότε και σήμερα είναι ίδια, η εθνική κυριαρχία, η υπεράσπισή της, η υπεράσπιση της εθνικής ανερξαρτησίας, η υπεράσπιση της δημοκρατίας στη χώρα. Αυτό μπορεί να το επιβάλουν οι λαοί, μπορεί να το επιβάλει ο ελληνικός λαός και θα το επιβάλει. 

ΠΡΟΕΔΡΟΣ (Απόστολος Κακλαμάνης): Η κ. Ανδριανή Λουλέ εκ μέρους του Συνασπισμού της Αριστεράς και της Προόδου έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, κυρίες και κύριοι συνάδελφοι, όταν το κόμμα μου μου πρότεινε να αναλάβω αυτήν την ολιγόλεπτη ομιλία, σκέφθηκα ότι θα έξυνα μέσα μου παλιές πληγές. Και δεν σας κρύβω ότι από τις 12.00' το μεσημέρι μέχρι και τώρα ακόμα, πέρασαν μπροστά μου σαν κινηματογραφική ταινία τα γεγονότα της εποχής εκείνης, θύμησες που μόνο συννεφιά μπορούν να φέρουν. Πώς όμως να ξεχνάς όταν εμείς οι ίδιοι ζητάμε και αποφασίζουμε να μνημονεύουμε μέρα σαν και αυτή; Πώς να ξεχνάς όταν καθημερινά στον κόσμο γύρω μας έρχονται να προστεθούν νέες δικτατορίες, εισβολές και πόλεμοι; 

Πιστεύω ότι κανείς από εμάς σε αυτήν την Αίθουσα δεν ξέχασε το ξημέρωμα της 21ης του Απρίλη, τους στρατιώτες μαζί με τους αστυνομικούς να βγάζουν βίαια από τα σπίτια τους τον κόσμο με τις πυζάμες, ξυπόλητους, να τους στιβάζουν στις κλούβες χωρίς να ξέρουν πού πάνε. Κανείς δεν ξέχασε πιστεύω εδώ μέσα το τσάμικο και τα εμβατήρια που έπαιζαν τα ραδιόφωνα. 

Ψιθυριζόταν εκείνη την εποχή ότι μπορεί να γίνει δικτατορία. Κανείς όμως δεν το πίστευε ή δεν ήθελε να το πιστέψει. 'Ετσι γίνονται αυτά. Ξαφνικά, σαν τον καρκίνο, σαν μια αρρώστια ύπουλη, εκεί που δεν το περιμένεις. Κάτι τέτοιο συνέβη και στο δικό μου σπίτι, στους δικούς μου γονείς. 

Πιστεύω ότι κανείς δεν θα ξεχάσει τους παγωμένους δρόμους. Θυμάμαι ότι κατέβηκα τη Λεωφόρο Αλεξάνδρας και έφτασα με τα πόδια στη Σωκράτους που δούλευα στο συγκρότημα της Ελένης Βλάχου. "'Επιασαν τους γονείς μου" της είπα. Και εκείνη μου απάντησε "μείνε εδώ, δεν ξέρεις, μπορεί να ξανάρθουν". Ο Τάκης Λαμπρίας, διευθυντής τότε της "ΜΕΣΗΜΒΡΙΝΗΣ" πρότεινε να με φιλοξενήσει. Βλέπετε τότε και αυτός που φιλοξενούσε και αυτός που φιλοξενείτο δεν σκέφτονταν αν το σπίτι ανήκε σε δεξιό ή αν ο φιλοξενούμενος ήταν αριστερός. 

'Ετσι πέρασε η πρώτη βδομάδα. Οι χιλιάδες κρατούμενοι μεταφέρθηκαν από τον Ιππόδρομο στο νησί του διαβόλου στα Γιούρα όπου τους υποδέχθηκαν χιλιάδες αρουραίοι. Οι πιέσεις που τους γίνονταν για να υπογράψουν δήλωση, ήταν πολλές. 'Αλλοι λύγιζαν κάτω από τα βασανιστήρια της φάλαγγας και άλλοι, γιατί οι γυναίκες και τα παιδιά τους βρίσκονταν στο δρόμο. 

Κρύψαμε τα βιβλία που μίλαγαν για αγώνες. Κρύψαμε ακόμα και ποιήματα. Πάψαμε να τραγουδάμε, να γελάμε. Αρχίσαμε να επικοινωνούμε με τους δικούς μας με δελτάρια. Γράμματα δεν επιτρέπονταν. Μόνο εκείνα τα κίτρινα δελτάρια που περνούσαν πρώτα από τον έλεγχο της ασφάλειας. Πολλοί ήταν εκείνοι που προσπάθησαν να διαφύγουν στο εξωτερικό. Κι εκείνη η προσφυγιά δεν είχε χρώμα ούτε κομματική ετικέτα. 'Εφθανε να είσαι αντίθετος στη Χούντα. Κάποια μαγαζιά στην Πλάκα έπαιζαν Λοίζο, Θεοδωράκη, Ξαρχάκο, Λεοντή, στα κρυφά. 

Μετά από τις πιέσεις της Ευρώπης οι συνταγματάρχες αναγκάστηκαν να κλείσουν τα Γιούρα, να μεταφέρουν τους άνδρες στη Λέρο και τις γυναίκες στις φυλακές της Αλικαρνασσού, ενώ οι φυλακές Αβέρωφ, Ωρωπού και τα μακρινά νησιά, έγιναν κατάλυμα για όλους τους αντιφρονούντες. 

Η Αριστερά, όπως ήταν φυσικό, είχε το προβάδισμα. 'Αλλωστε, γι'αυτήν η φυλακή ήταν ακόμα πολύ πρόσφατη. Μόλις ένα χρόνο πριν ο Γεώργιος Παπανδρέου είχε αποφυλακίσει τους τελευταίους πολιτικούς κρατούμενους. Η "DEUTSCHE WELLE" έγινε καθημερινή μας συντροφιά. Οι επισκέψεις ξένων δημοσιογράφων, ανακούφιση. Και έτσι πέρασαν επτά χρόνια. Με το αιματοκύλισμα του Πολυτεχνείου και το ξεπούλημα της Κύπρου. Χρόνια επτά που έφεραν την Ελλάδα πίσω χρόνια πενήντα. 

Κυρίες και κύριοι συνάδελφοι, η σημερινή επέτειος μνημονεύεται σε δύσκολες μέρες για την Ελλάδα και την ευρύτερη περιοχή των Βαλκανίων. Μέρες που αναγκαστικά μας θυμίζουν εποχές που δεν θα θέλαμε να ξαναζήσουμε σαν έθνος. Τούτη τη φορά όμως, δεν είναι δικτατορία ούτε φυλακές ούτε εξορία. Τούτη τη φορά είναι βόμβες, αίμα αθώων και μια προσφυγιά που δεν έχει τελειωμό. Θα τα καταφέρουμε να βγούμε αλώβητοι από την νέα περιπέτεια ή θα προσθέσουμε μια ακόμα θλιβερή επέτειο στο μέλλον της χώρας μας; 

Ευχαριστώ, κύριε Πρόεδρε. 

( Χειροκροτήματα απ'όλες τις πτέρυγες ) 

ΠΡΟΕΔΡΟΣ (Απόστολος Κακλαμάνης): Ο κ. Ιωάννης Δημαράς εκ μέρους του Δημοκρατικού Κοινωνικού Κινήματος έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, "το πρώτο θύμα των τυράννων είναι το πνεύμα το δικό τους. Πρώτα σ'αυτό φορούν τις αλυσίδες". Ρήση γραμμένη στην απομόνωση, στις φυλακές Μπογιατίου το 1973 από τον Αλέξανδρο Παναγούλη. 

Κυρίες και κύριοι συνάδελφοι, η σημερινή συνεδρίαση πρέπει να εκτιμάται ως μια από τις κορυφαίες στιγμές του Ελληνικού Κοινοβουλίου και αυτό γιατί η μνήμη κυριαρχεί της λήθης και ανοίγει στους νεοέλληνες τους δρόμους για τη γνώση, την ευθύνη και το μέλλον. Είναι ή όχι χρέος να θυμόμαστε; Είναι ή όχι χρέος μας να γνωρίζουμε; Η λαϊκή ρήση απαντά καταλυτικά στο δίλημμα. "Λαός χωρίς μνήμη, είναι λαός χωρίς μέλλον". 

H μόνη δοκιμασία και αγωνία των ομιλητών σήμερα, είναι πώς μπορούν να χωρέσουν μέσα σε πέντε λεπτά τα εγκλήματα και οι μαύρες ιστορικές σελίδες που κληρονόμησε στις νεότερες γενιές των Ελλήνων η δικτατορία της 21ης Απριλίου. Είναι άλλωστε κοινά αποδεκτό ότι τίποτα δεν είναι πιο αναγκαίο και πολύτιμο για τον άνθρωπο από την ελευθερία. Γιατί ακόμα και αν δεν έχει κανείς τροφή, αν δεν έχει κανείς γνώσεις, αν δεν έχει ανέσεις, απλά υποφέρει. Αν όμως δεν έχει ελευθερία, τότε δεν υπάρχει. 

Η δημοκρατία για να λειτουργήσει σωστά, έχει ανάγκη τη γνώμη, τη συμμετοχή και την ευθύνη κάθε ανθρώπινης ύπαρξης. 'Ετσι μόνο υπάρχει η δυνατότητα για ισονομία, δικαιοσύνη, δημιουργία για το μέλλον κάθε λαού και κάθε χώρας. 

Στο αμερικανοκίνητο πραξικόπημα της 21ης Απριλίου που κατέληξε στη βίαιη αναστολή των δημοκρατικών δικαιωμάτων του ελληνικού λαού, οι ήρωες, που δυστυχώς χρόνο με χρόνο όλο και περισσότερο ξεχνούμε, είναι πολλοί. Πρόσωπα που δεν πίστεψαν μόνο στην ιστορική εντολή ότι ο θάνατος του ήρωα, θάνατος δεν λογιέται, αλλά με τη θυσία τους επιβεβαίωσαν τη ρήση. Μερικοί από αυτούς όπως εν τάχει μου έρχονται στη μνήμη, Ελής, Πεσλής, Τσαρουχάς, Μανδηλαράς, Οπρόπουλος, Μουστακλής, Γιώργος και Αλέξανδρος Παναγούλης και τόσοι άλλοι που η σύντομη αναδρομή τους προσπερνά και στων οποίων τη μνήμη και τη θυσία υποκλινόμαστε και προσκυνούμε, σηματοδοτούν και χαρακτηρίζουν τη σημερινή συνεδρίαση, συνεδρίαση μνήμης και αναφοράς της Βουλής των Ελλήνων στο κλείσιμο του 20ου αιώνα. Αυτοί και τόσοι άλλοι που εξορίστηκαν, που φυλακίστηκαν, που βασανίστηκαν από τους αμερικανοκίνητους δικτάτορες της 21ης Απριλίου, σηματοδοτούν το χρέος και την ευθύνη των νέων γενεών λίγο πριν την ανατολή του 21ου αιώνα, αυτούς που εξακολουθούν να πιστεύουν ότι η θεραπεία των αδυναμιών του κοινοβουλευτισμού, δεν επιτυγχάνεται με την κατάργηση της δημοκρατίας, όπως εν Βουλή διατύπωσε ο Εθνάρχης Ελευθέριος Βενιζέλος. 

Αυτή είναι άλλωστε η πεμπτουσία και της ρήσης του Βολταίρου: "Μπορεί να μη συμφωνώ με ό,τι υποστηρίζεις, όμως θα υπερασπίζομαι μέχρι θανάτου το δικαίωμά σου να διατυπώνεις ελεύθερα την άποψή σου". 

'Οπως και αν μετρήσουμε τον παρελθόντα χρόνο, τριάντα δύο χρόνια από την ημέρα του φασιστικού πραξικοπήματος ή είκοσι πέντε χρόνια από την πτώση των δικτατόρων, οι εθνικές πληγές που μας κληρονόμησαν, μας ακολουθούν ακόμα. Νεκροί, επιβολή επτάχρονης καταπίεσης, Κύπρος, τρεις χιλιάδες 'Ελληνες και Κύπριοι νεκροί, το 40% του νησιού υπό τουρκική κατοχή, πρόσφυγες και αγνοούμενοι. Και πώς μπορεί κανείς να μετρήσει όλα αυτά και να τα ξεχάσει; 

Δεκάτη εβδόμη Νοέμβρη 1974. Στα περιστύλια της εισόδου του Εθνικού Μετσόβιου Πολυτεχνείου, δύο τα συνθήματα: "'Εξω οι ΗΠΑ", "'Εξω το ΝΑΤΟ". Εικοστή πρώτη Απριλίου 1999: Οι ΗΠΑ και το ΝΑΤΟ βεβηλώνουν ακόμα μια φορά πανάρχαιες, πανανθρώπινες αξίες, όπως μόνο οι δολοφόνοι και οι εγκληματίες λάθρα και αυτοί εγκληματούν νύχτα. Ακόμα μια φορά θέτουν σε δοκιμασία την ανθρώπινη ύπαρξη, την αξιοπρέπεια και το δικαίωμα των λαών να ζουν ελεύθερα και ειρηνικά. 

Ο πρωταρχάγγελος της αντιδικτατορικής δράσης, ο Αλέξανδρος Παναγούλης από το κελί της απομόνωσης προφητικά έγραφε το 1971 στον αδελφό του Γιώργο Παναγούλη: "Στο πέρασμα του χρόνου ήλθε και εκείνη η άνοιξη γεμάτη φως και ελπίδες σαν κάθε άνοιξη. Τη δολοφόνησαν όμως προδότες πρόστυχοι, δειλοί, χλωμές πυγολαμπίδες. Τη θέση του ήλιου νόμισαν να πάρουν πως μπορούν. Και έσβησε ο ήλιος αδελφέ, πλάκωσε το σκοτάδι και στο σκοτάδι το έγκλημα ποιος τάχα θα το δει; Μέσα στο σύννεφο που όλους μας ετύλιξε, ο ένας τον άλλον πώς θα βρει; Ποιον δρόμο θα τραβήξουμε; Ποιον δρόμο εγώ; Ποιον δρόμο εσύ; Πού τάχα θα βρεθούμε;" 

Κύριε Πρόεδρε, κυρίες και κύριοι Βουλευτές, κλείνοντας ως επωδό αυτής της μικρής αναφοράς για την "21η Απριλίου", μαύρη περίοδο της νεολληνικής ιστορίας, καταφεύγω στην ποιητική προτροπή του μεγάλου 'Ελληνα ποιητή και νομπελίστα Γεωργίου Σεφέρη: "Κύριε βοήθα να θυμόμαστε πώς έγινε τούτο το φονικό, την αρπαγή, το δόλο, την ιδιοτέλεια, το στέγνωμα της αγάπης. Κύριε, βοήθα με να τα ξεριζώσω!". 

(Χειροκροτήματα από όλες τις πτέρυγες της Βουλής) 

ΠΡΟΕΔΡΟΣ (Απόστολος Κακλαμάνης): Η Υπουργός Εσωτερικών, Δημόσιας Διοίκησης και Αποκέντρωσης κ. Βάσω Παπανδρέου έχει το λόγο. 

ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, τριάντα δύο χρόνια έχουν περάσει. Οι μνήμες, όμως, παραμένουν αναλλοίωτες. Αλλά για εμάς δεν είναι μόνο θέμα μνήμης η υπόθεση του πραξικοπήματος. Είναι θέμα κυρίως διδαχής. Τριάντα δύο χρόνια οφείλαμε να προβληματισθούμε για εκείνα που οδήγησαν στη δικτατορία, αλλά και για εκείνα που ακολούθησαν τη δικτατορία. Οφείλουμε να προβληματισθούμε και να θυμηθούμε, αλλά και να εκτιμήσουμε τους παράγοντες εκείνους που άνοιξαν την κερκόπορτα για την εμπλοκή των στρατιωτικών στη διακυβέρνηση της χώρας, αλλά και το ρόλο των συμμάχων μας που ήταν -όπως και σήμερα- οι μεγάλες δυνάμεις της υδρογείου. 

Η Ελλάδα, δυστυχώς, δεν ευτύχησε τότε να έχει τη συμπαράσταση του ΝΑΤΟ, προκειμένου να εκδιωχθεί η στρατιωτική δικτατορία από την εξουσία. Το αντίθετο μάλιστα. 'Ολοι οι σύμμαχοί μας σε κάποιο βαθμό ευνόησαν, σε κάποιο βαθμό με τη στάση τους στήριξαν τη δικτατορία. 

Και όλα αυτά ξεχάστηκαν με την εισβολή των Τούρκων στην Κύπρο. 

Υπάρχει το πριν, υπάρχουν οι ευθύνες συγκεκριμένων πολιτικών, υπάρχουν ιστορικές ευθύνες συγκεκριμένων ανθρώπων. Και αυτά δεν πρέπει να τα ξεχνάμε. 

Τριάντα δύο χρόνια όμως μετά, έχουμε υποχρέωση, όχι τόσο να αναζητούμε τους υπεύθυνους, να αναζητούμε ευθύνες όσο κυρίως να δώσουμε το μήνυμα στη νέα γενιά. 

Η επταετία της δικτατορίας καθυστέρησε την ανάπτυξη της χώρας, καθυστέρησε την ανάπτυξη της δημοκρατίας και πήγε την Ελλάδα πολύ πίσω. Και αυτό είναι ένα μάθημα που θα πρέπει να διδάξουμε στις νέες γενιές, που είναι η ελπίδα του τόπου, για να έχουν τη γνώση. Και με τη γνώση αυτή, να πορεύονται στο δρόμο της δημοκρατίας, στο δρόμο της ελευθερίας, στο δρόμο της ανάπτυξης. 

Ευχαριστώ. 

(Χειροκροτήματα απ'όλες τις πτέρυγες της Βουλής) 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, σας παρακαλώ να τηρήσουμε ενός λεπτού σιγή στη μνήμη όσων έδωσαν τη ζωή τους για τη δημοκρατία. 

('Ορθιοι όλοι οι Βουλευτές τηρούν ενός λεπτού σιγή) 

Αιωνία τους η μνήμη! 

(Χειροκροτήματα απ'όλες τις πτέρυγες της Βουλής) 

Η θερμοτάτη παράκληση, την οποία έχω προς όλους και όλες σας, είναι να μη χρησιμοποιείτε κινητά τηλέφωνα μέσα στην Αίθουσα. Αντιλαμβάνομαι την ανάγκη επικοινωνίας. 'Οσοι, όμως, παρακολουθούν από την τηλεόραση ή ακούν τον ήχο των κινητών τηλεφώνων, δεν το γνωρίζουν αυτό. Θερμοτάτη είναι η παράκληση! 

Μπορούμε όταν μπαίνουμε μέσα στην Αίθουσα να κλείνουμε το κινητό και να έχουμε ένα μήνυμα στον τηλεφωνητή μας ότι μπορούν να μας καλέσουν μετά μία ώρα ή να αφήσουν ένα μήνυμα. 

Λυπούμαι που από την 'Εδρα τα λέγω αυτά, αλλά γράφονται στον Τύπο. Τα ακούει ο κόσμος από τις τηλεοράσεις και μας στέλνουν γράμματα για κάτι που δεν αφορά το σύνολο ούτε τον κοινοβουλευτικό θεσμό. Αφορά την αμέλεια και την επιπολαιότητα ελαχίστων συναδέλφων! Δεν είναι δυνατόν η αμέλεια και η επιπολαιότητα δύο-τριών συναδέλφων να βαρύνει το σύνολο. Λυπούμαι που επανέρχομαι με αυτόν τον τόνο, αλλά νομίζω ότι πρέπει οι συνάδελφοι, οι ελάχιστοι που δεν το καταλαβαίνουν αυτό, να το κατανοήσουν. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Ποιος εκ των κυρίων συναδέλφων του Κομμουνιστικού Κόμματος Ελλάδος θα μιλήσει για το σχέδιο νόμου του Υπουργείου Εξωτερικών: "Κύρωση της Συνθήκης Συνεννόησης και Συνεργασίας μεταξύ της Ελληνικής Δημοκρατίας και της Γεωργίας"; Πρέπει να το προτάξουμε, γιατί πρέπει να ψηφιστεί. 

ΣΤΡΑΤΗΣ ΚΟΡΑΚΑΣ: Υπάρχει δυνατότητα αυτό να γίνει αύριο, γιατί ο εισηγητής μας απουσιάζει στο εξωτερικό; 

ΠΡΟΕΔΡΟΣ (Απόστολος Κακλαμάνης): Καλώς, κύριε συνάδελφε, ας το αφήσουμε γι'αύριο. 

Θα συνεχιστεί η συζήτηση επί των άρθρων και του συνόλου του σχεδίου νόμου του Υπουργείου Υγείας και Πρόνοιας: "Ανάπτυξη και εκσυγχρονισμός των υπηρεσιών ψυχικής υγείας και άλλες διατάξεις". 

Θα παρακαλέσω τους δύο εισηγητές να μας πουν την άποψή τους για την κατανομή των άρθρων στη συζήτηση της σημερινής και της αυριανής συνεδρίασης. 

Ορίστε κύριε Παπαδάτο, έχετε το λόγο. 

ΙΩΑΝΝΗΣ ΠΑΠΑΔΑΤΟΣ: Κύριε Πρόεδρε, πιστεύω ότι σε σχέση με τον όγκο και το περιεχόμενο, θα μπορούσαμε να διαιρέσουμε το νομοσχέδιο και να φθάσουμε μέχρι το άρθρο 11. Επειδή, όμως, μέχρι και το άρθρο 11 είναι το μισό του κεφαλαίου Γ', αν υπάρχει ένα θέμα τεχνικό, θα πρέπει να συμπεριλάβουμε όλο το κεφάλαιο δ', οπότε φθάνουμε μέχρι και το άρθρο 13. Πιστεύω δηλαδή ότι μπορούμε να συζητήσουμε το νομοσχέδιο σε δύο ενότητες. 

ΠΡΟΕΔΡΟΣ (Απόστολος Κακλαμάνης): Ο κ. Καραγκούνης έχει το λόγο. 

Πείτε μας, κύριε συνάδελφε, την άποψή σας. Μήπως υπάρχει κάποιο άρθρο που πρέπει να συζητηθεί χωριστά; 

ΑΝΔΡΕΑΣ ΚΑΡΑΓΚΟΥΝΗΣ: Δεν νομίζω, κύριε Πρόεδρε. Μπορούμε να το συζητήσουμε σε δύο ενότητες, φθάνοντας σήμερα μέχρι και το άρθρο 12. Δηλαδή η πρώτη ενότητα να είναι τα άρθρα 1 έως και 3 και η δεύτερη ενότητα τα άρθρα 4 έως και 12. 

ΠΡΟΕΔΡΟΣ (Απόστολος Κακλαμάνης): Ας προχωρήσουμε έτσι. 

Και αύριο, θα συζητηθούν τα υπόλοιπα άρθρα και οι τροπολογίες. Και θα δούμε, εάν οι τροπολογίες απαιτούν περισσότερη συζήτηση. 

Θα ξεκινήσουμε, λοιπόν, κύριοι συνάδελφοι, απόψε με την ενότητα των άρθρων 1 έως και 3 και θα τελειώσουμε με την ενότητα των άρθρων 4 έως και 12. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, μου επιτρέπετε; 'Εχω κάποιες διορθώσεις. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ο Υφυπουργός Υγείας και Πρόνοιας κ. Φαρμάκης θα θέσει υπόψη σας κάποιες διορθώσεις. 

Ορίστε, κύριε Φαρμάκη, έχετε το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Στο άρθρο 3, παράγραφος 2, περίπτωση β', εδάφιο 2 γίνεται η εξής διόρθωση: "Στην Αττική, στο Νομό Θεσσαλονίκης και σε όποιο νομό απαιτούν οι συνθήκες συστήνονται και Τομείς Ψυχικής Υγείας Παιδιών και Εφήβων". 

Στο ίδιο άρθρο στην παράγραγο 7 η λέξη "εμπειρίας" αντικαθίσταται από τις λέξεις "με εμπειρία". 

Στην παράγραφο 9 του ίδιου άρθρου, περίπτωση α' εδάφιο 2 ύστερα από τη λέξη "εφημεριών" προστίθεται η λέξη "αυτών". 

(Στο σημείο αυτό ο Υφυπουργός Υγείας και Πρόνοιας κ. Φαρμάκης καταθέτει για τα Πρακτικά την προαναφερθείσα τροποποίηση η οποία έχει ως εξής: 

"ΑΡΘΡΟ 3

Στην παράγραφο 2, περίπτωση β, εδάφιο 2 γίνεται η εξής διόρθωση: "Στην Αττική, στο νομό Θεσσαλονίκης και σε όποιο νομό απαιτούν οι συνθήκες συστήνονται και Τομείς Ψυχικής Υγείας Παιδιών και Εφήβων (Το. Ψ.Υ.Π.Ε.)". 

Στο ίδιο άρθρο στην παράγραφο 7 η λέξη "εμπειρίας" αντικαθίσταται από τις λέξεις "με εμπειρία". 

Στην παράγραφο 9 του ίδιου άρθρου, περίπτωση α, εδάφιο 2 ύστερα από τη λέξη "εφημεριών" προστίθεται η λέξη "αυτών"."). 

ΠΡΟΕΔΡΟΣ (Απόστολος Κακλαμάνης): Ο κ. Παπαδάτος έχει το λόγο. 

ΙΩΑΝΝΗΣ ΠΑΠΑΔΑΤΟΣ: Κύριε Πρόεδρε, η πρόταση ήταν αν μπορούσαμε σήμερα να πάμε μέχρι και το άρθρο 12. 

ΠΡΟΕΔΡΟΣ (Απόστολος Κακλαμάνης): Αυτό είπαμε. Η πρώτη ενότητα είναι το άρθρο 1 έως και 3 και εν συνεχεία σε μια δεύτερη ενότητα αργότερα, θα πάνε τα υπόλοιπα άρθρα μέχρι το 12. 

ΙΩΑΝΝΗΣ ΠΑΠΑΔΑΤΟΣ: Εντάξει, κύριε Πρόεδρε. 

Το άρθρο 1 αφορά τις γενικές αρχές και τη βασική φιλοσοφία που διέπει το όλο νομοσχέδιο και γι' αυτό με αντίστοιχες εννοιολογικές προσεγγίσεις τονίζεται ότι η ψυχική υγεία σε σχέση με την αντιμετώπιση της, από τις υπηρεσίες του κράτους θα πρέπει να στηρίζεται στην πρωτοβάθμια φροντίδα, δηλαδή να δημιουργηθεί ένα δίκτυο υπηρεσιών, πέρα από τα νοσοκομεία, πέρα από την κλειστή νοσηλεία. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Αυτό μπορεί να γίνει μέσα από την τομεοποίηση που σημαίνει τη δημιουργία αντίστοιχων υπηρεσιών και μονάδων σε κάθε νομό, σε κάθε δήμο ή σε συγκεκριμένες γεωγραφικές και κοινωνικές περιφέρειες. 

Επίσης μπαίνουν οι αρχές της συνέχειας της αντιμετώπισης των συγκεκριμένων ατόμων με διαταραχές σε όλη τη διάρκεια που έχουν τη διαταραχή και οι γενικές αρχές της αποκατάστασης αυτών των ατόμων και της ενσωμάτωσής τους στο πρότερο κοινωνικό περιβάλλον. 

Το άρθρο 2 είναι ένα σημαντικό άρθρο που αναφέρεται στην προστασία των δικαιωμάτων των ατόμων με ψυχικές διαταραχές. Ενώ στο Μεσαίωνα και στους περασμένους αιώνες ο ψυχικά άρρωστος, το άτομο με ψυχικές διαταραχές θεωρείτο μια όχι ανθρώπινη κατηγορία. 'Ηταν ένα είδος άγριου ζώου και γι' αυτό τον επιδείκνυαν και σε τσίρκο και σε πανηγύρια. Σταδιακά τα τελευταία χρόνια θεωρείται ότι έχει τα πλήρη δικαιώματα που έχουν και όλοι οι άλλοι πολίτες και όλα τα άλλα άτομα με σωματικές ασθένειες. Εν τούτοις βεβαίως, εδώ υπάρχει ένα αντικειμενικό πρόβλημα ότι στις βαριές ψυχικές παθήσεις υπάρχει μια μείωση της ικανότητας κρίσης και καταλογισμού που αυτό έχει και νομικές παρενέργειες και γι' αυτό τα άτομα που έχουν αδυναμία καταλογισμού των πράξεών τους έχουν μια ειδική μεταχείριση από τις δικαστικές αρχές. Ο ν. 2071/92 προσδιόριζε θετικά στοιχεία για την αντιμετώπιση αυτών των ατόμων. Νομίζω με το συγκεκριμένο άρθρο προστίθενται καινούρια στοιχεία που είναι χρήσιμα και απαραίτητα. Το ένα είναι ότι δημιουργείται μια ανεξάρτητη υπηρεσία στο Υπουργείο που θα μπορεί να εποπτεύει και να συντονίζει όλες αυτές τις καταγγελίες ή τις διαδικασίες που έχουν σχέση με τα ατομικά τους δικαιώματα. 

Επίσης, δημιουργείται μια ειδική επιτροπή ελέγχου προστασίας δικαιωμάτων ασθενών σύμφωνα με τον ν. 2519/97 με συγκεκριμένη σύνθεση ειδικών που ο ρόλος της από τη μια μεριά είναι να βλέπει τις συγκεκριμένες καταγγελίες και τα συγκεκριμένα δικαιώματα του ατόμου, από την άλλη όμως να μπορεί να ελέγχει τη λειτουργία των κλινικών, των ειδικών κέντρων, των μονάδων, και των ψυχιατρείων. Δεν αφορά αποκλειστικά και μόνο τα ατομικά δικαιώματα, αφορά και τη συνολική λειτουργία των υπηρεσιών ψυχικής υγείας. 

Το άρθρο 3 έχει τις γενικές αρχές τις τομεοποίησης και βεβαίως τονίζει ότι αυτές θα πρέπει να είναι αντίστοιχες με τη διοικητική διαίρεση της χώρας σε επίπεδο περιφέρειας, σε επίπεδο νομού και σε επίπεδο δήμων. Τα όρια της γεωγραφικής περιφέρειας και της κοινωνικής θα θεσμοθετηθούν με αποφάσεις του Υπουργείου γιατί οι γεωγραφικές ενότητες της Ελλάδος δεν είναι αντίστοιχες με τα κοινωνικά δεδομένα και με τις ανάγκες των υπηρεσιών. 'Αρα με επιστημονικό τρόπο θα προσδιοριστούν αυτά τα όρια και με βάση αυτά θα δημιουργηθούν αυτοί οι τομείς. 

Εδώ με σαφήνεια προσδιορίζεται ότι οι μονάδες ψυχικής υγείας, οι τομείς ψυχικής υγείας που θα είναι σε κάθε γεωγραφική περιφέρεια και ενότητα, θα έχουν το δικαίωμα να αντιμετωπίζουν και να περιθάλπουν άλλα άτομα, εφόσον σε διπλανές περιοχές δεν υπάρχουν τέτοια κέντρα ή είναι επείγουσες περιπτώσεις. 'Αρα έχουμε αυτήν τη δυνατότητα να μην περιχαρακωθεί η νοσηλεία και η αντιμετώπιση μόνο σε αυστηρές γεωγραφικές περιφέρειες. Η έννοια και η φιλοσοφία της τομεοποίησης είναι ένα βασικό εργαλείο και της αποασυλοποίησης και της καλύτερης αντιμετώπισης των ατόμων με ψυχικές διαταραχές. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο εισηγητής της Νέας Δημοκρατίας κ. Καραγκούνης. 

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, όπως είπαμε και χθες δεν έχουμε λόγους να διαφωνήσουμε στις βασικές αρχές όπως είναι η ευθύνη του κράτους για τη δημόσια υγεία, όπως είναι αρχές τις τομεοποίησης, όπως είναι αρχές της αποασυλοποίησης. Διαφωνούμε μόνο για την αποτελεσματικότητα που έχει το συγκεκριμένο νομοσχέδιο διότι δεν περιγράφονται σαφώς οι οικονομικές υποχρεώσεις που αναλαμβάνει το κράτος. Και εγώ χθες κάλεσα τον κύριο Υπουργό να απαντήσει αν δεσμεύεται για τις οικονομικές ανάγκες πραγματοποιήσεως αυτού του σχεδίου νόμου. 

Βεβαίως θα μπορούσα να κάνω δυο τρεις παρατηρήσεις ειδικά στο άρθρο 2 και να πω τα εξής. Κατ' αρχάς αυτή η επταμελής επιτροπή είναι καθολικά όλα τα άτομα που συμπεριλαμβάνονται, δηλαδή, διορισμένα από τον Υπουργό. Θα μπορούσε να ερωτηθεί και ο Ιατρικός Σύλλογος αν θέλει να υποδείξει κάποιο αιρετό μέλος. 'Οπως επίσης θα μπορούσα να πω ότι οι καταγγελίες πρέπει να είναι νομίζω επώνυμες λόγω της φύσεως των αρρώστων ή και των συγγενών ακόμα των αρρώστων. Επίσης πρέπει να πω ότι επ' ουδενί μπορεί να δεχθούμε ότι η θητεία της επιτροπής μπορεί να είναι πενταετής. Θα μπορούσε κανείς λογικά να προτείνει μια τριετή θητεία όπως συνήθως γίνεται. Δεν μπορεί να δεσμεύεται και η επόμενη κυβέρνηση, αφού είναι και διορισμένη η επιτροπή για πενταετή θητεία. Και κυρίως το άρθρο 3 όσον αφορά την τομεοποίηση η οποία είναι μια γραφειοκρατική διαδικασία που χρειάζεται υποδομή και επιστημονική, αλλά κυρίως οικονομική δυνατότητα, δεν βλέπω δηλαδή τις δυνατότητες να γίνει πράξη. Εμείς τα καταψηφίζουμε τα άρθρα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριοι Βουλευτές, στο πρώτο άρθρο αναφέρεται το εξής: Το κράτος έχει την ευθύνη για την παροχή υπηρεσιών ψυχικής υγείας που έχουν σκοπό την πρόληψη και τη διάγνωση και τη θεραπεία κλπ. 

Ποιο είναι το ενδιαφέρον σ' αυτήν τη διατύπωση; Αν θέλει κανένας να μελετήσει αυτό το άρθρο τότε καταλήγει στο εξής. 'Εχει λέει το κράτος την ευθύνη, όχι για να οργανώσει το δημόσιο σύστημα ή το σύστημα παροχής των υπηρεσιών, αλλά για τις υπηρεσίες που κάποιοι άλλοι θα παρέχουν. Είναι η ΠΑΣΟΚική λογική αυτή, η μόνιμη, να το λέμε και έτσι να το κάνουμε και αλλιώς, βγάζουμε φλας αριστερά και στρίβουμε δεξιά. Επομένως θέλουμε να σημειωθεί αυτή η παρατήρηση και αν πραγματικά ήθελε η Κυβέρνηση να φτιάξει ένα νόμο όπου το κράτος θα έχει την ευθύνη, θα έπρεπε να φτιάξει εκείνο το σύστημα και εκείνες τις δομές που αυτό θα τις ελέγχει. Τώρα δεν κάνει αυτό το πράγμα. Και αυτό θα φανεί φυσικά και στη συζήτηση στα παρακάτω άρθρα, τι θα κάνει. 

Θα φροντίζει για το πώς θα κερδίζουν οι ιδιωτικές κλινικές, για το πώς θα κερδίζουν οι ιδιωτικοί φορείς, για διάφορα άλλα πράγματα και θα λέει ότι το κάνει και το κράτος. Αυτή είναι η λογική του νομοσχεδίου. Εξάλλου στη δεύτερη παράγραφο στο πρώτο άρθρο μας προεισάγει στη λογική του ο Υπουργός και στην τελευταία γραμμή μιλάει για την εθελοντική αρωγή της κοινότητας, τον εθελοντισμό δηλαδή και στην προαγωγή της ψυχικής υγείας κλπ. 

Αυτό τον εθελοντισμό όπως τον περιγράφει και σε αυτό το νομοσχέδιο και σε άλλα νομοσχέδια, σχετικά με την πρόνοια κλπ., τον έχουμε συζητήσει, τον έχουμε γνωρίσει και δεν έχει καμία σχέση με αυτό που ο ελληνικός λαός έχει στο μυαλό του σαν εθελοντισμό, σαν αλληλεγγύη και σαν προσφορά σε δύσκολες ώρες, όπως είναι οι ώρες τούτες που το κάνει ο ελληνικός λαός και κάθε λαός. 

Το δεύτερο άρθρο μιλάει για ένα γραφείο προστασίας, ανέξοδα. Λόγια χωρίς αντίκρισμα είναι αυτό. 

Το τρίτο άρθρο μιλάει για τους τομείς της ψυχικής υγείας, την ένταξη των μονάδων ψυχικής υγείας, τους τομείς ψυχικής υγείας κλπ. Είναι σχέδιο επί χάρτου και σαν τέτοιο θα μπορούσε κανένας να πει να είναι κατά νομό να είναι δύο τομείς κατά νομό, να είναι στους μεγάλους νομούς περισσότεροι, στους μικρούς λιγότεροι κλπ. Χωρίς καμία ιδιαίτερη αξία είναι και αυτό το άρθρο, δεδομένου ότι δεν περιγράφονται οι τομείς αυτοί και οι μονάδες αυτές και οι υπηρεσίες που θα παρέχουν, το προσωπικό που θα τις παρέχει και όπως θα δούμε και παρακάτω η χρηματοδότησή τους. 

Επομένως δεν ψηφίζουμε τα άρθρα αυτά του νομοσχεδίου. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αράπης εισηγητής του Δημοκρατικού Κοινωνικού Κινήματος έχει το λόγο. 

ΙΩΑΝΝΗΣ ΑΡΑΠΗΣ: Κυρίες και κύριοι συνάδελφοι, στο άρθρο 1 είναι σωστό ότι το κράτος αναγνωρίζει την ευθύνη του για την προστασία των ατόμων που πάσχουν από ψυχικές διαταραχές, των υπερηλίκων καθώς και την προστασία της ψυχικής υγείας των παιδιών και των εφήβων. 

Η ψυχική υγεία είναι εξίσου σημαντική με την υγεία. Η φροντίδα της πρέπει να είναι δημόσια τουλάχιστον ως ένα βαθμό και καθολικό χαρακτήρα όπως η σωματική υγεία. 

Απαιτούνται δημόσιες δαπάνες γι' αυτό. 'Αρα είναι αναγκαίο να προβλέπονται συγκεκριμένοι και μόνιμοι πόροι γι' αυτό. 

Το άρθρο 1 είναι ασαφές ως προς αυτό. Οι δομές που δημιουργούνται με κοινωνική οικονομική υποστήριξη πρέπει να επιβιώνουν και μετά το τέλος αυτής της υποστήριξης. Ως προς αυτό άλλωστε κρίνεται και αξιολογείται το κυβερνητικό έργο. Οι πόροι που διέθεσε το Υπουργείο σε δομές που αναπτύσσονται με το Λέρος 1 και 2 ήταν ανεπαρκέστατοι με αποτέλεσμα οι δομές αυτές να φθείρονται όπως και οι υπηρεσίες που παρέχουν. Εάν παραδείγματος χάρη κλείσουν κάποιοι ξενώνες από ασθενείς στη Λέρο τότε θα πρέπει να ανοίξουν κάποιοι άλλοι. Οι ξενώνες αυτοί να γίνουν μικρές Λέροι. Η πρόβλεψη μόνιμων μίνιμουμ πόρων είναι απαραίτητοι. 

Στο άρθρο 2 συμφωνώ στη δημιουργία και λειτουργία μηχανισμού προστασίας των δικαιωμάτων των ασθενών. 'Ισως στην επιτροπή ελέγχου προστασίας των δικαιωμάτων αυτών θα έπρεπε να συμμετέχουν και οι νοσηλευτές. 

Στο άρθρο 3 η τομεοποίηση είναι απαραίτητη. Αυτό είναι κοινή άποψη όλων των εμπλεκομένων φορέων και συμφωνούμε ότι τα όρια του τομέα πρέπει να είναι με γεωγραφικά και πληθυσμιακά κριτήρια και ότι πρέπει να παρέρχονται όλες οι υπηρεσίες σε κάθε τομέα, να είναι ολοκληρωμένες και να καλύπτουν όλες τις ηλικίες, παιδιά, εφήβους, υπερήλικες. 

Νομίζω όμως ότι ένας τομέας για κάθε πεντακόσιες χιλιάδες κατοίκους είναι λίγος. Τα διεθνή κριτήρια από την παγκόσμια οργάνωση είναι ένας για κάθε εκατόν είκοσι χιλιάδες κατοίκους. 

'Ομως δεν επιμένω τόσο σε αυτό όσο στο ότι η υποδομή που υπάρχει είναι ανεπαρκής και η κυβερνητική ευθύνη για την πλημμελή λειτουργία της, μεγάλη. 

Η Αθήνα χρειάζεται τριάντα κέντρα ψυχικής υγείας και έχει οκτώ εώς εννέα. Η Ελλάδα χρειάζεται ογδόντα τέσσερα και έχει τριάντα τρία και από αυτά τα οκτώ δεν λειτουργούν παρ όλο που είναι έτοιμα για τη λειτουργία τους. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Το άρθρο 1 αποτελεί χαρακτηριστική περίπτωση αναδιατύπωσης του άρθρου 91 του νόμου 2071/92. Καμία διαφορά δεν υπάρχει ως προς τις αρχές και τους σκοπούς. Είναι αυτό που είπα χθες μιλώντας επί της αρχής: Αναδιατυπώσεις, κάποιες τροποποιήσεις και προσθήκες που εξυπηρετούν κομματικές σκοπιμότητες. 

Εδώ δεν υπήρχε περιθώριο να υπεισέλθει ο παράγοντας της κομματικής σκοπιμότητας, της προοπτικής κάποιας κομματικής επιτροπής και αναδιατυπώθηκε το άρθρο αυτό, καταργείτε το ισχύον άρθρο του ν. 2071, προσθέτοντας τη λέξη ότι "το κράτος έχει την ευθύνη". 

'Εγινε μεγάλη συζήτηση για το θέμα, εάν το κράτος έχει την ευθύνη ή το κράτος μεριμνά. Κι εγώ θα ρωτήσω τον κύριο Υφυπουργό, τι διαφορά έχει στην ουσία όταν γράφουμε ότι το κράτος μεριμνά από το ότι το κράτος έχει την ευθύνη; Θα σοβαρευθούμε επιτέλους; Ποια είναι η ουσία; 

Να φύγει η διάταξη αυτή και να λέμε έχει την ευθύνη, δεν μεριμνά. Τι σημαίνει αυτό κύριε Υφυπουργέ; Τι σημαίνει για τους ψυχικώς πάσχοντες; Τι σημαίνει για το νομοσχέδιο που θα ψηφίσουμε και θα γίνει νόμος του κράτους; Τι περισσότερο εξασφαλίζει, κύριοι συνάδελφοι, το μεριμνά από το έχει την ευθύνη; 

Φιλολογούμε, μιλάμε μία γλώσσα που δικαιολογημένα χαρακτηρίζεται ξύλινη και απαρχαιομένη για να δημιουργούμε εντυπώσεις και να χαραμίζουμε συνεδριάσεις, καταργώντας διατάξεις δημοκρατικά εκλεγμένων Κυβερνήσεων, για να υπάρχει μόνο η δική μας υπογραφή. Για να γράφεται η ιστορία αντιγράφοντας και παραποιώντας στοιχεία για τα οποία εδώ, κύριε Πρόεδρε, αφιερώθηκαν συνεδριάσεις και δαπάνες. 

Αυτό είναι κατάργηση της δημοκρατικής συνέχειας. Και δεν είναι μόνο η χούντα που καταργεί τη δημοκρατική συνέχεια, την καταργεί και η Κυβέρνησή σας. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Πού τα λέτε αυτά; 

Ο παριστάμενος Υφυπουργός ήταν στη φυλακή. 

ΓΕΩΡΓΙΟΣ ΣΟΥΡΛΑΣ: Τα λέω σε σας. Από τότε που αναλάβατε την Κυβέρνηση δεν κάνετε τίποτε άλλο παρά φέρνετε διατάξεις για να καταργείτε ό,τι έγινε επί των ημερών της Νέας Δημοκρατίας. Δεν κάνετε τίποτε περισσότερο ιδιαίτερα στον τομέα της υγείας. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ χαμηλότερους τόνους. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Μην τα λέτε αυτά ειδικά σήμερα. 

ΓΕΩΡΓΙΟΣ ΣΟΥΡΛΑΣ: Μην ενοχλείστε από αυτά να ενοχλείστε από τις πράξεις σας και από την ασέβειά σας στη νομοθετική διαδικασία και τη νομοθετική τάξης. Αυτό είναι λοιπόν το άρθρο 1; 

Πέστε μου ποια είναι η διαφορά. Να αναλάβετε τις ευθύνες σας και να πείτε στο Σώμα ότι η αλλαγή της λέξης μεριμνά με τη λέξη ευθύνη, συνεπάγεται ένα, δύο, τρία, τέσσερα πράγματα. Τότε θα το δεχθώ και θα ανακαλέσω τα όσα είπα. Μπορείτε να το κάνετε τώρα και να με διακόψετε; Θα μας πείτε τι σημαίνει μεριμνά και τι σημαίνει, έχει την ευθύνη; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θα έρθει η ώρα και όταν θα έρθει η ώρα θα σας πω. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, συνεχίστε. Μη γίνεται διάλογος κατ'αυτόν τον τρόπο. Θα σας απαντήσει ο Υπουργός όταν θα έρθει η ώρα. 

ΓΕΩΡΓΙΟΣ ΣΟΥΡΛΑΣ: Πρέπει να έρθει η ώρα να απαλλαγεί ο τόπος από εσάς. Αυτή η ώρα πρέπει να έρθει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Αφήστε τα πυροτεχνήματα. 

ΠΡΟΕΔΡΕΥΩΝ (Παναγιώτης Ν. Κρητικός): Δεν αποφεύγει τις απαντήσεις ο κύριος Υπουργός. Θα απαντήσει. 

ΓΕΩΡΓΙΟΣ ΣΟΥΡΛΑΣ: Πρέπει να μάθει ο ελληνικός λαός τι κάνετε εδώ. 'Οχι τι κάνετε μόνο με τα όσα τραγικά συμβαίνουν γύρω μας. 

Το άρθρο 2 είναι περιττό. Αποδυναμώνει το υφιστάμενο πλέγμα των διατάξεων του ν. 2071 και είναι και αμφιβόλου αποτελέσματος. Είναι περιττό, γιατί θα μπορούσαν να συσταθούν επιτροπές, κύριε Φαρμάκη, με το ν. 2519 του 1997. Γιατί δεν μπορούσαν να συσταθούν οι επιτροπές; Ακόμη πρέπει, να πάμε παλιότερα και να δούμε γιατί καταργήσατε το νόμο περί δικαιώματων των ασθενών, για το οποίο αποφαίνεται θετικά η Επιστημονική Επιτροπή της Βουλής. 

Το καταργείτε και αυτό για να μην υπάρχει η διάταξη, η οποία ψηφίστηκε επί των ημερών της Νέας Δημοκρατίας. Να ένα άλλο στοιχείο κομματικής εμπάθειας και νομοθετικής απρέπειας. Βεβαίως το αποδυναμώνετε -προφανώς υπάρχουν συνάδελφοι που ασχολούνται με τα θέματα αυτά- γιατί στον προηγούμενο νόμο στα άρθρα 94, 95, 96, 97, 98 και 99 το πλέγμα αυτό των διατάξεων για ακούσια νοσηλεία, για διαδικασία εισαγωγής, για ένδικα μέσα, για συνθήκες νοσηλείας, για διακοπή της νοσηλείας το καταργείτε... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν το καταργούμε.'Οσα δεν έχουμε καταργήσει παραμένουν. 

ΓΕΩΡΓΙΟΣ ΣΟΥΡΛΑΣ: Το καταργείτε. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Σούρλα, παρακαλώ χαμηλότερους τόνους. Μέχρι τώρα είχαμε μία ήρεμη συζήτηση και μόλις πήρατε το λόγο την οξύνατε. 

ΓΕΩΡΓΙΟΣ ΣΟΥΡΛΑΣ: Αν δεν το καταργείτε, υπάρχει μεγάλο πρόβλημα, κύριε Φαρμάκη, γιατί έρχεται σε σύγκρουση το άρθρο 2 με το αντίστοιχο άρθρο 95 του ν. 2091. Υποκαθιστά τα όσα προβλέπονται εκεί στα άρθρα. 

Θέλω να αναφερθώ στο άρθρο 3 και να σας υποβάλω το εξής ερώτημα. Αναφέρεται στην τομεοποίηση. Πείτε μου ειλικρινά τι καινούριο προσθέτει σε σχέση με το άρθρο περί τομεοποίησης που καταργείται του ν. 2071/91. Πείτε τι προσθέτει, να το ψηφίσω, πλην κομματικών επιτροπών. Αυτά είναι τα ερωτήματα που υποβάλω. Για να καταλάβετε πώς λειτουργεί η συνέχεια της δημοκρατίας σε μία ιστορική ημέρα για την επιβίωση του πολιτεύματός μας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδημόπουλος έχει το λόγο. 

Παρακαλώ χαμηλότερους τόνους. Αναφέρομαι και στον κ. Σούρλα, το λέω και για σας, κύριε Παπαδημόπουλε. Ανάβετε τα Θεσσαλικά αίματα. Και ο κ. Φαρμάκης Θεσσαλικό αίμα έχει. Δεν προσθέτετε τίποτε στην επιχειρηματολογία σας με το να ανεβάζετε τους τόνους και να οξύνετε τη συζήτηση. 

ΓΕΩΡΓΙΟΣ ΣΟΥΡΛΑΣ: Οι "χαμηλότεροι τόνοι" είναι για άλλους. 

ΠΡΟΕΔΡΕΥΩΝ (Παναγιώτης Ν. Κρητικός): Πιστεύω ότι γι'αυτό το αντικείμενο είναι προτιμότεροι οι χαμηλοί τόνοι, παρά οι υψηλοί. Δεν χωρεί πολιτική αντιδικία στο αντικείμενο της υγείας. 

Ορίστε, κύριε Παπαδημόπουλε. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Το υπό συζήτηση νομοσχέδιο έχει και αυτό τα ελαττώματα που έχουν πάρα πολλά νομοσχέδια τον τελευταίο καιρό. Δηλαδή έχει διαστάσεις μυθιστορηματικού περιεχομένου, διότι δεν μπορεί κανείς να ανεχθεί αυτήν την έκταση του κάθε άρθρου που συναντά κανείς στο νομοσχέδιο αυτό και μάλιστα για περιπτώσεις που έχουν ρυθμιστεί με προγενέστερους νόμους, οι οποίοι διατηρούνται σε ισχύ. 

'Οπως τόνισε κάποιος συνάδελφος προηγουμένως, η ψυχική υγεία είναι και αυτή η άλλη όψη του νομίσματος. Δεν είναι μόνο οι ασθένειες του σώματος, αλλά σήμερα παρά τη βελτίωση του βιωτικού επιπέδου, παρά την υψηλή τεχνολογία κλπ., διαπιστώνουμε ότι αυξάνονται καθημερινώς οι ψυχικές παθήσεις. Θα έπρεπε στο νομοσχέδιο αυτό να τονίζεται κατά κόρον το θέμα της πρόληψης αυτών των παθήσεων, παρά εν συνεχεία η καταστολή, δεδομένου ότι είναι πιο τελεσφόρα η μέθοδος της πρόληψης παρά της καταστολής. 

Επίσης, θέλω να κάνω μία παρατήρηση στο άρθρο 2. Πραγματικά αυτή η ειδική επιτροπή για ένα τόσο σημαντικό τομέα δεν έχει το κύρος που πρέπει να έχει.'Οταν για τη σωματική υγεία έχουμε ολόκληρο Υπουργείο με διευθύνσεις, νοσοκομεία, Ε.Σ.Υ. κλπ., είναι δυνατόν για την ψυχική υγεία να εμπιστευθούμε μία ειδική επιτροπή που απαρτίζεται και από δύο κοινωνικούς λειτουργούς; Ποιοι είναι αυτοί οι κοινωνικοί λειτουργοί; Είναι μειωμένων επιστημονικών προσόντων. Αυτοί θα ασκήσουν την κυβερνητική πολιτική για ένα τόσο σοβαρό θέμα, όπως είναι η ψυχική υγεία; 

Εν συνεχεία, οι διατάξεις της παραγράφου 3 του άρθρου 2, έρχονται κόντρα στις διατάξεις του Αστικού Κώδικα, που περιλαμβάνει βασικότερες διατάξεις του νομικού καθεστώτος που ζούμε. Δεν μπορεί η ειδική αυτή επιτροπή να αποφαίνεται για τα δικαιώματα του ασθενούς, αν πρέπει στο δικαστήριο να παραστεί ο ίδιος ή να ζητήσει τη συνηγορία κλπ., γιατί εκεί ο Αστικός Κώδικας προβλέπει οικογενειακά συμβούλια, προβλέπει εισαγγελέα, προβλέπει σύζυγο, τέκνα που θα ζητήσουν αυτήν την προστασία και τον έλεγχο για το κατά πόσον τα δικαιώματα του ασθενούς εποπτεύονται σωστά από την επιτροπή αυτή. 

Στο άρθρο 3 δεν ξέρω ποιοι είναι αυτοί οι γλωσσομαθείς οι οποίοι προσπαθούν να μας χαλάσουν τη γλώσσα. Μία νομοτεχνικού περιεχομένου παρατήρηση, κυρίως γλωσσική: Πιο πάνω είδα τις λέξεις "αποασυλοποίηση" και "αποϊδρυματικοποίηση". Νομίζουν ότι βάζοντας το στερητικό άλφα (α) μπροστά από τη λέξη μπορούμε να έχουμε την αρνητική έννοια της θετικής έννοιας που εκφράζει η λέξη χωρίς το στερητικό άλφα (α). Είναι λανθασμένη η τακτική αυτή. 

Επίσης, είναι αδόκιμος ο όρος "τομεοποίηση". Ξέρετε πότε λέμε τομεοποίηση, κύριε Υπουργέ; 'Οταν μεταβαίνουμε από μία κατάσταση σε μία άλλη, για παράδειγμα, παίρνουμε τα σιτηρά και τα πάμε στο μύλο για να κάνουμε αλευροποίηση. Δεν έχουμε μετάβαση από ένα καθεστώς σε ένα άλλο, από μία κατάσταση σε μία άλλη, αλλά έχουμε δημιουργία τομέων. Τι σας πειράζει να πείτε "δημιουργία τομέων"; Βρήκαμε τώρα όλα τα εις "ποίηση", τα οποία δεν αποδίδουν σωστά την έννοια, χαλάνε τη γλώσσα, την τσαλακώνουν και όπως είπα, το νομοσχέδιο δεν είναι κομψό, καθώς πρέπει να είναι και ευπρεπές όσον αφορά τη γλωσσική διατύπωσή του. 

Θα σταματήσω εδώ γιατί θα πω κάποια πράγματα στην άλλη ενότητα. Απλώς ως μία μικρή εισαγωγή θέλω να πω ότι το άρθρο 12 είναι τέσσερις πυκνογραμμένες σελίδες, ένα άρθρο που θα μπορούσε να αποτελέσει αντικείμενο προεδρικού διατάγματος ή ενδεχομένως, καταστατικό για τους συνεταιρισμούς. Επιφυλάσσομαι να λάβω πάλι το λόγο, κύριε Πρόεδρε, γιατί πραγματικά το νομοσχέδιο χρειάζεται γλωσσική και νομοτεχνική βελτίωση. 

ΠΡΟΕΔΡΕΥΩΝ (Παναγιώτης Ν. Κρητικός): Ο Βουλευτής Αιτωλοακαρνανίας κ. Παναγιώτης Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, συζητάμε ένα σχέδιο νόμου που αφορά την ψυχική υγεία σε μία περίοδο που αποδεικνύεται ότι ο νους των ισχυρών δεν λογίζεται, αλλά παραλογίζεται. Συζητάμε ένα σχέδιο νόμου που αφορά μία σημαντική ομάδα του πληθυσμού που όχι για δικές της ευθύνες, αλλά περισσότερο για το κλίμα της αβεβαιότητας που ως κοινωνία έχουμε πλέον δημιουργήσει, είμαστε υπεύθυνοι για πάρα πολλά προβλήματα διολίσθησης αυτών των ανθρώπων σε τέτοιες ψυχικές καταστάσεις. 

'Ερχεται βέβαια η οργανωμένη πολιτεία να επιδείξει το θερμό ενδιαφέρον της και να προστατεύσει ανθρώπους που λόγω αυτής της ιδιαιτερότητας του προβλήματος, δεν μπορούν να υπερασπίσουν τον εαυτό τους και να διεκδικήσουν τα δικαιώματά τους. Εδώ είναι πολύ μεγαλύτερη η ευθύνη όλων, ολόκληρης της κοινωνίας και της οργανωμένης πολιτείας να διαμορφώσει δομές και υποδομές που θα προστατεύουν την αξιοπρεπή διαβίωση αυτών των ανθρώπων. 

Μπορεί βέβαια να αντιδικούμε για το αν η μέριμνα είναι πιο ουσιαστική έννοια από την ευθύνη ή τανάπαλιν, μπορεί να διαφωνούμε για το αν ο ένας έφερε το ένα νομοσχέδιο ή το άλλο, αλλά για να είμαστε ειλικρινείς, θα πρέπει να πούμε ότι για να μη νιώσουμε ή για να μη ζήσουμε την ανυπαρξία υλοποίησης του προηγούμενου νόμου στον οποίον αναφέρεται ο κ. Σούρλας, θα πρέπει και η Κυβέρνηση να αποδείξει εν τοις πράγμασι και να υλοποιήσει αυτόν το νόμο, για να δώσει περιεχόμενο και ουσία στο νόμο, ώστε να μην ψηφίζουμε νόμους πολλές φορές απλώς για να τους ψηφίζουμε. 

Η αναφορά στην υλοποίηση προγραμμάτων και τη λειτουργία κέντρων που δεν λειτουργούν θα πρέπει να είναι ένα από τα στοιχεία άμεσης προώθησης από την πλευρά του Υπουργείου. 

Θα ψηφίσω βεβαίως τις διατάξεις, αλλά σε ό,τι με αφορά θα είμαι πολύ σκληρός και αυστηρός, διότι δεν είμαστε εδώ για να ψηφίζουμε μόνο νόμους, αλλά να απαιτούμε και την υλοποίησή τους. 

Η προστασία των δικαιωμάτων των ασθενών είναι μία σημαντική υπόθεση που καταγράφει την ποιότητά μας ως κοινωνία και αποτελεί τον καθρέφτη των αξιών για τις οποίες λέμε ότι ζούμε και τις οποίες λέμε ότι υπηρετούμε. 

Πρέπει πραγματικά να προστατεύουμε τα δικαιώματα αυτών των ανθρώπων από τη βία της δικής μας συμπεριφοράς. Γιατί από τη μια μεριά λέμε ότι υπερασπιζόμαστε τα δικαιώματά τους, αλλά μας κατακλύζει μια φοβία όταν συζητούμε για ανθρώπους με ψυχικά προβλήματα. Και αν διανοηθεί κανείς να δημιουργήσει μια μονάδα αποασυλοποίησης σε ένα διαμέρισμα μέσα σε μια πολυκατοικία, θα πρέπει να είμαστε ειλικρινείς και να ομολογήσουμε ότι αποστρεφόμαστε και απορρίπτουμε μια τέτοια παρέμβαση. 

Σε ό,τι αφορά το θέμα της τομεοποίησης, η αποκέντρωση είναι μια σημαντική υπόθεση. Βεβαίως πρέπει να αναγνωρίσουμε ότι αναφερόταν με κάποιον τρόπο και στο νομοσχέδιο του κ. Σούρλα. Δεν έγινε μέχρι σήμερα κάτι. Θα πρέπει, λοιπόν, αυτή η ιστορία να σταματήσει και εφ' όσον ψηφίζουμε μια τέτοια διάταξη, πολύ σύντομα θα πρέπει να νιώσουμε ότι θα υλοποιηθεί και θα ολοκληρωθεί αυτή η παρέμβαση, γιατί ακριβώς αφορά έναν ευαίσθητο τομέα συναθρώπων μας. 

Κυρίες και κύριοι συνάδελφοι, κύριε Πρόεδρε, στα επόμενα άρθρα θα διατυπώσω ορισμένες σκέψεις, ιδιαίτερα στο άρθρο 15 που αφορά τους κοινωνικούς συνεταιρισμούς και στους οποίους, κύριε Υπουργέ, θα πρέπει να συμπεριλάβετε και τα άτομα με νοητική υστέρηση. Διότι είναι ένα κομμάτι της κοινωνίας που έχει ανάγκη ενός τέτοιου πλαισίου για να μπορέσει να έχει μια συμμετοχή στο κοινωνικό γίγνεσθαι. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη, Κοινοβουλευτικός Εκπρόσωπος του Συνασπισμού της Αριστεράς και της Προόδου έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Σήμερα συνεχίζουμε τη συζήτηση σε ένα πραγματικά ενδιαφέρον νομοσχέδιο και για την ελληνική κοινωνία, αλλά και για την ίδια την κουλτούρα της πολιτικής υπόστασης της χώρας μας. Θυμάμαι στα νεανικά μου χρόνια -πίσω πάω, το 1968- όταν τότε είχε γεννηθεί η επανάσταση, που έμπαιναν επαναστατικά συνθήματα στην καθημερινή μας ζωή. Θυμάμαι τότε όπου ένας Υπουργός Υγείας έλεγε ότι πρέπει να ενθαρρύνουμε τη χώρα μας να δίνει νέες αρχές, νέους τρόπους σκέψης για την αντιμετώπιση των ψυχικών ασθενειών. 

Κύριε Πρόεδρε, έχουν περάσει τριάντα ένα και επιπλέον χρόνια και φαίνεται αυτή η επιθυμία που ξεκίναγε από την Ιταλία, δεν έχει έρθει ακόμη στη χώρα μας. Λυπάμαι ειλικρινά γιατί σ' αυτό το νομοσχέδιο είχαν επενδύσει και οι ασθενείς αλλά και εμείς σαν πολιτική αντίληψη αυτής της χώρας. Είναι ένα νομοσχέδιο το οποίο δεν καλύπτει τις στοιχειώδεις ανάγκες. Είναι ένα νομοσχέδιο που έρχεται να απορροφήσει άρον άρον κάποια χρήματα από την ευρωπαϊκή κοινότητα, αλλά δεν έρχεται να λύσει ή αν θέλετε να σχεδιάσει πολιτικές για την ψυχική υγεία ή δεν έρχεται να καταθέσει αυτήν την αντίληψη, που πρέπει κάποια στιγμή να περάσει στη χώρα μας ότι κάποτε θα πρέπει να δομούνται κάποια πράγματα, ότι κάποτε θα πρέπει να χτίζονται κάποια πράγματα και να έχουν μια προοπτική μέλλοντος. Σήμερα και αυτό το νομοσχέδιο δυστυχώς δεν έχει αυτήν τη δυνατότητα. 

Θα αναφερθώ στο άρθρο 1. Παρά το γεγονός ότι γίνεται αναφορά στο άρθρο 21 του Συντάγματος, όσον αφορά την υποχρέωση της πολιτείας να μεριμνά για την υγεία των πολιτών, διαπιστώνει κανείς από τα επόμενα άρθρα ότι ο ιδιωτικός τομέας με το μανδύα του μη κερδοσκοπικού χαρακτήρα, είναι ισότιμος εταίρος στην υπόθεση της ψυχιατρικής μεταρρύθμισης. Επιπλέον, παρά το γεγονός ότι τα ζητήματα της ψυχικής υγείας χρειάζονται ιδιαίτερη προσέγγιση, από άποψη διαγνωστική και θεραπευτική -και εδώ είναι κυρίαρχος ο προληπτικός λόγος- κανείς δεν μπορεί να δεχθεί το διαχωρισμό της σωματικής από την ψυχική υγεία σε επίπεδο δομών και υπηρεσιών, που μπαίνει στο παρόν σχέδιο νόμου και που εξυπηρετεί, θα μου επιτρέψετε να σας πω, κύριε Υπουργέ, αναχρονιστικές αντιλήψεις που θέλουν τους πάσχοντες από ψυχικές διαταραχές περίπου ανίατους. 

Ο στόχος του παρόντος σχεδίου νόμου, που θα έπρεπε να δηλώνεται από το άρθρο 1 είναι ο εκσυγχρονισμός των δομών ψυχικής υγείας με προοπτική τη μετατροπή των ψυχιατρικών ιδρυμάτων σε πραγματικά νοσοκομεία και η ανάπτυξη της εξωνοσοκομειακής πρωτοβάθμιας περίθαλψης. 

Και πάνω απ' όλα, κύριε Υπουργέ, θα ήθελα να επισημάνω ότι με αυτό το νομοσχέδιο καταργείται το Εθνικό Σύστημα Υγείας και θεωρώ ότι σαν πολιτική αντίληψη δεν περνάει πλέον από τις δομές της Κυβέρνησης, αλλά ενισχύεται ο ιδιωτικός τομέας. 

Δεν θα λέγαμε όχι, κύριε Υπουργέ, στον ιδιωτικό τομέα. Αλλά όταν ο ιδιωτικός τομέας θρονιάζεται σε βασικά αγαθά όπως είναι η υγεία και η παιδεία, θα μας βρείτε αντίθετους. Γι' αυτό ακριβώς έχουμε αυτήν την ένσταση γι' αυτό το νομοσχέδιο. 

Προχωρώ στο άρθρο 2 στα δικαιώματα των ασθενών. Κύριε Υπουργέ, δίνεται πολύ έμφαση σε ένα γεγονός που πραγματικά εμείς σαν αριστερά δεν μπορούμε να πούμε όχι. Ο τρόπος όμως που έρχεται αυτή η επιτροπή δικαιωμάτων των ασθενών και όπως εσείς την καταχωρείτε στο παρόν νομοσχέδιο, μας γεννά ερωτηματικά. Και θα μου πείτε γιατί είμαστε τόσο καχύποπτοι. 'Ηδη η επιτροπή δικαιωμάτων των ασθενών έχει περάσει στο ν. 2519 περί υγείας. 'Ομως δεν έγινε κανένα βήμα από τη μεριά της Κυβέρνησης να εκπαιδευθούν οι άνθρωποι που χειρίζονται αυτήν την επιτροπή και αυτή η επιτροπή να αποκτήσει σάρκα και οστά. Γιατί πιστεύω ότι μια επιτροπή που έχει σχέση με τα δικαιώματα των ασθενών, δεν μπορεί να αποδώσει όταν είναι ατάκτως ερριμμένη. Χρειάζεται ειδική εκπαίδευση, χρειάζεται ειδικά μέτρα για να έχουμε τα αποτελέσματα. 

Είναι, λοιπόν, κοινή διαπίστωση ότι οι πάσχοντες από ψυχικές διαταραχές αποτελούν κοινωνική κατηγορία αποκλεισμένων. Θα μου επιτρέψετε, κύριε Υπουργέ, να σας πω ότι οι κοινωνικά αποκλεισμένοι άνθρωποι και όταν και η ίδια η κοινωνία τους αντιμετωπίζει σαν res, δύσκολα διεκδικούν τα δικαιώματά τους. Χρειάζεται μια ειδική πρόνοια από τη μεριά της πολιτείας για να τους δώσει αυτό το δικαίωμα. 

Η αναγνώριση και η προστασία των δικαιωμάτων των ψυχικά πασχόντων δεν είναι πρόβλημα δημιουργίας μιας νέας επιτροπής για το Συνασπισμό αλλά εφαρμογής του υπάρχοντος θεσμικού πλαισίου, για τα δικαιώματα των ασθενών, σε συνδυασμό με τις διεθνείς συμβάσεις για την προστασία των ανθρωπίνων δικαιωμάτων και την πρόληψη των βασανιστηρίων. Η προστασία των δικαιωμάτων των ψυχικά πασχόντων συνδέεται ευθέως με την εφαρμογή του θεσμικού πλαισίου που περιορίζει τον ακούσιο και αναγκαστικό εγκλεισμό. 

Τέλος, η προστασία των δικαιωμάτων των ψυχικά πασχόντων πρέπει να προχωρήσει και ένα βήμα παραπέρα με την προστασία του δικαιώματος της ιδιοκτησίας. 

Για το σκοπό αυτό προτείνουμε οι υπάρχουσες επιτροπές για τα δικαιώματα των ασθενών, που λειτουργούν σε όλα τα δημόσια νοσοκομεία, να διευρυνθούν και ως προς τους ψυχικά πάσχοντες, με εκπαίδευση του προσωπικού και των φορέων που τις στελεχώνουν. 

Επίσης οι επιτροπές για τα δικαιώματα των ασθενών, στα πλαίσια των δικαιωμάτων των πολιτών, που δεν αναγνωρίζουν ασθενείς, να συνδεθούν με την Ευρωπαϊκή Επιτροπή Ανθρωπίνων Δικαιωμάτων και την Επιτροπή κατά των Βασανιστηρίων. Μια επιτροπή ατάκτως εριμμένη χωρίς να έχει τη σύνδεση με αυτές τις δυο επιτροπές, νομίζω ότι δεν λειτουργεί προς όφελος των πολιτών που εσείς έχετε, όπως δηλώνετε, σαν στόχο. 

Η διάσπαση των αντικειμένων και η δημιουργία πολλών δομών δεν εξυπηρετεί πάντα τη διαφάνεια των σκοπών και την αποτελεσματικότητα των ενεργειών. Αυτό που σε κάθε περίπτωση επείγει είναι η βελτίωση των συνθηκών θεραπείας και διαβίωσης των ψυχικά πασχόντων στα περισσότερα ψυχιατρικά νοσοκομεία της χώρας. 

Θα πω δυο κουβέντες όσον αφορά το άρθρο 3 περί αποκέντρωσης δομών και υπηρεσιών. Η αρχή της αποκέντρωσης των θεραπευτικών δομών και υπηρεσιών δεν βρίσκει αντίθετο το Συνασπισμό. Η αντίθεσή μας εστιάζεται στο γεγονός ότι η αποκέντρωση μέσα από τη δημιουργία των τομέων ακυρώνει το ρόλο του ΕΣΥ και δεν βοηθά τον εκσυγχρονισμό των δομών και των υπηρεσιών ψυχικής υγείας. Πιστεύουμε ότι με τον τρόπο που το άρθρο 3 καταγράφεται έχει δυο σοβαρά προβλήματα: 

Πρώτον, αναφέρεται στο "θα" και δίνει τη δυνατότητα να παραπέμψετε το θέμα στις καλένδες και ουδέποτε να διαμορφωθεί αυτή η ψυχιατρική μεταρρύθμιση. 

Δεύτερον, θα επιτευχθεί καλύτερος συντονισμός όπως προτείνει ο Συνασπισμός. Ο Συνασπισμός προτείνει οι τομείς ψυχικής υγείας να αποτελέσουν μέρος της λειτουργίας του θεσμού του συγκροτήματος νοσοκομείων της περιοχής. Με τον τρόπο αυτό, θα επιτευχθεί καλύτερος συντονισμός ανάμεσα στις δομές πρωτοβάθμιας, εξωνοσοκομειακής και δευτεροβάθμιας περίθαλψης και αποτελεσματικότερη εποπτεία της θεραπευτικής αποκατάστασης, της κοινωνικής επανένταξης. 

Τελειώνοντας θα ήθελα να σας πω ότι στα πλαίσια αυτά οι τομείς ψυχικής υγείας των συγκροτημάτων νοσοκομείων αναλαμβάνουν την εποπτεία και την αξιολόγηση του έργου των δομών εξωνοσοκομειακής περίθαλψης -ξενώνες, προστατευμένα διαμερίσματα, οικοτροφεία κλπ. που προσφέρουν ιδιωτικές μη κερδοσκοπικές εταιρείες και που ανακτήθηκαν σε εφαρμογή του 815 ευρωπαϊκού κανονισμού. Θα αναφερθώ αναλυτικότερα στα επόμενα άρθρα. 

Κύριε Υπουργέ, νομίζω ότι μπορείτε να δείτε μερικά πράγματα με καλή διάθεση και το νομοσχέδιο να γίνει καλύτερο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης Βουλευτής Θεσσαλονίκης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, αναμφισβητήτως το θέμα της νομοθετικής διαδικασίας έχει δυο βασικά μειονεκτήματα ή της νομοθεσίας αν θέλετε. Το πρώτο είναι η πολυνομία, κύριε Υπουργέ. 'Εχουμε στην πατρίδα μας, μια χωρίς προηγούμενο πολυνομία. Γίνεται ένας πόλεμος ψηφίσεως και εκδόσεως νόμων με αποτέλεσμα και οι χειριζόμενοι τα θέματα της νομοθεσίας να αντιμετωπίζουν ανυπέρβλητα προβλήματα. 

Αν δεν συνδυαστεί αυτό με το ότι δεν αποτελεί νομική δικαιολογία η άγνοια του νόμου, καταλαβαίνετε τι αντιμετωπίζει ο πολίτης. 

Δεύτερον, σοβαρό μειονέκτημα είναι ότι δεν εφαρμόζονται οι νόμοι. Ψηφίζουμε νόμους και δεν εφαρμόζονται. Είναι κοινή συνείδηση αυτό. Και δεν φταίνε οι κυβερνήσεις. Είναι ένα κατεστημένο που θέλει, κύριε Σούρλα, μεγάλο αγώνα για να μπορέσουμε να το υπερβούμε. Δεν μπορέσατε ούτε εσείς ούτε και εμείς. Είναι μία επισήμανση ανταποκρινομένη στην αλήθεια αλλά συμπυκνώνει ένα πρόβλημα δεκαετιών που δεν είναι εύκολο να το υπερβούμε. 

Επίσης και ο εισηγητής της Πλειοψηφίας και ο ομιλών, ειδικότερα όμως ο καθηγητής κ. Στεφανής, κύριε Σούρλα -να το δεχτείτε- με ιδιαίτερη ευαισθησία και ανωτερότητα θίξαμε την αξία του ν. 2071. Και το ίδιο το νομοσχέδιο, κύριε Υπουργέ, προς τιμή σας αναφέρει σε συγκεκριμένο σημείο ότι -δηλαδή τιμά τον 2071- έρχεται το παρόν νομοσχέδιο να ολοκληρώσει τον ν. 2071. Εν πάση περιπτώσει είναι απόψεις. 

'Ενα τρίτο σημείο -να το δεχτούμε με ευθύνη όλοι μας- εζημίωσε πολλαπλώς την πατρίδα και τη δημοκρατία: Η κομματικοποίηση. Χρειάζεται μεγάλος αγώνας -αυτό είναι ένα τεράστιο πρόβλημα- για να υπερβούμε αυτήν την εθνική, δημοκρατική αδυναμία, την κομματικοποίηση. Να δεχτείτε με καλή προαίρεση ότι η Κυβέρνηση από το '93 και μετά έχει απτά παραδείγματα προσπάθειας να αποφύγει, να υπερβεί αυτήν τη νοσηρή πολιτική νοοτροπία, με το ν. 2190. Δέχομαι όμως ότι πολλαπλώς εζημίωσε την πατρίδα αυτή η κομματικοποίηση σε πολλούς τομείς. Γιατί πλήττει και την έννοια της ισότητας όπως προσδιορίζεται στο άρθρο 4 του Συντάγματος αλλά κυρίως και ευθέως την αξιοκρατία η οποία σε εποχές πιεσμένων απαιτήσεων και χρονικά και περιεχομένων και κοινωνικά κλπ., θα είχε να δώσει πολλά περισσότερα. 

'Ερχομαι στα τρία άρθρα του νομοσχεδίου. 

Το άρθρο 1 καθορίζει αρχές και είναι αυτές οι ίδιες. Δεν είναι θέμα ευθύνης, είναι θέμα αρθρώσεως της διατάξεως. Είναι οι ίδιες οι αρχές, είναι το ίδιο το άρθρο του ν. 2071. Δεν αλλάζει όμως τίποτα από την επανάληψη ή την αναδιατύπωση. Αξία έχει ότι διατηρεί ένα περιεχόμενο αρχών που ανταποκρίνονται στη σκοπιμότητα και στις επιδιώξεις του νομοσχεδίου. Και αυτές οι αρχές επαναλαμβανόμενες δεν ζημιώνουν καθόλου το περιεχόμενο του νομοσχεδίου. 

Το δεύτερο άρθρο αναφέρεται σε ένα πολύ σπουδαίο κεφάλαιο, αυτό της προστασίας των δικαιωμάτων των ατόμων που πάσχουν από ψυχικές διαταραχές. Και όχι μόνο προσδιορίζει το περιεχόμενο των δικαιωμάτων που θέλει να προστατεύσει αλλά έρχεται να συγκροτήσει και ανάλογες υπηρεσίες που θα έχουν την ευθύνη να εποπτεύσουν, να ελέγξουν, να εξειδικεύσουν τις διαδικασίες και τις δράσεις που θα δώσουν πραγματική εφαρμογή στο περιεχόμενο της σχετικής διατάξεως. Και συγκροτεί γραφείο καθώς και την ειδική επιτροπή. Αναφέρονται επιπρόσθετες λεπτομέρειες σ' αυτά. 

Το άρθρο 3 αναφέρεται στην τομεοποίηση που γίνεται και συγκροτούνται με βάση πληθυσμιακά και γεωγραφικά στοιχεία, τομείς ψυχικής υγείας και καθορίζονται λεπτομερειακά οι μονάδες ψυχικής υγείας που εντάσσονται στους τομείς. Αναφέρεται ειδικότερα για την Αθήνα και τη Θεσσαλονίκη ότι μπορεί να συσταθούν περισσότεροι τομείς. Ακόμη περιλαμβάνει την πρόνοια όπου ειδικές συνθήκες απαιτήσουν περισσότερους τομείς υγείας, πέρα από τα πληθυσμιακά στοιχεία, να μπορούν να συγκροτηθούν. 

Πιστεύω ότι με τη γενική άρθρωση των λεπτομερειών των διατάξεων των τριών άρθρων έρχεται να καθοριστεί το πνεύμα του νομοθέτη για τη δημιουργία αρχών και πλαισίου ψυχικής υγείας σε νέα βάση με την εμπειρία της παρελθούσας νομοθεσίας. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεώργιος Αλεξόπουλος Βουλευτής Αιτωλοακαρνανίας έχει το λόγο. 

ΓΕΩΡΓΙΟΣ ΑΛΕΞΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, νομοθετώντας για την ψυχική υγεία θα πρέπει να μας διακατέχει η ανάλογος προς το αντικείμενο ευαισθησία προκειμένου να παράσχουμε στην ειδική κατηγορία των ψυχικώς δεινοπαθούντων συνανθρώπων μας τη βελτιωμένη και εκσυγχρονισμένη προσφορά υπηρεσιών που επιβάλλεται για τα άτομα αυτά. 

Για τούτο, κύριε Υπουργέ, θα πρέπει να μας διέπει ειλικρινής πρόθεση προσφοράς υπηρεσιών στην ειδική κατηγορία των κοινωνικά και ψυχικά πασχόντων. Περίπου δεκαπέντε χιλιάδες άτομα εχόντων ανάγκη ψυχοπαθολογικής στήριξης είναι το σύνολο των κλινικά ψυχικώς πασχόντων. 

Τελευταία είχαμε διεθνή εξευτελισμό από τα Μέσα Μαζικής Ενημέρωσης για την κοινωνικά και ανθρώπινα απαράδεκτη κρατούσα κατάσταση στα κρατικά ψυχιατρεία. Είδαμε τη διεθνή προβολή συνθηκών νοσηλείας χρονίως ψυχικά πασχόντων, η οποία είναι στοιχειωδώς απαράδεκτη για ανθρώπινα όντα. Και δεν συνεκινήθησαν οι αρμόδιοι κυβερνητικοί παράγοντες για να βελτιώσουν τη μεσαιωνική αυτή κατάσταση. 

Με αφορμή αυτά και με επίκληση τη διεθνώς επικρατούσα κατάσταση και ειδικότερα τον ευρωπαϊκό εκσυγχρονισμό καλούμεθα, κύριε Υπουργέ, να νομοθετήσουμε τη βελτίωση της μέχρι σήμερα απαράδεκτης κατάστασης που υπάρχει. 

Η ουσιαστική αντιμετώπιση των πολλών και εξειδικευμένων αναγκών της ψυχικής υγείας δεν έχει ανάγκη από τα γραφεία και τις επιτροπές που συνιστάται με το νομοθέτημα αυτό των δικαιωμάτων των ατόμων με ψυχικές διαταραχές, που συνιστά ο παρών νόμος για την εξυπηρέτηση κομματικών σκοπιμοτήτων και απασχόληση κομματικών κομισαρίων. 

Η ψυχική υγεία, κύριε Υπουργέ, έχει ανάγκη από πόρους που πρέπει το Υπουργείο σας να διαθέσει εγκαίρως. Ακόμη δε θα πρέπει ν'αντιμετωπιστεί αμέσως η ανάγκη και η έγκυρη πρόσληψη προσωπικού για την κάλυψη βασικών αναγκών. 

Οι γενικότητες των άρθρων 1 και 2, τα οποία αναπτύσσουν τη φιλοσοφία αυτού του νομοθετήματος, δεν εξυπηρετούν τις ανάγκες της ψυχικής υγείας παρά μόνο όπως δήλωσα, την κομματική σκοπιμότητα, καθ' ότι παραπέμπουν σε υπουργικές αποφάσεις και προεδρικά διατάγματα. 

Συνιστώνται τομείς ψυχικής υγείας με το άρθρο 3 ενώ είναι τοις πάσι γνωστό ότι περιφερειακά κρατικά νοσοκομεία δεν διαθέτουν ούτε ένα γιατρό ψυχίατρο. Παράδειγμα φέρνω το Νοσοκομείο Αγρινίου και το Νοσοκομείο Μεσολογγίου, τα οποία ούτε νευρολόγο ούτε ψυχίατρο διαθέτουν. 

Μεριμνάτε και τυρβάζετε, κύριε Υπουργέ, ιδεοληπτικά, ενώ στην πράξη δεν αντιμετωπίζετε ούτε τα στοιχειώδη. 

Στα θέματα της υγείας και του περί πολλού ΕΣΥ έχετε κατ' επανάληψη νομοθετήσει ανεφάρμοστες διατάξεις. Είναι προς τιμήν του στρατηγού κ. Σπυριούνη, ο οποίος δια μακρόν επεσήμανε την πολυνομία γύρω από τα θέματα της υγείας και ότι πολλές απ' αυτές τις διατάξεις δεν έχουν εφαρμοστεί -και εσείς το ομολογήσατε προ ημερών στη Βουλή- για τους μάνατζερ των νοσοκομείων. 

Τουλάχιστον στον ευαίσθητο τομέα της ψυχικής υγείας δείξτε τη στοιχειώδη έμπρακτο πολιτική σας. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, μιλώντας χθες εδώ παρεκάλεσα όσους δεν είχαν το χρόνο να κάνουν τις συγκρίσεις -τόσο του ν. 2071/92, όσο και του συζητούμενου νομοσχεδίου, προκειμένου να διαπιστώσουν αυτά τα οποία διαπιστώσαμε όσοι κάναμε αυτήν την προεργασία- όσοι λοιπόν, το κάνατε, θα διαπιστώσατε ότι τόσο ο ν. 2071/92 όσο και το νομοσχέδιο αυτό εδράζονται επί των ιδίων αρχών. Και αν θα ήθελε κανείς να διερωτηθεί γιατί γίνεται αυτός ο νόμος, απάντηση δεν θα έβρισκε, εκτός από ένα σημείο, το σημείο ότι αλλάζουν οι υπογραφές των κυρίων Υπουργών. 

Κύριοι Υπουργοί, εγώ αναγνωρίζω το δικαίωμα στην κυβερνητική πλειοψηφία να φέρει οποιοδήποτε νομοσχέδιο προς ψήφιση στη Βουλή. Είναι δικαίωμά σας να το κάνετε. Είναι δικαίωμά σας από το Σύνταγμα, από τον Κανονισμό της Βουλής, από τη δημοκρατική διαδικασία. Δεν έχετε όμως το ηθικό δικαίωμα να φέρνετε ένα νόμο μόνο και μόνο για να αλλάξουν οι υπογραφές των Υπουργών. 

Κύριοι συνάδελφοι, παράδειγμα που πρέπει να επισημάνουμε όλοι είναι το άρθρο 1, που συζητούμε. Η μόνη διαφορά που υπάρχει στο άρθρο αυτό είναι ότι ο μεν νόμος 2071/92 έλεγε "το κράτος μεριμνά", και το παρόν νομοσχέδιο λέει "το κράτος έχει την ευθύνη". 'Οσοι γνωρίζουν ελληνικά πιστεύω ότι δεν βλέπουν την ουσιώδη διαφορά εκείνη που επέβαλε για να γίνει αυτός ο νόμος. 

Και πάλι επαναλαμβάνω, κύριοι Υπουργοί, ότι σας αναγνωρίζω το δικαίωμα να φέρνετε οποιοδήποτε νομοσχέδιο προς ψήφιση στη Βουλή, αλλά το ηθικό δικαίωμα στην προκειμένη περίπτωση δεν το έχετε, το στερείσθε. 

Την απλή αναδιατύπωση του άρθρου 1 την ανέφερα και δεν χρειάζεται να επανέλθω. 

Εγώ θα έλεγα από την αρχή, κύριοι Υπουργοί, ότι δεν ψηφίζω αυτό το νόμο γιατί δεν χρειάζεται αυτός ο νόμος αφού υπάρχει το νομικό πλαίσιο εκείνο που αν το κράτος θέλει να υλοποιήσει μπορεί να το κάνει. 

'Οπως όμως θα διαπιστώσατε, κύριοι συνάδελφοι, πουθενά δεν αναφέρονται πόροι διότι "δη δει χρημάτων και άνευ τούτων ουδέν έστι γενέσθαι των δεόντων". Περί αυτού ο λόγος. Πού διαπιστώσατε ότι διατίθεται από τον κρατικό προϋπολογισμό μια δραχμή για να φθάσει το ποσόν για τους ογδόντα χιλιάδες συνανθρώπους μας οι οποίοι πάσχουν από τις ψυχικές διαταραχές; 

Μια και συζητούμε, κύριε Υπουργέ, θα έλεγα ότι στο άρθρο θα πρέπει να βγάλετε από τη μέση αυτό που τώρα παραδοσιακά εδώ και δεκαοκτώ χρόνια κάνετε, δηλαδή το "ο Υπουργός διορίζει". Ξέρετε πολύ καλά ότι σας τιμώ, όπως και όλους τους συναδέλφους, αλλά βγάλτε αυτό το "ο Υπουργός διορίζει μόνος του". Γιατί μόνος του; Βάλτε και κάποιον δίπλα να σας πει μια γνώμη. Δεν λέω μετά σύμφωνο γνώμη. Βάλτε τα συνδικαλιστικά όργανα αυτών των ανθρώπων, τους οποίους εσείς θα πάρετε. Πρέπει δε να έχετε υπόψη σας ότι δεν σας πρότεινα ποτέ, ούτε θα σας προτείνω κανέναν, γιατί δεν ασχολούμαι με τόσο πεζά πράγματα. 

Επίσης, κύριε Υπουργέ, η θητεία εκεί αντί να είναι πενταετής, να είναι τριετής. Διότι το πενταετής δημιουργεί μια κατάσταση πολύ μεγάλη. Είναι πολλά τα πέντε χρόνια, σε μια εποχή που τρέχει με τέτοια ιλιγγιώδη ταχύτητα σε όλα τα θέματα. 

'Οσον αφορά το τρίτο άρθρο, να καθορίσετε τους τομείς ψυχικής υγείας από τούδε. 'Αλλωστε νομοτεχνικά το άρθρο το έχετε κάνει τέτοιο ώστε να είναι η ντροπή του ελληνικού Κοινοβουλίου. Είναι σεντονοειδές και δεν μιλάμε πλέον για νομοτεχνική διάρθρωση του νομοσχεδίου. Αφού, λοιπόν, ούτως ή άλλως "σεντόνι" κάνατε το άρθρο, γιατί να μην ορίσετε και εδώ τους τομείς; 

Ειλικρινά, κύριε Υπουργέ, σας λέω εντίμως ότι δεν ψηφίζω τα άρθρα αυτά, όπως και τα υπόλοιπα, διότι δεν βλέπω το λόγο να ψηφίσω ένα ακόμα νόμο, τη στιγμή που υπάρχει το νομοθετικό πλαίσιο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωνσταντίνος Στεφανής έχει το λόγο. 

ΚΩΝΣΤΑΝΤΙΝΟΣ ΣΤΕΦΑΝΗΣ: Κύριε Πρόεδρε, και χθες είχα καταθέσει τις απόψεις μου σχετικά με τις αρχές του νομοσχεδίου. Σήμερα ακούγοντας τη συζήτηση να επεκτείνεται σχετικά με τις αρχές, θα ήθελα πολύ γενικά να πω ότι οι αρχές αυτές διαγράφουν ένα κάποιο πλαίσιο μέσα στο οποίο θα κινηθούν οι ειδικές διατάξεις. 

Δεν μπορώ να βρω ποιο άλλο πλαίσιο θα μπορούσε να αποκαταστήσει αυτό το πλαίσιο ή το προηγούμενο πλαίσιο. Διότι οι αρχές που περιλαμβάνει είναι αρχές παγκόσμιες που ισχύουν στον τομέα της ψυχικής υγείας. Για να μπορώ να πω κάτι θα ήθελα να είναι οι αρχές -και στο προηγούμενο του κ. Σούρλα και του κ. Παπαδήμα, παρ' ότι δεν νομίζω ότι είναι αρχές ούτε του κ. Σούρλα ούτε του κ. Παπαδήμα- πιο ουσιαστικές. Θα μπορούσαν να λείψουν μερικές λέξεις όπως αποϊδρυματοποίηση, αποασυλοποίηση κλπ. διότι αυτό είναι μια τακτική για την επίτευξη ορισμένων αρχών. Δεν συνιστούν αρχές. Αρχές φερ' ειπείν είναι η επανένταξη και μέσα σ' αυτές περιλαμβάνονται όλα αυτά τα άλλα. Αυτά τα λέω σαν μια γενική διατύπωση. 

Επίσης, θα ήθελα να πω ότι κυρίως αναφερόμαστε σε έναν πληθυσμό ψυχικών αρρώστων που αντιπροσωπεύει περίπου το 1/20 του συνόλου των ψυχικών αρρώστων. Αυτό θα πρέπει κάποτε να το συνειδητοποιήσουμε. Ο νόμος αυτός αποσκοπεί κυρίως στη διαφύλαξη δικαιωμάτων ή στη διατύπωση υποχρεώσεων που έχει η πολιτεία απέναντι σ' αυτούς τους αρρώστους, σε ένα μικρό τμήμα του συνολικού πληθυσμού των ανθρώπων που πάσχουν από ψυχικές διαταραχές. 

'Ερχομαι στο άρθρο 2, περί δικαιωμάτων των αρρώστων. Είπα και χθες ότι αν δεν υπήρχε μια μικρή ιδιαιτερότητα του ψυχικού αρρώστου, και αυτή είναι η θρυλούμενη επικινδυνότητα ή η ανάγκη άμεσης αναγκαστικής νοσηλείας που συνεφαίνεται με το προηγούμενο, τότε δεν υπήρχε κανένας λόγος να υπάρχουν ειδικοί νόμοι για την προστασία των αρρώστων αυτών. Θα μπορούσε να ενσωματωθεί το όλο σύστημα προστασίας των δικαιωμάτων των αρρώστων στο συνολικό σύστημα προστασίας των ασθενών. 

Εδώ, θα ήθελα, ειδικά να αναφερθώ στην έκθεση της Επιστημονικής Υπηρεσίας της Βουλής. Κάνει μια ιστορική αναδρομή και θα ήθελα για λόγους ιστορικής ακρίβειας, να αναφερθούν πολύ περισσότερο στις διεθνείς διακηρύξεις παρά σε κείμενα εφημερογραφούντων συνελλήλων. Νομίζω ότι όταν εισάγεται ένα τέτοιο νομοσχέδιο που αφορά στα δικαιώματα των αρρώστων, θα έπρεπε να αναφερθούν στα βασικά κείμενα, όπως είναι η Διακήρυξη της Χαβάης, η Διακηρύξη των Δικαιωμάτων των Ψυχικά Αρρώστων, που έγινε στην Αθήνα το 1989 κλπ. 

Θα ήθελα μια περισσότερη ευαισθησία στο θέμα αυτό, διότι αποτελεί ένα ιστορικό γεγονός. 

Επίσης, θα ήθελα να τονίσω το θέμα της σύνθεσης της επιτροπής. Θα πρέπει να αποφασιστεί αν θα έχει μια σύνθεση επαγγελματική ή θεσμική και τότε συζητιέται και το θέμα της διάρκειας της θητείας. Θα είναι επαγγελματίες; Τι είδους επαγγελματίες θα είναι αυτοί; 'Η θα πρέπει να είναι θεσμική η επιτροπή, να έχουν θεσμική εκπροσώπηση, οπότε άλλη θα πρέπει να είναι η σύνθεση, όπως φερ'ειπείν εταιρείες, σύνδεσμος οικογενειών ασθενών όπως είναι σε άλλα κράτη κλπ. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

'Ισως σ' αυτήν την υπουργική απόφαση, που θα βγει, αυτό να διευκρινιστεί. 

Τέλος θα ήθελα να πω ότι δεν χάνει τίποτα, κύριε Σούρλα, αν το "μεριμνά" γίνεται "ευθύνη". 'Ισως το ισχυροποιεί. Δεν χάλασε ο κόσμος. 

ΓΕΩΡΓΙΟΣ ΣΟΥΡΛΑΣ: Δεν έχει όμως ουσιαστικό περιεχόμενο. 

ΚΩΝΣΤΑΝΤΙΝΟΣ ΣΤΕΦΑΝΗΣ: Νομίζω ότι το "ευθύνη" είναι πιο ισχυρό από το "μεριμνά". 

Τέλος θα ήθελα να πω ότι το μέτρο της κρατικής ευθύνης και γενικά της κοινωνικής ευαισθησίας στο θέμα των ψυχικών αρρώστων αντανακλάται σε ένα και μόνο παράγοντα. Και αυτός είναι η ποσοστιαία αναλογία κόστους για την ψυχική υγεία σε σχέση με το σύνολο της υγείας. Αν αποτελεί μόνο ένα κλάσμα, από εκεί και πέρα αποτελεί ρητορεία η οποιαδήποτε υπεράσπιση των δικαιωμάτων. 

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος και το λόγο έχει ο Υφυπουργός Υγείας και Πρόνοιας κ. Νικόλαος Φαρμάκης. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, οι παρεμβάσεις των συναδέλφων ήταν πολύ γενικές και αόριστες έτσι που δίνουν την εντύπωση ότι συνεχίζεται η επί της αρχής συζήτηση του νομοσχεδίου που τελείωσε χθες. Οι περισσότεροι συνάδελφοι αναφέρθηκαν σε ασάφειες του νόμου, αναφέρθηκαν σε έλλειψη πόρων για την εφαρμογή των διατάξεών του, όσα, δηλαδή, ακούσαμε και χθες και ο κ. Σούρλας στις εμμονές βεβαίως να υπερασπίζεται το ν. 2071, αλλά και την περίεργη άποψη ότι δεν έχουμε το δικαίωμα -έτσι ακριβώς είπε- να καταργούμε νόμους δημοκρατικά εκλεγμένων κυβερνήσεων. 'Εκανε δε και περίεργους, απαράδεκτους παραλληλισμούς, χούντα και σημερινή Κυβέρνηση και μάλιστα μία ημέρα σαν τη σημερινή που είναι η 21η Απριλίου και για την οποία τόσα είπαν όλες οι πτέρυγες της Βουλής κατά την έναρξη αυτής της συνεδρίασης. Παραλληλισμούς απαράδεκτους αλλά και ιδιαιτέρως ενοχλητικούς στον ομιλούντα ο οποίος εκείνη την ώρα μόνος εκπροσωπούσε την Κυβέρνηση από τα έδρανα των Υπουργών και ο οποίος την εποχή εκείνη ήταν στη φυλακή, όπως και τα περισσότερα μέλη αυτής της Κυβέρνησης, κάτι που δεν συμβαίνει με εσάς και την παράταξή σας, κύριε Σούρλα. Και ζητώ συγγνώμη που επανέρχομαι σ' αυτό το θέμα που δεν θα έπρεπε. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μην το λέτε αυτό. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Ας μην έθιγε αυτό το θέμα ο κ. Σούρλας, για να μην αναφερθώ και εγώ. 

ΓΕΩΡΓΙΟΣ ΣΟΥΡΛΑΣ: Αυτές οι ενέργειες αποτελούν κοινοβουλευτικό πραξικόπημα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Σούρλα αυτή η συζήτηση αν σταματήσει εδώ είναι καλύτερα. Μπορούμε να τη συνεχίσουμε οι δυό μας, αλλά καλύτερα είναι να σταματήσει εδώ. 

ΓΕΩΡΓΙΟΣ ΣΟΥΡΛΑΣ: Αρκετή δημοκρατία μας πουλήσατε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Εχετε το δικό σας διαρκές παραλήρημα. Αυτή είναι η απάντηση. 

Σε ό,τι αφορά τα άρθρα τα οποία συζητούμε, θεωρούμε ότι δεν υπήρξαν προτάσεις για τη βελτίωσή τους, για διόρθωση ή άλλες παρατηρήσεις και συνεπώς προτείνουμε την ψήφισή τους ως έχουν με τις διορθώσεις που έχουμε προτείνει στη Βουλή. 

ΠΡΟΕΔΡΕΥΩΝ (Νικόλαος Κατσαρός): Ποιος εκ των κυρίων συναδέλφων θέλει να δευτερολογήσει; Και θα αρχίσουμε από τους εισηγητές. 

Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, είπε ο κύριος Υπουργός ότι μιλήσαμε γενικά και αόριστα. Εμείς, κύριε Υφυπουργέ, κάναμε συγκεκριμένη πρόταση στο άρθρο 2 αναφορικά με τα δικαιώματα των ασθενών. Η πρότασή μας είναι η εξής: 'Ηδη υπάρχει επιτροπή στο ν. 2519. 'Αρα αυτή εδώ η επιτροπή είναι περιττή. Πρέπει να συνδεθεί με το ν. 2519 και επιπλέον να προσαρμοστεί με τις διεθνείς συμβάσεις για την προστασία των ανθρωπίνων δικαιωμάτων και την πρόληψη βασανιστηρίων. 

Η πρότασή μας είναι συγκεκριμένη. 'Ακουσα και τον κύριο συνάδελφο που είπε ότι θα πρέπει να ξεκαθαριστεί ποιοι θα συμμετέχουν σ' αυτήν την επιτροπή. Οι επαγγελματίες και ποιοι επαγγελματίες; 'Η οι κοινωνικοί φορείς όπως είναι στην Ευρώπη και ποιοι κοινωνικοί φορείς; Θα θέλαμε μία απάντηση πάνω σε αυτό το θέμα. 'Οπως το θέτετε εσείς στο νόμο δεν απαντάει σ' αυτά τα ερωτήματα που θέτουμε. Με το να λέτε ότι μιλήσαμε γενικά και αόριστα δείχνει ότι δεν μας δώσατε σημασία όταν μιλούσαμε. Τα ερωτήματά μας είναι συγκεκριμένα. Ποιοι θα απαρτίζουν αυτήν την επιτροπή, αν θα έχει σχέση με το ν. 2519 και αν αυτή η επιτροπή θα συνδεθεί με την Ευρωπαϊκή Επιτροπή Ανθρωπίνων Δικαιωμάτων και την Επιτροπή κατά των Βασανιστηρίων. Είναι, λοιπόν, συγκεκριμένη η ερώτησή μας και περιμένουμε μία απάντηση. 

ΠΡΟΕΔΡΕΥΩΝ (Νικόλαος Κατσαρός): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Θα συνεχίσω με τις γενικότερες παρατηρήσεις, κύριε Πρόεδρε. 

Κύριε Φαρμάκη, στις δημοκρατίες υπάρχει ο κυρίαρχος νόμος της συνέπειας και της συνέχειας. Μόνο όταν παρεμβάλλονται ολοκληρωτικά καθεστώτα και χουντικά διακόπτεται η ροή λειτουργίας της δημοκρατίας. Η υποχρέωση κάθε κυβέρνησης, που θέλει να σέβεται και να υπηρετεί το δημοκρατικό πολίτευμα, είναι να βελτιώνει, να προωθεί, να προχωρεί σε βάθος και σε έκταση τη δημοκρατία και να διορθώνει τις προηγούμενες κυβερνήσεις. 'Οταν αυτό δεν γίνεται, δεν μπορεί να χαρακτηριστεί σαν δημοκρατική συμπεριφορά και λειτουργία μίας κυβέρνησης. Και δεν κάνετε τίποτα άλλο, γι' αυτούς που γνωρίζουν -και τουλάχιστον οι παριστάμενοι εδώ γνωρίζουν πάρα πολύ καλά- ότι όταν βλέπετε μπροστά σας νόμους που ψηφίστηκαν από άλλες κυβερνήσεις ή τους βάζετε στο χρονοντούλαπο ή τους καταργείτε ή τους τροποποιείτε. 

Σας ρώτησα να μου απαντήσετε ευθέως, τι σημαίνει το έχει ευθύνη η πολιτεία, το κράτος και τι σημαίνει μεριμνά. Δώστε μία απάντηση να κάνουμε ουσιαστική κουβέντα. 'Οτι, δηλαδή, ευθύνη σημαίνει 1,2,3,4 πράγματα και μεριμνά σημαίνει άλλα 3 ή 4 πράγματα. Να δώσουμε, κύριε Πρόεδρε, ουσιαστικό περιεχόμενο στον πολιτικό λόγο. Γι'αυτό μας απορρίπτει έξω ο κόσμος, γι' αυτό δεν μας δέχεται, γι' αυτό μας γυρίζει την πλάτη, γι' αυτό μας κατηγορεί για ξύλινη γλώσσα. Αφιερώνουμε χρόνο εδώ στη Βουλή και χρήματα του ελληνικού λαού να κάνουμε τι με το νομοσχέδιο αυτό εδώ; Να τροποποιήσουμε, να παραποιήσουμε, να μεταμορφώσουμε διατάξεις που ψηφίστηκαν ομόφωνα, κύριοι συνάδελφοι, και από εμάς και από εσάς του ΠΑ.ΣΟ.Κ.; Εγώ ως Υπουργός δέχθηκα τις πολύ καλές προτάσεις του κ. Στεφανή και μετά από πέντε χρόνια έρχεστε όλα αυτά να τα αλλάξετε. Γιατί αυτές οι δαπάνες σε χρόνο και σε χρήμα εδώ στη Βουλή; Αυτή είναι δουλειά μας; Αυτό είναι το νομοθετικό μας καθήκον; 

Θα τελειώσω, κύριε Πρόεδρε. Λέτε, κύριε Φαρμάκη, ότι υπάρχουν οι διατάξεις του ν. 2071 και συγκεκριμένα από το άρθρο 94 μέχρι 99 σχετικά με την ακούσια και εκούσια νοσηλεία. Από πού προκύπτει αυτό; Πέστε μου από ποια διάταξη προκύπτει ότι δεν καταργούνται οι διατάξεις. Εγώ θα επικαλεστώ μόνο μία διάταξη. Το άρθρο 19 αναφέρεται στην ακούσια νοσηλεία. Το έχετε μπροστά σας. Θα ισχύσει το άρθρο 19 σχετικά με την ακούσια νοσηλεία ή θα ισχύσει το άρθρο 95 σχετικά πάλι με την ακούσια νοσηλεία. Πέστε μου. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Ο,τι ισχύει με αυτόν το νόμο. 

ΓΕΩΡΓΙΟΣ ΣΟΥΡΛΑΣ: Κύριε Φαρμάκη, δεν λέτε ότι τροποποιείται το άρθρο. Δεν το λέτε αυτό πουθενά. Συμβουλευθείτε τους συμβούλους σας. Εγώ δεν το λέγω για να κάνω τις επιθέσεις και τις αντιπαραθέσεις. Απλά μόνο επειδή είμαι ορεισίβιος στην καταγωγή, έχω μάθει να μιλάω δυνατά. Ενοχλεί μερικούς ο τόνος μου είναι υψηλός και η έκφρασή μου είναι λίγο νευρική, αυτή είναι η ουσία της υποθέσεως ή η ουσία βρίσκεται στα όσα παρατηρεί και λέγει ο καθένας. 

ΠΡΟΕΔΡΕΥΩΝ (Νικόλαος Κατσαρός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Δεν ήθελα να πάρω το λόγο. Αλλά μια και ο Υπουργός λέει ότι δεν λέμε τίποτα, δεν είναι ότι δεν λέμε εμείς τίποτα. Το νομοσχέδιο δεν λέει τίποτα. Αυτό είναι το πρόβλημα. Το νομοσχέδιο δεν λέει απολύτως τίποτα. Αν τώρα καταναλώνετε τρεις σελίδες για να πείτε ότι φτιάχνετε γραφείο προστασίας κλπ... 

'Οσον αφορά την κρατική ευθύνη, πάλι σας είπα και δεν το σχολιάζετε ότι μόνο ευθύνη κρατική δεν αναλαμβάνετε σύμφωνα με αυτό το νομοσχέδιο και το νόμο που θα ψηφίσετε. 

ΠΡΟΕΔΡΕΥΩΝ (Νικόλαος Κατσαρός): Ο κ. Στεφανής έχει το λόγο. 

ΚΩΝΣΤΑΝΤΙΝΟΣ ΣΤΕΦΑΝΗΣ: Παίρνω το λόγο για να σχολιάσω αυτό που είπε η κ. Αλφιέρη. Νομίζω αν θα έπρεπε να συνδεθεί στο εισαγωγικό μέρος του νόμου με κάτι αυτός ο νόμος ειδικά όσον αφορά τα δικαιώματα των ασθενών, είναι οι οδηγίες του Παγκοσμίου Οργανισμού Υγείας που έχει κατά κάποιον τρόπο μια παγκόσμια ισχύ. Και υπάρχει -και υποτίθεται ότι είναι υποχρεωτικό- από το 1992 για όλες τις Κυβερνήσεις. Τουλάχιστον αυτό θα έπρεπε να αναφέρεται οπωσδήποτε στην εισηγητική έκθεση. 

Δεύτερον, για την τομεοποίηση εγώ θεωρώ ότι αυτό το νομοσχέδιο και το προηγούμενο έστω, εισάγει μία σημαντική καινοτομία, τη δημιουργία τομέων. Η μόνη μου επιφύλαξη είναι ότι δημιουργούνται τομείς μόνο για την ψυχική υγεία και δεν υπάρχουν τομείς για την υγεία συνολικά. Και τίθεται η επιφύλαξη πώς θα μπορεί να λειτουργήσει σε σχέση με την πρωτοβάθμια περίθαλψη, όταν το όλο σύστημα υγείας δεν είναι τομεοποιημένο. 

Ελπίζω, λοιπόν, ότι κάποια κυβέρνηση εν τέλει θα προχωρήσει στην τομεοποίηση όλων των υπηρεσιών υγείας, όλης της χώρας. Και χαίρομαι ιδιαίτερα που αρχίζει η τομεοποίηση από τον τομέα της ψυχικής υγείας. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδάτος έχει το λόγο. 

ΙΩΑΝΝΗΣ ΠΑΠΑΔΑΤΟΣ: Κύριε Πρόεδρε, και τα τρία άρθρα, το πρώτο, το δεύτερο και το τρίτο, είναι άρθρα που αναφέρονται σε γενικές αρχές. Και αυτές οι αρχές έχουν εφαρμοσθεί τριάντα ή σαράντα χρόνια σε άλλες ευρωπαϊκές χώρες και στις Ηνωμένες Πολιτείες και συζητάμε σήμερα σε αυτήν την Αίθουσα αν θα πρέπει να εφαρμόσουμε αυτές τις αρχές. Τη στιγμή που μερικά πράγματα έχουν περάσει σε όλην την επιστημονική κοινότητα, έχουν γίνει κτήμα των κοινωνιών, η αντιπαράθεση σε αυτές τις αρχές νομίζω ότι είναι ένα πισωγύρισμα ουσιαστικό όχι μόνο χρονικό και προσπαθούμε να καθηλώσουμε τις εξελίξεις σε αυτούς τους ευαίσθητους τομείς, στο παρελθόν. 

Η έννοια της τομεοποίησης που έγινε σαν σχόλιο είναι ένας δόκιμος επιστημονικός όρος και δεν θα μπορούσε να μην υπάρχει στο συγκεκριμένο νομοσχέδιο. Ακόμη θα έλεγα ότι δεδομένου του στόχου της αποϊδρυματοποίησης και της αποασυλοποίησης, αυτό το πλέγμα υπηρεσιών στην πρωτοβάθμια περίθαλψη που αναφέρθηκε και ο καθηγητής κ. Στεφανής είναι χρήσιμο γιατί ακόμα θα πρέπει να γίνει ένα είδος αντιπαράθεσης στην αντίληψη της κλειστής νοσηλείας και το δίκτυο υπηρεσιών να λειτουργήσει σαν αντλία, να παίρνει και τα άτομα με ψυχικές διαταραχές αλλά βεβαίως και τους αντίστοιχους ειδικούς. 'Αρα, είναι ιδιαίτερα θετικό πιστεύω ότι αυτό το πλέγμα και το δίκτυο των υπηρεσιών δημιουργείται ΠΡΟΕΔΡΕΥΩΝ (Νικόλαος Κατσαρός): Ποιος εκ των κυρίων συναδέλφων θέλει να δευτερολογήσει; Και θα αρχίσουμε από τους εισηγητές. 

Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, είπε ο κύριος Υπουργός ότι μιλήσαμε γενικά και αόριστα. Εμείς, κύριε Υφυπουργέ, κάναμε συγκεκριμένη πρόταση στο άρθρο 2 αναφορικά με τα δικαιώματα των ασθενών. Η πρότασή μας είναι η εξής: 'Ηδη υπάρχει επιτροπή στο ν. 2519. 'Αρα αυτή εδώ η επιτροπή είναι περιττή. Πρέπει να συνδεθεί με το ν. 2519 και επιπλέον να προσαρμοστεί με τις διεθνείς συμβάσεις για την προστασία των ανθρωπίνων δικαιωμάτων και την πρόληψη βασανιστηρίων. 

Η πρότασή μας είναι συγκεκριμένη. 'Ακουσα και τον κύριο συνάδελφο που είπε ότι θα πρέπει να ξεκαθαριστεί ποιοι θα συμμετέχουν σ' αυτήν την επιτροπή. Οι επαγγελματίες και ποιοι επαγγελματίες; 'Η οι κοινωνικοί φορείς όπως είναι στην Ευρώπη και ποιοι κοινωνικοί φορείς; Θα θέλαμε μία απάντηση πάνω σε αυτό το θέμα. 'Οπως το θέτετε εσείς στο νόμο δεν απαντάει σ' αυτά τα ερωτήματα που θέτουμε. Με το να λέτε ότι μιλήσαμε γενικά και αόριστα δείχνει ότι δεν μας δώσατε σημασία όταν μιλούσαμε. Τα ερωτήματά μας είναι συγκεκριμένα. Ποιοι θα απαρτίζουν αυτήν την επιτροπή, αν θα έχει σχέση με το ν. 2519 και αν αυτή η επιτροπή θα συνδεθεί με την Ευρωπαϊκή Επιτροπή Ανθρωπίνων Δικαιωμάτων και την Επιτροπή κατά των Βασανιστηρίων. Είναι, λοιπόν, συγκεκριμένη η ερώτησή μας και περιμένουμε μία απάντηση. 

ΠΡΟΕΔΡΕΥΩΝ (Νικόλαος Κατσαρός): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Θα συνεχίσω με τις γενικότερες παρατηρήσεις, κύριε Πρόεδρε. 

Κύριε Φαρμάκη, στις δημοκρατίες υπάρχει ο κυρίαρχος νόμος της συνέπειας και της συνέχειας. Μόνο όταν παρεμβάλλονται ολοκληρωτικά καθεστώτα και χουντικά διακόπτεται η ροή λειτουργίας της δημοκρατίας. Η υποχρέωση κάθε κυβέρνησης, που θέλει να σέβεται και να υπηρετεί το δημοκρατικό πολίτευμα, είναι να βελτιώνει, να προωθεί, να προχωρεί σε βάθος και σε έκταση τη δημοκρατία και να διορθώνει τις προηγούμενες κυβερνήσεις. 'Οταν αυτό δεν γίνεται, δεν μπορεί να χαρακτηριστεί σαν δημοκρατική συμπεριφορά και λειτουργία μίας κυβέρνησης. Και δεν κάνετε τίποτα άλλο, γι' αυτούς που γνωρίζουν -και τουλάχιστον οι παριστάμενοι εδώ γνωρίζουν πάρα πολύ καλά- ότι όταν βλέπετε μπροστά σας νόμους που ψηφίστηκαν από άλλες κυβερνήσεις ή τους βάζετε στο χρονοντούλαπο ή τους καταργείτε ή τους τροποποιείτε. 

Σας ρώτησα να μου απαντήσετε ευθέως, τι σημαίνει το έχει ευθύνη η πολιτεία, το κράτος και τι σημαίνει μεριμνά. Δώστε μία απάντηση να κάνουμε ουσιαστική κουβέντα. 'Οτι, δηλαδή, ευθύνη σημαίνει 1,2,3,4 πράγματα και μεριμνά σημαίνει άλλα 3 ή 4 πράγματα. Να δώσουμε, κύριε Πρόεδρε, ουσιαστικό περιεχόμενο στον πολιτικό λόγο. Γι'αυτό μας απορρίπτει έξω ο κόσμος, γι' αυτό δεν μας δέχεται, γι' αυτό μας γυρίζει την πλάτη, γι' αυτό μας κατηγορεί για ξύλινη γλώσσα. Αφιερώνουμε χρόνο εδώ στη Βουλή και χρήματα του ελληνικού λαού να κάνουμε τι με το νομοσχέδιο αυτό εδώ; Να τροποποιήσουμε, να παραποιήσουμε, να μεταμορφώσουμε διατάξεις που ψηφίστηκαν ομόφωνα, κύριοι συνάδελφοι, και από εμάς και από εσάς του ΠΑ.ΣΟ.Κ.; Εγώ ως Υπουργός δέχθηκα τις πολύ καλές προτάσεις του κ. Στεφανή και μετά από πέντε χρόνια έρχεστε όλα αυτά να τα αλλάξετε. Γιατί αυτές οι δαπάνες σε χρόνο και σε χρήμα εδώ στη Βουλή; Αυτή είναι δουλειά μας; Αυτό είναι το νομοθετικό μας καθήκον; 

Θα τελειώσω, κύριε Πρόεδρε. Λέτε, κύριε Φαρμάκη, ότι υπάρχουν οι διατάξεις του ν. 2071 και συγκεκριμένα από το άρθρο 94 μέχρι 99 σχετικά με την ακούσια και εκούσια νοσηλεία. Από πού προκύπτει αυτό; Πέστε μου από ποια διάταξη προκύπτει ότι δεν καταργούνται οι διατάξεις. Εγώ θα επικαλεστώ μόνο μία διάταξη. Το άρθρο 19 αναφέρεται στην ακούσια νοσηλεία. Το έχετε μπροστά σας. Θα ισχύσει το άρθρο 19 σχετικά με την ακούσια νοσηλεία ή θα ισχύσει το άρθρο 95 σχετικά πάλι με την ακούσια νοσηλεία. Πέστε μου. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Ο,τι ισχύει με αυτόν το νόμο. 

ΓΕΩΡΓΙΟΣ ΣΟΥΡΛΑΣ: Κύριε Φαρμάκη, δεν λέτε ότι τροποποιείται το άρθρο. Δεν το λέτε αυτό πουθενά. Συμβουλευθείτε τους συμβούλους σας. Εγώ δεν το λέγω για να κάνω τις επιθέσεις και τις αντιπαραθέσεις. Απλά μόνο επειδή είμαι ορεισίβιος στην καταγωγή, έχω μάθει να μιλάω δυνατά. Ενοχλεί μερικούς ο τόνος μου είναι υψηλός και η έκφρασή μου είναι λίγο νευρική, αυτή είναι η ουσία της υποθέσεως ή η ουσία βρίσκεται στα όσα παρατηρεί και λέγει ο καθένας. 

ΠΡΟΕΔΡΕΥΩΝ (Νικόλαος Κατσαρός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Δεν ήθελα να πάρω το λόγο. Αλλά μια και ο Υπουργός λέει ότι δεν λέμε τίποτα, δεν είναι ότι δεν λέμε εμείς τίποτα. Το νομοσχέδιο δεν λέει τίποτα. Αυτό είναι το πρόβλημα. Το νομοσχέδιο δεν λέει απολύτως τίποτα. Αν τώρα καταναλώνετε τρεις σελίδες για να πείτε ότι φτιάχνετε γραφείο προστασίας κλπ... 

'Οσον αφορά την κρατική ευθύνη, πάλι σας είπα και δεν το σχολιάζετε ότι μόνο ευθύνη κρατική δεν αναλαμβάνετε σύμφωνα με αυτό το νομοσχέδιο και το νόμο που θα ψηφίσετε. 

ΠΡΟΕΔΡΕΥΩΝ (Νικόλαος Κατσαρός): Ο κ. Στεφανής έχει το λόγο. 

ΚΩΝΣΤΑΝΤΙΝΟΣ ΣΤΕΦΑΝΗΣ: Παίρνω το λόγο για να σχολιάσω αυτό που είπε η κ. Αλφιέρη. Νομίζω αν θα έπρεπε να συνδεθεί στο εισαγωγικό μέρος του νόμου με κάτι αυτός ο νόμος ειδικά όσον αφορά τα δικαιώματα των ασθενών, είναι οι οδηγίες του Παγκοσμίου Οργανισμού Υγείας που έχει κατά κάποιον τρόπο μια παγκόσμια ισχύ. Και υπάρχει -και υποτίθεται ότι είναι υποχρεωτικό- από το 1992 για όλες τις Κυβερνήσεις. Τουλάχιστον αυτό θα έπρεπε να αναφέρεται οπωσδήποτε στην εισηγητική έκθεση. 

Δεύτερον, για την τομεοποίηση εγώ θεωρώ ότι αυτό το νομοσχέδιο και το προηγούμενο έστω, εισάγει μία σημαντική καινοτομία, τη δημιουργία τομέων. Η μόνη μου επιφύλαξη είναι ότι δημιουργούνται τομείς μόνο για την ψυχική υγεία και δεν υπάρχουν τομείς για την υγεία συνολικά. Και τίθεται η επιφύλαξη πώς θα μπορεί να λειτουργήσει σε σχέση με την πρωτοβάθμια περίθαλψη, όταν το όλο σύστημα υγείας δεν είναι τομεοποιημένο. 

Ελπίζω, λοιπόν, ότι κάποια κυβέρνηση εν τέλει θα προχωρήσει στην τομεοποίηση όλων των υπηρεσιών υγείας, όλης της χώρας. Και χαίρομαι ιδιαίτερα που αρχίζει η τομεοποίηση από τον τομέα της ψυχικής υγείας. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδάτος έχει το λόγο. 

ΙΩΑΝΝΗΣ ΠΑΠΑΔΑΤΟΣ: Κύριε Πρόεδρε, και τα τρία άρθρα, το πρώτο, το δεύτερο και το τρίτο, είναι άρθρα που αναφέρονται σε γενικές αρχές. Και αυτές οι αρχές έχουν εφαρμοσθεί τριάντα ή σαράντα χρόνια σε άλλες ευρωπαϊκές χώρες και στις Ηνωμένες Πολιτείες και συζητάμε σήμερα σε αυτήν την Αίθουσα αν θα πρέπει να εφαρμόσουμε αυτές τις αρχές. Τη στιγμή που μερικά πράγματα έχουν περάσει σε όλην την επιστημονική κοινότητα, έχουν γίνει κτήμα των κοινωνιών, η αντιπαράθεση σε αυτές τις αρχές νομίζω ότι είναι ένα πισωγύρισμα ουσιαστικό όχι μόνο χρονικό και προσπαθούμε να καθηλώσουμε τις εξελίξεις σε αυτούς τους ευαίσθητους τομείς, στο παρελθόν. 

Η έννοια της τομεοποίησης που έγινε σαν σχόλιο είναι ένας δόκιμος επιστημονικός όρος και δεν θα μπορούσε να μην υπάρχει στο συγκεκριμένο νομοσχέδιο. Ακόμη θα έλεγα ότι δεδομένου του στόχου της αποϊδρυματοποίησης και της αποασυλοποίησης, αυτό το πλέγμα υπηρεσιών στην πρωτοβάθμια περίθαλψη που αναφέρθηκε και ο καθηγητής κ. Στεφανής είναι χρήσιμο γιατί ακόμα θα πρέπει να γίνει ένα είδος αντιπαράθεσης στην αντίληψη της κλειστής νοσηλείας και το δίκτυο υπηρεσιών να λειτουργήσει σαν αντλία, να παίρνει και τα άτομα με ψυχικές διαταραχές αλλά βεβαίως και τους αντίστοιχους ειδικούς. 'Αρα, είναι ιδιαίτερα θετικό πιστεύω ότι αυτό το πλέγμα και το δίκτυο των υπηρεσιών δημιουργείται 

ΠΡΟΕΔΡΕΥΩΝ (Νικόλαος Κατσαρός): Ποιος εκ των κυρίων συναδέλφων θέλει να δευτερολογήσει; Και θα αρχίσουμε από τους εισηγητές. 

Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, είπε ο κύριος Υπουργός ότι μιλήσαμε γενικά και αόριστα. Εμείς, κύριε Υφυπουργέ, κάναμε συγκεκριμένη πρόταση στο άρθρο 2 αναφορικά με τα δικαιώματα των ασθενών. Η πρότασή μας είναι η εξής: 'Ηδη υπάρχει επιτροπή στο ν. 2519. 'Αρα αυτή εδώ η επιτροπή είναι περιττή. Πρέπει να συνδεθεί με το ν. 2519 και επιπλέον να προσαρμοστεί με τις διεθνείς συμβάσεις για την προστασία των ανθρωπίνων δικαιωμάτων και την πρόληψη βασανιστηρίων. 

Η πρότασή μας είναι συγκεκριμένη. 'Ακουσα και τον κύριο συνάδελφο που είπε ότι θα πρέπει να ξεκαθαριστεί ποιοι θα συμμετέχουν σ' αυτήν την επιτροπή. Οι επαγγελματίες και ποιοι επαγγελματίες; 'Η οι κοινωνικοί φορείς όπως είναι στην Ευρώπη και ποιοι κοινωνικοί φορείς; Θα θέλαμε μία απάντηση πάνω σε αυτό το θέμα. 'Οπως το θέτετε εσείς στο νόμο δεν απαντάει σ' αυτά τα ερωτήματα που θέτουμε. Με το να λέτε ότι μιλήσαμε γενικά και αόριστα δείχνει ότι δεν μας δώσατε σημασία όταν μιλούσαμε. Τα ερωτήματά μας είναι συγκεκριμένα. Ποιοι θα απαρτίζουν αυτήν την επιτροπή, αν θα έχει σχέση με το ν. 2519 και αν αυτή η επιτροπή θα συνδεθεί με την Ευρωπαϊκή Επιτροπή Ανθρωπίνων Δικαιωμάτων και την Επιτροπή κατά των Βασανιστηρίων. Είναι, λοιπόν, συγκεκριμένη η ερώτησή μας και περιμένουμε μία απάντηση. 

ΠΡΟΕΔΡΕΥΩΝ (Νικόλαος Κατσαρός): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Θα συνεχίσω με τις γενικότερες παρατηρήσεις, κύριε Πρόεδρε. 

Κύριε Φαρμάκη, στις δημοκρατίες υπάρχει ο κυρίαρχος νόμος της συνέπειας και της συνέχειας. Μόνο όταν παρεμβάλλονται ολοκληρωτικά καθεστώτα και χουντικά διακόπτεται η ροή λειτουργίας της δημοκρατίας. Η υποχρέωση κάθε κυβέρνησης, που θέλει να σέβεται και να υπηρετεί το δημοκρατικό πολίτευμα, είναι να βελτιώνει, να προωθεί, να προχωρεί σε βάθος και σε έκταση τη δημοκρατία και να διορθώνει τις προηγούμενες κυβερνήσεις. 'Οταν αυτό δεν γίνεται, δεν μπορεί να χαρακτηριστεί σαν δημοκρατική συμπεριφορά και λειτουργία μίας κυβέρνησης. Και δεν κάνετε τίποτα άλλο, γι' αυτούς που γνωρίζουν -και τουλάχιστον οι παριστάμενοι εδώ γνωρίζουν πάρα πολύ καλά- ότι όταν βλέπετε μπροστά σας νόμους που ψηφίστηκαν από άλλες κυβερνήσεις ή τους βάζετε στο χρονοντούλαπο ή τους καταργείτε ή τους τροποποιείτε. 

Σας ρώτησα να μου απαντήσετε ευθέως, τι σημαίνει το έχει ευθύνη η πολιτεία, το κράτος και τι σημαίνει μεριμνά. Δώστε μία απάντηση να κάνουμε ουσιαστική κουβέντα. 'Οτι, δηλαδή, ευθύνη σημαίνει 1,2,3,4 πράγματα και μεριμνά σημαίνει άλλα 3 ή 4 πράγματα. Να δώσουμε, κύριε Πρόεδρε, ουσιαστικό περιεχόμενο στον πολιτικό λόγο. Γι'αυτό μας απορρίπτει έξω ο κόσμος, γι' αυτό δεν μας δέχεται, γι' αυτό μας γυρίζει την πλάτη, γι' αυτό μας κατηγορεί για ξύλινη γλώσσα. Αφιερώνουμε χρόνο εδώ στη Βουλή και χρήματα του ελληνικού λαού να κάνουμε τι με το νομοσχέδιο αυτό εδώ; Να τροποποιήσουμε, να παραποιήσουμε, να μεταμορφώσουμε διατάξεις που ψηφίστηκαν ομόφωνα, κύριοι συνάδελφοι, και από εμάς και από εσάς του ΠΑ.ΣΟ.Κ.; Εγώ ως Υπουργός δέχθηκα τις πολύ καλές προτάσεις του κ. Στεφανή και μετά από πέντε χρόνια έρχεστε όλα αυτά να τα αλλάξετε. Γιατί αυτές οι δαπάνες σε χρόνο και σε χρήμα εδώ στη Βουλή; Αυτή είναι δουλειά μας; Αυτό είναι το νομοθετικό μας καθήκον; 

Θα τελειώσω, κύριε Πρόεδρε. Λέτε, κύριε Φαρμάκη, ότι υπάρχουν οι διατάξεις του ν. 2071 και συγκεκριμένα από το άρθρο 94 μέχρι 99 σχετικά με την ακούσια και εκούσια νοσηλεία. Από πού προκύπτει αυτό; Πέστε μου από ποια διάταξη προκύπτει ότι δεν καταργούνται οι διατάξεις. Εγώ θα επικαλεστώ μόνο μία διάταξη. Το άρθρο 19 αναφέρεται στην ακούσια νοσηλεία. Το έχετε μπροστά σας. Θα ισχύσει το άρθρο 19 σχετικά με την ακούσια νοσηλεία ή θα ισχύσει το άρθρο 95 σχετικά πάλι με την ακούσια νοσηλεία. Πέστε μου. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Ο,τι ισχύει με αυτόν το νόμο. 

ΓΕΩΡΓΙΟΣ ΣΟΥΡΛΑΣ: Κύριε Φαρμάκη, δεν λέτε ότι τροποποιείται το άρθρο. Δεν το λέτε αυτό πουθενά. Συμβουλευθείτε τους συμβούλους σας. Εγώ δεν το λέγω για να κάνω τις επιθέσεις και τις αντιπαραθέσεις. Απλά μόνο επειδή είμαι ορεισίβιος στην καταγωγή, έχω μάθει να μιλάω δυνατά. Ενοχλεί μερικούς ο τόνος μου είναι υψηλός και η έκφρασή μου είναι λίγο νευρική, αυτή είναι η ουσία της υποθέσεως ή η ουσία βρίσκεται στα όσα παρατηρεί και λέγει ο καθένας. 

ΠΡΟΕΔΡΕΥΩΝ (Νικόλαος Κατσαρός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Δεν ήθελα να πάρω το λόγο. Αλλά μια και ο Υπουργός λέει ότι δεν λέμε τίποτα, δεν είναι ότι δεν λέμε εμείς τίποτα. Το νομοσχέδιο δεν λέει τίποτα. Αυτό είναι το πρόβλημα. Το νομοσχέδιο δεν λέει απολύτως τίποτα. Αν τώρα καταναλώνετε τρεις σελίδες για να πείτε ότι φτιάχνετε γραφείο προστασίας κλπ... 

'Οσον αφορά την κρατική ευθύνη, πάλι σας είπα και δεν το σχολιάζετε ότι μόνο ευθύνη κρατική δεν αναλαμβάνετε σύμφωνα με αυτό το νομοσχέδιο και το νόμο που θα ψηφίσετε. 

ΠΡΟΕΔΡΕΥΩΝ (Νικόλαος Κατσαρός): Ο κ. Στεφανής έχει το λόγο. 

ΚΩΝΣΤΑΝΤΙΝΟΣ ΣΤΕΦΑΝΗΣ: Παίρνω το λόγο για να σχολιάσω αυτό που είπε η κ. Αλφιέρη. Νομίζω αν θα έπρεπε να συνδεθεί στο εισαγωγικό μέρος του νόμου με κάτι αυτός ο νόμος ειδικά όσον αφορά τα δικαιώματα των ασθενών, είναι οι οδηγίες του Παγκοσμίου Οργανισμού Υγείας που έχει κατά κάποιον τρόπο μια παγκόσμια ισχύ. Και υπάρχει -και υποτίθεται ότι είναι υποχρεωτικό- από το 1992 για όλες τις Κυβερνήσεις. Τουλάχιστον αυτό θα έπρεπε να αναφέρεται οπωσδήποτε στην εισηγητική έκθεση. 

Δεύτερον, για την τομεοποίηση εγώ θεωρώ ότι αυτό το νομοσχέδιο και το προηγούμενο έστω, εισάγει μία σημαντική καινοτομία, τη δημιουργία τομέων. Η μόνη μου επιφύλαξη είναι ότι δημιουργούνται τομείς μόνο για την ψυχική υγεία και δεν υπάρχουν τομείς για την υγεία συνολικά. Και τίθεται η επιφύλαξη πώς θα μπορεί να λειτουργήσει σε σχέση με την πρωτοβάθμια περίθαλψη, όταν το όλο σύστημα υγείας δεν είναι τομεοποιημένο. 

Ελπίζω, λοιπόν, ότι κάποια κυβέρνηση εν τέλει θα προχωρήσει στην τομεοποίηση όλων των υπηρεσιών υγείας, όλης της χώρας. Και χαίρομαι ιδιαίτερα που αρχίζει η τομεοποίηση από τον τομέα της ψυχικής υγείας. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδάτος έχει το λόγο. 

ΙΩΑΝΝΗΣ ΠΑΠΑΔΑΤΟΣ: Κύριε Πρόεδρε, και τα τρία άρθρα, το πρώτο, το δεύτερο και το τρίτο, είναι άρθρα που αναφέρονται σε γενικές αρχές. Και αυτές οι αρχές έχουν εφαρμοσθεί τριάντα ή σαράντα χρόνια σε άλλες ευρωπαϊκές χώρες και στις Ηνωμένες Πολιτείες και συζητάμε σήμερα σε αυτήν την Αίθουσα αν θα πρέπει να εφαρμόσουμε αυτές τις αρχές. Τη στιγμή που μερικά πράγματα έχουν περάσει σε όλην την επιστημονική κοινότητα, έχουν γίνει κτήμα των κοινωνιών, η αντιπαράθεση σε αυτές τις αρχές νομίζω ότι είναι ένα πισωγύρισμα ουσιαστικό όχι μόνο χρονικό και προσπαθούμε να καθηλώσουμε τις εξελίξεις σε αυτούς τους ευαίσθητους τομείς, στο παρελθόν. 

Η έννοια της τομεοποίησης που έγινε σαν σχόλιο είναι ένας δόκιμος επιστημονικός όρος και δεν θα μπορούσε να μην υπάρχει στο συγκεκριμένο νομοσχέδιο. Ακόμη θα έλεγα ότι δεδομένου του στόχου της αποϊδρυματοποίησης και της αποασυλοποίησης, αυτό το πλέγμα υπηρεσιών στην πρωτοβάθμια περίθαλψη που αναφέρθηκε και ο καθηγητής κ. Στεφανής είναι χρήσιμο γιατί ακόμα θα πρέπει να γίνει ένα είδος αντιπαράθεσης στην αντίληψη της κλειστής νοσηλείας και το δίκτυο υπηρεσιών να λειτουργήσει σαν αντλία, να παίρνει και τα άτομα με ψυχικές διαταραχές αλλά βεβαίως και τους αντίστοιχους ειδικούς. 'Αρα, είναι ιδιαίτερα θετικό πιστεύω ότι αυτό το πλέγμα και το δίκτυο των υπηρεσιών δημιουργείται 

σε επίπεδο κοινότητας και περιφέρειας. 

Ειλικρινά έχω την αίσθηση ότι δημοκρατία και Βουλή σημαίνει ότι κάθε φορά οι καινούριες εκλεγμένες ηγεσίες έχουν το δικαίωμα να ψηφίζουν, να αναπροσαρμόζουν και να προχωρούν τα πράγματα. Δεν αντιλαμβάνομαι τις αντιδράσεις του κ. Σούρλα παρά το γεγονός ότι αναφερθήκαμε στα θετικά που περιέχει ο ν. 2071. Πιστεύω ότι είναι μια στείρα αντιπαράθεση, δεν έχει κανένα νόημα και θα πρέπει να δούμε δημιουργικά τις συγκεκριμένες αρχές του νομοσχεδίου. Και νομίζω ότι ο κ. Σούρλας αυτό το αντιλαμβάνεται και στα επόμενα άρθρα πιστεύω ότι θα είναι πιο θετική η τοποθέτηση. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, θέλω να σημειώσω ότι η τοποθέτηση του κυρίου Υφυπουργού ήταν προσβλητική προς τους συναδέλφους. Γιατί νομίζω ότι έγιναν συγκεκριμένες τοποθετήσεις στα άρθρα, κύριε Φαρμάκη. Εγώ σας έκανα μία απλή ερώτηση στην οποία πρέπει να απαντήσετε διότι συναρτώ και την τοποθέτησή μου και στα υπόλοιπα άρθρα από την απάντησή σας. Πείτε μου ποιο είναι το εθνικό κόστος για την κάλυψη αυτών των δύο άρθρων, αν το έχετε μελετήσει. Θα σας πω δε ότι προ ολίγου καιρού ήμουν στην Κύπρο. Υπήρχε συγκεκριμένο νομοσχέδιο το οποίο έλεγε ότι κοστίζει τόσο. Εσείς έχετε καμία απάντηση; Διότι είναι ένα νομοσχέδιο εθνικού περιεχομένου για την ψυχική φροντίδα υγείας. 

'Οσον αφορά τη λέξη "ευθύνη" ή "μεριμνά", το Σύνταγμα, κύριε Φαρμάκη, λέει "μεριμνά". Εγώ δεν είμαι νομικός, αλλά πιστεύω ότι η λέξη αυτή δίνει τη δυνατότητα στο κράτος να πει ότι δεν έχει την αποκλειστικότητα και μόνο με το δημόσιο τομέα στην παροχή φροντίδας υγείας. Την έχει και ο ιδιωτικός τομέας. Δεν ξέρω, αν το βάλατε σκοπίμως. Εγώ ούτε καν το ανέφερα αλλά επειδή έγινε μια φιλολογική συζήτηση οφείλω να πάρω θέση. Και αν δεν είναι σκοπός σας και μόνο να πάρετε κοινοτικά κονδύλια, τα οποία βεβαίως δυστυχώς χάνονται και να φέρετε όλο αυτό το θολό σύστημα, το γραφειοκρατικό, το κομματικό ως σύστημα ψυχικής υγείας. Απαντήστε μας στο ερώτημα αυτό, αν βάζετε συγκεκριμένους εθνικούς πόρους. 

ΠΡΟΕΔΡΕΥΩΝ (Νικόλαος Κατσαρός): H κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Χαίρομαι με αυτήν την επισήμανση γιατί αυτό το νομοσχέδιο πραγματικά νοσεί με το διαχωρισμό της σωματικής και της ψυχικής υγείας σε επίπεδο δομών και χαίρομαι που ο κ. Στεφανής, περισσότερο ειδικός από εμάς θα έλεγα, κάνει αυτήν τη διαπίστωση. 

Θα παρακαλούσα, κύριε Υπουργέ, να δείτε θετικά αυτήν τη διαπίστωση και να κάνετε προτάσεις θετικές προς αυτήν την κατεύθυνση γιατί δεν είναι δυνατόν η ψυχική υγεία από τη σωματική υγεία να είναι διαχωρισμένη. Και αυτό το ελάττωμα το έχει το παρόν νομοσχέδιο. 

Θα πω και μια κουβέντα στο άρθρο 3. Το άρθρο 3 θα μπορούσε να ήταν θετικό, κύριε Υφυπουργέ, και πραγματικά εμείς θα μπορούσαμε να το ψηφίσουμε και να συμφωνήσουμε μαζί του. Αλλά τα ζητήματα που βάζετε με το θέμα να συστήσει τομείς ψυχικής υγείας και να συστήσει περισσότερους από του ενός, ενώ η περιγραφή είναι πάρα πολύ σωστή και επισημαίνει το πραγματικό πρόβλημα που υπάρχει στην ελληνική κοινωνία, από την άλλη μεριά εκφράζεται αυτό το νομοσχέδιο σαν θέση ευχής. Και θα μας βρείτε αντίθετους γιατί τα νομοσχέδια πιστεύω σαν ευχή δεν έχουν δυναμική. Στο πρακτέο, λοιπόν, και εδώ πρέπει να συμφωνήσετε και εσείς ότι θα πρέπει να είσαστε συγκεκριμένοι. Τι θα κάνετε; Και αυτό το νομοσχέδιο, το άρθρο 3 δεν έχει αυτό το τι κάνω σήμερα. Τι θα κάνω μετά από πέντε χρόνια ή μετά από δύο χρόνια εντάξει, θα το κάνουν προφανώς και άλλες κυβερνήσεις, είναι κάτι άλλο. Αλλά σήμερα, τι θα κάνετε, κύριε Υπουργέ, δεν καταγράφεται σε αυτό το νομοσχέδιο και συγκεκριμένα στο άρθρο 3. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Οικονόμου έχει το λόγο. 

ΧΡΗΣΤΟΣ ΟΙΚΟΝΟΜΟΥ: Κύριε Πρόεδρε, ένα μικρό σχόλιο για την τομεοποίηση. Θέλω να πω ότι ο ορισμός αυτός και η έννοια αυτή υπήρξε στο 1397. Το δεύτερο ουσιαστικό είναι πως είναι μία πρόοδος η τομεοποίηση στην ψυχική υγεία. Γιατί; Διότι σημαίνει πρώτα αποκέντρωση και όχι μόνο. Δε σημαίνει αποκέντρωση, σημαίνει και επάρκεια και αποτελεσματικότητα. Για να γίνει ο τομέας χρειάζεται να έχει και την πρωτογενή περίθαλψη και τη δευτερογενή και την τριτογενή. Πρέπει να υπάρχουν τα κέντρα ψυχικής υγείας, πρέπει να υπάρχουν οι κινητές μονάδες το πρώτο, στο δεύτερο πρέπει να υπάρχει η καρδιά του συστήματος, το ψυχιατρικό ίδρυμα που θα παρέχει η νοσηλεία και στο τρίτο πρέπει να υπάρχουν όλοι οι μηχανισμοί επανένταξης. Αυτό σημαίνει μεγάλες ευθύνες. 

Για να γίνει αυτό, κύριε Πρόεδρε, καταλαβαίνουμε ότι πρέπει συθέμελα να σεισθεί η ύπαιθρος, η επαρχιακή Ελλάδα, γιατί δεν υπάρχουν τέτοιες υποδομές. Αυτό απλώς επισημαίνω. 

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος συνάδελφος. 

Κηρύσσεται περαιωμένη η συζήτηση επί της ενότητας των άρθρων 1 έως και 3 και τίθενται σε ψηφοφορία ένα προς ένα. 

Ερωτάται το Σώμα: Γίνεται δεκτό το άρθρο 1; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΙΩΑΝΝΗΣ ΑΡΑΠΗΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 1 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 2; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΙΩΑΝΝΗΣ ΑΡΑΠΗΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 2 έγινε δεκτό κατά πλειοψηφία. 

Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΣΤΥΛΙΑΝΗ ΑΛΦΙΕΡΗ: Κατά πλειοψηφία. 

ΙΩΑΝΝΗΣ ΑΡΑΠΗΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Εισερχόμαστε στη δεύτερη ενότητα των άρθρων 4 έως 12. 

Ορίστε, κύριε Υπουργέ, έχετε το λόγο για να κάνετε κάποιες συμπληρώσεις ή διορθώσεις. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Να αναγνώσω κάποιες διορθώσεις ή συμπληρώσεις, κύριε Πρόεδρε. 

Στο άρθρο 4, στην πρώτη παράγραφο, η λέξη "υγιεινής" αντικαθίσταται από τη λέξη "υγείας". 

Στην παράγραφο 3 προστίθεται ύστερα από τις λέξεις "νομικό πρόσωπο δημοσίου δικαίου" η φράση "και υπηρεσιών του δημοσίου". 

Στο τέλος της παραγράφου προστίθεται η φράση "και όσων θα αναπτυχθούν για το σκοπό αυτό". 

Κύριε Πρόεδρε, θα καταθέσω για τα Πρακτικά και γραπτές τις διορθώσεις. 

Στο άρθρο 5, στο τέλος της πρώτης παραγράφου προστίθεται "τα οποία συνιστώνται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Υγείας και Πρόνοιας και Εθνικής Παιδείας και Θρησκευμάτων". 

Στο άρθρο 7, στην πρώτη παράγραφο, η λέξη "υγιεινής" αντικαθίσταται από τη λέξη "υγείας". 

Το ίδιο και στο άρθρο 8. Στο εδάφιο 2 και στο εδάφιο 4 η λέξη "υγιεινής" αντικαθίσταται από τη λέξη "υγείας". 

Στο άρθρο 9, στην παράγραφο 3, στο εδάφιο 1 η λέξη "υγιεινής" επίσης αντικαθίσταται από τη λέξη "υγείας". 

Στην ίδια παράγραφο και στο ίδιο εδάφιο διαγράφεται η φράση "εντός 6 μηνών από της συγκρότησής της". 

Στην παράγραφο 4, στο εδάφιο 1, η λέξη "υγιεινής" αντικαθίσταται από τη λέξη "υγείας". 

Στο άρθρο 10, στην παράγραφο 2, εδάφιο 2 διαγράφεται η φράση "εντός 9 μηνών από της σύγκροτήσεώς της". 

Στο άρθρο 11, στην πρώτη παράγραφο, σειρά πέμπτη διαγράφονται οι λέξεις "κινητών μονάδων". 

Στην πρώτη παράγραφο επίσης, στην ένατη σειρά, μετά τις λέξεις "επαγγελματικής επανένταξης" προστίθεται εδάφιο ως εξής: "Από νομικά πρόσωπα ιδιωτικού δικαίου μη κερδοσκοπικού χαρακτήρα επιτρέπεται η λειτουργία και Κινητών Μονάδων Ψυχικής Υγείας". 

Στο άρθρο 12, στην παράγραφο 7, εδάφιο 4 η φράση "ή ιδιωτικού μη κερδοσκοπικού του ευρύτερου δημόσιου ή ιδιωτικού τομέα" αντικαθίσταται από τη φράση "ή νομικών προσώπων ιδιωτικού δικαίου μη κερδοσκοπικού χαρακτήρα που υπάγονται στον ευρύτερο δημόσιο ή στον ιδιωτικό τομέα". 

Στην ίδια παράγραφο διαγράφεται το εδάφιο, που έχει ως εξής: "Ισχύουν οι διατάξεις της παραγράφου 5 του άρθρου 1, του ν. 1667/1986". 

Στην παράγραφο 12, στην πρώτη σειρά διορθώνεται η γενική του άρθρου "του" σε "των". Στην περίπτωση (α) διορθώνεται από "Διεθνή Οργανισμό" σε "Διεθνείς Οργανισμούς". 

Στην ίδια παράγραφο, ύστερα από τη φράση "να μην εισπράττουν τα καθαρά κέρδη χρήσης" και πριν από τις λέξεις "για το σχηματισμό ειδικού αποθεματικού" προστίθεται η φράση "με απόφαση του διοικούντος οργάνου τους". 

(Στο σημείο αυτό ο Υφυπουργός Υγείας και Πρόνοιας κ. Νικόλαος Φαρμάκης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής: 

"ΑΡΘΡΟ 4

Στην παράγραφο 1 η λέξη "υγιεινής" αντικαθίσταται από τη λέξη "υγείας". 

Στην παράγραφο 3 προστίθεται ύστερα από ν.π.δ.δ. 7ος στίχος "και υπηρεσιών του δημοσίου". 

Στο τέλος της παραγράφου προστίθεται "και όσων θα αναπτυχθούν για το σκοπό αυτό". 

ΑΡΘΡΟ 5

Στο τέλος της παραγράφου 1 προστίθεται "τα οποία συνιστώνται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Υγείας και Πρόνοιας και Εθνικής Παιδείας και Θρησκευμάτων". 

ΑΡΘΡΟ 7

Στην παράγραφο 1 8ος στίχος η λέξη "υγιεινής" αντικαθίσταται από τη λέξη "υγείας". 

ΑΡΘΡΟ 8

Στο άρθρο αυτό στο εδάφιο 2 και στο εδάφιο 4 η λέξη "υγιεινής" αντικαθίσταται από τη λέξη "υγείας". 

ΑΡΘΡΟ 9

Στην παράγραφο 3 στο εδάφιο 1 η λέξη "υγιεινής" αντικαθίσταται από τη λέξη "υγείας". 

Επίσης, στην ίδια παράγραφο και στο ίδιο εδάφιο διαγράφεται η φράση "εντός 6 μηνών από της συγκροτήσεως αυτής". 

Στην παράγραφο 4 στο εδάφιο 1 η λέξη "υγιεινής" αντικαθίσταται από τη λέξη "υγείας". 

ΑΡΘΡΟ 10

Στην παράγραφο 2, εδάφιο 2 διαγράφεται η φράση "εντός 9 μηνών από της συγκροτήσεως". 

ΑΡΘΡΟ 11

Στην παρ. 1 σειρα 5η διαγράφονται οι λέξεις "Κινητών Μονάδων". 

Στην παρ. 1 επίσης στην 9η σειρά μετά τις λέξεις επαγγελματικής επανένταξης προστίθεται εδάφιο "από Νομικά Πρόσωπα Ιδιωτικού Δικαίου μη κερδοσκοπικού χαρακτήρα επιτρέπεται η λειτουργία και Κινητών Μονάδων Ψυχικής Υγείας". 

ΑΡΘΡΟ 12

Στην παράγραφο 7 και εδάφιο 4 η φράση "ή ιδιωτικού μη κερδοσκοπικά του ευρύτερου δημόσιου ή ιδιωτικού τομέα" αντικαθίσταται από τη φράση "ή ν.π.ι.δ. μη κερδοσκοπικού χαρακτήρα που υπάγονται στον ευρύτερο δημόσιο ή στον ιδιωτικό τομέα". 

Στην ίδια παράγραφο διαγράφεται το εδάφιο που έχει ως εξής: "Ισχύουν οι διατάξεις της παραγράφου 5 του άρθρου 1 του ν. 1667/1986". 

Στην παράγραφο 12 στην πρώτη σειρά διορθώνεται η γενική του άρθρου "του" σε "των στην περίπτωση (α) διορθώνεται από "Διεθνή Οργανισμό" σε "Διεθνείς Οργανισμούς". 

Στην ίδια παράγραφο, ύστερα από τη φράση "να μην εισπράττουν τα καθαρά κέρδη χρήσης" και πριν από τις λέξεις "για το σχηματισμό ειδικού αποθεματικού" προστίθεται η φράση "με απόφαση του διοικούντος οργάνου τους"."). 

ΠΡΟΕΔΡΕΥΩΝ (Νικόλαος Κατσαρός): Ο εισηγητής του ΠΑ.ΣΟ.Κ. κ. Παπαδάτος έχει το λόγο. 

ΙΩΑΝΝΗΣ ΠΑΠΑΔΑΤΟΣ: Κύριε Πρόεδρε, τα άρθρα 4 έως και 12 συγκεκριμενοποιούν τις γενικές αρχές, που διέπουν το όλο νομοσχέδιο, σε σχέση με την αντίληψη της πρωτοβάθμιας περίθαλψης και της κοινοτικής ψυχιατρικής. Γι' αυτόν το λόγο δημιουργούνται οι αντίστοιχες υπηρεσίες, προσδιορίζονται οι αντίστοιχες λειτουργίες και παίρνονται μέτρα που αφορούν και την πρόληψη και την αντιμετώπιση, την επαγγελματική εκπαίδευση, αλλά και την αποκατάσταση των ατόμων που έχουν ψυχικές διαταραχές. 

Πιο αναλυτικά, στο άρθρο 4 έχουμε μία απαρίθμηση των πρωτοβάθμιων Μονάδων Ψυχικής Υγείας. Είναι τα Κέντρα Ψυχικής Υγείας, τα Ιατροπαιδαγωγικά Κέντρα, οι Κινητές Μονάδες, τα Ψυχιατρικά Τμήματα Ενηλίκων ή Παιδιών και Εφήβων στα Γενικά και Περιφερειακά Νοσοκομεία κ.λπ. 

Αυτό νομίζω ότι είναι μία θετική προσέγγιση, γιατί τα τμήματα στα Γενικά Νοσοκομεία δεν θεωρούνται ότι είναι λειτουργικά στοιχεία της νοσοκομειακής περίθαλψης, αλλά ενσωματώνονται ή διασυνδέονται ουσιαστικά με την πρωτοβάθμια φροντίδα και την πρωτοβάθμια περίθαλψη. 'Αρα, είναι ένα πολύ θετικό στοιχείο να συμπεριλαμβάνονται λειτουργικά στο πλέγμα αυτών των υπηρεσιών και της δυνατότητας της συνεχούς αντιμετώπισης και θεραπείας των ατόμων με ψυχικές διαταραχές. 

Πιστεύω ότι στο άρθρο 4 -θα δώσω πιο συγκεκριμένα το κείμενο- θα μπορούσαμε στην έννοια των εθελοντικών οργανώσεων να προσθέσουμε, ότι δημιουργούνται συμβούλια ψυχικής υγιεινής από εθελοντές και από φορείς εθελοντικούς στα πλαίσια της Μονάδας Ψυχικής Υγείας, για να έχουμε και την αναγκαία συμπαράσταση από την ίδια την κοινότητα. 

Στο άρθρο 5 τονίζονται οι όροι λειτουργίας κυρίως των Ιατροπαιδαγωγικών Κέντρων, των υπηρεσιών που απευθύνονται σε παιδιά και σε εφήβους. 

Επίσης, για πρώτη φορά επιτρέπεται να υλοποιηθεί η δημιουργία βραχείας νοσηλείας περιορισμένου χρόνου ημερήσιας και νυχτερινής σε Κέντρα Πρωτοβάθμιας Περίθαλψης, στα Κέντρα Ψυχικής Υγείας. Κάτι τέτοιο εφαρμόζεται σε άλλες χώρες, αλλά δεν επιτρέπετο νομοθετικά να γίνει και στη χώρα μας. Δηλαδή για τα επείγοντα περιστατικά, για στιγμές κρίσης η ολιγοήμερη παραμονή ή και σε ώρες παραμονή σε αυτά τα κέντρα, είναι ουσιαστική βοήθεια και θα περιορίσει την είσοδο των ατόμων αυτών στα νοσοκομεία ή περαιτέρω στα ψυχιατρεία. 

Στο άρθρο 6 γίνεται μία σημαντική προσέγγιση για υπηρεσίες νοσηλείας κατ' οίκον, ιδιαίτερα για ηλικιωμένα άτομα, για άτομα με κοινωνικά προβλήματα, για άτομα που είναι περιθωριοποιημένα. Δηλαδή, πηγαίνουμε εμείς εκεί και δεν περιμένουμε να έρθουν αυτά. Νομίζω ότι είναι ένα σημαντικό βήμα στη σωστή προσέγγιση. 

Στο άρθρο 7 έχουμε τις Κινητές Μονάδες Ψυχικής Υγείας που είναι ιδιαίτερα χρήσιμες σε περιοχές της περιφέρειας, της επαρχίας, στις αγροτικές περιοχές, γιατί στη μεν πόλη η κοινωνική συγκρότηση είναι πιο σαφής και περιορισμένη, αλλά στις περιοχές της επαρχίας και σύμφωνα ακόμα θα έλεγα και με τις ενότητες των καποδιστριακών δήμων, έχουν να προσφέρουν ένα έργο, φθάνει να είναι σε μία μόνιμη και ουσιαστική βάση και όχι να λειτουργούν ευκαιριακά. 

Στο άρθρο 8 έχουμε τα Κέντρα Εξειδικευμένης Περίθαλψης που είναι θα λέγαμε οι μεταβατικές υπηρεσίες μεταξύ των νοσοκομείων της κλειστής περίθαλψης και της πρώτης προσέγγισης και της διάγνωσης, ιδιαίτερα για άτομα που δεν έχουν το οικογενειακό περιβάλλον, όπως είναι τα νοσοκομεία ημέρας, όπως είναι οι υπηρεσίες κρίσης, όπως είναι τα οικοτροφεία ή οι ξενώνες. 

Στο άρθρο 9 έχουμε μονάδες και προγράμματα ψυχοκοινωνικής αποκατάστασης που είναι το που θα μένουν και οι ενήλικες και τα άτομα. Είναι και τα προστατευμένα διαμερίσματα εδώ και οι ανάδοχες φιλοξενούσες οικογένειες, που σημαίνει ότι κάποια οικογένεια παίρνει ένα άτομο με ψυχικά προβλήματα και το αντιμετωπίζει πιο ουσιαστικά και πολλές φορές και με μικρότερο κόστος. 

Στο άρθρο 10, έχουμε τον προσδιορισμό λειτουργίας ειδικών υπηρεσιών κυρίως επαγγελματικής εκπαίδευσης, μια και η επαγγελματική εκπαίδευση βοηθάει σαν μορφή θεραπείας -εργασιοθεραπεία- και παράλληλα, δίνει τα αναγκαία εφόδια στο άτομο, για να μπορέσει να ανταπεξέλθει στις απαιτήσεις της σύγχρονης ζωής, όταν -επαναλαμβάνω- οι δεσμοί του περιβάλλοντος και της οικογένειας έχουν σταματήσει να λειτουργούν. Και πολλά άτομα, μέσα από την εργασία, αποκτούν και ταυτότητα και έχουν την αίσθηση της πλήρους αποθεραπείας. 

Στο αρθρο 11, γίνονται αναφορές σε μονάδες του ιδιωτικού κερδοσκοπικού τομέα, και μη κερδοσκοπικού τομέα, που πραγματικά έχουν προσφέρει υπηρεσίες με βάση τον 815 στις αλλαγές στην ψυχιατρική. Και ίσως πρέπει να δούμε πώς ενσωματώνονται στο υπάρχον σύστημα και τι κάνουμε με τα συγκεκριμένα άτομα που λειτουργούν εκεί, αν τυχόν αυτές οι υπηρεσίες δεν συνεχίσουν, μια και πρόκειται για ειδικούς με αρκετές γνώσεις και χρήσιμες γνώσεις για την ψυχιατρική μεταρρύθμιση. 

Το άρθρο 12, είναι ένα εκτεταμένο άρθρο με πολλές τεχνοκρατικές προσεγγίσεις, που προσπαθεί να εξασφαλίσει την ουσιαστική συμμετοχή των ατόμων με ψυχικές διαταραχές σε επαγγελματικές δραστηριότητες και την οικονομική τους ενσωμάτωση μέσα στη σύγχρονη ζωή και στο υπάρχον κοινωνικό και οικονομικό σύστημα. 

Πιστεύω, ότι με αυτά τα άρθρα προσδιορίζεται με μεγαλύτερη σαφήνεια και πιο ουσιαστικά το πλέγμα όλων των υπηρεσιών που απαιτούνται. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Εκείνο που έχω να πω κατ' αρχήν είναι ότι, επειδή οι παρατηρήσεις που έγιναν προηγουμένως δεν ελήφθησαν καθόλου υπόψη, θα μιλήσω γενικότερα. Τα ερωτηματικά, κύριε Υπουργέ, παραμένουν ακόμη. Γιατί εδώ περιγράφονται πάρα πολλές υπηρεσίες οι οποίες δεν μπορούν να γίνουν πράξη, γιατί δεν έχετε προβλέψει κανένα κονδύλι. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Τα ίδια λέμε από χθες! 

ΑΝΔΡΕΑΣ ΚΑΡΑΓΚΟΥΝΗΣ: Επιτρέψτε μου, κύριε Υπουργέ, αν θέλετε. 

Αν θέλατε πράγματι να επιτελέσετε ένα έργο, θα ξεκινούσατε ένα πιλοτικό πρόγραμμα από ένα νομό, από έναν τομέα. Θα μπορούσατε να δώσετε τη δυνατότητα, ώστε να στοιχειοθετήσετε όλα αυτά τα οποία αναφέρετε, να δείτε πως προχωράει, έτσι που να έχουμε και εμείς την έξωθεν καλή μαρτυρία ότι κάτι σοβαρό ξεκινάει, για να γίνουμε και πειστικοί. 

Σας είπα χθες στην εισήγησή μου ότι είναι περίπου εξήντα χιλιάδες οι ψυχασθενείς οι οποίοι θα μπορούσαν να ζητήσουν οικονομική κάλυψη. Δεν ξέρω, αν θα μπορέσουν να βρεθούν αυτές οι οικογένειες που θα χρειαστεί ίσως να νοσηλεύσουν τέτοιους αρρώστους. Μπορεί όμως να συμβεί. 'Εχετε χρήματα να καλύψετε αυτές τις ανάγκες; Δε λέμε για τις άλλες αποκαταστάσεις, ούτε για τα βαρύγδουπα λόγια. 

Εδώ βέβαια έγινε μια προσθήκη -και εδώ πρέπει να πάρετε συγκεκριμένη θέση- όπου αναφέρεται για τα Ινστιτούτα Ψυχικής Υγείας και στο άρθρο 4 και στο άρθρο 7 και στο άρθρο 8 και στο άρθρο 9 και στο άρθρο 10, το οποίο είναι ερευνητικό πανεπιστημιακό ινστιτούτο ψυχικής υγιεινής. Εγώ δεν λέω όχι. Το είπα και χθες αν έχει τις δυνατότητες που έχει ένα πανεπιστημιακό νοσοκομείο. 'Εχει όμως καμια υποδομή να το αναπτύξει αυτό σήμερα ή προβλέπεται; Δηλαδή, να παράγει κλινικό έργο; 

Επίσης, θα ήθελα να αναφερθώ ιδιαίτερα στο άρθρο 12 για τους κοινωνικούς συνεταιρισμούς περιορισμένης ευθύνης. Είναι ένα άρθρο το οποίο θα μας εύρισκε σύμφωνους γιατί ισχύει σε όλην την Ευρώπη. Προσέξτε όμως. Οι άνθρωποι που είναι σοβαροί και δεν έχουν μέσα τους κομματική σκέψη δίνουν τη δυνατότητα όχι μόνο για ένα συνεταιρισμό, αλλά και για περισσότερους. 

Εγώ θα μπορούσα να σας μεταφέρω την εμπειρία μου από το Υπουργείο Γεωργίας ότι η Ευρώπη στον τομέα της γεωργίας δημιουργεί μικρές ομάδες τις οποίες αποκαλεί "ομάδες παραγωγών". Και αυτές είναι πιο ευκίνητες, πιο αποδοτικές. Και δίνει μεγαλύτερη δυνατότητα στα ίδια τα άτομα να συμμετέχουν. Και όχι στα ποσοστά τα οποία δίνετε εσείς. Εν πάση περιπτώσει, δεν καλύπτουν μόνο μια ομάδα. Αυτοί οι συνεταιρισμοί γίνονται πράγματι για να καλύψουν πολλές ευπαθείς ομάδες του πληθυσμού: περιθωριακά άτομα, ναρκομανείς, άτομα ειδικών αναγκών κ.λπ. 

Εδώ όμως, έρχεσθε και τυπώνετε ένα άρθρο τεσσάρων-πέντε σελίδων, ενώ θα μπορούσατε να κάνετε ένα προεδρικό διάταγμα με λεπτομέρειες, ώστε να καλύψετε όλο αυτό το σύνολο. Και να διαθέσετε βέβαια και οικονομικούς πόρους. Και να πάρετε λεφτά και από την Κοινότητα. Και όχι μόνο να πάρετε λεφτά από την Κοινότητα. Και αυτή ακόμη τη δυνατότητα τη κακοποιείτε. 

Δυστυχώς, λοιπόν, έτσι όπως το έχετε διατυπώσει, θα αναγκαστούμε να καταψηφίσουμε και αυτό το άρθρο. 

Και οφείλετε, κύριε Υπουργέ, να μας δώσετε μια απάντηση για τα προηγούμενα ερωτήματα που σας έδωσα. Σας είπα για το ΕΠΕΨΥ και για τα χρήματα. 

Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριοι συνάδελφοι, αν διαβάσει και ξαναδιαβάσει κανένας αυτά τα άρθρα που τα βλέπει τόσο μεγάλα, θα καταλήξει σε αυτό που σας είπα και νωρίτερα: 'Οτι δεν λένε τίποτε. 'Εχουν ένα σχολαστικισμό που σου προκαλεί γέλιο. Το μόνον που δεν λένε είναι, αν θα είναι ξαπλωμένος ή όρθιος ο άρρωστος, εάν θα είναι γυρισμένος δεξιά ή αριστερά. Δεν είναι θέματα νομοσχεδίου αυτά. Αυτά είναι πιθανόν θέματα ενός κανονισμού λειτουργίας. 

Και εμπλέκονται πάλι τα ζητήματα που αναφέραμε προηγουμένως σχετικά με τη χρηματοδότηση, με το πώς θα λειτουργούν, με ποιο προσωπικό κλπ. 

Στο αρθρο 6 με τίτλο "Υπηρεσίες Νοσηλείας και Ειδικής Φροντίδας Ψυχικής Υγείας κατ' οίκον" λέτε: "Παρέχονται οι υπηρεσίες ... κλπ. κατ' οίκον από τα νοσοκομεία του ν.δ. 2592/1953 και του ν. 1397/1983 ..." Τα πιστεύετε αυτά που λέτε; Δηλαδή, ότι θα παρέχεται νοσηλεία στους ψυχικά ασθενείς κατ' οίκον από τα νοσοκομεία αυτά; Αυτά τα πράγματα δεν γίνονται, όπως εσείς τα νομοθετείτε και όπως εσείς τα λέτε. 

'Οπου βέβαια είναι να διασφαλίσετε -και είναι αυτό που σας έλεγα εγώ- τους ιδιωτικούς φορείς και ό,τι κάνουν οι ιδιωτικοί φορείς, αυτό το κάνετε και φέρνετε και διορθώσεις εδώ. Αυτό κάνετε, τίποτε περισσότερο. 

Πρέπει να πούμε κάτι σχετικά με αυτό που σας είπα τώρα. Στο αρθρο 11, για παράδειγμα, στην παράγραφο 1 λέτε: "Επιτρέπεται η ίδρυση ... κ.λπ. νομικά πρόσωπα ιδιωτικού δικαίου κερδοσκοπικού ή μη χαρακτήρα ... κ.λπ." Και στη συνέχεια λέτε: "Το αυτό φυσικό ή νομικό πρόσωπο μπορεί να λειτουργεί περισσότερες από μια Μ.Ψ.Υ." Είναι αυτό που σας είπα: αλυσίδα, Μαρινόπουλος. Αυτά κάνετε μ' αυτό το νομοσχέδιο. 

Στο άρθρο 12 περιγράφετε κάτι με κάμποσες σελίδες το οποίο δεν είναι υπόθεση του νομοσχεδίου. Θέλουμε όμως να πούμε μερικά πράγματα πάνω σ' αυτό. Δεν έχουν σχέση με τη θεραπεία και την αποκατάσταση των ασθενών. Εμφανίζονται σαν οικονομικές μονάδες οι οποίες γίνονται με συνεταιριστικές μερίδες, με μέλη ανθρώπους που πιθανόν δεν μπορούν να είναι μέλη, αλλά και άλλους που δεν έπρεπε να είναι μέλη, όπως οι εργαζόμενοι σ' ένα μεγάλο ποσοστό κ.λπ. Και όλοι καταλαβαίνετε, πώς θα πηγαίνουν και που θα πηγαίνουν και για ποιον θα δουλεύουν αυτοί, αν δουλεύουν τελικά. 

Πάρα κάτω λέτε στα περιουσιακά στοιχεία αυτών των συνεταιρισμών ότι είναι τα κληροδοτήματα, οι δωρεές και η παραχώρηση της χρήσης περιουσιακών στοιχείων κ.λπ.. Πολύ φοβόμαστε ότι οι περιουσίες των μελών αυτών των ασθενών κ.λπ., εκεί θα πάνε. 

Αυτά είχα να πω σχετικά και δεν πρόκειται φυσικά να τα ψηφίσουμε. 

ΠΡΟΕΔΡΕΥΩΝ (Νικόλαος Κατσαρός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, θα κάνω μερικές παρατηρήσεις και προτάσεις στο χρόνο των πέντε λεπτών. 

Το άρθρο 4 αφορά τις Μονάδες Ψυχικής Υγείας. Με τη μορφή που αναπτύσσονται στην παράγραφο 1 οι Μονάδες Ψυχικής Υγείας, παραμένει η πολυδιάσπαση των δομών, κύριε Υφυπουργέ, και δεν επιχειρείται η οργάνωση ενός πρότυπου λειτουργίας των δομών πρωτοβάθμιας και δευτεροβάθμιας περίθαλψης ψυχικής υγείας, ούτε εξασφαλίζεται μεταξύ τους ο συντονισμός. 

Η εφαρμογή του άρθρου 4 που αφορά την οργάνωση και λειτουργία των Μονάδων Ψυχικής Υγείας, εναπόκειται και πάλι εδώ στον Υπουργό Υγείας και στις αποφάσεις του. Εμείς δεν θα είχαμε αντίρρηση αλλά πάντα σ'αυτό το Κοινοβούλιο εναπόκειται στον Υπουργό και κάποιες φορές ο Υπουργός το ξεχνάει και ποτέ αυτά που ψηφίζουμε εμείς εδώ δεν γίνονται πραγματικότητα. 

Νομίζω ότι κάποια στιγμή πρέπει να καθιερωθεί, κύριε Υπουργέ, το νομοσχέδιο που κατατίθεται και που εμείς ψηφίζουμε να είναι συγκεκριμένο και να μην εναπόκειται στον Υπουργό Υγείας ή σε κάποιον Υπουργό να αποφασίσει μετά από έξι μήνες ή μετά από δύο χρόνια ή ανάλογα με τις περιπτώσεις. 

Εμείς προτείνουμε στα πλαίσια της αποκέντρωσης του ΕΣΥ, ίδρυση, οργάνωση και λειτουργία Μονάδων Ψυχικής Υγείας. Να ενταχθούν στο γενικότερο Εθνικό Σύστημα Υγείας, να μη γίνεται διάσπαση της σωματικής και ψυχικής υγείας και ιδιαίτερα της εξωνοσοκομειακής περίθαλψης. Να περιέχεται στην αρμοδιότητα του συγκροτήματος νοσοκομείων περιοχής και στα Δ.Σ. των νοσοκομείων. 

Αυτές είναι οι προτάσεις μας στο άρθρο 4. 

Στο άρθρο 5 πρέπει να σας πούμε ότι έχουμε καταθέσει συγκεκριμένες τροπολογίες που θα τις συζητήσουμε αναλυτικά. Θα παρατηρήσουμε τα ίδια με το προηγούμενο άρθρο ως προς τις υπερεξουσίες του Υπουργού μέσω υπουργικών αποφάσεων, με τη σύνδεση ανάμεσα στις επιμέρους δομές και υπηρεσίες ψυχικής υγείας. 

Στις τροπολογίες που έχουμε καταθέσει θα είμαστε πιο συγκεκριμένοι γιατί και ο χρόνος τωρα δεν μας το επιτρέπει. 

Στο άρθρο 6 έχουμε καταθέσει κάποιες τροπολογίες. 'Εχουμε καταθέσει, κύριε Υπουργέ, προτάσεις γιατί συνήθως η Κυβέρνηση λέει, ότι δεν καταθέτουν τα κόμματα της Αντιπολίτευσης προτάσεις. 

Για τις υπηρεσίες αυτές παραμένει στη διακριτική ευχέρεια του Υπουργού να εκδώσει τις υπουργικές αποφάσεις. Εμείς προτείνουμε οι υπηρεσίες νοσηλείας και κατ'οίκον φροντίδας ψυχικής υγείας να αποφασίζονται από επιστημονική επιτροπή του οικείου νοσοκομείου ή της μονάδας εξωνοσοκομειακής περίθαλψης κατά περίπτωση, σύμφωνα με τα χαρακτηριστικά της. 

Στο άρθρο 7 υπάρχει μια τροπολογία. Πιστεύουμε ότι θα συζητηθεί αναλυτικά. 

Στο άρθρο 8 που αφορά τα Κέντρα Εξειδικευμένης Περίθαλψης τα πάντα ορίζονται πάλι με υπουργικές αποφάσεις. Δηλαδή, θα λέγαμε ότι είναι κάτι το αόρατο. Εμείς προτείνουμε η ίδρυση, η οργάνωση και η λειτουργία των Κέντρων Εξειδικευμένης Περίθαλψης, των κέντρων ενημέρωσης των νοσοκομείων κλπ. που προβλέπονται από το άρθρο αυτό, να ενταχθούν στις αρμοδιότητες του συγκροτήματος περιοχής ή στο Δ.Σ. του νοσοκομείου στα πλαίσια του αυτοδιοίκητου ΝΠΔΔ. Και εδώ πάλι υπάρχει πολυδιάσπαση. Εξάλλου, αυτό είναι το χαρακτηριστικό του νομοσχεδίου και δεν μπορεί ν'αλλάξει στα άρθρα. 

Το άρθρο 9, αφορά τις μονάδες και τα προγράμματα ψυχοκοινωνικής αποκατάστασης. Πρόκειται για τη θεσμοθέτηση των δομών που δημιουργήθηκαν και λειτούργησαν άτυπα σε εφαρμογή του Ευρωπαϊκού Κανονισμού 815/84. 

Ο Συνασπισμός έχει θέσει το θέμα της θεσμοθέτησης αυτών των δομών εδώ και δύο χρόνια με την ένταξή τους στους οργανισμούς των νοσοκομείων και των ψυχιατρικών ιδρυμάτων, στο βαθμό που σήμερα αποτελούν αναπόσπαστες υπηρεσίες, όπως για παράδειγμα συμβαίνει στο Δρομοκαϊτειο και στο Δαφνί, ώστε να μη δημιουργηθεί πρόβλημα. 

Και εδώ πρέπει να μας απαντήσετε, κύριε Υφυπουργέ, τι θα γίνει μ'αυτές τις δομές. Υπάρχει ένα κενό και το ξέρετε πολύ καλά. Το Νοέμβριο απολύονται οι εκατόν είκοσι εργαζόμενοι. Οι δομές μένουν στον αέρα και σεις πρέπει να αποφασίσετε και να μας πείτε επιτέλους, κύριε Υφυπουργέ, τι θα κάνετε. Μη μας πείτε ότι λέμε αοριστίες. Εμείς, συγκεκριμένες ερωτήσεις κάνουμε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Μα, τι σχέση έχουν αυτά με το νομοσχέδιο; 

ΣΤΥΛΙΑΝΗ ΑΛΦΙΕΡΗ: Και βέβαια έχουν σχέση. Αυτό το νομοσχέδιο τα πετάει όλα στον αέρα και θα τρέχουμε. Προβλέψτε το από τώρα, για να τελειώσουμε. Εξάλλου, εμείς έχουμε καταθέσει τροπολογία και θα το συζητήσουμε αναλυτικά. 

Κύριε Υπουργέ, ένα νομοσχέδιο έρχεται να συμπεριλάβει και τα άλλα που υπάρχουν στο παρελθόν. 'Ενα νομοσχέδιο δεν βλέπει μόνο το μέλλον με το "θα", υπάρχει και το "πρακτέο". 

Υπάρχει και μια ανάλογη τροπολογία που εμείς έχουμε καταθέσει και θα συζητηθεί αναλυτικά γιατί θα υπάρχει και ο χρόνος. Εκεί θα πρέπει υποχρεωτικά να μας απαντήσετε. 

Το άρθρο 10, αφορά τα ειδικά κέντρα κοινωνικής επανένταξης. Αφορά επίσης τη θεσμοθέτηση δομών που αναπτύχθηκαν στα πλαίσια του 815/84. Ισχύουν οι παρατηρήσεις που έκανα στο προηγούμενο άρθρο. 

Αν θέλετε να μιλήσω πιο συγκεκριμένα, θα φέρω για παράδειγμα τη λειτουργία της μονάδας θεραπευτικής αποκατάστασης που λειτουργεί στο Δαφνί σε εφαρμογή του 815. Η προετοιμασία του ασθενή μέσα από το νοσοκομείο, έχει στόχο την αποασυλοποίηση και υιοθετεί την υποστήριξη με ξενώνες. Η εργασιακή στήριξη περιλαμβάνει την εκπαίδευση. 

Τι θα γίνει, κύριε Υπουργέ, μ'αυτές; Δεν περιέχονται στο υπάρχον θεσμικό πλαίσιο; 

Στο άρθρο 11 είχαμε από την αρχή επισημάνει ότι ο ιδιωτικός έστω και μη κερδοσκοπικός τομέας αναλαμβάνει ίσες αρμοδιότητες με το δημόσιο, ακυρώνοντας στην πράξη τη ρήτρα του άρθρου 21 του Συντάγματος που εσείς επικαλείσθε. Γίνεται ισότιμος εταίρος με το δημόσιο στη θεραπευτική αποκατάσταση, στην κοινωνική επανένταξη, στην επαγγελματική προετοιμασία, στην παραγωγική εργασία. 

Γνωρίζουμε όλοι και πριν απ'όλους η Κυβέρνηση, ότι η ψυχική υγεία είναι κερδοφόρα και γι'αυτό σ' αυτήν τη φάση ανοίγει το παραθυράκι για να κερδιθούν πολλά χρήματα από τον ιδιωτικό τομέα. Θα μπορούσαμε να το συζητήσουμε, αλλά οι όροι του παιχνιδιού είναι άνισοι, κύριε Υφυπουργέ. 

Εμείς επιμένουμε ότι η ανάπτυξη μονάδων ψυχικής υγείας από τον ιδιωτικό μη κερδοσκοπικό τομέα, πρέπει να πληροί συγκεκριμένες προϋποθέσεις ως προς τους όρους οργάνωσης, χρηματοδότησης και στελέχωσης προκειμένου να προστατευθεί το δικαίωμα των πασχόντων από ψυχικές διαταραχές στη θεραπεία, κάτι που δεν περιέχεται στο παρόν σχέδιο νόμου. 

Το άρθρο 12 αναφέρεται στους κοινωνικούς συνεταιρισμούς. Υπάρχει ένα ενδιαφέρον όνομα, όσον αφορά τους κοινωνικούς συνεταιρισμούς, πρόκειται όμως για ιδιωτικές κερδοσκοπικές εταιρείες απεριόριστης ευθύνης ως προς τους τομείς οικονομικής επιχειρηματικής δραστηριότητας που έχουν να αναπτύξουν και βασίζονται κύρια στην εργασία των πασχόντων από ψυχικές διαταραχές. 

Τα προβλήματα που δημιουργούνται είναι πολλά. Και κατ'αρχήν οι πάσχοντες από ψυχικές διαταραχές αντιμετωπίζονται με δυο μέτρα και δυο σταθμά. Κατά παρέκκλιση του Αστικού Κώδικα δεν τους αναγνωρίζει δικαιώματα δικαιοπραξίας, μπορεί να γίνουν μέλη των κοινωνικών συνεταιρισμών και αυτό παρακαλώ, κύριε Υπουργέ, να το λάβετε σοβαρά υπόψη σας. Αλλά σύμφωνα με τον Αστικό Κώδικα, δεν μπορούν να εκλεγούν στο Δ.Σ. του συνεταιρισμού ούτε του διοικητικού συμβουλίου που έχουν σημαντικές αρμοδιότητες ως προς την επιχειρηματική πολιτική και τον έλεγχο των κερδών. Συγκεκριμένα, τόσο η πλειοψηφία των μεριδίων του συνεταιρισμού όσο και η σύνθεση του Δ.Σ. ελέγχονται απόλυτα από τα μέλη της επιστημονικής κοινότητας και τοπικούς ή κοινωνικούς φορείς και δημόσιους και ιδιωτικούς φορείς. 

Εμείς, προκειμένου να διασφαλιστούν τα δικαιώματα των πασχόντων με ψυχικές διαταραχές αλλά και να προστατευθούν από οποιασδήποτε μορφής εκμεταλλεύσεως κάνουμε μια σειρά προτάσεων που θα τις πούμε παρακάτω. Θεωρούμε ότι αυτό το άρθρο έτσι όπως μπαίνει, κύριε Υπουργέ, δεν προστατεύει τους πάσχοντες και δεν δημιουργεί την εναλλακτική πρόταση επανένταξης στην κοινωνία. Σας ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Αράπης έχει το λόγο. 

ΙΩΑΝΝΗΣ ΑΡΑΠΗΣ: Κυρίες και κύριοι συνάδελφοι, στο άρθρο 4 θα περίμενα να ορίζεται δια νόμου το επιτελικό όργανο των μονάδων ψυχικής υγείας. Δηλαδή, η υπάρχουσα ή κάτι σαν την υπάρχουσα διεύθυνση ψυχικής υγείας στο Υπουργείο. Αντί γι'αυτό συνεχίζεται η παρούσα θεσμική κατάσταση, δηλαδή, ορίζεται και ανακαλείται με υπουργικό διάταγμα. 

Γιατί υπάρχει αυτή η βασική έλλειψη στη θεσμοθέτηση του επιτελικού οργάνου των υπηρεσιών της ψυχικής υγείας; Επίσης, θα πρέπει να συμπεριληφθεί η διάταξη για ίδρυση γηροψυχιατρικών μονάδων που θα λειτουργούν στα πλαίσια του τομέα, ώστε να καλύπτουν τις ανάγκες του πληθυσμού του τομέα. Να αποσυμφορηθούν τα ψυχιατρικά από τους γηροψυχιατρικούς ασθενείς και να μην νοσηλεύονται αντιθεραπευτικά, όπως συμβαίνει σήμερα στα νοσοκομεία μαζί με νέους σε ηλικία ασθενείς. 

Τα άρθρα 5 έως 10 αφορούν δομές, κέντρα και μονάδες που δημιουργήθηκαν με τον κοινωνικό κανονισμό 815 και το ελληνικό δημόσιο αδυνατεί να λειτουργήσει ή λειτουργεί πλημμελώς. 

Αυτά πρέπει να χρηματοδοτούνται από τον προϋπολογισμό και όχι να περιμένουμε έναν άλλο 815, για να λειτουργούν ικανοποιητικά ή για να κάνουμε κάποια βήματα στον τομέα της ψυχικής υγείας. 

Επίσης, είναι γνωστό ότι μέχρι σήμερα ιδιώτες λειτούργησαν μονάδες ψυχικής υγείας με σκοπό την άντληση κοινωνικών κονδυλίων από το αλόγιστο κέρδος. 

Αυτό το ξέρουμε καλά. Εδώ πρέπει να προσεχθεί ότι, ενώ τα ψυχιατρεία "παίρνουν την πρώτη φουρτούνα" κάνουν την πρώτη θεραπεία και μετά οι ιδιωτικές μονάδες κάνουν τη συμπληρωματική θεραπεία. 

Εμείς προτείνουμε από την αρχή οι ιδιωτικές μονάδες να παίρνουν τον ασθενή και να κάνουν ολοκληρωμένη τη θεραπεία. Να μην επιβαρύνεται το κράτος, να παίρνει το πρώτο βάρος και στη συνέχεια αυτοί να παίρνουν τα κονδύλια και να γίνεται η ενδιάμεση θεραπεία. 

Στο άρθρο 12 με τον κανονισμό 815 αναπτύχθηκαν διάφοροι κοινωνικοί συνεταιρισμοί. Εδώ νομίζουμε ότι είναι ελλιπής δια νόμου. Δεν καλύπτει τους συνεταιρισμούς αυτούς η ΕΟΚ. Επίσης άλλες έχουν κλείσει με συνέπειες στην υγεία των ασθενών και με συνέπειες για τους εργαζομένους. 'Οσες συνεχίζουν να λειτουργούν με τον προϋπολογισμό των ψυχιατρείων δεν μπορούν να διαθέσουν τα προϊόντα που παράγουν στην αγορά, εφόσον θεωρούνται σαν ξεχωριστοί οργανισμοί γιατί δεν καλύπτονται από την ΕΟΚ. Αυτό πρέπει να το προσέξετε. 

Το προσωπικό που προσλαμβάνεται στην αρχή στις κοινωνικές αυτές εταιρείες Α.Ε. πρέπει κάπως το κράτος στην αρχή να τους καλύπτει για οποιουσδήποτε λόγους και μετά όταν αυτές οι εταιρείες σταθούν εκεί πρέπει να αναλάβουν την ευθύνη να καλύπτουν οι ίδιες το προσωπικό αυτό. 

Επίσης, η παράγραφος 6 "μέλη του ΚΙΣΠΕ" πρέπει να αλλάξει και να αυξηθεί η συμμετοχή των ψυχικά πασχόντων σε 50% με αντίστοιχη μείωση των δυο άλλων κατηγοριών. Μείωση σε 35% για τους επαγγελματίες ψυχικής υγείας, 15% για άλλα φυσικά και νομικά πρόσωπα. Εμείς καταψηφίζουμε και αυτά τα άρθρα. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Οι διατάξεις περιέχουν μια έκθεση ιδεών. Είναι πραγματικά ένα αναφορικό σημείωμα για το πώς είναι δυνατόν να λειτουργήσουν αυτές οι μονάδες. Είναι δηλαδή κάτι που δεν έχει σχέση με την πραγματικότητα. Πρώτον "Μονάδες ψυχικής υγείας με απόφαση του Υπουργού και με προεδρικό διάταγμα". Μέχρι την ώρα που θα δημοσιευθεί ο νόμος και θα υπάρξει εξάμηνο ούτε θα έχουν εκδοθεί αποφάσεις ούτε προεδρικά διατάγματα. Επομένως αυτό τώρα γίνεται ώστε αν αναλάβει μια άλλη κυβέρνηση αύριο το πρωί δεν θα εφαρμόσει τίποτε απ' αυτό. 

Επειδή όμως τα κονδύλια πρέπει οπωσδήποτε να προωθηθούν και επειδή πρέπει να υπάρξει έναρξη της διαδικασίας για τη λειτουργία της μη καθυστέρησης των κονδυλίων αυτών από τα πακέτα οπωσδήποτε είσαστε υποχρεωμένοι να βάλετε αυτό το μυθιστόρημα, αυτό το ψυχογράφημα για να μπορέσουμε με αυτό το αόρατο ψυχογράφημα να προχωρήσουμε σε κινητές μονάδες ψυχικής υγείας. 

Λέτε για υπηρεσίες νοσηλείας και ειδικής φροντίδας ψυχικής κατ' οίκον. Εδώ τους κυνηγάνε στα νοσοκομεία και παντού και δεν παρέχει κανένας υπηρεσία. Θα πάνε στα σπίτια να τους βρούνε; Και ποιοί θα είναι αυτοί; Αυτοί θα διαλέξουν ποιοι είναι οι τρελοί. 'Ολα είναι μυθεύματα. 

Επιπλέον δεν κανονίζετε κονδύλια. Στο άρθρο 8 λέει ότι "με προεδρικό διάταγμα που εκδίδεται ύστερα από πρόταση των Υπουργών Εσωτερικών Δημόσιας Διοίκησης και Αποκέντρωσης, Οικονομικών, Υγείας και Πρόνοιας συνιστούνται και οι θέσεις προσωπικού των μονάδων αυτών". Εγώ σας λέω ότι αυτό το προεδρικό διάταγμα δεν λέει εκτός ποιου χρονικού διαστήματος. Δηλαδή, αν αναλάβει άλλη κυβέρνηση θα το αφήσει ύστερα από δέκα χρόνια να υπάρχει προεδρικό διάταγμα, να λέει ότι θα το εκδώσει. 

'Οσον αφορά την απόφαση του Υπουργού Υγείας και Πρόνοιας δεν υπάρχει συγκεκριμενοποίηση όπως και όλων αυτών των προϋποθέσεων που θέλετε να αποτελέσουν ένα οργανόγραμμα για την αντιμετώπιση της ψυχικής υγείας. Δεν παρέχει καμία σαφήνεια, καμία προϋπόθεση ώστε να πούμε ότι είναι ένα ρεαλιστικό νομοσχέδιο που περιλαμβάνει διατάξεις οι οποίες θα δεσμεύουν το κράτος στην πραγμάτωση αυτού του νομοθετήματος. Θα έχουμε ένα νομοθέτημα που στο τέλος θα μείνει ανεκτέλεστο. 

Στο άρθρο 9 για παράδειγμα αναφέρεται ότι "η τοποθέτηση στις μονάδες και τα προγράμματα ψυχοκοινωνικής αποκατάστασης και η ψυχιατρική παρακολούθηση παιδιών και εφήβων με ψυχικές διαταραχές και σοβαρά ψυχοκοινωνικά προβλήματα παρέχεται μετά από απόφαση του αρμοδίου δικαστηρίου". Ποιό είναι το αρμόδιο δικαστήριο; Εκούσια διαδικασία; Αντιδικία; Θα καλούνται οι συγγενείς; Πότε θα γίνονται τα δικαστήρια; Θα γίνονται αυτεπαγγέλτως; Θα γίνονται κατόπιν αιτήσεως; Ποιοι θα προσδιορίζουν τις δίκες; Θα παρίστανται οι εισαγγελείς; Αυτά για να γίνουν θέλουν χρόνια και αν υπάρχουν προθεσμίες των ενδίκων μέσων δεν θα πραγματοποιηθούν ποτέ. 

Η αοριστία της παραγράφου αυτής δείχνει το μέγεθος της αοριστίας του όλου σκεπτικισμού που έχουν οι διατάξεις του νομοσχεδίου και ως εκ τούτου δεν είναι δυνατόν με αυτήν τη μη πραγματώσιμη κατάσταση του νομοσχεδίου να συμφωνήσουμε, γι' αυτό δεν ψηφίζουμε τις διατάξεις αυτές. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, θεωρώ υποχρέωσή μου να επαναλάβω μερικές σκέψεις που εξέφρασα στην πρώτη ενότητα των άρθρων. 

Είπε ο κύριος Υπουργός ότι δεν έγιναν προτάσεις για βελτίωση των διατάξεων του νομοσχεδίου. 'Εγιναν αρκετές αλλά ή δεν θέλησε να μας απαντήσει ή δεν τις εξέλαβε ως προτάσεις. 

Κύριε Υπουργέ, είπα ότι στο άρθρο 2 υπάρχουν διατάξεις όσον αφορά την προστασία των δικαιωμάτων των ψυχασθενών που έρχονται σε αντίφαση με διατάξεις του Αστικού Κώδικα που είναι ισχυρότερες. Δεν υπάρχει οικογενειακό συμβούλιο, δεν υπάρχει σύζυγος ή τέκνα που θα προτείνουν κλπ. Επίσης ο συντάξας το νομοσχέδιο δεν έλαβε υπόψη αυτήν τη λεπτομέρεια. 

Επίσης έκανα μια πρόταση και είπα ότι δεν είναι δόκιμοι οι όροι "αποασυλοποίηση, αποϊδρυματικοποίηση και τομεοποίηση". Θεωρώ υποχρέωσή μου να επαναλάβω το ίδιο. Αυτές οι λέξεις που τελειώνουν σε "οίηση" έχουν την έννοια ότι μεταβαίνουμε από μια κατάσταση σε μια άλλη, όπως "αποκρατικοποίηση, ιδιωτικοποίηση". 'Εχουμε μια επιχείρηση ιδιωτικού τομέα και την κάνουμε κρατική. Με την τομεοποίηση εδώ δεν θέλουμε να πούμε ότι μεταβαίνουμε από ένα στάδιο σε ένα άλλο αλλά ότι δημιουργούμε τομείς δράσης. 'Αρα δεν είναι νομικά δόκιμος ο όρος τομεοποίηση. Καλό θα ήταν να πείτε "δημιουργία τομέων". Το λέω αυτό για να υπάρξει μια ευπρεπέστερη εμφάνιση του νομοσχεδίου. 

Επίσης, κύριε Υπουργέ, όσον αφορά το άρθρο 4 πολύ σωστά είπε ο κ. Σπυριούνης, για τη νοοτροπία γενικά του νομικού κόσμου. Δεν φταίτε εσείς φυσικά, όλοι μας φταίμε. Δεν εφαρμόζονται οι νόμοι στην πατρίδα μας γιατί έχουμε πολυνομία. Το νομοσχέδιο αυτό εγώ δεν το βλέπω ως συμπληρωματικό νομοσχέδιο σε ένα προηγούμενο νομικό καθεστώς, όσον αφορά το θέμα που αντιμετωπίζουμε, αλλά το βλέπω ως ένα πλήρες νομοσχέδιο που θίγει όλα τα θέματα, ανεξαρτήτως αν τα αντιμετωπίζει θετικά ή όχι. Πάντως είναι γενικό νομοσχέδιο. 

Με την έννοια αυτή θα ήθελα σαν νομικός από εδώ και πέρα το νομοσχέδιο αυτό να εφαρμόζεται για τον τομέα που νομοθετούμε. Θα έπρεπε δηλαδή να καταργηθούν όλα τα άλλα ή να μη το νομοθετήσουμε. Διότι δεν μπορούμε να διατηρούμε διατάξεις του ν. 2071 που αναφέρονται και εδώ παράλληλα με αποτέλεσμα να δημιουργούν πολυνομία και να βρίσκουμε στην πράξη πάρα πολλές δυσκολίες στο στάδιο της εφαρμογής, γιατί δεν υπάρχει σαφήνεια διατύπωσης σε κάθε περίπτωση. 

Στο άρθρο 4 θα κάνω μια γενική παρατήρηση. Αναφέρονται σ' αυτό το άρθρο πάρα πολλά ιδρύματα και έτσι δεν μπορούμε να προσδιορίσουμε ποια είναι αρμόδια για την κάθε περίπτωση. Θα ήταν πολύ καλύτερο αν λέγαμε ότι τα ιδρύματα τα οποία παρακολουθούν την ψυχική υγεία των ανθρώπων είναι τριών κατηγοριών όπως είναι τα Κέντρα Υγείας στο ΕΣΥ, τα νοσοκομεία και οι κλινικές οι ιδιωτικές και κάποια κέντρα ειδικά για τα παιδιά. Τελεία και παύλα. 

Με το να αναφέρετε εδώ δεκαπέντε θα δείτε ότι στο τέλος κανένα απ'αυτά δεν θα λειτουργήσει σωστά, γιατί πραγματικά δημιουργούμε έναν κυκεώνα νομικών προσώπων και επιτροπών και δεν χτυπάμε το στόχο τον οποίο επιδιώκουμε να χτυπήσουμε. 

'Οσον αφορά το άρθρο 10. Είναι πολύ δύσκολο να τύχει εφαρμογής αυτή η διάταξη, κύριε Υπουργέ, διότι είναι πολύ δύσκολο να πείσει κανείς μία επιχείρηση ή το δημόσιο τομέα να προσλάβει κάποιον που μέχρι χθες ήταν ψυχασθενής. Εν πάση περιπτώσει, ο ν. 1648 καταργήθηκε και αντικαταστάθηκε πρόσφατα με άλλο νόμο που ικανοποιεί αιτήματα ατόμων με ειδικές ανάγκες, και έτσι αντιμετωπίζεται το θέμα. Θα δείτε ότι εδώ έχουμε διατάξεις σύμφωνες προς τις διατάξεις αυτού του πρόσφατου νόμου, διότι εκείνος ο νόμος είναι αρκετός για να αντιμετωπίσει αυτήν την επανένταξη. Ειλικρινά δεν πρόκειται να υπάρξουν στο μέλλον υπηρεσίες τέτοιες που να ασχολούνται με την επανένταξη αυτών των ατόμων. 

'Οσον αφορά το άρθρο 12, είπα και στην αρχή λέω και τώρα, ότι είναι πάρα πολύ εκτενές και κάνει κακή εντύπωση σαν νομοθετικό κείμενο. Η προσωπική μου γνώμη είναι και νομίζω ότι είναι σωστή, αυτό να είχε την όψη καταστατικού. Το άρθρο θα ήταν προτιμότερο να είναι με τρεις σειρές, ότι κυρούται το καταστατικό των συνεταιρισμών αυτών ως έχει παρακάτω το κείμενο του καταστατικού. 'Η να το φέρνατε σε προεδρικό διάταγμα. Βάλτε ένα άρθρο με λίγες λέξεις εδώ και φέρτε ένα προεδρικό διάταγμα που να εγκρίνει αυτό το καταστατικό διότι έτσι όπως έχει τώρα, είναι πραγματικά ένα πολύ μεγάλο κείμενο, το οποίο δεν έχει καθόλου μα καθόλου όψη καλή και παραδεκτή εμφάνιση νομοσχεδίου. 

Τέλος δε, ξεφεύγοντας από την ενότητα αυτή, θεωρώ σκόπιμο να πω το εξής, για να είστε έτοιμοι, κύριε Υπουργέ, αύριο να μας πείτε τι θα κάνετε με το άρθρο 18 και τα επόμενα: Ξέρετε τι γίνεται; Κάθε φορά ο κάθε Υπουργός φέρνει ένα νομοσχέδιο που φροντίζει να είναι όσο το δυνατόν καλύτερο. 'Οταν έρχονται άλλοι Υπουργοί και φέρνουν τροπολογίες κλπ., μπαίνουν αυτά τα άρθρα από κάτω σαν λαθρεπιβάτες. Ενώ το νομοσχέδιο έχει τίτλους τα άρθρα από 18 και κάτω δεν έχουν. Αυτό σημαίνει ή είναι ξέμπαρκα αυτά, δεν ανήκουν στο νομοσχέδιο -σας φέρνουν άλλοι Υπουργοί- ή είναι δικά σας και έγιναν εκ των υστέρων. Εν πάση περιπτώσει, φροντίστε αύριο να έχετε τίτλους. Γιατί ένας που θα έρθει να διαβάσει το νομοσχέδιο αύριο, θα διερωτηθεί "γιατί βρε παιδιά μέχρι εδώ είχαμε τίτλους και εδώ δεν έχουμε;". Πρέπει να βρεθεί τρόπος να βάλετε τίτλο οπωσδήποτε. 

Τελειώνω λέγοντας, ότι το Κεφάλαιο ΣΤ'-"'Αλλες Διατάξεις" πρέπει να προηγηθεί του Κεφαλαίου Ε', γιατί οι μεταβατικές διατάξεις είναι ακροτελεύτιες, σε ένα νομοσχέδιο πάνε στο τέλος. Οι άλλες διατάξεις περιλαμβάνουν ουσιαστικές διατάξεις. Επομένως, πρέπει το Κεφάλαιο ΣΤ' να το κάνετε Ε' και το Κεφάλαιο Ε' να το κάνετε ΣΤ', διότι είναι καταληκτικό και κλείνει τον κύκλο του νομοσχεδίου. 

Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Χρυσανθακόπουλος έχει το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, η ενασχόληση με αυτό το πολύ σημαντικό ζήτημα, θα μπορούσε να χαρακτηριστεί και δείκτης πολιτισμού για μία χώρα. Οφείλουμε πράγματι να χαιρετίσουμε το γεγονός ότι επιχειρείται μία προσπάθεια, η οποία και προσαρμογές θετικές κάνει και αδυναμίες βέβαια, αφήνει πίσω της, διότι χρειάζεται ακόμη μεγαλύτερη τόλμη. Θα έλεγα ότι από τη στιγμή που σύγχρονες αντιλήψεις ψυχιατρικής εντάσσονται στο νομοσχέδιο και κατοχυρώνονται με λεπτομερειακή αναφορά, ακόμη και τα προγράμματα φιλοξενουσών οικογενειών, είναι ό,τι πιο σύγχρονο. Μία θαλπωρή, μία ουσιαστική λειτουργία και αποσυμφόρηση των υπηρεσιών και των μονάδων μέσα ακριβώς από τέτοια προγράμματα. Θα τόνιζα ακόμη και το μέγιστο οικονομικό όφελος αυτής της συνέπειας στην κατ'άτομο φροντίδα. Είναι ιδιαίτερα σημαντικό και πρέπει να το επικροτήσουμε αντί κάποιοι να μην μπορούν να αντιληφθούν τη σημασία που έχει. Αλλά η σύγχρονη ψυχιατρική πράγματι σε αυτές τις περιπτώσεις όχι απλά επικροτεί, υποδεικνύει να βρούμε αυτό το δρόμο και να τον βάλουμε σαν πρώτη επιλογή για να ακολουθήσουμε τα υπόλοιπα. Γιατί οι ασθενείς πλέον δεν ποινικοποιούνται όπως στο παρελθόν, αλλά υπάρχει μία αντίληψη κάτω από ποιές συνθήκες εμφανίζουν συμπεριφορά απόκλισης και μη καθημερινής παραδοχής στην επικοινωνία. 

Θα έλεγα επίσης, ότι αφήνετε ένα μεγάλο κενό στο ζήτημα της ενίσχυσης αυτής της νοσηλευτικής υποχρέωσης που έχουμε απέναντι σε αυτά τα άτομα, που αντιμετωπίζουν προβλήματα ψυχικής υγείας, γιατί δεν έχουμε ακόμη το ειδικό νοσηλευτικό προσωπικό. Πρέπει να πω ότι σε κάποιες άλλες χώρες η προτεραιότητα είναι εκεί. 'Ισως επειδή οι Υπουργοί που έχουν ασχοληθεί είναι γιατροί, δεν έχουν αντιληφθεί τη νοσηλευτική πλευρά του ζητήματος που έχει μέγιστη προτεραιότητα. Στην Αγγλία, για να δώσω ένα παράδειγμα, έχουμε νοσηλευτές ψυχοθεραπευτές. Δεν λέω ότι αυτό είναι το πρότυπο. Αλλά χρειάζεται μία μαζικότερη παραγωγή ικανού νοσηλευτικού προσωπικού, όχι απλά επιμορφωμένου, αλλά ειδικευμένου στο συγκεκριμένο αντικείμενο. 

Από την παραγωγική και δημιουργική ενασχόληση τους στην ένταξη και απορρόφησής τους από κάποιες μορφές επιχειρήσεων, θα έλεγα ότι θα χρειαστεί πράγματι να ξεπεραστούν πολλά ταμπού. Θα πρέπει να γίνει μία δυναμική καμπάνια ιδιαίτερα στο χώρο της Τοπικής Αυτοδιοίκησης, να αναληφθούν αυτές οι πρωτοβουλίες.'Οσο πιο πολύ αναπτύσσεται μία κοινωνική πρωτοβουλία σε επίπεδο Τοπικής Αυτοδιοίκησης, τόσο πιο πολύ ξεπερνάμε τις συνέπειες του άρθρου 11, στο οποίο αναφέρεται το συγκεκριμένο νομοσχέδιο, ότι αναγνωρίζονται μετά από μία διαδικασία και οι μονάδες ψυχικής υγείας μη κερδοσκοπικού τομέα. Εντάξει, αυτές του ιδιωτικού κερδοσκοπικού είναι πιο έντιμες, γιατί προσδιορίζονται, έχουν συγκεκριμένο στόχο και όφελος, άρα θα πρέπει να παρέχουν και υπηρεσίες για να αμειφθούν. Αλλά αυτές του μη κερδοσκοπικού τι σημαίνει; Τεχνητά και φιλανθρωπικά ή αν θέλετε μόνο για την απορρόφηση ευρωπαϊκών προγραμμάτων ή άλλων στόχων κάποιοι εισέρχονται στη διαχείριση μιας τόσο κρίσιμης και ευαίσθητης υπόθεσης; Θα έλεγα ότι θα πρέπει αυτόν τον ιδρυματικό χαρακτήρα να τον αντιμετωπίσουμε με μεγαλύτερη αυστηρότητα. 

(Στο σημείο αυτό, την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Είμαστε όλοι μας μάρτυρες πολλαπλών καταγγελιών και μηνυμάτων και προσωπικής εμπειρίας ακόμη για το πού οδεύουν αυτά τα μη κερδοσκοπικά ιδρύματα ή οι μονάδες ψυχικής υγείας, τα οποία αλλάζουν σε σύντομο χρονικό διάστημα ακόμη και ονομασία για να ενταχθούν σε ευρωπαϊκά προγράμματα. Θα έλεγα ότι ενώ μερικά έχουν υποδομές, δεν υπάρχει μία γενναία απόφαση από μεριάς του Υπουργείου να ενταχθούν στο ενιαίο σύστημα και να επαχθούν λειτουργικά. Γιατί στη διαχείρισή τους εμπλέκονται διάφοροι και περίεργοι φορείς και φυσικά πρόσωπα με καταστατικά τα οποία έχουν. Και εκεί μπορεί να υπάρξει κάποιος φιλότιμος να τα σώσει, πολλές φορές όμως βρίσκονται σε πολύ ακατάλληλα χέρια και έχουμε παρεκτροπές με οδυνηρές συνέπειες για το περιεχόμενο των στόχων τους και των καταστατικών τους αρχών. 

Επιμένω, λοιπόν, σε αυτήν την κατεύθυνση προτρέποντας την Κυβέρνηση να ενσωματώσει το μέγιστο αριθμό αυτών των ιδρυμάτων στο ενιαίο σύστημα. Θα είναι ένα βήμα μπροστά για να αποφύγουμε το πρόβλημα, το οποίο πολύ σύντομα ακόμη και αν περάσουν έξι μήνες ή ένας χρόνος, οι έλεγχοι που θα γίνουν θα πρέπει να είναι έλεγχοι όχι απλά με αυστηρότητα, αλλά να έχουν και μία καταληκτική συνέπεια για όλους αυτούς, που στο μεγαλύτερο μέρος τους δεν ανταποκρίνονται σε αυτούς τους στόχους και τους σκοπούς. Νομίζω ότι ήρθε η στιγμή για την ισοτιμία όλων αυτών των ατόμων, τα οποία δεν έχουν τη δυνατότητα να προστατεύσουν τον εαυτό τους και να αμυνθούν ή να αντισταθούν ή να περιγράψουν αυτά που υφίστανται. Είναι προτροπή προς την Κυβέρνηση και ελπίζω και μέσα στο νομοσχέδιο αυτόν το δυνητικό χαρακτήρα να τον ουσιαστικοποιήσει με αυστηρότητα. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριε Πρόεδρε, κύριοι συνάδελφοι, έγιναν πολύ εύστοχες παρατηρήσεις από όλους τους ομιλητές. Εγώ δεν θέλω να αναφερθώ στο σύνολο των παρατηρήσεων. 

Θα ήθελα σταχυολογώντας μερικές σημαντικές απ'αυτές, ν'αναγνωρίσω ότι πραγματικά υπάρχει πολυνομία και είναι χρέος του κάθε Υπουργείου να κωδικοποιήσει την νομοθεσία, για να μπορέσει να διευκολύνει όλους τους χρήστες της στη δουλειά τους. 

Επίσης, η παρατήρηση για το άρθρο 12, ότι ίσως θα μπορούσε να παραπέμπει στις διατάξεις των συνεταιρισμών, είναι σωστή. Εμείς πιστεύουμε ότι θα διευκολύναμε βάζοντας αυτούσιες αυτές τις διατάξεις στο νομοσχέδιο, για να μπορέσει να προχωρήσει πιο γρήγορα και πιο εύκολα αυτή η ψυχιατρική μεταρρύθμιση. Τη στιγμή που απευθυνόμαστε σ' ένα σωρό κοινωνικούς φορείς και όχι μόνο σε επαγγελματίες της υγείας και τους ζητάμε να συστρατευθούν μαζί μας σε αυτήν τη μεγάλη προσπάθεια, να τους διευκολύνουμε δίνοντάς τους τα αναλυτικά στοιχεία των διατάξεων και όχι αφήνοντάς τους να ανατρέχουν σε άλλους νόμους για να βρουν τη νομοθεσία. 

Σωστή η παρατήρηση για την ανεπάρκεια εξειδικευμένου νοσηλευτικού προσωπικού όχι μόνο στον τομέα αυτό. 'Εχουμε μεγάλο πρόβλημα με εξειδίκευση νοσηλευτικού προσωπικού σε πολλούς τομείς. Και εκεί χρειάζεται να επιμορφώσουμε νοσηλευτές που έχουν βγάλει και πανεπιστήμιο και ΤΕΙ για να μπορέσουν να λειτουργήσουν ειδικές μονάδες, όπως οι μονάδες εντατικής θεραπείας, η μονάδα τεχνητού νεφρού. Το ίδιο βέβαια θα χρειαστεί για να στελεχώσουν αυτές τις μονάδες ψυχικής υγείας. 

Για το θέμα της πρόσληψης των ψυχασθενών από την Τοπική Αυτοδιοίκηση. Ο βασικός λόγος που εμπλέκουμε ενεργά την Τοπική και τη Νομαρχιακή Αυτοδιοίκηση μέσα στους μη κερδοσκοπικούς οργανισμούς, στα μη κερδοσκοπικά νομικά πρόσωπα, στους συνεταιρισμούς, είναι ακριβώς ότι θέλουμε να εγγράψουμε και μία υποθήκη για μία συνέχεια στην απασχόληση αυτών των ατόμων από αυτούς τους κοινωνικούς φορείς. 

Και βέβαια "μη κερδοσκοπικά νομικά πρόσωπα ιδιωτικού δικαίου" δεν σημαίνει μόνο -γιατί ίσως να έχει παρεξηγηθεί αυτό- κάποιους που θέλουν να φορέσουν το μανδύα του μη κερδοσκοπικού για να ασκήσουν κερδοσκοπική επιχείρηση, αλλά εμείς πιστεύουμε ότι στην ψυχιατρική μεταρρύθμιση μπορεί και πρέπει να παίξει σημαντικότατο ρόλο η Εκκλησία, η Αυτοδιοίκηση, πολλοί κοινωνικοί φορείς. Και γι'αυτό σε όλους αυτούς δίνουμε τη δυνατότητα μέσα από τη δημιουργία συνεταιριστικών μονάδων να καθίσουν να οργανώσουν ξενώνες, οικοτροφεία και όλα αυτά τα σχήματα που περιγράφει με κάθε λεπτομέρεια το νομοσχέδιο, γιατί πιστεύουμε ότι εκτός από το δημόσιο τομέα, και ασφαλώς τον ιδιωτικό τομέα, τον οποίο δεν τον καταργούμε -θα υπάρχει ιδιωτικός τομέας- πρέπει να ενεργοποιήσουμε αυτές τις σημαντικές δυνάμεις που περικλείει ο κοινωνικός τομέας της ανάπτυξης. Μέσα στον κοινωνικό τομέα είναι όλοι αυτοί που θα συστήνουν αυτές τις μη κερδοσκοπικές εταιρείες. 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο για τρία λεπτά. 

ΚΥΡΙΑΚΟΣ ΣΠΥΡΙΟΥΝΗΣ: Είχα όμως τοποθετήσει την κάρτα μου εγκαίρως. 

ΠΡΟΕΔΡΕΥΩΝ (Λουκάς Αποστολίδης): 'Εχετε δίκιο, αλλά η τεχνολογία μας πρόδωσε. Εδώ προδίδει άλλα πράγματα. 

ΚΥΡΙΑΚΟΣ ΣΠΥΡΙΟΥΝΗΣ: Μετά τις διευκρινίσεις και του κυρίου Υπουργού να προσθέσω ότι στη δεύτερη ομάδα άρθρων, 4 έως 12, νομίζω ότι εξειδικεύεται πλέον σε συγκεκριμένες μονάδες ψυχικής υγείας το συνολικό πνεύμα του νομοθέτη για το επί νέας βάσεως -με την παρελθούσα εμπειρία, για να μην αδικήσουμε και την προηγούμενη νομοθεσία- υψηλού ενδιαφέροντος κεφάλαιο υγείας, όπως οι ψυχικώς νοσούντες ή ψυχικώς διαταραχθέντες ή διαταρασσόμενοι. 

Κύριε Υπουργέ, θέλω να επισημάνω αυτό που είναι και δική σας συνείδηση και του Κοινοβουλίου, καθώς αναλογίζομαι αυτό το νομοθέτημα, με την ελάχιστη εμπειρία υγείας από το στρατό και από αυτά που παρακολουθούμε κάθε μέρα. Είμαι όμως άσχετος, δεν είμαι ειδικός. Καθώς οραματίζομαι την υλοποίηση του νομοσχεδίου που είναι τόσο θαυμαστό -απαντώ και στις απαισιόδοξες εκτιμήσεις του ανεφάρμοστου, εγώ το μεταφέρω σε έναν άλλο τομέα- αν το κατορθώσετε, προσθέτετε ένα μεγάλο βήμα στην προώθηση και στην ευλάβεια που οφείλουμε στα θέματα υγείας του λαού μας, στα θέματα ζωής του κοινωνικού συνόλου. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, θέλω να επισημάνω δύο πράγματα. Εσείς επισημάνατε ότι έγιναν κάποιες παρατηρήσεις αλλά αυτές φαίνεται, ότι δεν μπορούν να κατατεθούν ή να περάσουν στο νομοσχέδιο. Είναι γεγονός πως αυτή είναι η αντίληψη της Κυβέρνησης ότι καταθέτει νομοσχέδια που μπορεί να θεωρηθούν κομματικά. Εγώ θέλω να κάνω δύο ερωτήσεις. Βέβαια, δεν θα πάρουμε απάντηση αλλά ας γραφτούν στα Πρακτικά. 

Είπατε ότι υπάρχει ανάγκη εξειδικευμένου προσωπικού και το παραδεχθήκατε και εσείς και το είπαμε και εμείς στις ομιλίες μας. Με το υπάρχον εξειδικευμένο προσωπικό που υπάρχει σήμερα στο Μ.Ψ.Υ., στο Δρομοκαϊ0ειο που είναι οκτάμηνης σύμβασης, τι θα γίνει; Θέλω μία απάντηση. 

Δεύτερον, εμείς δεχόμαστε την ενεργοποίηση της κοινωνίας και των κοινωνικών δυνάμεων. 'Ομως δεν υπάρχει σε αυτό το πλαίσιο αφού δεν υπάρχει και σε γενικότερο. Σε ποιους κανόνες ενεργοποιούνται αυτές οι κοινωνικές δυνάμεις; Αυτούς τους κανόνες τους έχει καθορίσει το Υπουργείο; Γιατί σε αυτό το νομοσχέδιο δεν υπάρχουν. 

Τρίτον, για τους κοινωνικούς συνεταιρισμούς κάναμε μία σειρά προτάσεων, αλλά θα μπορούσαμε να δούμε δύο πράγματα. Επειδή είναι μία λεπτή υπόθεση το θέμα του ψυχιατρικά άρρωστου και σεις έχετε δώσει μεγάλη έμφαση στα δικαιώματα, στους κοινωνικούς συνεταιρισμούς που είναι μία δομή ιδιωτική, θα μπορούσαμε να θέσουμε μία δικλείδα ασφαλείας, ότι οι πάσχοντες από ψυχικές διαταραχές, μέλη των κοινωνικών συνεταιρισμών να εκπροσωπούνται στο ΔΣ του συνεταιρισμού και στο εποπτικό συμβούλιο με πληρεξούσιο δικηγόρο. 

Νομίζω ότι αυτό ούτε κοστίζει και είναι και ένα βήμα πραγματικής συνεννόησης. Και πραγματικά βλέπουμε ότι αυτήν τη στιγμή ο ασθενής θα μπορεί να καταφύγει σε ένα πληρεξούσιο δικηγόρο που να ορίζεται από το δικηγορικό σύλλογο της έδρας του συνεταιρισμού που πιστεύω, ότι αυτό δεν έρχεται σε αντίθεση με την άποψη που έχετε περί ενεργοποίησης των κοινωνικών φορέων. 

Ακόμη η διαχείριση των εσόδων του κοινωνικού συνεταιρισμού θα γίνεται από ανεξάρτητο λογιστή που ορίζει το Υπουργείο Οικονομικών. Υπάρχει ένα λεπτό θέμα όσον αφορά τη διαχείριση του δημοσίου χρήματος. Θεωρώ ότι υπάρχει ευαισθησία από τη μεριά σας άρα θα πρέπει να υπάρξουν και δικλείδες ασφαλείας, ώστε να λειτουργήσουν με διαφάνεια αυτά που προτείνονται εδώ. 

Πιστεύω ότι αυτές οι προτάσεις δεν επηρεάζουν ούτε αλλάζουν αλλά είναι κάποιες προτάσεις που δείχνουν ότι πραγματικά η Κυβέρνηση δίνει μία βαρύτητα στα δικαιώματα των ασθενών ή μία βαρύτητα στη διαφανή διαχείριση του δημόσιου χρήματος. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Δεν υπάρχει άλλος συνάδελφος εγγεγραμμένος για να δευτερολογήσει. 

Κύριοι συνάδελφοι, ολοκληρώθηκε η συζήτηση επί της ενότητας των άρθρων 4 έως 12 και εισερχόμαστε στην ψηφισή τους. 

Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 6, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 9, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό; Σας υπενθυμίζω ότι στην πέμπτη σειρά διαγράφονται οι λέξεις "κινητών μονάδων ψυχικής υγείας", διότι οι λέξεις "ψυχικής υγείας" παρελείφθησαν στην τροποποίηση που έκανε ο κύριος Υπουργός. 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.45' λύεται η συνεδρίαση για αύριο, ημέρα Πέμπτη 22 Απριλίου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, 1) συνέχιση της συζήτησης επί των άρθρων και του συνόλου του σχεδίου νόμου: "Ανάπτυξη και εκσυγχρονισμός των υπηρεσιών ψυχικής υγείας και άλλες διατάξεις" και 2) μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συνθήκης Συνεννόησης και Συνεργασίας μεταξύ της Ελληνικής Δημοκρατίας και της Γεωργίας". 

Ο ΠΡΟΕΔΡΟΣ                                                                                      ΟΙ ΓΡΑΜΜΑΤΕΙΣ















 























 










 

