ΣΥΝΕΔΡΙΑΣΗ ΛΑ' 
Τρίτη 5 Σεπτεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας της Βουλευτού Α. Μπενάκη - Ψαρούδα, 
Β. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: "Ρύθμιση θεμάτων Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις", 
2. Συζήτηση επί της αρχής του σχεδίου νόμου του Υπουργείου Εθνικής Οικονομίας: "Λήψη συμπληρωματικών μέτρων για την εφαρμογή των Κανονισμών (ΕΚ) 1103/97, 974/98, 2866/98 του Συμβουλίου, όπως ισχύουν σχετικά με την εισαγωγή του ευρώ", 
3. Κατάθεση έκθεσης Διαρκούς Επιτροπής. 
Η Διαρκής Επιτροπή Μορφωτικών Υποθέσεων καταθέτει την έκθεσή της στην πρόταση νόμου αρμοδιότητας Υπουργείου Πολιτισμού: "'Ιδρυση Κοινωφελούς Ιδρύματος με την επωνυμία "ΕΘΝΙΚΟ ΙΔΡΥΜΑ ΕΡΕΥΝΩΝ ΚΑΙ ΜΕΛΕΤΩΝ ΕΛΕΥΘΕΡΙΟΣ Κ. ΒΕΝΙΖΕΛΟΣ", 
ΟΜΙΛΗΤΕΣ 
Επί του σχεδίου νόμου του Υπουργείου Εθνικής Οικονομίας: 
ΑΙΚΑΤΕΡΙΝΑΡΗ - ΞΗΡΟΤΥΡΗ Α., 
ΑΛΟΓΟΣΚΟΥΦΗΣ Γ., 
ΒΑΘΕΙΑΣ Ι., 
ΓΙΑΚΟΥΜΑΤΟΣ Γ., 
ΚΕΔΙΚΟΓΛΟΥ Β., 
ΚΟΣΙΩΝΗΣ Π., 
ΜΑΝΟΣ Σ., 
ΜΗΤΣΟΤΑΚΗΣ Κ., 
ΝΙΚΟΛΟΠΟΥΛΟΣ Ν., 
ΠΑΠΑΝΤΩΝΙΟΥ Γ. 
ΠΡΑΚΤΙΚΑ ΒΟΥΛΗΣ 
Ζ' ΑΝΑΘΕΩΡΗΤΙΚΗ ΒΟΥΛΗ 
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
Σ Υ Ν Ο Δ Ο Σ    Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 
ΘΕΡΟΥΣ  2000 
Σ Υ Ν Ε Δ Ρ Ι Α Σ Η  ΛΑ' 
Τρίτη 5 Σεπτεμβρίου 2000 
---------- 
Αθήνα, σήμερα στις 5 Σεπτεμβρίου 2000, ημέρα Τρίτη και ώρα  18.55' 
συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, 
αρχίζει η συνεδρίαση. 
'Εχω την τιμή να ανακοινώσω στο Τμήμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Πολιτισμού: "'Ιδρυση Κοινωφελούς Ιδρύματος με την επωνυμία "ΕΘΝΙΚΟ ΙΔΡΥΜΑ ΕΡΕΥΝΩΝ ΚΑΙ ΜΕΛΕΤΩΝ ΕΛΕΥΘΕΡΙΟΣ Κ.  ΒΕΝΙΖΕΛΟΣ"." 
Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ 
Θα γίνει προεκφώνηση των νομοσχεδίων, που είναι γραμμένα στην 
ημερήσια διάταξη. 
Υπουργείου Μεταφορών και Επικοινωνιών. 
Ψήφιση στο σύνολο του σχεδίου νόμου: "Ρύθμιση θεμάτων Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις". 
Υπουργείου Εθνικής Οικονομίας. 
Μόνη συζήτηση επί της αρχής, των άρθρων και του συνόλου του σχεδίου 
νόμου: "Λήψη συμπληρωματικών μέτρων για την εφαρμογή των Κανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ." 
Για το νομοσχέδιο του Υπουργείου Μεταφορών και Επικοινωνιών δεν 
υπάρχει καμία παρατήρηση. 
Ερωτάται το Τμήμα: Γίνεται δεκτό και στο σύνολο το νομοσχέδιο του Υπουργείου Μεταφορών και Επικοινωνιών: "Ρύθμιση θεμάτων Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις", όπως έχει διανεμηθεί; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά 
πλειοψηφία και στο σύνολο. 
Συνεπώς το νομοσχέδιο του Υπουργείου Μεταφορών και Επικοινωνιών: "Ρύθμιση θεμάτων Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις", έγινε δεκτό κατά πλειοψηφία, σε μόνη συζήτηση, κατ' αρχήν κατ' άρθρον και στο σύνολο και έχει ως εξής: 
(Το κείμενο του ψηφισθέντος νομοσχεδίου υπάρχει στο τεύχος των 
Πρακτικών της Βουλής). 
ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Εισερχόμαστε στη συζήτηση του νομοσχεδίου του Υπουργείου Εθνικής 
Οικονομίας "Λήψη συμπληρωματικών μέτρων για την εφαρμογή των Κανονισμών (ΕΚ) 1103/97, 974/98, 2866/98 του Συμβουλίου, όπως ισχύουν σχετικά με την εισαγωγή του ευρώ". 
Για τη συζήτηση του νομοσχεδίου αυτού η Νέα Δημοκρατία ορίζει ως 
Κοινοβουλευτικό της Εκπρόσωπο τον κ. Γεώργιο Αλογοσκούφη. Το Κομμουνιστικό Κόμμα Ελλάδος ορίζει ως ειδικό αγορητή τον Αντιπρόεδρο της Βουλής και Βουλευτή κ. Παναγιώτη Κοσιώνη. Ο Συνασπισμός της Αριστεράς και της Προόδου ορίζει ως ειδική αγορήτρια τη Βουλευτή κ. Ασημίνα Ξηροτύρη-Αικατερινάρη. 
Η σημερινή συνεδρίαση θα διατεθεί για τη συζήτηση της αρχής του νομοσχεδίου. Οι επόμενες δύο της εβδομάδας αυτής θα διατεθούν για τη συζήτηση των άρθρων και των τροπολογιών που θα κατατεθούν. 
Καλείται στο Βήμα ο εισηγητής της Πλειοψηφίας κ. Ιωάννης Βαθειάς. 
ΙΩΑΝΝΗΣ ΒΑΘΕΙΑΣ: Κύριε Πρόεδρε, κυρίες και κύριοι συνάδελφοι, έχω την 
τιμή να εισηγούμαι στο ελληνικό Κοινοβούλιο ένα ιστορικό νομοσχέδιο για τη μετάβαση του εθνικού νομίσματος της δραχμής σε ευρώ. Είναι ιστορικό στο νομισματικό τομέα γιατί μετά από εκατόν εβδομήντα χρόνια συναλλαγών, δηλαδή από το 1832, η εθνική δραχμή αποσύρεται οριστικά και από 1.3.2002 οι συναλλαγές θα πραγματοποιούνται σε ευρώ. Στην πολιτικοοικονομική ιστορία του τόπου έχουν καταγραφεί με επίκεντρο το εθνικό νόμισμα, τη δραχμή δηλαδή, πολιτικές σκοπιμότητες κατά το παρελθόν με καταγραφές σε υποτιμήσεις, διολισθήσεις, κερδοσκοπίες. Οι παλαιότεροι θα θυμούνται τις μεγάλες υποτιμήσεις το 1953. Οι νεότεροι και στην πρόσφατη ιστορία θα θυμούνται το 1994 τη μεγάλη επίθεση που έγινε στη δραχμή, στο εθνικό μας νόμισμα, όταν ξεκίνησε η διαδικασία της σύγκλισης σε ευρωπαϊκό επίπεδο. 
Ο 21ος αιώνας καθορίζεται στη χώρα μας και στο ευρωπαϊκό επίπεδο από την κυκλοφορία του ενιαίου νομίσματος. Η σημαντική πορεία για να φθάσουμε στην κορυφαία στιγμή της οριστικής ένταξης της χώρας στην Οικονομική και Νομισματική 'Ενωση, τη γνωστή σε όλους μας ΟΝΕ, ξεκίνησε δυστυχώς αποτυχημένα το 1993 με το Πρώτο Πρόγραμμα Σύγκλισης από την τότε Κυβέρνηση της Νέας Δημοκρατίας. Η κατάρτιση νέου προγράμματος σύγκλισης 1994-1999 δημιούργησε την εξυγίανση της οικονομίας και τη σταδιακή προσαρμογή της ένταξης της χώρας στο τρίτο στάδιο της ΟΝΕ. Το Μάρτιο του 1998 εντάχθηκε η δραχμή στο μηχανισμό συναλλαγματικών ισοτιμιών με κεντρική ισοτιμία έναντι του ECU τις τριακόσιες πενήντα επτά (357) δραχμές και περιθώρια διακύμανσης συν πλην 15%. Το Μάρτιο του 1998 κατεγράφη η πρώτη σημαντική πολιτική κίνηση για να φθάσουμε φυσικά στην οριστική ένταξη της χώρας στην ΟΝΕ. 
Με τη δημιουργία από 1-1-1999 νέου μηχανισμού συναλλαγματικών 
ισοτιμιών η δραχμή εντάχθηκε στο μηχανισμό αυτό με ισοτιμία τριακόσιες πενήντα τρεις δραχμές εκατόν εννιά(353,109) έναντι του ευρώ και φυσικά με 
τη διακύμανση του συν πλην 15%. 
H είσοδος της δραχμής στους δύο μηχανισμούς συναλλαγματικών ισοτιμιών δημιούργησε ευνοϊκό κλίμα για την πορεία της ελληνικής οικονομίας. Η δραχμή έγινε λιγότερο ευάλωτη στις κερδοσκοπικές πιέσεις και στις χρηματοοικονομικές κρίσεις. Ενισχύθηκε η ανταγωνιστικότητα της οικονομίας και τέθηκαν οι βάσεις ενός σταθερού μακροοικονομικού περιβάλλοντος. Η νέα τελεσίδικη ισοτιμία της δραχμής έναντι του ευρώ οριστικοποιήθηκε το Φεβρουάριο του 2000. Το ευρώ καθορίστηκε πλέον απέναντι στη δραχμή στις 340,75 δραχμές. Αυτή είναι η ισοτιμία με την οποία πλέον θα πραγματοποιούνται οι συναλλαγές. 
Η διαφορά στη τελική ισοτιμία της δραχμής με ευρώ καταγράφει με ποσοστά τη πραγματική σύγκλιση της ελληνικής οικονομίας και αυτό διότι μέσα στα δύο χρόνια από τη συγκεκριμένη συναλλαγματική ισοτιμία φθάσαμε στη νέα συναλλαγματική ισοτιμία που δείχνει τη μεγάλη πρόοδο, αν θέλετε την αλματώδη πρόοδο της ελληνικής οικονομίας, τα δύο τελευταία χρόνια. 
Κυρίες και κύριοι συνάδελφοι, μετά από μία σημαντική πορεία στην 
εξέλιξη των βασικών μεγεθών της ελληνικής οικονομίας, η Ελλάδα από τις 19 Ιουνίου έχει ενταχθεί στην Οικονομική Νομισματική 'Ενωση, στην τρίτη πλέον ταχύτητα. Η σοβαρή και ουσιαστική μεταβολή που θα πραγματοποιηθεί από 1-1-2001 είναι η αντικατάσταση του εθνικού νομίσματος, της δραχμής, από το ευρώ που θα επηρεάσει καθοριστικά το νομισματικό τομέα και γενικότερα τις επιδόσεις της οικονομίας μας. 
Είναι γεγονός ότι το ενιαίο νόμισμα καθορίζει πλέον τις εξελίξεις της ευρωπαϊκής και της ελληνικής οικονομίας. 'Ομως θα πρέπει να περιγράψουμε σήμερα ποια είναι η σημαντικότερη κατ'αρχήν μεταβολή, η οποία έχει ήδη συντελεστεί. Είναι αυτή της δημιουργίας της Κεντρικής Ευρωπαϊκής Τράπεζας. Είναι γνωστό σε όλους ότι από την 1-6-1998 δημιουργήθηκε το Ευρωπαϊκό Σύστημα των Κεντρικών Τραπεζών, το γνωστό Ε.Σ.Κ.Τ, με πυρήνα βέβαια την Ευρωπαϊκή Κεντρική Τράπεζα που αναλαμβάνει τη νομισματική πολιτική, ανάπτυξη και σταθερότητα στη Ζώνη του ΕΥΡΩ. Είναι ένα σύμφωνο σταθερότητας και οικονομικής ανάπτυξης που αποσκοπεί σε ισοσκελισμένους προϋπολογισμούς κατά την διάρκεια του οικονομικού κύκλου και προβλέπει κυρώσεις στις χώρες που διαιωνίζουν τα μεγάλα δημοσιονομικά ελλείμματα. 
Το σχέδιο της Ελλάδος για τη μετάβαση του ευρώ εκπονήθηκε από το 
Υπουργείο Εθνικής Οικονομίας σε συνεργασία με τους συναρμόδιους φορείς και δημοσιεύθηκε τον Ιούλιο του 1998. Η δουλειά που έγινε στο Υπουργείο Εθνικής Οικονομίας υπό την εποπτεία του Yπουργού, του κ. Παπαντωνίου, που παρευρίσκεται σήμερα εδώ, είναι από τις σημαντικότερες που έχουν γίνει. 
Αποτυπώθηκε ουσιαστικά στο εθνικό σχέδιο της Ελλάδος για τη μετάβαση 
στο ευρώ. Και στα δύο αυτά χρόνια μέχρι σήμερα έχει γίνει μία από τις σημαντικότερες προσπάθειες για να φθάνουμε να λέμε ότι είμαστε προετοιμασμένοι καλύτερα από οποιαδήποτε χώρα η οποία είχε μπει σ' αυτήν τη διαδικασία ενωρίτερα από την Ελλάδα. 
Σήμερα υπάρχει έκθεση προόδου του εθνικού σχεδίου της Ελλάδας για τη μετάβαση στο ευρώ. Είναι η έκθεση η οποία καταγράφει το τι έχει γίνει μέχρι σήμερα σε όλη αυτήν τη διαδικασία και δείχνει τα στοιχεία της ωριμότητας, της σοβαρότητας και της ποιότητας όσον αφορά στην πορεία σ' αυτά τα δύο χρόνια. Το Υπουργείο Εθνικής Οικονομίας ανέλαβε το συντονισμό των προσπαθειών των φορέων του δημοσίου τομέα, των ΔΕΚΟ, των χρηματοπιστωτικών ιδρυμάτων και του ιδιωτικού τομέα, προκειμένου να ανταποκριθούν στις μεταβαλλόμενες συνθήκες και στις προκλήσεις του νέου χρηματοοικονομικού περιβάλλοντος. 
Η πορεία μετάβασης προς το ευρώ προσδιορίστηκε από δύο κανονισμούς, 
τον 974 στις 3.5.1998 και τον 1103 στις 17.6.1997. Παράλληλα με τον 2866 στις 31.12.1998 καθορίστηκαν οι τιμές μετατροπής του ευρώ και των νομισμάτων των κρατών-μελών που υιοθετούν το ευρώ. Αυτοί οι τρεις κανονισμοί βρίσκονται εδώ. Παρακαλώ να περιληφθούν στα Πρακτικά. 
(Στο σημείο αυτό ο Βουλευτής κ. Ιωάννης Βαθειάς καταθέτει για τα 
Πρακτικά τους προαναφερθέντες κανονισμούς οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
Το σημερινό σχέδιο νόμου συμπληρώνει αυτούς τους τρεις κανονισμούς με οριστική απόσυρση του εθνικού μας νομίσματος στις 28.2.2002. Η απόσυρση 
της δραχμής θα πραγματοποιηθεί σταδιακά από την 1.1.2002 μέχρι 28.2.2002. 
Για ένα δίμηνο θα υφίσταται η παράλληλη κυκλοφορία των τραπεζογραμματίων και κερμάτων σε ευρώ αλλά και σε δραχμές. Σύμφωνα με το σχέδιο νόμου και με τον Κανονισμό 1103/1997 προσδιορίζονται οι στρογγυλοποιήσεις και οι μετατροπές του εθνικού νομίσματος σε ευρώ και εξουσιοδοτείται ο Υπουργός Εθνικής Οικονομίας για μεγαλύτερο βαθμό ακρίβειας με υπουργικές αποφάσεις, να καθορίζει συγκεκριμένες μετατροπές. Καταθέτω τον σχετικό πίνακα μετατροπών και στρογγυλοποιήσεων για τα Πρακτικά. 
Στο σημείο αυτό ο Βουλευτής κ. Ιωάννης Βαθειάς καταθέτει για τα 
Πρακτικά τον προαναφερθέντα πίνακα ο οποίος έχει ως εξής: 
(Ο σχετικός πίνακας υπάρχει στο τεύχος των Πρακτικών της Βουλής). 
ΙΩΑΝΝΗΣ ΒΑΘΕΙΑΣ: Σε αυτό τον πίνακα καταγράφονται ακριβώς οι μετατροπές και οι στρογγυλοποιήσεις για να γνωρίζουμε ακριβώς τι περιγράφει το νομοσχέδιο που έρχεται σήμερα στην Εθνική Αντιπροσωπεία και ποια πιθανά προβλήματα δημιουργούνται από τις στρογγυλοποιήσεις. 
Σε άρθρο του νομοσχεδίου καταργείται από την 1.1.2001 το διατραπεζικό επιτόκιο δανεισμού το γνωστό ως ATHIBOR και αντικαθίσταται από το EYRIBOR. Καταργείται ο καθορισμός της επίσημης ή μέσης τιμής των δραχμών προς τα ξένα νομίσματα αυτός που καθοριζόταν απο την Τράπεζα Ελλάδας, το γνωστό fixing. 
Αντιμετωπίζονται σε όλα τα άρθρα του νομοσχεδίου τα προβλήματα που θα ανακύψουν στο επίπεδο της προσαρμογής για τις ελληνικές επιχειρήσεις.  Φορολογικά τα νομικά πρόσωπα διευκολύνονται όπως τα έξοδα πρώτης εγκατάστασης εξόδων και δαπανών να αποσβέννυνται ή τμηματικά και ισόποσα σε μία τριετία ή εφάπαξ κατά το έτος πραγματοποίησης. Καθορίζονται τα αντίστοιχα κεφάλαια εταιρειών γενικότερα. Σημαντική είναι η προετοιμασία που έχει πραγματοποιηθεί στο ελληνικό χρηματιστήριο για λήψη εντολών σε ευρώ από την 1.1.2001. Από την ημερομηνία αυτή οι εντολές στο χρηματιστήριο θα δίνονται απ' όλους σε ευρώ και μόνο η εκκαθάριση όσον αφορά τις αποπληρωμές θα γίνεται σε δραχμές. Αυτό για να υπάρχει ταχύτερη προσαρμογή με τη λειτουργία τόσο των ευρωπαϊκών όσο και των παγκοσμίων χρηματιστηρίων. 
Παράλληλα θέλω να ενημερώσω την Εθνική Αντιπροσωπεία ότι έχει γίνει 
μία σημαντικότατη ενημέρωση προς όλους τους τομείς. 'Εχει εκδοθεί φυλλάδιο για το ευρώ και για τον χρηματοπιστωτικό τομέα, για το ευρώ και για το δημόσιο τομέα, για το ευρώ και για τον τουρισμό, για το ευρώ και για τις επιχειρήσεις εμπορικές και βιομηχανικές. 
Σ' αυτό το σχέδιο νόμου είναι σημαντική η εισαγωγή της διπλής αναγραφής τιμών δραχμής και ευρώ, η οποία θα γίνει από 1.1.2001 για την καλύτερη προστασία του καταναλωτή και την προστασία απ' όσους προσπαθήσουν να κερδοσκοπήσουν από τη μετατροπή με στρογγυλοποιήσεις των τιμών. Στον πίνακα που κατέθεσα και θα σας διανεμηθεί, φαίνεται η ακριβής εικόνα για το πώς καταγράφεται η διαδικασία με τη μέθοδο των στρογγυλοποιήσεων, διότι στρογγυλοποιήσεις θα γίνονται στο επίπεδο δραχμής ανά ακεραία μονάδα και δεν μπορεί να γίνονται στο μισό, διότι δεν υπάρχει τέτοια πρόβλεψη και δεν υφίσταται από την Ευρωπαϊκή 'Ενωση. 
Δημιουργείται ένας σημαντικός θεσμός ανά νομαρχία της χώρας, το 
ευρω-παρατηρητήριο. Ο θεσμός είναι σημαντικός, γιατί παρακολουθεί τη νομιμότητα των συναλλαγών και κατευθύνει τους πολίτες προς κάθε πηγή πληροφόρησης για άρτιες συναλλαγές. Παράλληλα καταγράφει την εισαγωγή του σήματος του ευρώ στα πλαίσια του ευρω-λογότυπος που συμφωνήθηκε σε ευρωπαϊκό επίπεδο στις 30.6.1998. Αυτή η συμφωνία έγινε από την Ευρωπαϊκή Επιτροπή με εκπροσώπους καταναλωτών και κύριων ενώσεων. 
Κυρίες και κύριοι συνάδελφοι, η μεταβατική περίοδος για την εισαγωγή του ευρώ αποτελεί μια κρίσιμη χρονική περίοδο για την προετοιμασία των επιχειρήσεων και των πολιτών. Η εντατικοποίηση της προετοιμασίας και προσαρμογή των επιχειρήσεων στο ευρώ αποτελεί άμεση προτεραιότητα για τις αρμόδιες υπηρεσίες της Δημόσιας Διοίκησης και της ομαλής εισαγωγής του νέου νομίσματος σε όλα τα επίπεδα της οικονομίας. Στη μεταβατική περίοδο θα πρέπει να ενταθούν οι προσπάθειες όλων των αρμόδιων δημόσιων, ιδιωτικών και κοινωνικών φορέων, προκειμένου να ενημερώσουμε επαρκώς και να πληροφορήσουμε όλες τις ομάδες πληθυσμού σχετικά με τα εξειδικευμένα και πρακτικά θέματα που προκύπτουν από την εισαγωγή του ευρώ και την απόσυρση των εθνικών νομισμάτων. 
Στόχος όλων των φάσεων ενημέρωσης και πληροφόρησης είναι η κατά το δυνατόν μεγαλύτερη εξοικείωση του πληθυσμού και των επιμέρους ομάδων του, ηλικιωμένοι, αναλφάβητοι, άτομα με ειδικές ανάγκες, άτομα που ζουν σε απομακρυσμένες περιοχές να εθιστούν με τη νέα κλίμακα αξιών, ώστε οι απαιτούμενες μετατροπές από τη δραχμή σε ευρώ να γίνονται όσο το δυνατόν πιο εύκολα. Από δημοσκοπήσεις που έχουμε κάνει στην κοινή γνώμη αποδεικνύεται ότι υπάρχουν προβλήματα σε σχέση με τον εθισμό της κοινής γνώμης με τα νέα δεδομένα και ουσιαστικά πιστεύουμε ότι σ' αυτή τη διαδικασία υπάρχει η δυνατότητα να φτάσουμε σε ένα σημαντικό αποτέλεσμα σαφώς πολύ νωρίτερα. 
Τελικός στόχος μετά την οριστική απόσυρση του εθνικού νομίσματος στις 28.2.2002, είναι το ευρώ να είναι φιλικό, να είναι εύχρηστο στους συναλλασσομένους, σε όλους τους πολίτες, σε όλα τα επίπεδα των συναλλαγών και στη χώρα μας και στην Ευρωπαϊκή 'Ενωση. 
Ποια είναι τα οφέλη ουσιαστικά που προκύπτουν από την ένταξή μας και την καθιέρωση του ευρώ; Μπορούμε να τα καταγράψουμε και στο επίπεδο της Ευρωπαϊκής 'Ενωσης και για τους πολίτες και για τις επιχειρήσεις και για το χρηματοπιστωτικό τομέα και τους λοιπούς φορείς. Η Οικονομική Νομισματική 'Ενωση αποτελεί το επιστέγασμα της ενιαίας αγοράς. Μόνο με το ενιαίο νόμισμα είναι δυνατή η πλήρης εκμετάλλευση των προσφερομένων πλεονεκτημάτων της εσωτερικής αγοράς. 
Για τη χώρα μας, όπως και για άλλα κράτη-μέλη τα κυριότερα οφέλη από την εισαγωγή του ευρώ ως ενιαίου νομίσματος στην Ευρωπαϊκή 'Ενωση συνοψίζονται σε ορισμένα στοιχεία πάρα πολύ σημαντικά: Το κόστος μεταφοράς κεφαλαίων και των συναλλαγών, καθώς και οι συναλλαγματικοί κίνδυνοι θα εκλείψουν. Το γεγονός αυτό θα ωφελήσει τις επιχειρήσεις, τους καταναλωτές, τους ταξιδιώτες, θα αυξήσει τις αποταμιεύσεις, θα βοηθήσει στη λήψη των αποφάσεων των οικονομικών φορέων και θα διευκολύνει τις επενδύσεις για την ανάπτυξη. Το ευρώ θα δημιουργήσει μια ευρύτερη χρηματοοικονομική αγορά με μεγαλύτερη ποικιλία επενδύσεων και ευκαιριών απ' ό,τι η σημερινή κατακερματισμένη ευρωπαϊκή αγορά. Ο ανταγωνισμός θα αυξηθεί μεταξύ χρηματοοικονομικών κέντρων και οι Ευρωπαίοι πολίτες θα ωφεληθούν από τα πολύ χαμηλά επιτόκια. 'Ηδη η σημαντική μείωση των επιτοκίων χορηγήσεων δημιούργησε ανακούφιση στις ελληνικές επιχειρήσεις που καταγράφονται στον ανταγωνισμό, αλλά και θετικά αποτελέσματα μείωσης του κόστους δανείων για τους δανειολήπτες από το τραπεζικό σύστημα, καταναλωτικά δάνεια, στεγαστικά δάνεια και κάθε μορφής δάνεια. 
Το ενιαίο νόμισμα θα παίξει επίσης ένα μεγαλύτερο ρόλο στο παγκόσμιο νομισματικό σύστημα ως ένα διεθνές νόμισμα εμπορίου, επενδύσεων και παγκοσμίου αποθετηρίου. 
Η ευθύνη της Ευρωπαϊκής 'Ενωσης στην παγκόσμια νομισματική σταθερότητα είναι γεγονός ότι θα αυξηθεί μέσα από τη λειτουργία της Κεντρικής Ευρωπαϊκής Τράπεζας. Η ενιαία νομισματική πολιτική θα συμβάλει αναμφισβήτητα στη σταθερότητα των τιμών. Είναι φυσικά αυτό που έχει καταγραφεί στο σύμφωνο σταθερότητας και ανάπτυξης. 
Το σημερινό πολύπλοκο σύστημα των γεωργικών νομισματικών ρυθμίσεων 
μέσω των "πράσινων ισοτιμιών" θα απλουστευθεί με την καθιέρωση του ευρώ.  Παράλληλα, θα υπάρχει απλούστευση των δημοσιονομικών πράξεων όσον αφορά συστήματα μηχανοργάνωσης, δημοσιονομικής διαχείρισης, διοίκησης και άλλα, τα οποία είναι βέβαιο ότι θα συζητηθούν στη πορεία. 
Τα πολιτικά οφέλη είναι βέβαιο ότι θα γίνουν πιο ορατά με την καθιέρωση του ευρώ. Η ΟΝΕ δεν θα αποτελέσει μόνο τη κινητήρια δύναμη για την οικονομική ολοκλήρωση, αλλά θα δράσει ως καταλύτης στην πολιτική 
ένωση της Ευρώπης. Είναι το βασικότερο πολιτικό στοιχείο, στοιχείο το οποίο διαμορφώνει και την πολιτική της Ελλάδας όχι μόνο σε αυτήν την τετραετία, αλλά και στην επόμενη δεκαετία.  Η ευρωπαϊκή ταυτότητα θα ενισχυθεί για τους ευρωπαίους πολίτες. 
Ο εισαγωγικός αυτός νόμος, ο οποίος έρχεται για ψήφιση στο ελληνικό Κοινoβούλιο, είναι το θεμέλιο της εισαγωγής του ενιαίου νομίσματος στη χώρα μας. Είναι βέβαιο ότι θα επακολουθήσουν και άλλες νομοθετικές ρυθμίσεις, όπως και σε άλλες χώρες της Ευρωπαϊκής 'Ενωσης, για να ρυθμιστούν φυσικά θέματα, που πιθανόν να προκύψουν στις οικονομικές λειτουργίες της χώρας. 
Το παρόν νομοσχέδιο, όμως, επιβεβαιώθηκε και από την Ευρωπαϊκή 
'Ενωση, από την Κεντρική Ευρωπαϊκή Τράπεζα, η οποία έστειλε το υπόμνημα, όπου περιγράφει και αναφέρει "No objection", δηλαδή καμία αντίρρηση όσον αφορά στην αρτιότητα του συγκεκριμένου νομοσχεδίου, που έρχεται σήμερα στην Εθνική Αντιπροσωπεία. 
Παράλληλα, φυσικά, από το Υπουργείο Εθνικής Οικονομίας και Οικονομικών έχει καταγραφεί μια σειρά ενεργειών για τη μετατροπή του δημόσιου χρέους, οι ορισμοί της μετατροπής, του επανακαθορισμού και η μέθοδος "Bottom-up", με όλες αυτές τις διαδικασίες, οι οποίες θα παρακαλέσω να καταγραφούν στα Πρακτικά για όσους συναδέλφους θέλουν να ενημερωθούν. 
(Στο σημείο αυτό ο  Βουλευτής κ. Ιωάννης Βαθειάς καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης  Στενογραφίας και Πρακτικών της Βουλής) 
Κυρίες και κύριοι συνάδελφοι, οι υψηλοί ρυθμοί ανάπτυξης στα επίπεδα που έχουν καταγραφεί -και τους οποίους προσδιορίζει η ελληνική Κυβέρνηση στα επίπεδα του 4% και 5%  για τα επόμενα χρόνια-  και το πλεόνασμα αυτής της πολιτικής, είναι στοιχεία  για άσκηση, πέραν των άλλων, κοινωνικής πολιτικής στήριξης των εισοδημάτων των συνταξιούχων, των εργαζομένων, των αγροτών και στοιχεία για τη δημιουργία νέων θέσεων εργασίας στην παραγωγική βάση της χώρας, για την αξιοποίηση της υψηλής ποιότητας γνώσεων της νέας γενιάς, για να δημιουργήσουμε την ισχυρή και ευρωπαϊκή Ελλάδα του 21ου αιώνα. 
Η πραγματική σύγκλιση έχει ήδη ξεκινήσει για μια σημαντική τετραετία κοινωνικοοικονομικών αλλαγών, ισόρροπης ανάπτυξης και σημαντικής ευρωπαϊκής παρουσίας, που θα καθορίσουν το βιοτικό επίπεδο του λαού μας με πρωταγωνιστικό ρόλο στην Ευρώπη και στα Βαλκάνια. 
(Στο σημείο αυτό την Προεδρική 'Εδρα καταλαμβάνει ο  Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Πιστεύω  ότι μέσα σε ένα πνεύμα συναίνεσης και συνεννόησης θα 
ψηφίσουμε όλοι το παρόν σημαντικό νομοσχέδιο. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. 
Το λόγο έχει ο εισηγητής της Νέας Δημοκρατίας κ. Νικολόπουλος. 
ΝΙΚΟΛΑΟΣ ΝΙΚΟΛΟΠΟΥΛΟΣ: Κυρίες και κύριοι συνάδελφοι, η ευρωπαϊκή πορεία της Ελλάδας υπήρξε μία κορυφαία εθνική στρατηγική επιλογής της Νέας Δημοκρατίας και μάλιστα του ιδρυτή της, του αείμνηστου Κωνσταντίνου Καραμανλή. Μια επιλογή που όταν διατυπώθηκε και δρομολογήθηκαν οι διαδικασίες υλοποίησής της με την ένταξη της χώρας μας στην τότε ΕΟΚ, συνάντησε την καταστροφολογική πολεμική του ΠΑΣΟΚ. 
Με κατεδαφιστική ρητορική και με έωλα επιχειρήματα το ΠΑΣΟΚ, ευρισκόμενο τότε στη φάση της επιθετικής λαϊκιστικής επέλασής του, δυσφήμισε και συκοφάντησε την ευρωπαϊκή προοπτική της χώρας. Αντιπρότεινε ομιχλώδεις τριτοκοσμικούς προσανατολισμούς σε μία επίδειξη στρατηγικής μυωπίας, αυτοπαγιδεύτηκε σε μικροπολιτικές λογικές. Απειλούσε με άμεση αποσύνδεση της χώρας από την ΕΟΚ, μόλις αναλάμβανε την εξουσία. 
Η πορεία της ιστορίας, όμως, για να θυμηθώ τη φράση του Εγκέλου, θέλησε το ΠΑ.ΣΟ.Κ. να αναλάβει τη διακυβέρνηση του τόπου όταν η ένταξη της Ελλάδας στην Ε.Ο.Κ. είχε πλέον συντελεστεί. Και ακόμη περισσότερο, θέλησε μαζικές εισροές πόρων από τα ταμεία της Ε.Ο.Κ. να αποτελέσουν το σωσίβιο για την εθνική μας οικονομία. 'Ομως, το ίδιο το ΠΑ.ΣΟ.Κ. του τότε πελαγοδρομούσε σε μια ανερμάτιστη τριτοδρομική σοσιαλιστική πολιτική.  'Eτσι ο συνδυασμός κομματικής ιδιοτέλειας και ανυπαρξίας κάθε άλλης ουσιαστικής εναλλακτικής στρατηγικής το ανάγκασε να "καταπιεί" στην πράξη τις αντιευρωπαϊκές κορώνες του μα προπαντός να μην τολμήσει να πραγματοποιήσει -ευτυχώς για τον τόπο- τις αντιευρωπαϊκές απειλές του.  Βέβαια το ΠΑ.ΣΟ.Κ. χωρίς ίχνος δημοκρατικής ευαισθησίας ουδέποτε αναγνώρισε το λάθος του, ουδέποτε εξήγησε στον ελληνικό λαό τη μεταστροφή του. Αυτά όλα τα λέω για την ιστορία, για να μην ξεχνιόμαστε σ'αυτήν την Αίθουσα. Αλλά ας είναι. 
Κυρίες και κύριοι συνάδελφοι, η Οικονομική και Νομισματική 'Ενωση, η Ο.Ν.Ε., είναι ένας πολυσήμαντος θεσμικός αναβαθμός στη μακρά πορεία προώθησης της ευρωπαϊκής ολοκλήρωσης. Η επιτάχυνση των διαδικασιών υλοποίησης του ευρωπαϊκού ενοποιητικού εγχειρήματος με τη δημιουργία της Ο.Ν.Ε., υπήρξε η έμπρακτη ευρωπαϊκή απάντηση στην πρόκληση της παγκοσμιοποίησης, η οποία προέκυψε από την ανάγκη να ανταποκριθεί η 
Ευρώπη με επιτυχία στις νέες απαιτήσεις του παγκοσμιοποιημένου οικονομικού περιβάλλοντος. 
Η Ο.Ν.Ε. αποτελεί το επιστέγασμα της ενιαίας ευρωπαϊκής αγοράς και κατά κοινή διαπίστωση η υιοθέτηση του ενιαίου νομίσματος συνιστά την απαράβατη προϋπόθεση για την πλήρη εκμετάλλευση των προσφερομένων πλεονεκτημάτων της εσωτερικής αγοράς. 
Η χώρα μας εισήλθε στην Ο.Ν.Ε. κατά τρόπον επώδυνο. Η ένταξή μας 
υπήρξε περισσότερο απότοκος της προσφυγής στη δημιουργική λογιστική για την εκπλήρωση των απαραίτητων κριτηρίων σύγκλισης. Δεν ήταν αποτέλεσμα της πραγματικής σύγκλισης της εθνικής μας οικονομίας με τις οικονομίες των άλλων ευρωπαϊκών χωρων. Συνέπεια αυτής της πραγματικότητας είναι η Ελλάδα να καλείται να κινηθεί στο νέο ανταγωνιστικό περιβάλλον με πολλές ενδογενείς αδυναμίες. Τούτο συμβαίνει γιατί μπήκε με δραματική καθυστέρηση στην Ο.Ν.Ε. Καλείται να λάβει μέσα σ'αυτήν τη σύνθετη ανταγωνιστική πραγματικότητα διαρθρωτικά μέτρα και να προχωρήσει σε θεσμικές αλλαγές που θα έπρεπε να είχαν προηγηθεί. Αυτό είναι προφανές πως δυσχεραίνει τη θέση της χώρας μας, πως δημιουργεί επιπρόσθετα προβλήματα στην ικανότητά της να ανταγωνιστεί με επιτυχία τους εταίρους της, αποτελεί όμως ανάγκη να τα καταφέρει. 
Για να πετύχει όμως, πρέπει η οικονομική πολιτική που θα ακολουθηθεί εφεξής να κάνει τη μεγάλη στροφή: 
Προς την αντιμετώπιση των υπαρκτών προβλημάτων της εθνικής μας 
οικονομίας, προς την καταπολέμηση της ανεργίας, η οποία όπως μας πληροφορεί αδιάψευστα ενδιαφέρον οικονομικό άρθρο που δημοσιεύεται στο τελευταίο οικονομικό δελτίο της Τράπεζας της Ελλάδος, τα τελευταία δεκαπέντε χρόνια σταδιακά σημαντική άνοδο η οποία άνοδος μάλιστα άρχισε να παρουσιάζει μαζί με την ανεργία σοβαρές ενδείξεις εμμονής. Το 11,9% του ενεργού πληθυσμού που είναι πλέον άνεργο επιβεβαιώνει κατά τρόπο δραματικό την επισήμανση αυτή. 
Προς την αντιμετώπιση του πληθωρισμού, όχι με λογιστικές ταχυδακτυλουργίες, αλλά με την καταπολέμηση των αιτιών που τον παράγουν μεταξύ των οποίων ο κρατικός γιγαντισμός που είναι το πρώτο και που παρά τις κατά καιρούς διακηρύξεις της Κυβέρνησης για την περιστολή του, εξακολουθεί να συντηρείται γιατί το κυβερνητικό κόμμα είναι κρατικοδίαιτο. 
Προς την αναπτυξιακή απογείωση με όρους πραγματικής αύξησης των επενδύσεων και εμφάνισης των παραγωγικών πρωτοβουλιών και όχι των μεταπρατικών τοποθετήσεων κερδοσκοπικής στόχευσης, που η εμμονή σε αυτές δημιουργεί νέες στρεβλώσεις στην παραγωγική δομή της οικονομίας, μεσοπρόθεσμα δε προδιαγράφει νέα οικονομικά, αλλά και κοινωνικά αδιέξοδα. 
Κυρίες και κύριοι συνάδελφοι, η αντιμετώπιση αυτών των υπαρκτών 
προβλημάτων της εθνικής μας οικονομίας αποτελεί την εκ των ων ουκ ανευ προϋπόθεση για να μπορέσει η χώρα μας να διεξέλθει με επιτυχία τη μεγάλη ανταγωνιστική πρόκληση που συνεπάγεται η συμμετοχή μας στην Ο.Ν.Ε., γιατί δεν πρέπει να λησμονούμε πως μέσα στο πλαίσιο της Ο.Ν.Ε. ισχύουν ορισμένες πραγματικότητες τις οποίες δεν μπορούμε ατιμωρητί να παραθεωρήσουμε, ούτε με επικοινωνιακά τρικ να παρακάμψουμε. 
Η ΟΝΕ, λόγου χάρη, αφαιρεί από τα κράτη-μέλη τη δυνατότητα να 
προσαρμόζονται στις πιέσεις του διεθνούς ανταγωνισμού μέσω της συναλλαγματικής πολιτικής. Αυτό στην περίπτωση της Ελλάδος αποκτά μεγαλύτερη σημασία, αν λάβουμε υπόψη μας ότι η ελληνική οικονομία παρουσιάζει χαμηλή διαρθρωτική ανταγωνιστικότητα σε σχέση με τις οικονομικά πιο αναπτυγμένες χώρες της Ευρωπαϊκής 'Ενωσης. 
'Αρα, θα πρέπει να φροντίσουμε να καλύψουμε έγκαιρα την απόσταση που μας χωρίζει από τους άλλους εταίρους μας. 'Ετσι δεν θα βρεθούμε στο περιθώριο των εξελίξεων. Και κάτι τέτοιο μπορεί να γίνει μόνο με την αύξηση της παραγωγικότητας της εργασίας. Βέβαια για να επιτευχθεί αυτή προϋποθέτει την ενίσχυση των πολιτικών που αποσκοπούν στην τεχνολογική και οργανωτική αναβάθμιση του παραγωγικού συστήματος: Στη βελτίωση των γνώσεων και των δεξιοτήτων του εργατικού δυναμικού, στον εκσυγχρονισμό των πεπαλαιωμένων εργασιακών διαδικασιών, σημεία στα οποία δυστυχώς η Κυβέρνηση δεν έχει κάνει, στο βαθμό που θα έπρεπε, το χρέος της. Αντίθετα τα χρησιμοποιεί για μία εύκολη οικονομική δημαγωγία, χωρίς αντίκρυσμα και ουσία. 
Κυρίες και κύριοι συνάδελφοι, η εισαγωγή του ευρώ στην οικονομική μας 
ζωή, πάντως, είναι η λογική συνέπεια της εισόδου μας στην ΟΝΕ. Αποτελεί, παρ'όλες τις δυσχέρειες που τις συνοδεύουν, μία μεγάλη ευκαιρία για την εθνική μας οικονομία, που θα πρέπει να αξιοποιηθεί στο έπακρον. 
Με την εισαγωγή του ενιαίου νομίσματος σε καθεστώς ΟΝΕ, τα οφέλη για την εθνική μας οικονομία είναι πολλαπλά. Συνοψίζοντάς τα, θα μπορούσα να τα κωδικοποιήσω στα ακόλουθα σημεία: 
Πρώτον, το κόστος μεταφοράς κεφαλαίων και των συναλλαγών, καθώς και 
οι συναλλαγματικοί κίνδυνοι θα εκλείψουν. Αυτό θα ωφελήσει τις επιχειρήσεις, τους καταναλωτές, όσους ταξιδεύουν, θα αυξήσει τις αποταμιεύσεις, θα βοηθήσει στη λήψη αποφάσεων των οικονομικών φορέων, θα διευκολύνει τις επενδύσεις και την ανάπτυξη. 
Δεύτερον, το ευρώ θα δημιουργήσει μία μεγαλύτερη χρηματοοικονομική αγορά, με μεγαλύτερη πικοιλία επενδύσεων και ευκαιριών σε σχέση με τη σημερινή πολυκερματισμένη ευρωπαϊκή αγορά. 'Ετσι, θα αυξηθεί ο ανταγωνισμός μεταξύ των χρηματοοικονομικών κέντρων και οι πολίτες θα ωφεληθούν από τα χαμηλά επιτόκια. 
Τρίτον, το ενιαίο νόμισμα θα διαδραματίσει ένα σημαντικότερο ρόλο στο παγκόσμιο νομισματικό σύστημα, ως ένα διεθνές νόμισμα εμπορίου, επενδύσεων και αποταμιεύσεων, που σημαίνει ότι η ευθύνη της Eυρωπαϊκής 'Ενωσης στην παγκόσμια νομισματική σταθερότητα θα αυξηθεί. 
Τέταρτον, η ενιαία νομισματική πολιτική της Ευρωπαϊκής 'Ενωσης θα 
συμβάλει αναμφισβήτητα στη σταθερότητα των τιμών. 
Πέμπτον, το σημερινό περίπλοκο σύστημα των γεωργικών νομισματικών ρυθμίσεων μέσω των πράσινων ισοτιμιών θα απλουστευθεί με την καθιέρωση του ευρώ. 
'Εκτον, το ευρώ θα απλουστεύσει σημαντικά τις δημοσιονομικές πράξεις και τις πολιτικές της Ευρωπαϊκής 'Ενωσης, όπως συστήματα μηχανοργάνωσης, διοίκησης, δημοσιονομικής διαχείρισης κ.λπ. 
Για να τύχει αυτών των ευεργετικών επιδράσεων η εθνική μας οικονομία, είναι προφανές πως θα πρέπει να ακολουθηθεί το μίγμα εκείνο, νομισματικής και δημοσιονομικής πολιτικής, που θα διασφαλίσει τη μακροπρόθεσμη ισορροπία της. Και είναι επίσης προφανές πως θα πρέπει ταχύτατα να προωθηθούν όλες οι αναγκαίες διαρθρωτικές τομές. Οι απαραίτητες θεσμικές αλλαγές που θα αλλάξουν την οικονομία μας από ενδογενείς παράγοντες αποσταθεροποίησης και διακύβευσης των ευεργετημάτων που προσδοκά. Ευτυχής συμμετοχή στην ΟΝΕ με θεσμικά βαρίδια, δογματικές αγκυλώσεις και εμμονή σε κρατικιστικούς ανταβισμούς, είναι πράγματα που δεν συνδυάζονται μεταξύ τους. 
Κυρίες και κύριοι συνάδελφοι, με το σχέδιο νόμου που συζητάμε σήμερα για τη λήψη συμπληρωματικών μέτρων για την εφαρμογή των κανονισμών της Ευρωπαϊκής Κοινότητας 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ, ρυθμίζονται ορισμένες αναγκαίες πρακτικές προϋποθέσεις εφαρμογής της εισαγωγής του ευρώ στη χώρα μας. Το βασικό πλαίσιο βέβαια το ορίζουν οι προλεχθέντες κανονισμοί. 
Ο κανονισμός 1103/17/97, που βασίζεται στο άρθρο 235 της Συνθήκης της Ευρωπαϊκής 'Ενωσης και αφορά την εισαγωγή του ευρώ, στο οποίο προβλέπεται η ανταλλαγή ευρώ με αναλογία ένα προς ένα, καθώς και η συνέχεια των συμβάσεων, όπως και οι λεπτομέρειες για τους συντελεστές μετατροπής και τη στρογγυλοποίηση. 
Ο κανονισμός 974/98, ο οποίος βασίζεται στο άρθρο 109 της συνθήκης για την Ευρωπαϊκή 'Ενωση και ο οποίος περιλαμβάνει συγκεκριμένες διατάξεις για τη μεταβατική και τελική φάση, καθώς και θέματα και ρυθμίσεις τα οποία σχετίζονται με τη μετατροπή του δημοσίου χρέους σε ευρώ. 
Στον κανονισμό αυτό μεταξύ άλλων προβλέπεται και η δυνατότητα των κρατών-μελών, να λαμβάνουν κατά τη διάρκεια της τελικής περιόδου μέτρα για τη χρήση των χαρτονομισμάτων και των κερμάτων σε εθνικό νόμισμα, καθώς και για τη διευκόλυνση της απόσυρσής τους. 
Εφαρμοστικό και διευκρινιστικό αυτών των κανονισμών είναι λοιπόν κατά βάσει το νομοσχέδιο που συζητούμε. Επί της αρχής του δεν νομίζω ότι θα είχα να διατυπώσω σοβαρές διαφωνίες, αφού έχει διαδικαστικό χαρακτήρα. Θα ήθελα όμως να προβώ σε κάποιες παρατηρήσεις. 
Κατ' αρχήν θα ήθελα να επισημάνω πως σύμφωνα με το σχέδιο μετάβασης της ελληνικής οικονομίας στο ευρώ  η μεταβατική περίοδος για την Ελλάδα θα συντμηθεί και θα είναι μικρότερη από εκείνη των χωρών που ήδη έχουν ενταχθεί στην ΟΝΕ. Θα διαρκέσει δηλαδή από 1.1.2001 μέχρι και την 
31.12.2001. 
Το ευρώ θα εισαχθεί στην Ελλάδα σε λογιστική μορφή και οι συναλλαγές θα εκτελούνται σε ευρώ και σε δραχμές, με αμετάκλητη τη σταθερή ισοτιμία δραχμής-ευρώ. Το ευρώ σε φυσική μορφή, δηλαδή σε χαρτονομίσματα και σε κέρματα θα κυκλοφορήσει στην Ελλάδα την 1.1.2002, δηλαδή ταυτόχρονα και με την κυκλοφορία του στα λοιπά κράτη-μέλη της Ζώνης του ΕΥΡΩ, που όμως έχουν ενταχθεί σε αυτήν από την 1.1.1999. 
Αυτό, κυρίες και κύριοι συνάδελφοι, αποτελεί ένα στοιχείο το οποίο δημιουργεί για την ελληνική πολιτεία την υποχρέωση της πληροφορικής εγρήγορσης. Την υποχρέωση δηλαδή να ενημερώσει έγκαιρα και υπεύθυνα τους 'Ελληνες πολίτες και τις επιχειρήσεις για τις αλλαγές που συνεπάγεται στη δράση τους η χρήση του ευρώ. Πρέπει οι ελληνικές επιχειρήσεις να πληροφορηθούν πως η είσοδος του ευρώ συνεπάγεται αλλαγές στις αγορές προϊόντων και υπηρεσιών στον τομέα των προμηθειών και στον χρηματοπιστωτικό τομέα. 
Πρέπει να πληροφορηθούν ακόμη ότι για όλες τις επιχειρήσεις θα 
υπάρξει ανάγκη τεχνικών προσαρμογών στον εξοπλισμό, ταμειακές μηχανές, αυτόματες μηχανές πώλησης κλπ., αλλά και στους τιμοκαταλόγους προϊόντων και υπηρεσιών, στα λογιστικά, στα πληροφοριακά και στα οργανωτικά τους συστήματα, καθώς και στα προϊόντα και στη συσκευασία τους. 
Πρέπει οι καταναλωτές να πληροφορηθούν τα σχετικά με την αναγραφή των διπλών τιμών στα προϊόντα, με τη στρογγυλοποίηση ποσών, με τις τυχόν προαιρετικές επιλογές χρήσεις ευρώ. 
Πρέπει να ομολογήσουμε ότι στους τομείς αυτούς υπάρχει ένα μεγάλο πληροφοριακό κοινό που είναι ανάγκη να καλυφθεί, παρ' ότι στη χώρα μας ήδη από τον Ιανουάριο του 1998 συγκροτήθηκε η Εθνική Συντονιστική Επιτροπή για το ευρώ. Οφείλουμε να παραδεχθούμε ότι στον πληροφοριακό τομέα δεν επιτέλεσε το έργο της στην έκταση και με την αποτελεσματικότητα που θα έπρεπε. Οι όποιες πληροφοριακές ενέργειες περιορίστηκαν σε κλειστά δωμάτια, με τη συμμετοχή φορέων μόνο του επιχειρηματικού κόσμου, χωρίς να υπάρξει φροντίδα για την αναγκαία πληροφοριακή διάχυση. Επειδή όμως η εφαρμογή του ευρώ αφορά το σύνολο των Ελλήνων πολιτών καλό θα είναι να αξιοποιηθεί ο χρόνος που εναπομένει μέχρι την εισαγωγή του στην εθνική μας οικονομία και να ενημερωθούν όλοι οι πολίτες. 
Μια δεύτερη παρατήρηση στην οποία θα ήθελα να προβώ, αλληλένδετη με την πρώτη, είναι πως θα πρέπει ορισμένα ζητήματα που σχετίζονται με την προετοιμασία των εμπορικών επιχειρήσεων ιδιαίτερα, για τη μετάβαση στο ευρώ, να τύχουν ιδιαίτερης έμφασης. 
Πρέπει να εξηγηθεί στις επιχειρήσεις, τι σημαίνει -λόγου χάρη- η αρχή "ούτε απαγόρευση ούτε υποχρέωση" που δεν είναι παρά η αρχή σύμφωνα με την οποία οι επιχειρήσεις διαθέτουν την ευχέρεια να επιλέξουν ελεύθερα, κατά τη δική τους επιθυμία και κρίση, το εάν θα χρησιμοποιήσουν το ευρώ ή το εθνικό τους νόμισμα κατά τη λειτουργία τους στη μεταβατική περίοδο. 'Η ακόμα να εξηγηθεί στις επιχειρήσεις το ζήτημα της διπλής αναγραφής των τιμών, που έχει μια διπλή στόχευση: Την ενημέρωση και την εξοικείωση των καταναλωτών στις νέες συνθήκες, αλλά και την προστασία τους, που όμως συνεπάγεται συγκεκριμένες υποχρεώσεις για τις επιχειρήσεις. 
Ακόμα να εξηγηθεί στις επιχειρήσεις η σημασία της εκπαίδευσης του προσωπικού τους στη διαδικασία μετάβασης στο ευρώ, τομέας στον οποίο δεν έχουν γίνει, παρά ελάχιστα πράγματα. Και όμως οι ελληνικές επιχειρήσεις πρέπει να πληροφορηθούν εγκαίρως τη σημασία που έχει η έγκαιρη ενημέρωση του προσωπικού τους, που πρέπει να ακολουθήσει μια ορισμένη διαδρομή και κλιμάκωση, με προτεραιότητα στα προγράμματα ενημέρωσης του προσωπικού εκείνου που θα προετοιμάσει τη μετάβαση της επιχείρησης στο ευρώ. Ακολούθως με έμφαση στα προγράμματα για την ενημέρωση του λοιπού προσωπικού της επιχείρησης και ειδικότερα του προσωπικού που έρχεται σε ευρύτερη επικοινωνία με το κοινό. 
Τέλος, είναι και η υλοποίηση προγραμμάτων που θα αναφέρονται στην ενημέρωση του προσωπικού για τους τρόπους, με τους οποίους επιδρά στις οικονομικές τους σχέσεις με τον εργοδότη η μετάβαση της επιχείρησης στο ενιαίο νόμισμα. Για όλα αυτά, έχω την εντύπωση ότι υπάρχει άγνοια που πρέπει να καλυφθεί. 
Μια τρίτη παρατήρηση την οποία θέλω να κάνω, σχετίζεται με το γεγονός πως μετά την εισαγωγή του ενιαίου νομίσματος και την επακόλουθη αύξηση της διαφάνειας ως προς τις τιμές, είναι ευνόητο ότι η σύγκριση των τιμών 
που ισχύουν στις διάφορες χώρες για το ίδιο προϊόν, για την ίδια υπηρεσία, θα καταστεί σαφώς ευκολότερη. 
Πρέπει, λοιπόν, να εξηγηθεί στις επιχειρήσεις ότι αυτή η μεγέθυνση της ευχέρειας συγκρίσεων θα επηρεάσει τους κλάδους εκείνους, στους οποίους διαπιστώνεται σήμερα μεγάλη ανομοιογένεια τιμών μεταξύ των κρατών-μελών και θα πρέπει να προετοιμαστούν γι' αυτήν τη νέα πραγματικότητα, αναλαμβάνοντας τις στρατηγικές εκείνες πρωτοβουλίες, που θα τους επιτρέψουν να αντιμετωπίσουν χωρίς απώλειες τα νέα δεδομένα. 
Μια τέτοια παρατήρηση σχετίζεται με τις επιπτώσεις της εισαγωγής του ενιαίου νομίσματος στην αγορά μετοχών και το συνεπακόλουθο αντίκτυπο στον ανταγωνισμό προϊόντων και υπηρεσιών, που θα περιορίσει το κόστος του κεφαλαίου. 
Ο περιορισμός αυτός θα οδηγήσει τελικά σε αύξηση του αριθμού 
των συγχωνεύσεων και στη δημιουργία νέων χρηματοδοτικών τεχνικών και νέων αντίστοιχων αγορών, που θα επιτρέψουν την είσοδο στην αγορά μιας νέας γενιάς επιχειρήσεων και επιχειρηματιών. Και γι' αυτό θα πρέπει να υπάρξει μια εμπεριστατωμένη πληροφόρηση των επιχειρήσεων. 
Μια πέμπτη παρατήρηση αφορά ειδικότερα τα όσα προβλέπονται στο άρθρο 15 του σχεδίου νόμου, αναφορικά με τη διπλή αναγραφή των τιμών στα προϊόντα και τις υπηρεσίες. Νομίζω πως πέρα από το ζήτημα του κατά πόσο αυτή η πρόβλεψη υποχρεωτικότητας της διπλής αναγραφής υπήρξε η ευτυχέστερη ρύθμιση, εγείρονται και κάποια άλλα πιο σημαντικά ερωτηματικά, τα οποία δεν αποσαφηνίζονται από τη σχετική προτεινόμενη διάταξη, αλλά παραπέμπονται στην αχλή λήψης υπουργικών αποφάσεων. 
Δεν διευκρινίζεται, για παράδειγμα, τι πρόκειται να γίνει με τα μικρά καταστήματα λιανικής πώλησης, που αναγράφουν τις τιμές των προϊόντων τους με τη χρήση ειδικής συσκευής επικόλλησης ετικετών, όπου οι υπάλληλοι του ταμείου χτυπούν τις τιμές και όπου η αναγραφή και των δύο τιμών, σε ευρώ και σε εθνικό νόμισμα, προϋποθέτει την προηγούμενη μετατροπή των τιμών με τη χρησιμοποίηση ολόκληρου του εξαψήφιου αριθμού της επίσημης ισοτιμίας, δημιουργώντας μεγάλη πιθανότητα λάθους και συνεπώς ανάγκη αυξημένης προσοχής. 
Μία τελευταία παρατήρηση που θα ήθελα να διατυπώσω, αφορά 
ιδιαίτερα την ενημέρωση των καταναλωτών για τις επιπτώσεις σε αυτούς της εισαγωγής του ευρώ. Εδώ πιστεύω ότι υπάρχει κάποιο πρόβλημα. Στη χώρα μας το καταναλωτικό κίνημα είναι ακόμα σε υποτυπώδη κατάσταση και σίγουρα δεν μπορεί να κινηθεί προς την κατεύθυνση αυτή με τρόπο αποτελεσματικό. 
Σε ευρωπαϊκό επίπεδο, στις 30 Ιουνίου 1998, υπογράφτηκε μία συμφωνία ανάμεσα στις ευρωπαϊκές ενώσεις των καταναλωτών και στις αντίστοιχες ενώσεις του εμπορίου και του τουρισμού, της χειροτεχνίας και των μικρομεσαίων επιχειρήσεων, που στοχεύει στη δημιουργία κλίματος εμπιστοσύνης μεταξύ των Ευρωπαίων καταναλωτών και αυτών των παραγωγικών κλάδων, αλλά και επιχειρήσεων που κατά τη διάρκεια της περιόδου μετάβασης στο ευρώ θα μπορούσαν να βλάψουν τα συμφέροντα των καταναλωτών. 
Στο πλαίσιο αυτής της συμφωνίας θεσπίστηκαν ορισμένοι κανόνες 
συγκεκριμένης συμπεριφοράς. Με βάση αυτούς τους κανόνες, κάθε επαγγελματίας μπορεί εθελοντικά να υιοθετήσει τη συμφωνία και να αποδεχτεί να εφαρμόσει το θεσπιζόμενο πλαίσιο. 
Μετά την υιοθέτηση της συμφωνίας, ο συγκεκριμένος επαγγελματίας θα μπορεί να χρησιμοποιεί ένα λογότυπο σήμα ενδεικτικό των υποχρεώσεων και δεσμεύσεων, που έχει αναλάβει για την εφαρμογή των κανόνων συμπεριφοράς και ασφάλειας του καταναλωτή. Αυτό το λογότυπο ο επαγγελματίας θα μπορεί να το συμπεριλάβει στις προθήκες του καταστήματός του, στον κατάλογο των προϊόντων του, στη διαφημιστική του καμπάνια, ενώ η σημασία της χρήσης του έγκειται στην πληροφόρηση του καταναλωτή, ότι ο συγκεκριμένος επαγγελματίας έχει αποδεχτεί όλες τις δεσμεύσεις και τις συμφωνίες. 
Με το συζητούμενο σχέδιο νόμου όλα αυτά ρυθμίζονται από το Υπουργείο Ανάπτυξης και μοιάζει να είναι μια υπόθεση που αφορά το Υπουργείο Ανάπτυξης, τις επιχειρήσεις και τα επιμελητήρια. Απουσιάζουν όμως απ' αυτή την υπόθεση οι καταναλωτές. 
'Ισως, λοιπόν, να είναι χρήσιμο μ' αυτήν την ευκαιρία να δοθεί ο λόγος σε εκείνους, που με μία νέα δυναμική ώθηση για την ανάπτυξη της χώρας μας μπορούν να πετύχουν ένα αυτόνομο επίσης καταναλωτικό κίνημα, που στις σύγχρονες συνθήκες είναι πέρα από απαραίτητο. 
Κυρίες και κύριοι συνάδελφοι, φοβάμαι ότι για όλα αυτά έχει χαθεί πολύτιμος χρόνος. Φοβάμαι πως, αν το ταχύτερο δυνατόν δεν αντιμετωπιστούν με σοβαρότητα και υπευθυνότητα και χωρίς τη γνωστή κυβερνητική προχειρότητα όλα αυτά τα ζητήματα θα δημιουργηθεί στην αγορά ένα ανεπανάληπτο κομφούζιο, ένα αλαλούμ. Η συζήτηση αυτού του νομοσχεδίου αποτελεί μια χρυσή ευκαιρία η Κυβέρνηση να συνειδητοποιήσει τις ευθύνες της, να αξιοποιήσει τις δυνατότητες που υπάρχουν και να δώσει την ευκαιρία, με όλους τους διαθέσιμους πληροφοριακούς μηχανισμούς, στους επιχειρηματίες και στους εργαζόμενους, αλλά και στους καταναλωτές να ενημερωθούν υπεύθυνα για τη νέα πραγματικότητα, μέσα στην οποία θα κληθούν σε λίγο σχετικά χρονικό διάστημα να λειτουργήσουν. Σας ευχαριστώ. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. 
Το λόγο έχει ο ειδικός αγορητής του Κομμουνιστικού Κόμματος Ελλάδας 
και Ε' Αντιπρόεδρος της Βουλής κ. Παναγιώτης Κοσιώνης. Θα μιλήσετε από το Βήμα; 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Μάλιστα, κύριε 
Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ωραία, έχετε το λόγο. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριοι συνάδελφοι, πολλοί θεωρούν το σημερινό νομοσχέδιο που συζητούμε σαν επισφράγισμα μιας ολόκληρης πορείας της Ευρώπης: Συνθήκη Ρώμης, ΕΟΚ, Συνθήκη Μάαστριχτ, Ευρωπαϊκή 'Ενωση, ΟΝΕ και πάμε στην εφαρμογή τώρα της μετατροπής της δραχμής σε ευρώ. Δηλαδή, στην πραγματικότητα πρόκειται για ένα νομοσχέδιο νομοτεχνικού χαρακτήρα με πολλαπλές ρυθμίσεις, που θα μπορούσε κανείς ενδεχομένως να τοποθετηθεί ολιγόλεπτα και αρνητικά. Εμείς τουλάχιστον το πράξαμε, όπως κάναμε και στην επιτροπή, μια και είναι γνωστές οι θέσεις του Κομμουνιστικού Κόμματος, αρνητικές και για την ένταξη της χώρας μας στην Ευρωπαϊκή 'Ενωση, αλλά και στη Ζώνη του ΕΥΡΩ. Αλλά είναι αυτό που λένε "και να θέλεις να αγιάσεις, δεν σ'αφήνουν". 
Οι θριαμβολογίες που ακούστηκαν μας αναγκάζουν να κάνουμε μια εκτενέστερη τοποθέτηση, χωρίς να κάνουμε και ανάλυση των πάντων. Και εκείνο που κάνει εντύπωση είναι ότι οι θριαμβολογίες αυτές έρχονται σε μια αντίφαση, θα έλεγε κανείς, με ένα σκεπτικισμό που αναπτύσσεται και από κορυφαία οικονομικά στελέχη της Ευρωπαϊκής 'Ενωσης, όπως παραδείγματος χάριν στελέχη της Ευρωπαϊκής Κεντρικής Τράπεζας που διαπιστώνουν μια επιβράδυνση των ρυθμών ανάπτυξης, που δεν αγγίζει μόνο την Ευρωπαϊκή 'Ενωση, αλλά και άλλα κέντρα καπιταλιστικού χαρακτήρα, όπως λέμε εμείς, παραδείγματος χάριν τις Ηνωμένες Πολιτείες της Αμερικής και την Ιαπωνία. 
Μετά, δηλαδή, αυτή τη μεταπολεμική μαζική αύξηση και συσσώρευση κεφαλαίου, η οποία παρατηρήθηκε και μετά τα χρόνια του πολέμου για ευνόητους λόγους, παρατηρείται μια βαθμιαία ελάττωση αυτού που προανέφερα σε βασικούς δείκτες, όπως είναι ΑΕΠ, νέες θέσεις εργασίας και απασχόληση, εντυπωσιακή και στα τρία αυτά κέντρα. Και αυτά δεν είναι στοιχεία δικά μου ή του Κομμουνιστικού Κόμματος, είναι της Κομισιόν. 
Χαρακτηριστικό παράδειγμα: ΕΟΚ, Ευρωπαϊκή 'Ενωση μετά τη δεκαετία του '60 για το ΑΕΠ από 4,7 το 1996 ήταν 1,5. Στις Ηνωμένες Πολιτείες από 3,9 ήταν 2,1. Στην Ιαπωνία από 9,6 ήταν 1,7. 
Οι νέες θέσεις εργασίας πόσες ήταν στο αντίστοιχο χρονικό διάστημα; 
Πάλι με στοιχεία της Κομισιόν, στην Ευρωπαϊκή 'Ενωση από 0,3 σε -0,1. Στις Ηνωμένες Πολιτείες της Αμερικής από 1,9 σε 1,1 και στην Ιαπωνία από 1,2 σε 0,9.  Αντίστοιχη ήταν και η διολίσθηση στην απασχόληση. 
Στο ίδιο χρονικό διάστημα ποιες ήταν οι διακυμάνσεις των μισθών; Ενώ μετά τη δεκαετία του '60 και κυρίως τη δεκαετία του '70 είχαμε μέση ετήσια αύξηση με ρυθμό 5% περίπου, το '74 με '85 έγινε 1,5%, το '86 με '90 1,9% και το '91-'96 0,8%. Είναι χαρακτηριστική, λοιπόν, η πορεία αυτή για την οποία θριαμβολογούν όχι μόνο η Κυβέρνηση αλλά και άλλα κόμματα της Βουλής, για την πορεία της Ευρωπαϊκής 'Ενωσης, ΕΟΚ πιο μπροστά και της ΟΝΕ τώρα. 
Βέβαια σε αυτό το χρονικό διάστημα παρέστη η ανάγκη, για μεγαλύτερη συσσώρευση κεφαλαίου, να γίνουν ορισμένες αλλαγές παγκοσμίως από το Διεθνές Νομισματικό Ταμείο, τον ΟΟΣΑ και άλλους οργανισμούς, με κατεύθυνση συγκεκριμένη και πολλοί από αυτούς τους στόχους έχουν επιτευχθεί. Παραδείγματος χάρη, μεγαλύτερη ελευθερία κίνησης κεφαλαίων και εμπορευμάτων, μαζικές ιδιωτικοποιήσεις, κατάργηση κατακτημένων 
εργασιακών σχέσεων, εξάρθρωση της κοινωνικής ασφάλισης, συνεχή προγράμματα λιτότητας. Είναι αυτό που λέμε αναδιαρθρώσεις. 
Ο στόχος ποιος ήταν; Αύξηση των υπερκερδών των μονοπωλιακών επιχειρήσεων, ανακοπή της τάσης μείωσης του μέσου ποσοστού κέρδους, κυρίως μέσω της αφόρητης συμπίεσης της τιμής της εργατικής δύναμης. 
Αυτές είναι οι γενικότερες κατευθύνσεις, τις οποίες ενστερνίζεται 
απόλυτα η Κυβέρνηση και όπως είπα πιο μπροστά και άλλα κόμματα της Βουλής. 
Βέβαια πρέπει να θυμηθούμε ότι σχεδόν καθοριστικής σημασίας ήταν και η ψήφιση της Συνθήκης του Μάαστριχτ από την ελληνική Βουλή, γιατί έδινε πέρα από την οικονομική και μία άλλη διάσταση. Εκεί που κράταγα κάποιες σημειώσεις για τη σημερινή τοποθέτηση, θυμήθηκα τη συζήτηση που είχαμε κάνει για τη Συνθήκη του Μάαστριχτ εδώ στη Βουλή και θυμάμαι το σημερινό κυβερνητικό κόμμα, το οποίο ήταν κόμμα της αξιωματικής αντιπολίτευσης τότε. Δηλαδή είχε ξεσκονίσει πραγματικά τη Συνθήκη του Μάαστριχτ. Τα όχι ήταν απανωτά, για να ακολουθήσει τελικά εκείνο το βροντερό ναι, το οποίο 
μας ξάφνιασε όλους. Βέβαια αυτό δεν το είπα για να κάνω αυτό το πικρόχολο σχόλιο, αλλά για να πω ότι η Συνθήκη του Μάαστριχτ έδινε και πολιτική διάσταση και πολιτική κάλυψη σε όλες τις ενέργειες, που θα αναφέρω μερικές από αυτές. 
Δεν είναι μόνο η ανεργία δηλαδή. Είναι ο κίνδυνος και για τη χώρα μας από τη νέα τάξη πραγμάτων. Είναι η διανομή των αγορών, είναι η αμφισβήτηση συνόρων γενικά. Είναι η διχοτομική πολιτική στο Αιγαίο και στην Κύπρο. Είναι η επέμβαση στα Βαλκάνια μέχρι που φτάσαμε τώρα, πριν από λίγες μέρες, οι δεκαπέντε Υπουργοί Εξωτερικών της Ευρωπαϊκής 'Ενωσης, -που κόπτεται για τα ανθρώπινα δικαιώματα, κόπτεται για τη δημοκρατία- να κάνει επέμβαση πριν από τις εκλογές σε ένα κράτος ανεξάρτητο, μέλος του ΟΗΕ και να λέει ότι αν δεν εκλέξετε εκείνο που θέλουμε εμείς, θα συνεχιστεί το εμπάργκο, αυτό το απάνθρωπο εμπάργκο, το οποίο συνεχίζεται χρόνια ολόκληρα. Αυτή είναι η Ευρωπαϊκή 'Ενωση και αυτή είναι η Νομισματική 'Ενωση. 
Βέβαια να έρθουμε και λιγάκι στα δικά μας. Και δεν θα το πω τώρα με την έννοια της μομφής στον κύριο Υπουργό, αλλά ακούστηκαν ορισμένα πράγματα, τα οποία εν πάση περιπτώσει ξαφνιάζουν και στα οποία πρέπει να τοποθετηθούμε. Ανέφερε ορισμένα χαρακτηριστικά γνωρίσματα της εξέλιξης της χώρας μας. Αν θυμάμαι καλά, είναι τέσσερα: Σταθερότητα, ΑΕΠ, ανταγωνιστικότητα και δεν θυμάμαι, και κάποιο άλλο. 
Ας πάρουμε σαν παράδειγμα το ΑΕΠ, στο οποίο μπορεί να έχουμε μία διαφορά μεθοδολογικού ορισμού του ΑΕΠ, αλλά θεωρούμε ότι το ΑΕΠ είναι ένας δείκτης και έχει μία αυξητική τάση. Στο ίδιο χρονικό διάστημα όμως τι άλλο συμβαίνει; Είχαμε μία πρωτοφανή στα ελληνικά χρονικά 
υπερσυγκέντρωση πλούτου σε πολύ λιγότερα χέρια, απ' ό,τι στο παρελθόν.              Είχαμε μεγέθυνση του χάσματος ακριβώς αυτής της οικονομικής τάξης, του 
κεφαλαίου, όπως λέμε εμείς, γιατί καμιά φορά και οι όροι της πολιτικής οικονομίας έχουν αποσιωπηθεί τελείως, αλλά δεν μπορεί να προχωρήσεις και δεν είναι ντροπή να τα λέει κανείς αυτά τα πράγματα. 
Είχαμε μεγέθυνση του χάσματος, λοιπόν, ανάμεσα στους μικρομεσαίους και στα λαϊκά στρώματα, ανάμεσα στο μεγάλο κεφάλαιο, μικρομεσαίους και κάτω. Εκτόξευση της ανεργίας στα ύψη, στο ίδιο χρονικό διάστημα που λέμε ότι είχαμε την αύξηση του ΑΕΠ. 'Εχουμε, αν θυμάμαι καλά, από έρευνα που είχε κάνει η ΓΣΕΕ, δυόμισι εκατομμύρια 'Ελληνες κάτω από το όριο της φτώχειας, στο ίδιο χρονικό διάστημα που είχαμε τα υπερκέρδη.  'Ακουσα τον κύριο Υπουργό που είπε ότι τώρα ο κάθε Υπουργός των Οικονομικών, με αυτά τα πλεονεκτήματα που θα έχουμε, θα μπορεί να κάνει πλέον και κοινωνικές παροχές για το κοινωνικό κράτος. Και ανέφερε χαρακτηριστικά, παιδεία, υγεία, συντάξεις και νέες θέσεις εργασίας. 
Και πριν ο αλέκτωρ λαλήσει όπως λέμε, έρχονται οι καινούριες τοποθετήσεις του Υπουργού Εργασίας και δείχνουν ότι από αυτά δεν πρόκειται να τηρηθεί τίποτα, γιατί δεν έχει γίνει ποτέ στην ιστορία της ανθρωπότητας να εφαρμοσθεί η αντίληψη που λέει "σας στίβουμε για δεκαπέντε χρόνια και μαζεύουμε όλα αυτά για να σας τα ξαναδώσουμε". 
Είναι φανερό ότι τον ελληνικό λαό τον περιμένουν πολύ δυσκολότερες 
ημέρες. 
Αγαπητοί συνάδελφοι, αυτά δεν τα λέω φυσικά για να δημιουργήσω κάποιο σκεπτικισμό, που πιθανόν να γίνει και αυτό, βέβαια. Το λέω, γιατί αυτά 
που λέμε εμείς μέσα στη Βουλή δεν είναι μόνο για να καταχωρηθούν στα Πρακτικά, αλλά γιατί αυτά λέμε στον κόσμο και πιστεύουμε ότι ο κόσμος αντιλαμβάνεται τι γίνεται και τι θα γίνει και με το ευρώ και αν θέλετε, με τα επιμέρους άρθρα, τα οποία βέβαια δεν θα εμποδίσουν καθόλου την κερδοσκοπία. 
Είναι φανερό, λοιπόν, ότι όχι μόνο για το πολύ συγκεκριμένο θέμα, 
αλλά για ολόκληρη την πορεία, εμείς καταψηφίζουμε και στο σύνολό του και στα άρθρα το νομοσχέδιο. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. 
Πάντως, κύριε Κοσιώνη, είναι δύσκολο να αγιάσετε εσείς. 
ΣΑΒΒΑΣ ΤΣΙΤΟΥΡΙΔΗΣ: Δεν ξέρω κιόλας, κύριε Πρόεδρε, αν επιθυμεί να 
αγιάσει. 
ΠΡΟΕΔΡΕΥΩΝ (Κωνσταντίνος Γείτονας): Η ειδική αγορήτρια του Συνασπισμού της Αριστεράς και της Προόδου, κ. Ξηροτύρη, έχει το λόγο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρίες και κύριοι συνάδελφοι, είναι 
γεγονός ότι η νομισματική ενοποίηση, όπως και η διαδικασία εισαγωγής του ευρώ στη χώρα μας, σε αντικατάσταση της δραχμής εισάγει πολύ σημαντικές πολιτικές και οικονομικές παραμέτρους, πολλές από τις οποίες, μετά και τις τελευταίες εξελίξεις θα έχουν σημαντικές αρνητικές επιπτώσεις στους εργαζόμενους, στις μικρομεσαίες επιχειρήσεις και στους αγρότες. 
Η Κυβέρνηση παρουσιάζει την ένταξη στην ΟΝΕ ως μία επιτυχία, αυτή καθ'εαυτή ικανή να καθαγιάσει ό,τι έγινε, να συγκαλύψει τις καθυστερήσεις και να δικαιολογήσει ό,τι δεν έγινε. 
Εμείς χωρίς να αρνούμαστε τίποτα που στην πραγματικότητα έγινε και 
οτιδήποτε είναι σε θετική κατεύθυνση, οφείλουμε να ενημερώσουμε τον ελληνικό λαό για τα προβλήματα που ήδη επιβαρύνουν το βηματισμό μας στη μετά ΟΝΕ εποχή και ότι θα είναι μακρά και επώδυνη η έξοδος από το τούνελ των μονόπλευρων θυσιών, αφού δεν διαφαίνεται καμία διαφοροποίηση στις ασκούμενες πολιτικές και στην Ελλάδα και στην Ευρώπη. 
Για το Συνασπισμό και την ευρωπαϊκή Αριστερά το κοινό νόμισμα θα μπορούσε να αποτελέσει μέρος και μέσο ενός ενιαίου σχεδίου ευρωπαϊκής ενοποίησης, υπό τον όρο όπως είχαμε προτείνει ότι θα συνδυαζόταν με κοινωνικά κριτήρια και πολιτικές πραγματικής σύγκλισης που οδηγούν σε μία κοινωνική Ευρώπη. 
Η επιλογή που έγινε ήταν πολύ διαφορετική. Το κοινό νόμισμα αυτονομήθηκε και τέθηκε πάνω από τα προβλήματα της κοινωνικής Ευρώπης και της συνοχής της. Είναι γεγονός ότι έχουμε μια νομισματική ένωση που φέρει τη σφραγίδα των δυνάμεων του χρήματος και της νεοφιλελεύθερης λογικής και η οποία σήμερα διακατέχεται από το άγχος της πλήρους κυριαρχίας των ΗΠΑ και της ισχυρότατης οικονομίας τους. 
Αν επιχειρήσουμε να δούμε σήμερα, σαν ένας αντικειμενικός παρατηρητής, τα προβλήματα του ενιαίου νομίσματος και τις διαδικασίες εναρμόνισης σε ευρωπαϊκό επίπεδο, θα διαπιστώσουμε σημαντική όξυνση. Από τη μια πλευρά το ίδιο το ευρώ υποχωρεί συνεχώς έναντι του δολαρίου και πολλά ευρωπαϊκά κεφάλαια φεύγουν προς αυτό, προς το δολάριο. 
Για το λόγο αυτό, η κρίσιμη επιδίωξη των οικονομικών επιτελείων της Ευρωπαϊκής 'Ενωσης είναι η εναρμόνιση, η συνεργασία και ο συντονισμός της νομισματικής πολιτικής με τη συνολική οικονομική πολιτική, όπως αυτή ασκείται και εκλαμβάνεται ως επιτυχής και αποδοτική στις Ηνωμένες Πολιτείες. 
'Ετσι διαπιστώνεται ότι και στα θέματα της ευρωπαϊκής οικονομικής 
πολιτικής εμφανίζονται κενά, απουσία ενιαίας πολιτικής και τάσεις προσαρμογής στο κατ'εξοχήν καπιταλιστικό αμερικανικό πρότυπο και αποδυνάμωση της κοινωνικής πολιτικής. 
Η εντυπωσιακή άνοδος της αμερικανικής οικονομίας είναι τελικά ο απρόβλεπτος αντίπαλος του ενιαίου νομίσματος και απαιτεί μια ενιαία τολμηρή στρατηγική και διαρθρωτικό μηχανισμό από πλευράς Ευρωπαϊκής 'Ενωσης, καθώς και ισχυρές αντιστάσεις για να μην εγκαταλείψει το οραμά της. 
Η διαδικασία φαίνεται πολύπλοκη και επώδυνη για τους καταναλωτές, 
τους εργαζόμενους και τις επιχειρήσεις. Αν οι πρώτες μέρες ή μήνες κυκλοφορίας του ευρώ κινδυνεύουν να εξελιχθούν σε εφιάλτη για το σύνολο των κρατών-μελών και την ευρωπαϊκή οικονομία, πολλά είναι τα δημοσιεύματα για την πανευρωπαϊκή ταραχή του 2000 όπως την προσδιορίζουν οι ενώσεις των επιχειρήσεων λιανικών πωλήσεων της Ευρώπης, τον εφιάλτη του ευρώ στη Γερμανία κλπ. 
Στη χώρα μας η διαδικασία αυτή αναμένεται να είναι ιδιαίτερα επώδυνη και η προσαρμογή μεγαλύτερης διάρκειας. 'Ηδη τα έντεκα κράτη-μέλη που συμμετείχαν από την αρχή στην εισαγωγή του ευρώ είχαν μια σχετικά άνετη περίοδο τριών ετών προσαρμογής και καθιέρωσης κανόνων και μέτρων για την καλύτερη εφαρμογή των κανονισμών του Ευρωπαϊκού Συμβουλίου, χωρίς να αναστατώσουν και επιβαρύνουν τους πολίτες τους. Παρ' όλα αυτά διαπιστώνουν με δέος τα άμεσα πρακτικά προβλήματα, αλλά και τα μακροπρόθεσμα οικονομικά με αποτέλεσμα να υπάρχουν κίνδυνοι ανάπτυξης κερδοσκοπικών δραστηριοτήτων σε βάρος των καταναλωτών τους. 
Η χώρα μας όμως, έχει πολύ λίγο χρονικό διάστημα μόλις ενός έτους γι' αυτήν την προσαρμογή. Η αγωνιώδης προσπάθεια της Κυβέρνησης και η δυσπραγία της φαίνεται και στα άρθρα αυτού του νομοσχεδίου όπου με έκτακτες ρυθμίσεις και συνεχείς παραπομπές σε προεδρικά διατάγματα και υπουργικές αποφάσεις παραπέμπεται στο μέλλον η οριστική εξειδίκευση της παρέμβασης. Είναι για παράδειγμα σχεδόν ακατόρθωτη η διπλή αναγραφή των τιμών απ' όλους τους 'Ελληνες προμηθευτές, όπως είναι γνωστές και οι κερδοσκοπικές τάσεις και ανατιμήσεις που επικρατούν στην ελληνική αγορά και εποχιακού χαρακτήρα αναταράξεις. 
Η Κυβέρνηση άλλωστε γι' αυτό και για άλλους σοβαρότερους λόγους, όπως της ισοτιμίας, ομολογεί την αδυναμία της μη τήρησης του ευρώ στο δημόσιο λογιστικό, καθώς και την αδυναμία σύνταξης σε ευρώ του προϋπολογισμού το 2001. 
Σε αυτήν τη βασική χρονική αδυναμία της χώρας μας που της απομένει μόλις ένας χρόνος για να προσαρμοστεί θα πρέπει να προστεθούν ακόμα ως προβλήματα: 
- Οι περιφερειακές και κοινωνικές ανισότητες, οι οποίες συνεχίζουν να διευρύνονται και θα επιτείνουν τα θεσμικά και οικονομικά προβλήματα της μετατροπής του εθνικού μας νομίσματος, της δραχμής. 
Η οργανωτική δομή και λειτουργία του κράτους, η οποία νοσεί έχοντας πολύ σοβαρά προβλήματα για να αντιμετωπίσει και τη διαδικασία εφαρμογής του ευρώ, απαιτείται μια άμεση προετοιμασία της δημόσιας διοίκησης του χρηματοοικονομικού τομέα των επιχειρήσεων και των κοινωνικών φορέων. 
Προκύπτει έτσι μεγάλη ανάγκη και το παρόν τεχνοκρατικό από πρώτης 
άποψης νομοσχέδιο να μη μετατραπεί με τις αδυναμίες και τις παραλείψεις του  σε ένα πολιτικοοικονομικό πλαίσιο που θα αναστατώσει τον απλό καταναλωτή και θα δημιουργήσει πολλαπλές ταχύτητες προσαρμογής με οικονομικές επιπτώσεις στα πάσης φύσεως μικρά επαγγέλματα στις μικρομεσαίες ακόμα και στις μεγαλύτερες επιχειρήσεις που προσδοκούν σήμερα μόνο οφέλη απ' αυτήν τη διαδικασία μετάβασης. 
Τα μεγάλα προβλήματα που αφορούν στην προσέγγιση των δεικτών παραγωγικότητος μεταξύ των κρατών-μελών και ιδιαίτερα των λιγότερο ανεπτυγμένων, προκειμένου να πετύχει το εγχείρημα του ενιαίου νομίσματος, οι δυσκολίες και οι επιπτώσεις για τους εργαζόμενους, που συνεπάγεται η προσπάθεια της προσέγγισης αυτών των δεικτών και η υποχώρηση των εθνικών θεσμών και λειτουργιών έναντι του κεντρικού ευρωπαϊκού συστήματος κατ' εξοχήν διαπερνούν αυτό το νομοσχέδιο και αν μη τι άλλο δημιουργούν ένα κλίμα επιφυλακτικότητας και δυσφορίας, που οι εισηγητές δεν συμμερίζονται. 
Παρ' όλα αυτά, η χώρα μας έχει αποφασίσει και συνεχίζει την πορεία 
της προς την ευρωπαϊκή ολοκλήρωση και συζητάμε σήμερα ένα τεχνικό σχέδιο νόμου για την εφαρμογή στην πράξη των κανονισμών της Ευρωπαϊκής 'Ενωσης που καθορίζουν την αντικατάσταση της μονάδας ECU και των βασικών νομισμάτων των κρατών-μελών για το ευρώ. 
O Συνασπισμός συμμερίζεται αυτήν την ανάγκη της χώρας μας προς την ευρωπαϊκή ολοκλήρωση με τις παραμέτρους και τις ανησυχίες που σας έθεσα στην αρχή της τοποθέτησής μου. 
Η διαδικασία αυτή της αντικατάστασης στη χώρα μας της δραχμής και 
κυρίως η μεταβατική περίοδος με τη διατήρηση του διπλού συστήματος δραχμής και ευρώ, συνεπάγεται οικονομικό, λειτουργικό και μισθολογικό κόστος για τις μικρομεσαίες κυρίως επιχειρήσεις και για τους εργαζόμενους, οι οποίοι δεν μπορούν να επωμιστούν στο σύνολό τους το κόστος αυτό. Πρέπει να προβλεφθούν ειδικά κίνητρα και φοροαπαλλαγές σε μια χρήση, κατά την άποψή μας, για τις πάσης φύσεως δαπάνες που προκύπτουν από την αντικατάσταση στα λογιστικά βιβλία με τις δαπάνες για τα συστήματα μηχανοργάνωσης στα φορολογικά, στα μισθολογικά, στα 
ασφαλιστικά, στους καταλόγους με διπλές τιμές και σε άλλα. 
Επίσης, για το λεγόμενο τρίτο επικοινωνιακό πρόγραμμα για το ευρώ το 2001 στο οποίο σημαντικοί πόροι διατίθενται από την  Ευρωπαϊκή 'Ενωση για την ενημέρωση του καταναλωτή και των φορέων της κάθε χώρας, το ΥΠΕΘΟ θα πρέπει να μας διευκρινίσει τους όρους και τη σχετική του προετοιμασία προκειμένου να κατανείμει σωστά αυτά τα ποσά. 
Γενικότερα, οι πάσης φύσεως μετατροπές, στρογγυλοποιήσεις και ειδικότερα αυτές του δημόσιου χρέους, άρθρο 8, θα πρέπει να γίνονται με τη χρήση τριών τουλάχιστον δεκαδικών ψηφίων. Αυτό αποτελεί κυρίαρχη, δίκαιη και ίση αντιμετώπιση του κράτους-οφειλέτη έναντι των δανειστών, ενώ λύνει και άλλα τεχνικοοικονομικά προβλήματα για τη νομιμότητα των διαδικασιών μετατροπής. 
Επισημαίνουμε επιπλέον ότι θα πρέπει ρητά να αναφέρεται στο νομοσχέδιο ότι σε κάθε πράξη μετατροπής δραχμών σε ευρώ, δεν εισπράττεται προμήθεια γι' αυτήν την πράξη αντικατάστασης. 
Η όλη διαδικασία της προσαρμογής και αντικατάστασης και ειδικότερα η μεταβατική περίοδος, όπως προανέφερα, άρχισε νωρίτερα για τα λοιπά κράτη-μέλη απ' ό,τι στην Ελλάδα. Είναι λογικό τα άλλα κράτη-μέλη που έχουν αρχίσει ήδη την προετοιμασία να έχουν σημαντικά στοιχεία εμπειρίας. 
Μας διαβεβαιώσατε, κύριε Υπουργέ, στην επιτροπή ότι έχουν ληφθεί 
υπόψη στη σύνταξη του παρόντος νομοσχεδίου. Στο πεδίο όμως της εφαρμογής της διαδικασίας μετάβασης και της προετοιμασίας της Δημόσιας Διοίκησης και του χρηματοοικονομικού τομέα, θα πρέπει ήδη να είχατε ολοκληρώσει τις ενέργειές σας και να μας παρουσιάσετε το οργανόγραμμα και το χρονοδιάγραμμα υλοποίησης των ενεργειών αυτών. 
Διάβασα προσεκτικά το εγχειρίδιο της Γενικής Διεύθυνσης Θησαυροφυλακίου και Προϋπολογισμού και το ενσωματωμένο σ'αυτό χρονοδιάγραμμα των ενεργειών. 'Ομως, αυτό αποτελεί ένα επίσημο δεσμευτικό κείμενο; Πόσα άλλα παρόμοια εγχειρίδια είναι ανάγκη να εκδοθούν και να καταρτισθούν, προκειμένου να δεσμεύσουν την Κυβέρνηση για την υλοποίηση όπως είπα πριν, των οργανογραμμάτων και κυρίως των διαθέσιμων πόρων, για την υλοποίηση αυτών των ενεργειών; 
Ο ρόλος του ευρωπαρατηρητηρίου, είναι σημαντικός κυρίως στην 
ενημέρωση, προετοιμασία και υποστήριξη του απλού καταναλωτή, του μικρού επαγγελματία και των επιχειρήσεων και όχι μόνο για τον ελεγκτικό του χαρακτήρα. Για τη διευκόλυνση της μετάδοσης του ευρώ, το ευρωπαρατηρητήριο θα αποτελεί το βασικό όργανο και των επιτροπών διακανονισμού των καταναλωτικών διαφορών του άρθρου 11 του ν. 2251/94. 
Επίσης, θα πρέπει να αποτελέσει το εισηγητικό όργανο για τα προεδρικά 
διατάγματα, τις υπουργικές αποφάσεις και τις οδηγίες που θα προκύψουν σε εφαρμογή του παρόντος νομοσχεδίου. Για το λόγο αυτό, θα πρέπει να καθοριστεί με σαφήνεια ο ρόλος του ευρωπαρατηρητηρίου, τα μέλη και οι υποχρεώσεις των επιτροπών του και το βασικότερο, να εξασφαλιστούν εκ των προτέρων οι πόροι στην αυτοδιοίκηση, τα επιμελητήρια και τους φορείς που θα συμμετέχουν στο σύνολο της δράσης του ευρωπαρατηρητηρίου. Επίσης, θα πρέπει να σημειώσουμε εδώ ότι η καταγραφή της παρανομίας και η υποβολή του προστίμου, θα πρέπει να ελέγχεται και από δευτεροβάθμια όργανα. 
Σημαντική παραμένει η ασάφεια για την αμετάκλητη ισοτιμία ευρωδραχμής 
που  οπως αναφέρεται στο άρθρο 8, θα οριστεί από το  Συμβούλιο Ευρωπαϊκής 'Ενωσης. Ο όρος "αμετάκλητη" αφορά την εσωτερική διαδικασία εφαρμογής και ίσως όχι την αριθμητική σχέση, όπως έχει οριστεί. Η Κυβέρνηση οφείλει 
γι' αυτό το θέμα να δώσει περισσότερες εξηγήσεις στον ελληνικό λαό, να δώσει περισσότερες και απλουστευμένες εξηγήσεις σ' όλους τους πολίτες 
γι' αυτήν τη διαδικασία εναρμόνισης της χώρας μας στον τομέα του δημόσιου χρέους με τις άλλες χώρες που μετέχουν στη Ζώνη του ΕΥΡΩ και έχουν μετατρέψει το χρέος τους από εθνικές μονάδες σε ευρώ. 
Σημαντικές επίσης ασάφειες, ενδεχόμενα με σκοπιμότητα, υπάρχουν για τη συμμετοχή και άλλων προσώπων πλην της κατ' εξοχήν αρμόδιας Τράπεζας της Ελλάδας της διαδικασίας αγοράς και πώλησης χρυσών νομισμάτων. 
Τέλος οι πολλαπλές παραπομπές σε προεδρικά διατάγματα, υπουργικές αποφάσεις, επιτείνουν την ασάφεια πολλών διατάξεων του νομοσχεδίου.  Ενισχύουν τις ανησυχίες μας για την ετοιμότητα της χώρας και εν τέλει τη δυνατότητα εφαρμογής όλων αυτών, χωρίς να αναστατώσει τους πολίτες και να 
δημιουργήσει τις γνωστές κερδοσκοπικές και ανατιμικές τάσεις που επικρατούν στην ελληνική αγορά σε έκτακτες και εποχιακού χαρακτήρα αναταράξεις. Η προστασία των καταναλωτών δεν μπορεί να μείνει μόνο στους ίδιους, που αυτήν τη στιγμή η οργάνωση και η παιδεία τους δεν βρίσκονται στο καλύτερο επίπεδο. Θα πρέπει να κυριαρχεί εδώ η μέριμνα και οι συντονισμένες ενέργειες του κράτους. Πολύ περισσότερο δε, υπάρχει ανάγκη το κράτος να στηρίξει και να διαθέσει τους σχετικούς πόρους στην προετοιμασία που πρέπει να κάνουν, κυρίως οι μικροί επαγγελματίες και μικρομεσαίες επιχειρήσεις. 
Ο Συνασπισμός, εφόσον γίνουν αυτές οι διορθώσεις και δοθούν κατά τη 
συζήτηση των άρθρων όλες αυτές οι εξασφαλίσεις ότι πραγματικά θα προστατευθούν οι καταναλωτές, θα προστατευθούν οι μικρομεσαίες επιχειρήσεις σ' αυτήν τη μεταβατική περίοδο και θα βοηθηθούν με μέσα, πόρους και με σχετικές ενέργειες και θα δοθεί ένα σαφές οργανόγραμμα και χρονοδιάγραμμα υλοποίησης των ενεργειών αυτών από την Κυβέρνηση, θα αποφασίσει για την ψήφιση του νομοσχεδίου. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εθνικής Οικονομίας και Οικονομικών έχει το λόγο. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, είναι πράγματι ένα τεχνικό νομοσχέδιο αυτό το οποίο έχει καταθέσει το Υπουργείο Εθνικής Οικονομίας, για να συζητηθεί και να ψηφιστεί από το Τμήμα, είναι όμως από την άλλη πλευρά και ένα ιστορικό νομοσχέδιο. Γιατί είναι το νομοσχέδιο εκείνο, ο νόμος σε λίγο του κράτους, θέλω να ελπίζω, ο οποίος θα κατοχυρώσει τη μετάβαση της Ελλάδας στη νέα εποχή, την εποχή του ευρώ. Και είναι το νομοσχέδιο εκείνο το οποίο θα κατοχυρώσει την ένταξη της χώρας μας στην ΟΝΕ. Η ένταξη αυτή, 
η οποία συντελέσθηκε στις 19 Ιουνίου του 2000 είναι ένα ιστορικό γεγονός.  Και πιστεύω ότι αν ανατρέξει κανείς στην ιστορία του 20ου αιώνα, την ελληνική ιστορία του 20ου αιώνα και ιδιαίτερα τη μεταπολεμική μας 
ιστορία, μπορεί να μετρήσει το γεγονός αυτό σαν ένα από τα δύο ή τρία μεγαλύτερα ιστορικά γεγονότα. 'Ενα γεγονός το οποίο θα καθορίσει την πορεία της χώρας για πολλές δεκαετίες. 'Ενα γεγονός το οποίο θα αναβαθμίσει τη θέση της Ελλάδας στο ευρωπαϊκό στερέωμα, αλλά και γενικότερα στο παγκόσμιο σύστημα. 
Ασφαλώς η προσπάθεια για την ένταξη στην ΟΝΕ υπήρξε πολύ μεγάλη. Και νομίζω ότι όσοι θέλουν να την υποτιμήσουν μέσα από διάφορες αναφορές αδικούν την προσπάθεια, αδικούν και την Κυβέρνηση, αδικούν και τον ελληνικό λαό. Βέβαια ξεχνάμε, αγαπητοί συνάδελφοι, το γεγονός ότι το 1993 όταν αναλάβατε την εξουσία, η ελληνική οικονομία ήταν πράγματι σε πολύ δύσκολη θέση και ελάχιστοι πίστευαν ότι θα καταφέρναμε στο τέλος της περιόδου της εξαετούς να φθάσουμε στα κριτήρια, να φθάσουμε στην ΟΝΕ. Και όμως το πετύχαμε. Τώρα το έτος 2000 η Ελλάδα έχει μηδενίσει το έλλειμμα στον κρατικό προϋπολογισμό. Του χρόνου θα έχουμε πλεόνασμα και όχι μόνο στο έλλειμμα της γενικής κυβέρνησης. Θα έχουμε πλεόνασμα και στον τακτικό προϋπολογισμό, ο οποίος είναι ο αψευδέστερος μάρτυς της τεράστιας δημοσιονομικής εξυγίανσης, η οποία έχει επιτευχθεί. Και επίσης ο πληθωρισμός είναι πλέον στο 2%. Τα επιτόκια πέφτουν ραγδαία και θα είναι στο επίπεδο των επιτοκίων ευρώ στο τέλος του χρόνου. Γενικότερα υπάρχει μια σταθερότητα στην ελληνική οικονομία. Η ένταξη στην ΟΝΕ προσφέρει πολλά πλεονεκτήματα στην Ελλάδα. Η σταθερότητα είναι το πρώτο πλεονέκτημα. Και αν έχουμε όλες αυτές τις θετικές εξελίξεις στην οικονομική πολιτική, πιστεύω ότι αυτές οφείλονται κυρίως και πρωτίστως στην εδραίωση της σταθερότητας και λειτουργία του οικονομικού μας συστήματος. Αυτό επιτρέπει τον προγραμματισμό των επιχειρήσεων, τον οικογενειακό προγραμματισμό των καταναλωτών, επιτρέπει γενικότερα την εύρυθμη λειτουργία της ελληνικής οικονομίας, απελευθερώνει δημιουργικές δυνάμεις επιτρέπει στην Ελλάδα να πάει εμπρός. 
Οι οικονομίες οι οποίες είχαν εξασφαλίσει αυτήν τη  σταθερότητα είναι 
οι οικονομίες εκείνες οι οποίες προόδευσαν ταχύτερα από οποιαδήποτε άλλη. Και η Ελλάδα κατέκτησε αυτήν τη  σταθεραιότητα μετά από πολλές δεκαετίες πολύ μεγάλης αστάθειας. 
Αλλά μία επίσης παράλληλη νίκη της Ελλάδας στην πορεία προς την ένταξη, η οποία τώρα μόνο αρχίζει να αναγνωρίζεται, πέρα από τη μάχη της 
σταθερότητας, είναι ότι κερδίσαμε και τη μάχη της ανάπτυξης. 
Ο ρυθμός ανάπτυξης της ελληνικής οικονομίας ήταν για πολλές δεκαετίες κοντά στο μηδέν, ήταν 1% για δύο δεκαετίες. Πέρα και ανεξάρτητα από κυβερνήσεις, τα τελευταία χρόνια είχε φτάσει και σε αρνητικούς αριθμούς, αν και αυτό ήταν συμπτωματικό. Στέκομαι όμως στο ότι ήταν πάρα πολύ χαμηλός. Είχαμε μία στάσιμη οικονομία για αρκετά χρόνια. 
Η ελληνική οικονομία με την έναρξη της διαδικασίας ένταξης στην Οικονομική και Νομισματική 'Ενωση της Ευρώπης ανέκαμψε εντυπωσιακά και δυναμικά. Φτάσαμε στο 3,5% ανάπτυξης το 1997. Φτάνουμε το 4,1% ανάπτυξης το 2000 και θα είμαστε στο 5% το 2001. Το 2001 η Ελλάδα θα έχει ανάπτυξη 5% με πληθωρισμό κοντά στο 2%. 
Προκαλώ οποιονδήποτε εδώ να αμφισβητήσει ότι αυτές οι οικονομικές 
επιδόσεις και μάλιστα συνδυαζόμενες με πλεόνασμα στον Κρατικό προϋπολογισμό, δεν είναι αξιοζήλευτες σε σύγκριση με οποιαδήποτε χώρα στον κόσμο και με πολλές ευρωπαϊκές χώρες. Ανάπτυξη 5% με σταθερότητα τιμών, μάλιστα σε μακροχρόνια βάση, είναι μία εξαιρετικά καλή επίδοση για οποιαδήποτε οικονομία. Και είναι αυτή η επίδοση, η οποία δικαιολογεί την πρόβλεψη ότι αν διατηρηθεί, και μάλιστα βελτιωθεί, θα μας επιτρέψει στο τέλος της δεκαετίας να εξασφαλίσουμε την πραγματική κοινωνική σύγκλιση με τις προηγμένες ευρωπαϊκές χώρες. Και η εκτίμηση η δική μου είναι ότι αν μείνουμε σταθεροί στην πολιτική που έχουμε χαράξει -και δεν βλέπω μεγάλους κινδύνους σε αυτόν τον τομέα- θα πάμε σε ακόμη καλύτερες επιδόσεις στα επόμενα χρόνια. 
Δεν είναι συμπτωματικό, κύριοι συνάδελφοι, ότι όχι μόνο οι διεθνείς οργανισμοί αλλά και διεθνείς οικονομικοί οίκοι μεγάλου κύρους, οι οποίοι απευθύνονται στο δικό τους επενδυτικό κοινό, μιλάνε με τα πλέον κολακευτικά λόγια τελευταία για τις προοπτικές της ελληνικής οικονομίας. 
Το πρωί στη Διαρκή Επιτροπή όπου παρουσίασα το νομοσχέδιο για το 
χρηματιστήριο, ανέφερα την έκθεση του Οίκου WARBURΕ, ενός από τους μεγαλύτερους οίκους του Λονδίνου, ο οποίος εξέδωσε ένα φυλλάδιο εβδομήντα σελίδων προς τους επενδυτές, ενημερώνοντάς τους στις 25.8.2000 για την πορεία της ελληνικής οικονομίας. Γράφει ότι η Ελλάδα για πρώτη φορά στην ιστορία της έχει την προοπτική να εξελιχθεί σε "EUROTIGER" δηλαδή σε "Ευρωτίγρη" και την παρομοίασε με την Ιρλανδία και με κάποιες άλλες χώρες, οι οποίες πέτυχαν εξαιρετικά υψηλούς ρυθμούς ανάπτυξης. 
'Εχω την αίσθηση ότι η Ελλάδα βρίσκεται στα πρόθυρα μιας μεγάλης 
αναπτυξιακής απογείωσης. 
'Αρα, με την προσπάθεια για ένταξη στην Ο.Ν.Ε. και την ανόρθωση της οικονομίας στην οποία οδήγησε αυτή η προσπάθεια, η Ελλάδα κέρδισε πρώτον, τη μάχη της σταθερότητας και δεύτερον, τη μάχη της ανάπτυξης, τη μάχη της πραγματικής σύγκλισης. Και αυτό είναι ιδιαίτερα σημαντικό, γιατί όλοι αντιλαμβανόμαστε ότι τα μεγάλα κοινωνικά προβλήματα που έχουμε αντιμετωπίσει ως τώρα, τα χαμηλά εισοδήματα, η μεγάλη ανεργία, η ανεπάρκεια στις κοινωνικές υπηρεσίες, όλα αυτά μπορούν μόνο να λυθούν, όταν λύσουμε το πρόβλημα της ανάπτυξης, όταν μεγαλώσει η πίτα, όταν έχουμε πόρους, αυξημένα εισοδήματα, νέες θέσεις δουλειάς και ο Υπουργός των Οικονομικών έχει τη δυνατότητα να ανταποκριθεί στα αιτήματα των συναδέλφων του για αυξημένες δαπάνες στην παιδεία, στην υγεία, στις συντάξεις και τους άλλους κοινωνικούς τομείς. 
'Αρα, η πραγματική σύγκλιση στην οποία οδηγούμεθα θα οδηγήσει εκ των πραγμάτων και στην κοινωνική σύγκλιση, τη σύγκλιση των βιοτικών επιπέδων, τη σύγκλιση των επιπέδων ευημερίας, τη σύγκλιση στην απασχόληση και κυρίως τη σύγκλιση στη ποιότητα ζωής. Διότι εκεί που υστερούμε ακόμη είναι ακριβώς η ποιότητα ζωής σε ό,τι αφορά την προσφορά υπηρεσιών από το κοινωνικό κράτος. 
'Ενα τρίτο στοιχείο που κερδίζουμε μέσα από την ενταξιακή διαδικασία και αυτό νομίζω ότι ανταποκρίνεται και στις αδυναμίες του χαρακτήρα μας -ότι είμαστε πολύ καλοί σε κάποιες συγκεκριμένες προσπάθειες για βραχέα χρονικά διαστήματα, υστερούμε όμως στην πειθαρχημένη εκείνη προσπάθεια 
τη μακροχρόνια, η οποία χαρακτηρίζει άλλους λαούς- είναι ότι μέσα από την ένταξη στην Οικονομική και Νομισματική 'Ενωση η Ελλάδα εισέρχεται σε ένα πολύ έντονο ανταγωνιστικό περιβάλλον, το οποίο θα ασκεί μία διαρκή πίεση πάνω στην ελληνική κοινωνία, αλλά και σε όλες τις κυβερνήσεις, οποιεσδήποτε κυβερνήσουν την Ελλάδα στο μέλλον, για να προχωρούν στις 
διαρθρωτικές εκείνες αλλαγές που αυξάνουν την ανταγωνιστικότητα. Δεν θα είμαστε πλέον μόνοι. Θα ανήκουμε σε μία ενιαία αγορά, θα 
ανήκουμε σε μια μεγάλη οικογένεια και για να κρατήσουμε τη θέση μας μέσα στην οικογένεια αυτή, να βελτιώσουμε τη θέση μας μέσα σ' αυτήν την οικογένεια, θα πρέπει διαρκώς να προσπαθούμε να γίνουμε καλύτεροι, περισσότερο ανταγωνιστικοί. 
Και πιστεύω ότι αυτή η πίεση που θα ασκηθεί στην Ελλάδα μέσα από την ένταξή της σ' αυτό το ευρύ πεδίο του ανταγωνισμού, θα λειτουργήσει εξυγιαντικά, θετικά για την Ελλάδα. Γιατί πιστεύω βαθύτατα μέσα μου ότι η Ελλάδα, ο λαός μας, η κοινωνία μας, είναι μια κοινωνία μεγάλων δυνατοτήτων. Απλώς εφησυχάζει κάποιες στιγμές. Δεν προσπαθεί. Πιστεύω ότι αυτή η πίεση του εξωτερικού, του διεθνούς ανταγωνισμού, θα λειτουργήσει για τη χώρα μας. 'Εχουμε μεγάλες δυνατότητες, τις οποίες ήδη αξιοποιούμε και θα είμαστε σε θέση να αξιοποιήσουμε ακόμη περισσότερο τα χρόνια που έρχονται. 
Και τέλος, το τέταρτο μεγάλο πλεονέκτημα το οποίο κερδίσαμε μέσα απ' αυτήν την επίπονη, δύσκολη προσπάθεια στην οποία μπήκαμε τα τελευταία έξι χρόνια, είναι ότι για πρώτη φορά, νομίζω, στη νεότερη ελληνική ιστορία, η Ελλάδα ανήκει πλέον στην πρώτη ευρωπαϊκή ταχύτητα. Είναι σύμπτωση, αγαπητοί συνάδελφοι, ότι η έννοια "εκσυγχρονισμός" στην Ελλάδα συνήθως μεταφραζόταν με τη λέξη "εξευρωπαϊσμός"; Πάντοτε στην συνείδηση του λαού μας υπήρχε αυτή η ενδόμυχη επιθυμία, φιλοδοξία, να προσεγγίσουμε το επίπεδο των προηγμένων χωρών της Ευρώπης, από το 19ο αιώνα και ασφαλώς και τον 20ο αιώνα. Ε, λοιπόν τώρα, το 2000, η Ελλάδα με Κυβέρνηση το ΠΑ.ΣΟ.Κ. από το 1993 μέχρι το 2000 κατάφερε να βάλει τη χώρα στην πρώτη ευρωπαϊκή ταχύτητα. Φθάσαμε, αγαπητοί συνάδελφοι, στην κορυφή ενός λόφου την οποία στοχεύαμε να κατακτήσουμε όχι επί δεκαετίες, αλλά επί έναν αιώνα και πλέον. Τώρα το καταφέραμε. Το καταφέραμε μέσα απ' αυτήν τη δύσκολη και επίμονη προσπάθεια στην οποία αποδυθήκαμε. 
Ο κύριος εισηγητής της Νέας Δημοκρατίας μίλησε για τη "γνωστή 
προχειρότητα" του ΠΑ.ΣΟ.Κ. Είναι δυνατόν, αγαπητέ συνάδελφε, να σοβαρολογείτε, χαρακτηρίζοντας πρόχειρη την Κυβέρνηση του ΠΑ.ΣΟ.Κ. που επί έξι χρόνια με μία συστηματικότητα, που είναι άκρως ασυνήθιστη για τα ελληνικά δεδομένα, κατέκτησε αυτήν τη μεγάλη εθνική νίκη; Και μέσα από τη συμμετοχή μας στην πρώτη ευρωπαϊκή ταχύτητα πλέον αποκτούμε και ένα άλλο θα έλεγα αυτονόητο δικαίωμα. 
Η Ευρωπαϊκή 'Ενωση έχει πολλά στάδια. Το επόμενο στάδιο είναι βέβαιο ότι είναι η πολιτική ένωση. 'Ολα οδηγούν προς τα εκεί. Βέβαια θα πάρει κάποια χρόνια. Η μορφή ακόμα παραμένει απροσδιόριστη. 'Ομως είναι σίγουρο ότι οδεύουμε προς την πολιτική ένωση, διότι εκεί οδηγούν οι εξελίξεις της διεθνούς οικονομίας, εκεί οδηγεί η παγκοσμιοποίηση, εκεί οδηγεί το ενιαίο νόμισμα. Θα χρειαστεί κάποια στιγμή να υπάρχει μια συμπαγής, ενιαία πολιτική εξουσία στην Ευρώπη, η οποία θα κατευθύνει την ευρωπαϊκή οικονομία μετά από κάποια χρόνια. 
Ε, λοιπόν, η Ελλάδα με την έγκαιρη ένταξή της στην ΟΝΕ, κατέκτησε το αυτονόητο δικαίωμα να μετέχει σ' αυτό το επόμενο στάδιο της ευρωπαϊκής ενοποίησης. Και αυτό το έχουμε εμείς πολύ μεγαλύτερη ανάγκη απ' ό,τι οι Ολλανδοί ή οι Βέλγοι, γιατί ζούμε σ' αυτήν τη δύσκολη γειτονιά, διότι έχουμε γείτονες που δεν μας αγαπούν πάρα πολύ όλοι ή τουλάχιστον όλοι συνεχώς. Και έχουμε αυτήν την ανάγκη, αγαπητοί συνάδελφοι, να ανήκουμε σε μια ευρύτερη πολιτική και αμυντική οικογένεια. 'Αρα, η Ελλάδα είναι απόλυτα υπέρ της συμμετοχής της στην ομοσπονδιοποίηση της Ευρώπης. Και κατέκτησε αυτό το δικαίωμα μέσα από τη συμμετοχή της στην πρώτη ευρωπαϊκή ταχύτητα, μέσα από τη συμμετοχή της στην ευρωζώνη. 
'Αρα, νομίζω ότι μπορούμε να εκφράσουμε μία ικανοποίηση ότι κατακτήσαμε ένα μεγάλο εθνικό στόχο. Είναι όμως βέβαιο ότι υπάρχει ευρύ πεδίο δράσης τα επόμενα χρόνια για να κρατήσουμε και να βελτιώσουμε τη θέση μας αυτή. 
Δεν είναι η στιγμή τώρα να αναφερθώ στο οικονομικό πρόγραμμα της 
Κυβέρνησης. Θα βρεθούν ευκαιρίες και στη συζήτηση του φορολογικού νομοσχεδίου και βεβαίως κατά μείζονα λόγο στη συζήτηση του προϋπολογισμού. 
Θα σταθώ όμως στο σημερινό νομοσχέδιο για να αναφέρω ορισμένα 
πράγματα τα οποία είναι χρήσιμο να γνωρίζει η Εθνική μας Αντιπροσωπεία.  Κατ' αρχήν με το νομοσχέδιο αυτό, το οποίο πράγματι είναι ένα τεχνικό 
νομοσχέδιο, καθιερώνονται όλες εκείνες οι διαδικασίες μέσα από τις οποίες θα αντικατασταθεί η δραχμή από το ευρώ, από την 1.1.2001 σε ό,τι αφορά, ας μου επιτραπεί η έκφραση, τις συναλλαγές χονδρικής, το τραπεζικό σύστημα το δημόσιο λογιστικό κλπ., και από την 1.1.2002 σε ό,τι αφορά τις συναλλαγές λιανικής, δηλαδή κάτω στην αγορά όταν ο κάθε 'Ελληνας ή η κάθε Ελληνίδα θα αντικαταστήσει στην τσέπη του ή στην τσέπη της τη δραχμή με το ευρώ και πλέον θα συναλλάσσεται και στις πλέον απλές συναλλαγές με το ενιαίο κοινό μας νόμισμα. 
'Αρα το νομοσχέδιο αυτό περιγράφει αυτές τις διαδικασίες σε ό,τι αφορά τα επιτόκια, σε ό,τι αφορά το συνάλλαγμα, τη φορολογία, το δημόσιο χρέος, τις τελωνειακές σχέσεις το μετοχικό κεφάλαιο των ανωνύμων εταιρειών, το κεφάλαιο εταιρειών περιορισμένης ευθύνης. Και καταλήγει σε ένα σημαντικό άρθρο, το άρθρο της διπλής υποχρεωτικής αναγραφής των τιμών σε ευρώ. Θα σταθώ λίγο σε αυτό διότι μόνο μία χώρα στην Ευρωπαϊκή 'Ενωση έχει καθιερώσει ως υποχρεωτική τη διπλή αναγραφή. Σε άλλες χώρες είναι εθελοντική αυτή η αναγραφή. 
Εμείς οδηγηθήκαμε σε αυτήν την απόφαση, αγαπητοί συνάδελφοι, διότι 
κρίναμε ότι θα υπήρχε μια απροθυμία από αρκετές επιχειρήσεις να προχωρήσουν  σε μια τέτοια κίνηση. Και φοβηθήκαμε ότι αν μπαίναμε στον τελικό χρόνο μετάβασης προς το ευρώ χωρίς να είναι αναγεγραμμένες οι τιμές και σε ευρώ και σε δραχμές, τότε στη κρίσιμη ώρα της εισαγωγής του νέου νομίσματος θα υπήρχε ευρύ πεδίο για τους κερδοσκόπους για αθέμιτες και υπερβολικές στρογγυλοποιήσεις, διότι ο καταναλωτής δεν θα είχε εθιστεί στις ισοτιμίες και κυρίως στην κεντρική ισοτιμία, 1 ευρώ ίσον 340,75 δραχμές, με αποτέλεσμα να πέφτει θύμα μιας κερδοσκοπίας η οποία θα 
επιβάρυνε το πραγματικό του εισόδημα. Γι' αυτό προχωρήσαμε στη λύση αυτή. Βεβαίως αφήσαμε ένα πεδίο εξειδίκευσης μέσα από μια κοινή υπουργική απόφαση. Αλλά είναι απόφασή μας να εποπτεύσουμε με αρκετή αυστηρότητα το ζήτημα  αυτό, διότι θεωρούμε ότι είναι θεμελιώδες σε ό,τι αφορά την προστασία του καταναλωτή. 
'Ενα άλλο θέμα που είναι επίσης σημαντικό, είναι ότι από την 1.1.2001 
όπως γράφει το νομοσχέδιο, οι τιμές στο ταμπλώ του Χρηματιστηρίου Αξιών Αθηνών θα αναγράφονται σε ευρώ. 'Αρα το χρηματιστήριο θα είναι η πρώτη αγορά όπου θα ισχύσουν από την 1.1.2001, νωρίτερα από τις άλλες αγορές, 
οι τιμές του ευρώ. Και αυτό νομίζω θα συμβάλει επίσης στην εξοικείωση του κοινού γενικότερα με τις ισοτιμίες και το νέο νόμισμα. 
'Ενας επίσης σημαντικός θεσμός είναι το ευρωπαρατηρητήριο το οποίο 
ουσιαστικά είναι η αναγωγή των επιτροπών φιλικού διακανονισμού που υπάρχουν για την προστασία των καταναλωτών σε επίπεδο νομαρχίας, σε επιτροπές που θα ρυθμίζουν θέματα που ανακύπτουν από τη μετάβαση από τη δραχμή στο ευρώ σε ό,τι αφορά την ενημέρωση του κοινού και την επίλυση προβλημάτων που ενδέχεται να ανακύψουν σε διάφορους τομείς που αφορούν αυτήν τη μετάβαση. 
Θέλω να σημειώσω εδώ ότι το νομοσχέδιο αυτό είναι ένα άρτιο νομοσχέδιο, όχι διότι το ισχυρίζομαι εγώ ο οποίος είμαι υπεύθυνος για την κατάρτισή του, αλλά μας έκανε εντύπωση ότι η Ευρωπαϊκή Κεντρική Τράπεζα στην οποία αποστείλαμε το σχετικό σχέδιο για να έχουμε τη δική της γνώμη και η οποία είχε σχολιάσει νομοσχέδια άλλων χωρών, στην ίδια αυτή διαδικασία, για το ελληνικό σχέδιο -και είναι νομίζω στο μόνο ή ένα από τα δύο νομοσχέδια από τα έντεκα νομοσχέδια που έχουν υποβληθεί- δεν 
έκανε καμία απολύτως παρατήρηση. Βρήκαν το νομοσχέδιο άρτιο τεχνικά και ότι κατοχυρώνει πλήρως  και με απόλυτα άρτιο τρόπο τις σχετικές διαδικασίες. 
Επίσης να αναφέρω για ενημέρωση της Εθνικής Αντιπροσωπείας ότι υπάρχει το Εθνικό Σχέδιο Μετάβασης στο Ευρώ που αφορά όλους τους τομείς της πολιτείας αλλά και άλλους τομείς του Υπουργείου Οικονομικών, τις τράπεζες κ.ο.κ., το οποίο εφαρμόζεται με μεγάλη επιμέλεια και ότι η εφαρμογή αυτού του εθνικού σχεδίου μετάβασης έχει ανατεθεί με απόφαση του Πρωθυπουργού στην Εθνική Επιτροπή Ευρώ, της οποίας έχω την τιμή να προεδρεύω ως Υπουργός Εθνικής Οικονομίας και στην οποία μετέχουν όλοι οι φορείς που εμπλέκονται σε θέματα εφαρμογής. Παρακολουθώ προσωπικά το θέμα και πρέπει να πω ότι είμαστε απόλυτα εμπρόθεσμοι σε ό,τι αφορά την προώθησης όλων των σχετικών διαδικασιών. 
Υπάρχει πράγματι ένα θέμα με την πληροφόρηση του κοινού. Εδώ, όμως, 
θέλω να σημειώσω τα εξής: Κατ' αρχήν ως την ένταξη της Ελλάδας  στην ΟΝΕ στις 19 Ιουνίου 2000 η Ελλάδα δεν είχε πρόσβαση στα σχετικά κοινοτικά κονδύλια. 'Αρα δεν μπορούσαμε να αντλήσουμε τους πόρους εκείνους από την Ευρωπαϊκή Επιτροπή οι οποίοι θα επέτρεπαν τη διεξαγωγή μιας μεγάλης ενημερωτικής εκστρατείας. 
Τώρα μπορούμε να το κάνουμε. 'Εχω την πληροφόρηση από τις Βρυξέλλες ότι εντός του Σεπτεμβρίου θα έχουμε τη σχετική έγκριση. Και στη συνέχεια ασφαλώς θα υπάρξει μια πολύ εντατική προσπάθεια ενημέρωσης του κοινού διότι πράγματι -δεν θα έλεγα τόσο στην Αθήνα όσο σε απομακρυσμένες περιοχές της χώρας μας, ορεινά χωριά, κλπ.- θα χρειαστεί μια πολύ συστηματική προσπάθεια ενημέρωσης για να μην υπάρξει κάποιο ξάφνιασμα του κόσμου όταν στο πρώτο τρίμηνο του 2002 θα πρέπει να πάει στην τράπεζα να αντικαταστήσει τις δραχμές με το νέο νόμισμα. 
'Αρα θα καταβληθεί κάθε δυνατή προσπάθεια -θέλω να σας διαβεβαιώσω γι'αυτό, αγαπητοί συνάδελφοι, καθώς και την κ. Ξηροτύρη η οποία έθεσε με έμφαση το θέμα, αλλά και τους άλλους εισηγητές- σε ό,τι αφορά στην ενημερωτική εκστρατεία που θα διεξαχθεί για να υπάρξει μια πλήρης ενημέρωση για τη λειτουργία του ευρώ και τα προβλήματα που ενδέχεται να ανακύψουν στο πρώτο στάδιο της εφαρμογής του. 
Τι σημαίνει τώρα το ευρώ για την ευρωπαϊκή οικονομία: Το ευρώ για την ευρωπαϊκή οικονομία πιστεύω ότι θα αποτελέσει μια επανάσταση, η οποία θα έχει μακροχρόνιες συνέπειες. 
Η πρώτη θετική επίπτωση είναι σαφέστατα η μείωση του κόστους των 
συναλλαγών. Είναι φανερό ότι η μη μετατροπή των διαφόρων νομισμάτων μεταξύ τους όταν γίνονται εμπορικές συναλλαγές θα σημάνει μια μεγάλη μείωση του κόστους των συναλλαγών. 'Αρα θα έχει μια θετική επίδραση πάνω στις τιμές και την ανταγωνιστικότητα. 
Το δεύτερο εξίσου σημαντικό είναι η μείωση του κόστους του χρήματος. Το γεγονός ότι οι τράπεζες μεταξύ τους δεν θα έχουν πλέον συναλλαγματικές διαφορές επίσης σημαίνει μια μεγάλη μείωση του κόστους λειτουργίας των εθνικών τραπεζικών συστημάτων και μια αντίστοιχη μείωση πάνω στο κόστος του χρήματος, πάνω στα επιτόκια με τα οποία δανείζονται οι επιχειρήσεις, αλλά και οι καταναλωτές. 
Το τρίτο όμως κεφαλαιώδες πλεονέκτημα το οποίο αποκτά η ευρωπαϊκή οικονομία σε σχέση με αυτήν που γνωρίζουμε σήμερα είναι το γεγονός ότι με το ενιαίο νόμισμα ολοληρώνεται η ενιαία αγορά και ασκείται πλέον μια μεγάλη πίεση στις επιχειρήσεις για εξαγορές, για συγχωνεύσεις, για συγκρότηση μεγάλων μονάδων. 
Οι εκτιμήσεις που γίνονται από διάφορους φορείς και από διάφορους οργανισμούς για την εξέλιξη, για παράδειγμα, της τραπεζικής αγοράς στην Ευρώπη ή την εξέλιξη της ευρωπαϊκής αυτοκινητοβιομηχανίας οδηγούν στην πρόβλεψη ότι σε σχετικά σύντομο χρονικό διάστημα -και μάλιστα εντός αυτής της δεκαετίας- από ένα σύστημα στο οποίο σήμερα μετέχουν είκοσι, τριάντα ίσως τράπεζες σε πανευρωπαϊκό επίπεδο, θα οδηγηθούμε ενδεχομένως σε δύο ή τρία μεγάλα τραπεζικά συγκροτήματα ή ότι από τις αρκετές αυτοκινητοβιομηχανίες -πιστεύω δεκαπέντε τον αριθμό- που υπάρχουν σήμερα ίσως πάμε σε πολύ λιγότερες. 
Αντιλαμβάνεσθε τι σημαίνει αυτό σε ό,τι αφορά στην παραγωγικότητα, στην ανταγωνιστικότητα και κυρίως στις οικονομίες κλίμακος που θα παραχθούν στην Ευρώπη, όταν συντελεστεί αυτή η ολοκλήρωση της ενιαίας αγοράς και όλες αυτές οι παραγωγικές αναδιαρθρώσεις, οι οποίες συμβαδίζουν με αυτήν την ολοκλήρωση της ενιαίας αγοράς. 'Αρα πάμε σε μια αύξηση της παραγωγικότητας, σε καλύτερη ανταγωνιστικότητα και κυρίως σε επιτάχυνση της ανάπτυξης. 
Το μέλλον της ευρωπαϊκής οικονομίας διαγράφεται θετικότερο σε σχέση 
με το παρελθόν της. Και το παρελθόν της οφείλουμε να πούμε ότι δεν ήταν ιδιαίτερα λαμπρό, διότι εάν δείτε το ρυθμό ανάπτυξης της ευρωπαϊκής οικονομίας τη δεκαετία που πέρασε, τότε θα δείτε ότι υπολείπεται κατά μια ή δύο εκατοστιαίες μονάδες το χρόνο σε σχέση με την ανάπτυξη της αμερικανικής οικονομίας. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το μέλλον του ευρώ πώς το βλέπετε, κύριε 
Υπουργέ; 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Το μέλλον του ευρώ, αγαπητέ κύριε Μητσοτάκη, το βλέπω θετικότερο, όταν όμως αναδειχθεί αυτή η αναπτυξιακή ισοδυναμία της ευρωπαϊκής οικονομίας. 'Οσο η ευρωπαϊκή οικονομία εμφανίζεται ασθενέστερη από την αμερικάνικη 
οικονομία, εκτιμώ ότι οι κινήσεις επί των ευρωπαϊκών επιτοκίων δεν θα επαρκέσουν για να καλύψουν το χάσμα το οποίο υπάρχει. 
Θα πάρει κάποιο χρόνο, αλλά αυτή ασφαλώς η αδυναμία του ευρώ θα ασκήσει περαιτέρω πίεση -και θα έρθω σ'αυτό- στην ευρωπαϊκή οικονομία, για να επιταχύνουν τις διαρθρωτικές εκείνες αλλαγές, οι οποίες θα ενισχύσουν ακριβώς την αναπτυξιακή επίδοση της ευρωπαϊκής οικονομίας. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εάν στην Ευρώπη χρειάζεται αυτό, τότε 
φανταστείτε τι πρέπει να γίνει στην Ελλάδα, όπου δεν έχει γίνει τίποτε. ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 
Ασφαλώς και στην Ελλάδα χρειάζεται να γίνονται πολλά, κύριε Μητσοτάκη, και κάνουμε αρκετά, αλλά πιστεύω ότι το αναπτυξιακό μέλλον της Ελλάδας μέσα στην Ευρώπη -και θα έρθω σ'αυτό- θα είναι πολύ θετικό. 
Επανέρχομαι στο θέμα της Ευρώπης. Το θέμα της Ευρώπης είναι το να αξιοποιήσει αυτήν την ενιαία αγορά, για να προωθήσει εκείνες τις διαρθρωτικές αλλαγές που θα τη φέρουν στο επίπεδο της αμερικανικής οικονομίας. 
'Εχω την αίσθηση κυρίως από το κλίμα που εισέπραξα στη Σύνοδο Κορυφής της Λισαβόνας ότι οι Ευρωπαίοι ηγέτες κινούνται προς αυτήν την κατεύθυνση. Κινούνται προς την κατεύθυνση των διαρθρωτικών αλλαγών, κινούνται προς την κατεύθυνση, σε πανευρωπαϊκό επίπεδο, της γρήγορης μετάβασης της ευρωπαϊκής οικονομίας στην κοινωνία της πληροφορίας, στη νέα οικονομία, στις νέες τεχνολογίες, που πυροδότησαν και την πολύ ταχεία ανάπτυξη της Αμερικής. 
Υπάρχει, όμως, βεβαίως και μία κρίσιμη διαφορά με με τις Ηνωμένες Πολιτείες, την οποία θέλω να αναδείξω, η οποία μας επαναφέρει και στο δικό μας εθνικό αναπτυξιακό υπόδειγμα. 
Η διαφορά που ανέκυψε στη Λισαβόνα σε σχέση με αυτά που έχουν συμβεί στην Αμερική είναι η εξής: 
Ενώ οι Ευρωπαίοι υιοθέτησαν σε πολύ σημαντικό βαθμό το αμερικανικό 
οικονομικό υπόδειγμα της ανοιχτής αγοράς, του πλεονασματικού προϋπολογισμού, της ραγδαίας μείωσης του δημοσίου χρέους, που απεδείχθη ότι είναι η συνταγή για ταχεία ανάπτυξη, από την άλλη όμως πλευρά επέμεναν στη διατήρηση του ευρωπαϊκού κοινωνικού μοντέλου σε ό,τι αφορά κρίσιμα θέματα που αφορούν κυρίως την κοινωνική συνοχή και τη στήριξη και αναβάθμιση του κοινωνικού κράτους. 
Αυτή υπήρξε η νέα πολιτική σύνθεση της Λισαβόνας, ότι αποδέχονται σε σημαντικό βαθμό τους κανόνες άσκησης της οικονομικής πολιτικής, που απεδείχθη ότι απέδωσαν στις Ηνωμένες Πολιτείες, για να επιταχύνουν την ανάπτυξη, αλλά διαφοροποιούνται ριζικά από τις Ηνωμένες Πολιτείες σε ό,τι αφορά τη διάθεση του προϊόντος αυτής της ανάπτυξης μέσα κυρίως από τη στήριξη της κοινωνικής πολιτικής. 
Διότι παραμένει απαράδεκτο το γεγονός, αγαπητοί συνάδελφοι, ότι στις Ηνωμένες Πολιτείες υπάρχουν, τώρα που μιλάμε, σαράντα εκατομμύρια ανασφάλιστοι πολίτες. Αυτό για την ευρωπαϊκή συνείδηση και ιδιαίτερα για την ευρωπαϊκή σοσιαλιστική συνείδηση είναι απαράδεκτο. 'Αρα οι Ευρωπαίοι ηγέτες στη Λισαβόνα υπογράμμισαν ότι, αποδεχόμενοι μία οικονομική πολιτική ταχύτερης ανάπτυξης, παραμένουν σταθερά προσηλωμένοι σε ένα κοινωνικό κράτος, το οποίο καλύπτει τους πάντες, όλους και κυρίως σε κοινωνικές πολιτικές που ενισχύουν τους περισσότερο αδύνατους. Και σε αυτή τη γραμμή κινείται και η δική μας Κυβέρνηση, η ελληνική Κυβέρνηση, η Κυβέρνηση του ΠΑ.ΣΟ.Κ. 
'Εχω όμως την αίσθηση, για να κλείσω, γιατί νομίζω ότι παρασύρθηκα σε μία ομιλία που είχε χαρακτήρα όχι τόσο πολιτικό αλλά ευρύτερο, πέρα από τα πλαίσια ... 
ΠΡΟΕΔΡΕΥΩΝ (Κωνσταντίνος Γείτονας): Προκληθήκατε άλλωστε. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 
 ...του σημερινού νομοσχεδίου, ότι αυτή η εξέλιξη της ευρωπαϊκής οικονομίας, εάν επιβεβαιωθεί στην πράξη, θα έχει πολύ θετικές συνέπειες στη χώρα μας. Θα έχει θετικές συνέπειες σε δύο επίπεδα. 
Το πρώτο είναι ότι η Ελλάδα θα αναπτυχθεί ταχύτερα, όσο ταχύτερα αναπτύσσονται οι εταίροι μας. Είναι προφανές αυτό. Δεν θα μπορούσαμε εμείς να είμαστε μία αναπτυξιακή όαση σε μία Ευρώπη σε ύφεση. 
'Εχω, όμως, την αίσθηση ότι ειδικά αυτή η Κυβέρνηση, η οποία 
συμβαδίζει με τη γενική πορεία της σκέψης των άλλων ευρωπαϊκών κυβερνήσεων σήμερα, θα μπορέσει να επωφεληθεί από τη σύγκλιση αυτή που παρατηρείται σε επίπεδο Ευρώπης, για να εφαρμόσει με σταθερότητα και 
αποτελεσματικότητα τις κοινωνικές της πολιτικές. 
Στόχος μας επαναλαμβάνω είναι, για την Ελλάδα, η πραγματική αλλά και η κοινωνική σύγκλιση στο τέλος της δεκαετίας. 
Πιστεύω ότι η οικονομική πολιτική την οποία χαράζουμε σήμερα και η 
οποία, αν θέλετε, προσδιορίζει το πλαίσιο άσκησης της οικονομικής πολιτικής όχι μόνο για την τετραετία αλλά για ολόκληρη τη δεκαετία, εάν της δοθεί η ευκαιρία να εφαρμοσθεί πλήρως και με συνέπεια, θα αποδώσει αυτό το πολύ ουσιαστικό αποτέλεσμα και θα ολοκληρωθεί η μεγάλη εκσυγχρονιστική προσπάθεια που ξεκίνησε στη δεκαετία του '90. 
Ευχαριστώ για την προσοχή σας. 
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ. 
Το λόγο έχει ο Κοινοβουλευτικός Εκπρόσωπος της Νέας Δημοκρατίας. ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, τρεις είμαστε για να μιλήσουμε. ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Ζήτησε το λόγο ο 
Κοινοβουλευτικός Εκπρόσωπος της Νέας Δημοκρατίας, ο κ. Αλογοσκούφης. ΓΕΡΑΣΙΜΟΣ ΓΙΑΚΟΥΜΑΤΟΣ: Είναι άνω και κάτω Βουλή, κύριε Πρόεδρε. Οι 
Βουλευτές είμαστε στα τάρταρα της Βουλής. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, δεν πρέπει να το 
λέτε αυτό. Υπάρχει Κανονισμός και τον εφαρμόζουμε. 
ΣΤΕΦΑΝΟΣ ΜΑΝΟΣ: Κύριε Πρόεδρε, θα ήθελα το λόγο για ένα διαδικαστικό θέμα. 
ΠΡΟΕΔΡΕΥΩΝ (Κωνσταντίνος Γείτονας): 'Εχω δώσει το λόγο στον 
κ. Αλογοσκούφη, κύριε Μάνο. Σας παρακαλώ μετά. Μετά θα έχετε και ομιλία. ΣΤΕΦΑΝΟΣ ΜΑΝΟΣ: Κύριε Πρόεδρε, είναι διαδικαστικό το θέμα. 
Μοιράστηκε μία τροπολογία η οποία είναι άσχετη με το νομοσχέδιο.                 
Παρακαλώ να μας δώσουν τις τροποποιούμενες διατάξεις. Δεν έχουν 
περιληφθεί και δεν μπορούμε να συζητήσουμε αυτήν την τροπολογία. ΠΡΟΕΔΡΕΥΩΝ (Κωνσταντίνος Γείτονας): Καλώς. Δεν φθάσαμε όμως στη 
συζήτηση της τροπολογίας, κύριε Μάνο. 
ΣΤΕΦΑΝΟΣ ΜΑΝΟΣ: Μα τότε θα είναι αργά, κύριε Πρόεδρε. Γι'αυτό σας το λέω τώρα. 
ΠΡΟΕΔΡΕΥΩΝ (Κωνσταντίνος Γείτονας): Σημειώνω την παρατήρησή σας. 
Ορίστε, κύριε Αλογοσκούφη, έχετε το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, ακούγοντας τον Υπουργό Εθνικής Οικονομίας για μία ακόμα φορά είχα την αίσθηση ότι ζω σε άλλη χώρα, διότι κανείς από εμάς δεν αμφισβητεί την αναγκαιότητα και τη μεγάλη σημασία της ένταξης της χώρας στην Οικονομική και Νομισματική 'Ενωση. 
'Αλλωστε η Νέα Δημοκρατία ως παράταξη εξασφάλισε την ένταξη της χώρας στην τότε ΕΟΚ, στην Ευρωπαϊκή 'Ενωση τη σημερινή, κάτω από λυσσώδη αντίδραση και του ΠΑΣΟΚ και των υπολοίπων κομμάτων της Αριστεράς της εποχής εκείνης. Και όταν παρέλαβε ξανά την εξουσία το 1990 και παρέλαβε μια οικονομία κατεστραμμένη από την κακή οικονομική διαχείριση των κυβερνήσεων του ΠΑΣΟΚ -και απ'ό,τι θυμούμαι και ο σημερινός Υπουργός Εθνικής Οικονομίας και ο σημερινός Πρωθυπουργός υπήρξαν υπουργοί εκείνων των κυβερνήσεων- έκανε τα πρώτα και θα έλεγα και τα μεγαλύτερα βήματα για την ένταξη της χώρας στην ΟΝΕ. 
Η Νέα Δημοκρατία υπέγραψε τη Συνθήκη του Μάαστριχτ, η Νέα Δημοκρατία πήρε τις δύσκολες αποφάσεις απαγκίστρωσης της ελληνικής οικονομίας και της ελληνικής κοινωνίας από τον ασφυκτικό εναγκαλισμό του κράτους και έκανε τις μεγαλύτερες μεταρρυθμίσεις. Δυστυχώς στρώσαμε και το χαλί 
στην επόμενη κυβέρνηση του ΠΑΣΟΚ, η οποία ήλθε και με τους δικούς της ρυθμούς και με τις μεγάλες θυσίες του ελληνικού λαού, με τη μεγάλη αύξηση της φορολογίας κατάφερε με δύο χρόνια καθυστέρηση αυτό που από την αρχή της δεκαετίας είχαμε βάλει εμείς ως εθνικό στόχο, δηλαδή την ένταξη της Ελλάδας στην ΟΝΕ. 
Θυμάμαι χαρακτηριστικά το 1990 -όταν είχα εκλεγεί καθηγητής και είχα έλθει από το Λονδίνο και ήμουν σε μία αντιπαράθεση με τον κ. Παπαντωνίου στο Οικονομικό Πανεπιστήμιο σε μία ημερίδα- τον κ. Παπαντωνίου ακόμα και δέκα χρόνια πριν να εκφράζει σοβαρές επιφυλάξεις για την αναγκαιότητα της ένταξης της Ελλάδας στην ΟΝΕ, να εκφράζει σοβαρές επιφυλάξεις για το γεγονός ότι θα χάναμε τη δυνατότητα να κάνουμε υποτιμήσεις. Ευτυχώς, όταν έγινε Υπουργός είχε πια αλλάξει τις απόψεις του. 
ΒΑΣΙΛΗΣ ΚΕΔΙΚΟΓΛΟΥ: Είχε αλλάξει όμως και η Ευρωπαϊκή 'Ενωση, δεν 
ήταν ΕΟΚ. 
ΓΕΩΡΓΙΟΣ ΑΛΟΓΟΣΚΟΥΦΗΣ: Παρ' όλα αυτά οι εξελίξεις στην ελληνική 
οικονομία τα τελευταία χρόνια και μάλιστα λίγους μήνες τώρα μετά τις εκλογές δικαιώνουν πλήρως την κριτική και τις επισημάνσεις που έχουμε κάνει εμείς στη Νέα Δημοκρατία. Διότι η κυβερνητική πολιτική των τελευταίων χρόνων παραμέλησε τα προβλήματα της πραγματικής οικονομίας, περιορίστηκε σε μία μονόπλευρη προσέγγιση της νομισματικής και της δημοσιονομικής σταθεροποίησης με έμφαση στη μεγάλη αύξηση της φορολογίας, στα προσωρινά έσοδα από τις διαβόητες μετοχοποιήσεις και στα λογιστικά τεχνάσματα που πολλές φορές έχουμε αποκαλύψει εδώ στη Βουλή. Και, επίσης, η ένταξη στην ΟΝΕ επετεύχθη με δύο χρόνια καθυστέρηση, με μεγάλο οικονομικό κόστος για όλους τους 'Ελληνες, διότι τα υψηλά επιτόκια επί δύο χρόνια και για τον προϋπολογισμό αλλά και για την καθημερινότητα του 'Ελληνα πολίτη είχαν τεράστιο οικονομικό κόστος. Παρ' ότι είχαμε αυτά τα δύο χρόνια καθυστέρηση, ελάχιστη ήταν η πρόοδος που υπήρξε στο μέτωπο των διαρθρωτικών μεταρρυθμίσεων. 
Θα δώσω ορισμένα χαρακτηριστικά παραδείγματα που επηρεάζουν τελικά 
την καθημερινότητα του 'Ελληνα. 
Θα ξεκινήσω από την ανεργία. Η ανεργία που είναι ο κυριότερος δείκτης ίσως της ανταγωνιστικότητας μιας οικονομίας αλλά και της πραγματικής της κατάστασης, το 1999 έπεσε έφτασε στο 11,7%. 'Ηταν στοιχεία που αποκαλύφθηκαν λίγο μετά τις εκλογές. Μόνο τότε τα παραδέχτηκε η Κυβέρνηση. Τώρα δε η ΓΣΕΕ εκτιμά ότι η ανεργία το 2000 -για την οποία η Κυβέρνηση δεν έχει παρουσιάσει τα στοιχεία, προβλέψεις παρουσιάζει- θα πάει στο 11,9%. 
Να θυμίσω ότι στην Ευρώπη των δεκαπέντε η ανεργία έχει περιοριστεί 
στο 8,4% και συνεχίζει να παρουσιάζει πτωτική τάση. Είμαστε η μόνη χώρα στην Ευρωπαϊκή 'Ενωση που παρουσιάζει τα τελευταία έξι - επτά χρόνια άνοδο της ανεργίας. 
Είχαμε μία άνοδο της ανεργίας κατά δύο ποσοστιαίες μονάδες τα τελευταία έξι χρόνια την ίδια στιγμή που στην Ισπανία η ανεργία έπεσε κατά 9,5 ποσοστιαίες μονάδες, στην Πορτογαλία έπεσε κατά 3 περίπου εκατοστιαίες μονάδες, στην Ιρλανδία έπεσε κατά 11 μονάδες και στην Ευρωπαϊκή 'Ενωση έπεσε στο σύνολο κατά 2,5 μονάδες. Αυτό και μόνο δείχνει ότι κάτι δεν πάει καλά στην ελληνική οικονομία. 
Ο Υπουργός Εθνικής Οικονομίας σήμερα εδώ στη Βουλή 
δεν αναφέρθηκε καθόλου στο πρόβλημα της ανεργίας, το κυρίαρχο πρόβλημα που απασχολεί τους 'Ελληνες. Ο Πρωθυπουργός πριν από λίγες μέρες στη Θεσσαλονίκη επί ένα τριήμερο ελάχιστα λόγια βρήκε να πει για την ανεργία, για την ουσία και τι θα κάνει η Κυβέρνησή του για την ανεργία. Αυτό λοιπόν είναι το υπ' αριθμόν ένα πρόβλημα. 
Πάμε σε ένα δεύτερο πρόβλημα που έχει να κάνει με την πραγματική οικονομία και την ανάπτυξη. Γεγονός είναι ότι η ευρωπαϊκή οικονομία, παρά το γεγονός ότι είναι σχετικά αδύναμη σε σχέση με τις Ηνωμένες Πολιτείες, παρουσιάζει τα τελευταία έξι-επτά χρόνια έντονη ανάπτυξη σε σχέση με την περίοδο στις αρχές της δεκαετίας του '90, όταν είχε πέσει σε μία πολύ μεγάλη ύφεση, η οποία επηρέασε άλλωστε και τη χώρα μας. Πολλές φορές έρχεται εδώ ο κ. Παπαντωνίου και παρουσιάζει στοιχεία για το '93, τη χρονιά που υπήρξε η μεγάλη ευρωπαϊκή ύφεση και λέει "μα, το ΑΕΠ στην Ελλάδα έπεσε, εμείς παραλάβαμε αρνητική ανάπτυξη". Μα, τότε η αρνητική ανάπτυξη ήταν σε όλη την Ευρώπη. 'Εκτοτε η Ευρώπη ανέκαμψε. Ανακάμψαμε και εμείς το ίδιο; Δεν θα το έλεγα. 
Αν υπήρχαν ολυμπιακά μετάλλια για την ανάπτυξη μεταξύ των χωρών της συνοχής, των τεσσάρων φτωχότερων χωρών της Ευρωπαϊκής 'Ενωσης, η Ελλάδα θα ήταν εκτός αυτών των μεταλλίων. Διότι το χρυσό μετάλλιο θα το έπαιρνε η Ιρλανδία, που στην τελευταία εξαετία είχε ανάπτυξη κατά μέσο όρο 8,5% το χρόνο -και η Ιρλανδία έχει φθάσει πλέον να είναι πάνω από το μέσο όρο της Ευρωπαϊκής 'Ενωσης- το αργυρό μετάλλιο θα το έπαιρνε η Ισπανία, που έχει ανάπτυξη κατά μέσο όρο 3,3% το χρόνο... 
ΒΑΣΙΛΗΣ ΚΕΔΙΚΟΓΛΟΥ: Πόση ανεργία είχε; 
ΓΕΩΡΓΙΟΣ ΑΛΟΓΟΣΚΟΥΦΗΣ: Είχε πτώση της ανεργίας κατά δέκα μονάδες. Η δε Πορτογαλία θα έπαιρνε το χάλκινο με 3,2% μέση ανάπτυξη και η 
Ελλάδα με 2,9% κατά μέσο όρο θα έμενε εκτός των μεταλλίων. Ποιο αναπτυξιακό θαύμα επικαλείται ο κύριος Υπουργός Εθνικής Οικονομίας; 
Είμαστε τέταρτοι και καταϊδρωμένοι μεταξύ των φτωχότερων και υπάρχουν και μερικές από τις πλούσιες χώρες που έχουν μεγαλύτερο ρυθμό ανάπτυξης κατά μέσο όρο από την Ελλάδα. 
Επικαλέσθηκε και ο Πρωθυπουργός προ ημερών στη Θεσσαλονίκη ότι 
φθάσαμε από το 60% του κοινοτικού μέσου όρου το 1990, στο 70% το 2000 ξεχνώντας ότι εν τω μεταξύ υπήρξε μία αναθεώρηση των εθνικών λογαριασμών 
κατά 20%, η οποία από μόνη της δικαιολογεί αυτήν τη διαφορά.                        Χρησιμοποιούμε ακόμη και εδώ για να μιλήσουμε για την ανάπτυξη, λογιστικά 
και στατιστικά τεχνάσματα. 
'Ερχομαι σε ένα άλλο σημείο, το οποίο έχει επηρεάσει πάρα πολύ την ελληνική οικονομία και τελικά και την ευημερία των Ελλήνων πολιτών και έχει να κάνει με τη διαδικασία της ένταξης. Διότι σ' αυτήν τη διαδικασία της ένταξης της Ελλάδας στην ΟΝΕ, όπως και σε άλλες χώρες, υπήρξε εν όψει της πτώσης των επιτοκίων μία άνθιση στο χρηματιστήριο. Την άνθιση αυτή στο χρηματιστήριο η Κυβέρνηση την κακομεταχειρίστηκε με το χειρότερο δυνατό τρόπο. Τη μεταχειρίστηκε με έναν τέτοιον τρόπο, που οδήγησε στη μεγαλύτερη αναδιανομή του πλούτου που έχει γίνει στην Ελλάδα σε τόσο σύντομο χρονικό διάστημα, σε ενάμιση χρόνο, από την εποχή του υπερπληθωρισμού της κατοχής. Ποτέ άλλοτε δεν υπήρξε τέτοια μεγάλη αναδιανομή εις βάρος των πολλών, όπως αυτή που έγινε μέσω του χρηματιστηρίου τα τελευταία χρόνια.  Χάθηκαν μέσα στους τελευταίους οκτώ μήνες -λογιστικά είναι μεν αλλά κάποιοι τα θεωρούσαν χρήματα δικά τουςπερίπου είκοσι τρισεκατομμύρια δραχμές, τα οποία ισοδυναμούν με το μισό περίπου του εθνικού προϊόντος και τα οποία κυρίως έπληξαν κατά πέντε-έξι τρισεκατομμύρια τις φτωχότερες και τις μεσαίες εισοδηματικές τάξεις που παρασύρθηκαν από δηλώσεις και του ίδιου του Υπουργού Εθνικής Οικονομίας και έμειναν εγκλωβισμένοι στο χρηματιστήριο και παραμένουν ακόμη εγκλωβισμένοι. 'Εγινε βεβαίως τότε μία προσπάθεια προεκλογικής στήριξης του χρηματιστηρίου με χρήματα δικά μας, του ελληνικού λαού. 'Εχουμε ζητήσει στοιχεία εδώ στο Κοινοβούλιο. Εγώ από τις 12 Ιουλίου έχω κάνει ερώτηση και ζητάω στοιχεία για τις προεκλογικές παρεμβάσεις της ΔΕΚΑ και ακόμη ο κύριος Υπουργός δεν έχει μπορέσει να ανακαλύψει αυτά τα στοιχεία. 
Λοιπόν, τα ανακαλύψαμε αυτά τα στοιχεία και τα έχουμε. Η ΔΕΚΑ μόνο 
για να παρέμβει στις μετοχές του ΟΤΕ και των Ελληνικών Πετρελαίων -μέσω των οποίων έκανε τις παρεμβάσεις της στα τελευταία δεκάλεπτα των συνεδριάσεων του χρηματιστηρίου της προεκλογικής περιόδου- ξόδεψε περίπου εκατόν πενήντα δισεκατομμύρια δραχμές, τα οποία δεν είχε και δανείστηκε από το Υπουργείο Οικονομικών. Και τρέχει τώρα η Κυβέρνηση, μετά τις δικές μας ερωτήσεις και μετά την καταγγελία που έγινε στον εισαγγελέα, να συγκαλύψει αυτήν την κατάσταση με ένα πολύπλοκο χρηματοδοτικό όχημα, το οποίο θα επιτρέψει να συγκαλυφθούν οι ζημιές για ένα μικρό διάστημα, αλλά που δεν αναιρεί το γεγονός το πραγματικό ότι η ΔΕΚΑ έχασε από αυτήν τη διαδικασία περίπου εκατό δισεκατομμύρια δραχμές. 
Κύριε Υπουργέ, χρησιμοποιήσατε εκατό δισεκατομμύρια από τα δικά μας 
χρήματα, από τα χρήματα του ελληνικού λαού για την προεκλογική 
σας στήριξη. 
Δεν είναι μόνο αυτό. Με τις δηλώσεις σας οδηγήσατε και στον εγκλωβισμό ακόμα περισσοτέρων επενδυτών, όταν λέγατε ότι η περίοδος νευρικότητας του χρηματιστηρίου λήγει με τις εκλογές. 'Εκτοτε μέσα σε οκτώ μέρες κατέρρευσε κατά 20% το χρηματιστήριο, όταν αφήσατε τις παρεμβάσεις και βεβαίως παρασύρατε πάρα πολύ κόσμο με τις δηλώσεις που σας αποδόθηκαν και δεν τις διαψεύσατε τότε, τον περασμένο Σεπτέμβριο, ότι το χρηματιστήριο θα πήγαινε στις επτά χιλιάδες μονάδες. 
'Εχετε και προσωπικές ευθύνες για την κατάσταση που έχει δημιουργηθεί πέρα από τις ευθύνες που έχει η Κυβέρνησή σας για το γεγονός ότι η εποπτεία του χρηματιστηρίου είναι ανεπαρκέστατη. Και πάλι ο Πρωθυπουργός και πάλι εσείς δεν βρήκατε κουβέντα να πείτε για το χρηματιστήριο. Πέρυσι μιλούσατε μόνο για το χρηματιστήριο και λέγατε ότι είναι ο καθρέφτης της οικονομικής πολιτικής. Φέτος μας μιλούσατε εδώ επί μισή ώρα και δεν βρήκατε ούτε μια κουβέντα να πείτε για το χρηματιστήριο. Ο Πρωθυπουργός ανακάλυψε τώρα ξαφνικά ότι το χρηματιστήριο δεν είναι καθρέφτης της ελληνικής οικονομίας, είναι μια ακόμα αγορά στην οποία δεν πρέπει να παρεμβαίνουν οι πολιτικοί και δεν πρέπει να μιλάει κανείς γι'αυτό. 
Πίσω απ'όλα αυτά υπάρχει ένα πραγματικό γεγονός, που είναι ότι οι διαρθρωτικές μεταρρυθμίσεις που έχει ανάγκη η ελληνική οικονομία καρκινοβατούν. Θα δώσω δύο παραδείγματα. Πρώτον, η απελευθέρωση των 
τηλεπικοινωνιών. Βρισκόμαστε λίγους μήνες πριν από τη λήξη της προθεσμίας που έχουμε και η Κυβέρνηση δεν έχει ακόμα το θάρρος να φέρει εδώ το νομοσχέδιο που θα καθορίσει το πλαίσιο για την απελευθέρωση των τηλεπικοινωνιών. Και μας φέρνει φέτες-φέτες διάφορα αρθρίδια, με τα οποία προσπαθεί και αυτήν την απελευθέρωση να την υπονομεύσει και να τη δυναμιτίσει εις βάρος της μεγάλης πλειοψηφίας των επιχειρήσεων που θέλουν να ενταχθούν σ'αυτήν τη διαδικασία, με το να προβλέπει προσωρινές άδειες χωρίς διαδικασίες κλπ., πράγματα που θα ευνοήσουν "ημετέρους" ή αυτούς οι οποίοι και σήμερα λυμαίνονται αυτήν την αγορά. 
Αντίστοιχα γίνονται και στην αγορά της ηλεκτρικής ενέργειας, που πάλι λίγοι μήνες απομένουν για να γίνει αυτή η απελευθέρωση και ούτε φωνή ούτε ακρόαση. Στις τηλεπικοινωνίες, τουλάχιστον, διέρρευσε ένα νομοσχέδιο το οποίο δεν είχε το θάρρος η Κυβέρνηση να το φέρει. Ας ελπίσουμε ότι θα το φέρει το συντομότερο δυνατό. Με την αγορά ηλεκτρικής ενέργειας κανείς δεν ξέρει τι θα γίνει. 
Ακόμα και η δημοσιονομική σταθεροποίηση, για την οποία τόσα πολλά 
είπε ο Υπουργός Εθνικής Οικονομίας πριν αποχωρήσει, αποδεικνύεται εύθραυστη, διότι βασίστηκε σε μεγάλο βαθμό σε προσωρινά έσοδα, όπως οι μετοχοποιήσεις, βασίστηκε σε μεγάλο βαθμό σε λογιστικά τεχνάσματα, τα οποία κάποια στιγμή αποκαλύφθηκαν και η Κυβέρνηση ήδη αντιμετωπίζει μεγάλες δυσκολίες στην κατάρτιση του νέου προϋπολογισμού. Δεν θα μπορούμε επ'άπειρον να έχουμε τη δυνατότητα προσφυγής σε μετοχοποιήσεις -για παράδειγμα φέτος με την κατάσταση του χρηματιστηρίου δεν είναι εύκολες οι μετοχοποιήσεις- και δεν μπορούμε πάντα να έχουμε τη δυνατότητα προσφυγής στα λογιστικά τεχνάσματα. Πρέπει κάποια στιγμή να κάνουμε την ουσιαστική προσπάθεια συγκράτησης των δημοσίων δαπανών. 
Χρειάζεται, λοιπόν, κυρίες και κύριοι συνάδελφοι, θάρρος, αναγνώριση των προβλημάτων και αυτοκριτική από την Κυβέρνηση. Διότι τις προηγούμενες μέρες ο Πρωθυπουργός στη Θεσσαλονίκη αναλώθηκε για μια ακόμα φορά σε προσπάθεια παραπλάνησης των πολιτών. Αναφέρθηκε σαφώς σε ανύπαρκτα επιτεύγματα, υιοθέτησε νέες σημαίες ευκαιρίας, νέα χρονοδιαγράμματα και επιχείρησε για  μια ακόμα φορά φυγή από την πραγματικότητα, όπως φυγή από την πραγματικότητα επιχείρησε και πριν από λίγα λεπτά ο Υπουργός Εθνικής Οικονομίας. Δεν αναγνώρισε τις ευθύνες του ούτε για την ανεργία ούτε για το χρηματιστήριο ούτε για την καθυστέρηση των διαρθρωτικών 
μεταρρυθμίσεων ούτε για την τραγική κατάσταση της Δημόσιας Διοίκησης. Ποιος κυβερνά τη χώρα αυτά τα χρόνια; Δεν την κυβερνά ο κ. Σημίτης; 
Δεν είναι Πρωθυπουργός ο κ. Σημίτης;  Δεν είναι Υπουργός Εθνικής Οικονομίας ο κ. Παπαντωνίου; Είναι δυνατόν μετά από τόσα χρόνια στην εξουσία να μη μιλούν για τα συγκεκριμένα θέματα και να μιλούν πάλι για μελλοντικά οράματα; 
Η αλήθεια, κυρίες και κύριοι συνάδελφοι, είναι ότι ούτε ο κ.                    Παπαντωνίου ούτε ο κ. Σημίτης, πολύ φοβάμαι, αγαπητοί συνάδελφοι της 
Πλειοψηφίας, ούτε το ΠΑΣΟΚ δεν μπορούν να δώσουν λύσεις στα προβλήματα που αντιμετωπίζει ο 'Ελληνας πολίτης στα χρόνια που έρχονται. Δεν έδωσαν λύση στο παρελθόν και δεν μπορούν να δώσουν λύση στο μέλλον. Στη δεκαετία του 1980 διέλυσαν την οικονομία. Χρειάστηκαν άλλα δέκα χρόνια για να προσπαθήσουμε να φέρουμε τα πράγματα σε μια ισορροπία. Τη δεκαετία αυτή, όμως, υπήρξαν πάλι μεγάλες καθυστερήσεις στην προσαρμογή της χώρας στα νέα ευρωπαϊκά και παγκόσμια τεχνολογικά δεδομένα. 
Το ΠΑ.ΣΟ.Κ. είναι δέσμιο ενός κομματικού κράτους που έχει οικοδομήσει. Είναι δέσμιο αλληλοσυγκρουόμενων ιδιωτικών συμφερόντων τα οποία γιγαντώθηκαν τα τελευταία είκοσι χρόνια. Είναι δέσμιο των ιδεολογικών και των πολιτικών αγκυλώσεών του. 
Η ένταξη στην ΟΝΕ πραγματοποιήθηκε με καθυστέρηση, με κόστος και με 
μια οικονομία -αυτό είναι το χειρότερο- ανέτοιμη να αντιμετωπίσει τις προκλήσεις που συνεπάγεται η συμμετοχή μας σε αυτή, διότι οι διαρθρωτικές μεταρρυθμίσεις καθυστέρησαν ανεπίτρεπτα, τα κρατικά μονοπώλια εξακολουθούν και σπαταλούν τους πόρους της χώρας. Το κράτος βρίσκεται σε κατάσταση ημιδιάλυσης. 
Ακόμα και μετά τις εκλογές η Κυβέρνηση επέδειξε στον οικονομικό τομέα πρωτοφανή αδράνεια. Αναλώθηκε πρώτα απ'όλα στα διαδικαστικά της εξασφάλισης της ένταξης της Ελλάδος. Αυτό ήταν μία διαδικασία τυπική για 
την οποία δεν χρειαζόταν ιδιαίτερη πρωτοβουλία. 
Ασχολήθηκε με κάτι ουσιαστικό το τελευταίο πεντάμηνο, μόνο όταν εξαναγκάσθηκε από τις περιστάσεις, όπως στην περίπτωση της Ολυμπιάδας, όπου άλλαξε όλο το οργανωτικό σχήμα που υπήρχε επί τρία χρόνια και στην περίπτωση του xρηματιστηρίου, όπου πάλι έγινε προσπάθεια οι μεγάλες κυβερνητικές ευθύνες να πέσουν σε ένα πρόσωπο, το δυστυχή πρώην πρόεδρο του xρηματιστηρίου, ο οποίος επιφορτίσθηκε όλες τις ευθύνες και απομακρύνθηκε. 
Αλλά και οι πρωτοβουλίες που λαμβάνονται για το 
xρηματιστήριο τώρα είναι στη λάθος κατεύθυνση και αυτές, διότι από εκεί που υπήρχε πλήρης ασυδοσία, αντί να εκσυγχρονίσουμε τους θεσμούς της προστασίας των επενδυτών, πάμε σε μια προσπάθεια υπερρύθμισης του xρηματιστηρίου, που και αυτή, εάν συνεχισθεί, θα οδηγήσει σε χειρότερα αποτελέσματα. 
Αναφορικά με τις διαρθρωτικές μεταρρυθμίσεις η Κυβέρνηση περιορίσθηκε το τελευταίο πεντάμηνο να διαπιστώσει τις καθυστερήσεις. Επιχείρησε να αντιμετωπίσει αυτές τις καθυστερήσεις με την τακτική της στρουθοκαμήλου λέγοντας ότι υπάρχει χρόνος και για απελευθερώσεις και για αποκρατικοποιήσεις και δεν υπάρχει καμία ανάγκη να βιαζόμαστε. 
Τώρα που δεν υπάρχει δυστυχώς η διαδικασία της ένταξης στην ΟΝΕ και 
που δεν υπάρχουν τα συγκεκριμένα χρονοδιαγράμματα, πολύ φοβάμαι ότι θα έχουμε τη γνωστή ελληνική ασθένεια, η οποία δυστυχώς είναι πολιτική ασθένεια και κυρίως αφορά στο ΠΑ.ΣΟ.Κ., να καθυστερούμε τα πράγματα, διότι έχουμε χρόνο. 
'Ανοιξε για δεύτερη φορά η Κυβέρνηση τον τελευταίο καιρό το θέμα των εργασιακών σχέσεων. Είναι η δεύτερη φορά που το ανοίγει μέσα σε μία διετία. Την πρώτη φορά που άνοιξε το ζήτημα, το έκλεισε άρον-άρον για το φόβο του πολιτικού κόστους. Τώρα, το άνοιξε -ο κ. Παπαντωνίου μιλούσε για "σοκ" στην αγορά εργασίας- αλλά τελικά οι προτάσεις του κ. Γιαννίτση δείχνουν ότι και εδώ δεν θα υπάρξει καμία ιδιαίτερη σημαντική μεταρρύθμιση στην αγορά εργασίας. 
'Ολα αυτά γίνονται την ώρα που στη χώρα, στο παρασκήνιο, σοβεί ένας ακήρυκτος πόλεμος μεταξύ κυβερνητικών κέντρων και επιχειρηματικών συμφερόντων με στόχο τη διανομή των κονδυλίων του Γ' Κοινοτικού 
Πλαισίου Στήριξης, τον έλεγχο κρίσιμων τομέων, όπως η απελευθέρωση των αγορών τηλεπικοινωνιών και ενέργειας, στις οποίες μέχρι τώρα κυριαρχούσαν κρατικά μονοπώλια, τα έργα της Ολυμπιάδας και τον κλάδο των εξοπλισμών. 
Εάν η Κυβέρνηση αυτή δεν αλλάξει πλήρως την τακτική της και δεν 
υιοθετήσει μια διαφορετική πολιτική με έμφαση στον ανταγωνισμό, στις ίσες ευκαιρίες μεταξύ των επιχειρήσεων, στην απελευθέρωση των αγορών, πολύ φοβάμαι ότι σε μερικά χρόνια από τώρα αυτή η μεγάλη ευκαιρία που έχουμε, η ευκαιρία της ένταξης της Ελλάδος στην ΟΝΕ, μπορεί να οδηγήσει σε καταστάσεις της ελληνικής οικονομίας για τις οποίες όλοι θα λυπόμαστε, διότι μπαίνουμε πια σε ένα ανταγωνιστικό περιβάλλον ιδιαίτερα έντονο και ασφυκτικό. Δεν έχουμε δυνατότητες να βελτιώνουμε την ανταγωνιστικότητά μας με τεχνητούς τρόπους ούτε προσωρινά, όπως είχαμε παλαιότερα με τις υποτιμήσεις. 'Ολα τα φαινόμενα διαρθρωτικών αδυναμιών της οικονομίας μας, θα αντανακλώνται στην ανεργία και στο βιοτικό μας επίπεδο. 
Γι'αυτό χρειάζεται τόλμη στις μεταρρυθμίσεις που πρέπει να γίνουν από εδώ και μπρος στην οικονομία. Χρειάζεται μια διαφορετική πολιτική. Δυστυχώς η εκτίμησή μου είναι ότι αυτή η Κυβέρνηση δεν θα μπορέσει να το κάνει. 
Σας ευχαριστώ. 
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. 
Κύριε Πρόεδρε, θέλετε το λόγο; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δώστε το λόγο σε κάποιον συνάδελφο του 
ΠΑ.ΣΟ.Κ. εναλλάξ. Μετά θα μιλήσω εγώ. 
ΠΡΟΕΔΡΕΥΩΝ (Κωνσταντίνος Γείτονας): Καλώς! Το λόγο έχει ο κ. 
Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δεν είχα σκοπό να ανέβω στο Βήμα 
και θα απασχολούσα την Αίθουσα δι'ολίγων από τη θέση μου. 
ΠΡΟΕΔΡΕΥΩΝ (Κωνσταντίνος Γείτονας): Δικαιούσθε να ανέβετε στο Βήμα 
σύμφωνα με τον Κανονισμό. 
ΒΑΣΙΛΗΣ ΚΕΔΙΚΟΓΛΟΥ: Το ξέρω και ευχαριστώ. Δεν το επιδιώκω. 
Η ομιλία όμως του Υπουργού Εθνικής Οικονομίας και του κ. Αλογοσκούφη 
με αναγκάζουν. 
'Ολα αυτά τα περί Ευρωπαϊκής 'Ενωσης και περί ΕΟΚ τα έχουμε ξαναπεί.  Κατ' αρχήν δεν έχει γίνει σαφές στην Αίθουσα και προπαντός από την 
πλευρά της Νέας Δημοκρατίας ότι άλλο είναι η Ευρωπαϊκή 'Ενωση και άλλο η ΕΟΚ. Ο κ. Παπαντωνίου μπορεί να είχε άλλες απόψεις χθες και έχει δικαίωμα να έχει άλλες απόψεις σήμερα και αυτό πολύ περισσότερο όταν αλλάζουν οι θεσμοί. 
Πάντως τα ερωτήματα είναι άλλα, αγαπητοί συνάδελφοι. Πρώτα-πρώτα καθιερώνεται το ευρώ, το οποίο έχει μεταλλικά νομίσματα. Τα νομίσματα κατασκευάζονται από ένα, δύο ή τρία υλικά. Το ένα είναι το νικέλιο -είμαστε νικελοπαραγωγός χώρα, η μοναδική στην Ευρώπη- το άλλο είναι ο ψευδάργυρος και το κυρίως υλικό είναι ο χαλκός. 
Συμφωνήσατε για προδιαγραφές κατασκευής των μεταλλικών νομισμάτων του ευρώ. Είχατε καμία συνεννόηση με το Υπουργείο Βιομηχανίας; Υποστηρίξατε καμία άποψη; Πώς παρασυρθήκατε σε μία θέση, η οποία εξυπηρετεί αποκλειστικά και μόνο την αντίστοιχη βιομηχανία της Ιρλανδίας; 'Ισως 
είναι λίγο περίεργο που με ακούτε να λέω για τα νομίσματα και για το βάρος τους. Ξέρετε όμως πόσα νομίσματα κόβει ετησίως η Τράπεζα της Ελλάδος; Τυπώνει τριακόσια εκατομμύρια κομμάτια, εκατοντάδραχμα και πενηντάδραχμα.  Αυτό σημαίνει τετρακόσιους πενήντα τόνους μέταλλο. Από αυτό μπορείτε να καταλάβετε πόσο θα είναι το βάρος του μετάλλου σε όλη την Ευρώπη και ποια σημασία έχει για μια νικελοπαραγωγό χώρα, όπως είμαστε εμείς, όπου έχει καθιερωθεί να κάνουν διμεταλλικά νομίσματα. Δυστυχώς η συμμετοχή του νικελίου είναι σε πολύ χαμηλά ποσοστά. Σε αυτό έχει τεράστια ευθύνη η Τράπεζα της Ελλάδος. Μπορεί να είναι ανεξάρτητη ως δύναμη και ως αρχή, κύριε Υπουργέ, αλλά δεν παύει να είναι η τράπεζα της ελληνικής οικονομίας, η τράπεζα του ελληνικού κράτους. 
Πρέπει να φέρετε πειστικά στοιχεία, από τα οποία να βεβαιωθεί και ο τελευταίος ότι έγινε κάποια προσπάθεια, όταν μάλιστα έχουμε πρόβλημα νικελίου με τη ΛΑΡΚΟ. Υπάρχουν μάλιστα και μερικοί εξυπνάκηδες, που λένε ότι πρέπει να πουλήσουμε τη ΛΑΡΚΟ υπό το γενικό τίτλο, να ιδιωτικοποιηθεί. Ποια να ιδιωτικοποιήσετε; Την ιδιωτική ΛΑΡΚΟ; Τι ποσοστό έχει το ελληνικό κράτος; Ούτε 35%. Τα άλλα ανήκουν στην Εθνική Τράπεζα, στη ΔΕΗ και σε άλλες ιδιωτικές επιχειρήσεις. Και βγήκαν οι εξυπνάκηδες με την πρώτη ευκαιρία να μιλήσουν γι' αυτά τα θέματα, όταν έχουν γίνει τρομακτικά λάθη από την πλευρά της Τράπεζας της Ελλάδος, που κινήθηκε χωρίς να έχει συνεννόηση με το Υπουργείο Εθνικής Οικονομίας. 
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος 
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Θα έπρεπε, λοιπόν, να μας πείτε τις προδιαγραφές και να δικαιολογήσετε τη στάση και την πολιτική σας, κύριοι της Τραπέζης Ελλάδος. Κι εσείς βεβαίως είσθε η εποπτεύουσα αρχή. Είναι τεράστια η ζημιά της ελληνικής οικονομίας από αυτήν τη μη υποστήριξη του 
νικελίου. Φαντάζεσθε πόσα διμεταλλικά νομίσματα θα αποσυρθούν και 
πόσες χιλιάδες τόνοι θα παραχθούν τώρα για το ευρώ; Φαντάζεσθε πόσες χιλιάδες τόνοι νικελίου θα χρειαζόντουσαν; Καθίστε να τα λογαριάσουμε και θα βρούμε τρομακτικά νούμερα. 
Δεύτερον, εντάξει, κύριε Υπουργέ της Εθνικής Οικονομίας, θα αλλάξουμε τη δραχμή και θα την κάνουμε ευρώ. Πόσα ευρώ θα πάρουμε; Αυτό είναι το ερώτημα. Θα έχουμε ευρώ να κάνουμε τη δουλειά μας ή θα μας λείπουν; Η ρευστότητα είναι πρώτη ανάγκη. Σήμερα λείπουν μεταλλικά νομίσματα των εκατό δραχμών. Σε όποιο σούπερ-μάρκετ και να μπείτε, σας παρακαλούν να τους δώσετε εκατοντάδραχμα. Τρέχουν στα διόδια για να τα βρουν, γιατί φέτος δεν κόπηκαν νομίσματα. Και μάλιστα ως χώρα δεν φροντίσαμε να κάνουμε μία βιομηχανία, η οποία να παράγει ένα διμεταλλικό κράμα, όπως είναι τα νικελιούχα. Το πεντάδραχμο, το δεκάδραχμο και το εικοσάδραχμο έχουν 25% νικέλιο. Το πενηντάδραχμο και το εκατοντάδραχμο έχουν 6% νικέλιο. 'Αλλη μία "έξυπνη" πράξη της Τραπέζης Ελλάδος, να μη χρησιμοποιήσει νικέλιο, αλλά να αγοράσει χαλκό από τη Χιλή. Τι να πει κανείς! Ευτυχώς ο Θεός είναι μεγάλος! 
Πόσα ευρώ χάρτινα και μεταλλικά, πόση ποσότητα χρήματος θα πάρουμε, 
κύριε Υπουργέ της Εθνικής Οικονομίας; Εδώ διαβάζω τον ισολογισμό της Τραπέζης Ελλάδος και βλέπω ότι τραπεζογραμμάτια σε κυκλοφορία το 1998 ήταν δύο τρισεκατομμύρια τετρακόσια εξήντα εννιά δισεκατομμύρια και το 1999 έγιναν τρία τρισεκατομμύρια εκατόν ένα δισεκατομμύρια. 
Kαι ορθώς αυξήθηκαν, αν αυξήθηκαν. Θα πάρουμε σύμφωνα με τα τραπεζογραμμάτια αυτά ευρώ ή θα μας πουν, ξέρετε, το ΑΕΠ είναι αυτό, με βάση εκείνο και με βάση τους συντελεστές, στο τέλος θα ψάχνουμε να βρούμε ευρώ για να κάνουμε συναλλαγές. Σ' αυτό να απαντήσετε, αν θα υπάρχουν τα αναγκαία ευρώ στη χώρα, η απαραίτητη ποσότητα χρήματος για να γίνουν οι συναλλαγές. Η στενότητα του νομίσματος ξέρετε πολύ καλά τι σημαίνει. 'Εχουν αυξηθεί τα τραπεζογραμμάτια όταν μειώνεται ο πληθωρισμός, πάνω από 25%. Εξηγήστε μας αυτά τα στοιχεία. Αυτό είναι το ουσιαστικό θέμα της μετατροπής, δεν είναι διαδικασιών και βέβαια είναι πάρα πολύ σωστή η αρχή να γίνεται η ανταλλαγή στην ονομαστική αξία, αν και θα υπάρξουν παρενέργειες. Στα άρθρα θα τα πούμε εκεί, υπάρχουν προβλήματα και μπορεί να υπάρξουν κερδοσκοπίες. 
Μιλάμε για ανάπτυξη 5%. Ναι, πράγματι υπάρχει ανάπτυξη 5%. 'Αλλο ανάπτυξη και άλλο απασχόληση. Η ανάπτυξη γίνεται διότι έχουμε αναδιάρθρωση στην τεχνολογία και μόνο. Το 5% συνοδεύεται από άνοδο της ανεργίας. Η λέξη παραγωγή, η λέξη ελληνική παραγωγή, η λέξη ισοζύγιο εμπορικό, η λέξη γεωργικό ισοζύγιο -είμαστε γεωργική χώρα και εισάγουμε το 75% των όσων καταναλίσκουμε σε γεωργικά προϊόντα, καμία λέξη. 
Σας ερωτώ, κύριε Υπουργέ της Εθνικής Οικονομίας, γιατί ένας νέος να γίνει αγρότης; Είδατε πουθενά εσείς καμιά διαφήμιση, κανένα μοντέλο που να επαινεί την αγροτική απασχόληση; Θα το πω έτσι χοντρά και να με συγχωρέσετε, κύριοι συνάδελφοι. Είδατε πουθενά καμιά διαφήμιση, κάποια κοπέλα να περιμένει τον αγρότη σπίτι της με κάποια καλή εμφάνιση; Είδατε καμιά κοπέλα πάνω σε καμιά μηχανή να τρέχει να πάει να πάρει τον άνδρα της τον αγρότη να τον φέρει στο σπίτι; Δημιουργήσαμε κανένα πρότυπο, κανένα μοντέλο τέτοιο; Είδατε καμία  κοπέλα να πηγαίνει να ζητήσει τον αγαπημένο της, το σύζυγό της που είναι ηλεκτροσυγκολλητής που πετάει φωτιές και τρομάζει ο θεατής; Είδατε να διαφημίζεται αυτό το επάγγελμα; Είδατε κάποια διαφήμιση στα Μέσα Μαζικής Ενημέρωσης αυτών των παραγωγικών επαγγελμάτων; 
'Ολοι μιλάμε για την ανάπτυξη της οικονομίας, της μεταπρατικής.  Ποιας; Των υπηρεσιών. Η ελληνική παραγωγή, σβήνει μέρα με τη μέρα. Και φθάνομε στο σημείο την κατ' εξοχήν κεδροφόρο επιχείρηση που έχουμε, τη μοναδική ελληνική πραγματικώς βαρειά βιομηχανία, τη ΛΑΡΚΟ να θέλετε να την πωλήσουμε και πιθανώς να την κλείσουμε, η οποία στην τριακονταετία, το λέω για να το ξέρουν οι συνάδελφοι, έχει μισό δολάριο ανά λίτρα παραπάνω τιμή πώλησης από την τιμή κόστους 3,50 προς 3,00 δολ. Ειρήσθω ότι βαρειά βιομηχανία σημαίνει μεγάλη προστιθέμενη αξία, δηλαδή μεγάλη απασχόληση. 
Λοιπόν, δεν υπάρχει ούτε ένα μοντέλο ούτε ένα πρότυπο να αγαπήσει ο 
'Ελληνας μαθητής την αγροτική παραγωγή. Υπάρχει ένα ΙΕΚ γεωργικής παραγωγής; Πείτε μου. 
Στην επαρχία μου, ευρέθη ένα κληροδότημα να γίνει μια σχολή ΙΕΚ στην ουσία ή ό,τι θέλετε απασχόλησης και εκπαίδευσης αγροτοπαίδων στην αγροτική παραγωγή. Από το 1986 δεν μπορεί να οριστεί ακόμη διαχειριστική επιτροπή. Και μετά λέμε ανάπτυξη. Τι ανάπτυξη. Ανάπτυξη δεν είναι η κοινωνική πολιτική. 'Αλλο κοινωνική πολιτική και άλλο ανάπτυξη. Κοινωνική πολιτική είναι επιδόματα ανεργίας, στη σειρά, πάρτε από δέκα χιλιάδες πάρτε και μια σούπα ή συσσίτιο και αυτό λέγεται κοινωνική πολιτική. Δεν λέγεται ανάπτυξη. 
Η Νέα Δημοκρατία έρχεται εδώ και μας μιλάει συνεχώς περί ανεργίας.  Ποιο είναι το πρότυπό σας. Είπατε ποτέ τίποτα; Μιλάτε για τη ΔΕΚΑ. Κατ' αρχήν δεν επιτρέπεται, γιατί είσθε και επιστήμονες και έχετε ένα υψηλό επίπεδο.  Ζητήσατε ποτέ εσείς ποτέ το ισοζύγιο χρέωση-πίστωση  του κάθε μήνα της ΔΕΚΑ και δεν σας το έδωσε. Αν το ζητούσατε και δεν το πήρατε, μπορείτε να το πάρετε όποτε θέλετε. Μπορούσατε να δείτε ανά μήνα αλλά και ημέρα τι αγοράζει και τι πουλάει και να το πείτε. Και σε εμένα μου έκανε τεράστια εντύπωση, όταν είδα τον ισολογισμό του 1998 και του 1999, η αύξηση του κύκλου εργασιών της ΔΕΚΑ το 1999. 'Ομως, καλώς ή κακώς, ψηφίσαμε ένα νόμο, που κάναμε μια Δημόσια Επιχείρηση Κινητών Αξιών.  Κακώς κατ' εμέ, προσωπική μου άποψη, εκφράζω. Το κόμμα μου το ζήτησε, πλειοψηφία ήταν και το κάναμε. Δεν ξέρω αν υπάρχουν άλλες χώρες που έχουν τέτοιες επιχειρήσεις τζόγου, γιατί ουσιαστικά πρόκειται περί τζόγου και όχι περί αποταμίευσης και διαφύλαξης θησαυρού. 
Και, τέλος, είπε ο κύριος Υπουργός Εθνικής Οικονομίας, ότι για τις 
επιχειρήσεις που είναι ενταγμένες στο χρηματιστήριο, όλες οι τιμές των μετοχών θα αναγράφονται σε ευρώ. 
Διακόπτω και περιμένω, κύριε Πρόεδρε, να τελειώσει ο κύριος Υπουργός. Απασχολείται. 
ΠΡΟΕΔΡΕΥΩΝ (Παναγιώτης Σγουρίδης): Δεν νομίζω ότι σας οφείλω τίποτα, κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: 'Οταν ομιλώ, κύριε Πρόεδρε, ο Υπουργός δεν 
μπορεί να απασχολείται με τίποτα άλλο. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός σας παρακολούθησε και εξάλλου υπάρχει και ο Υφυπουργός, ο κ. Δρυς. 
ΒΑΣΙΛΗΣ ΚΕΔΙΚΟΓΛΟΥ: Δεν το παρεξηγώ, μπορεί να συμβεί σε κάποιον, αλλά οφείλετε να μου κρατήσετε το χρόνο. 
ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, μη ζητάτε αιτιολογίες για να πάρετε περισσότερο χρόνο. Ζητήστε μου δύο λεπτά, να σας δώσω. 
ΒΑΣΙΛΗΣ ΚΕΔΙΚΟΓΛΟΥ: Μα, αυτό σας είπα. 
ΠΡΟΕΔΡΕΥΩΝ (Παναγιώτης Σγουρίδης): 'Οχι, ότι ο Υπουργός είναι 
απασχολημένος! 
ΒΑΣΙΛΗΣ ΚΕΔΙΚΟΓΛΟΥ: 'Οχι, κύριε Υπουργέ. 
ΠΡΟΕΔΡΕΥΩΝ (Παναγιώτης Σγουρίδης): Δεν έγινα ακόμα Υπουργός, κύριε Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Εντάξει, κύριε Πρόεδρε. 
Είπατε ακόμα, κύριε Υπουργέ, ότι όλες οι τιμές στο χρηματιστήριο θα αναγράφονται σε ευρώ. Είναι αυτονόητο λοιπόν όλες οι εισηγμένες επιχειρήσεις στο χρηματιστήριο από την 1-1-2001 να κάνουν ισολογισμούς και πράξεις λογιστικών βιβλίων σε ευρώ, αλλιώς δεν έχει νόημα. 
Και τέλος, κύριε Υπουργέ, ένα γενικό ερώτημα θα σας βάλω. Θα μας 
δοθεί η ευκαιρία να μιλήσουμε για το χρηματιστήριο άλλη φορά, γι'αυτές τις μεγάλες διαφορές που υπάρχουν μεταξύ ονομαστικής τιμής μετοχών και τιμών διάθεσης. Μεταξύ τιμών διάθεσης και ιδιωτικής τοποθέτησης θα σας ρωτήσουμε άλλη φορά αυτά πώς δικαιολογούνται, γιατί να μην υπάρχει ανώτατο πλαφόν. 
Τέλος, κύριε Υπουργέ, εκείνο που μου κάνει εντύπωση είναι ότι δεν είδα ποτέ κανέναν ανταγωνισμό στους αναδόχους κατά τις αυξήσεις των κεφαλαίων με δημόσια εγγραφή.  'Ολοι είναι ανάδοχοι.  Βγαίνει η εταιρεία του κ. Μάνου, του κ. Μανίκα; 'Ολοι ανάδοχοι.  Πού είναι ο ανταγωνισμός των τραπεζών; Αν δεν υπάρχει ανταγωνισμός στο χρήμα στις τράπεζες, στο ίδιο το είδος απασχόλησης υπηρεσιών στο ίδιο είδος της βιομηχανίας, πού υπάρχει; 
Αυτά είναι πολύ μεγάλα και χοντρά ερωτήματα. Απλώς τα θέτω και σε 
κάποια άλλη ευκαιρία σε άλλο νομοσχέδιο θα τα κουβεντιάσουμε. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο επίτιμος Πρόεδρος της Νέας 
Δημοκρατίας κ. Μητσοτάκης έχει το λόγο. 
Πόσο χρόνο θέλετε, κύριε Πρόεδρε; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεκαπέντε λεπτά. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, ακούγοντας για 
άλλη μία φορά τον κύριο Υπουργό της Εθνικής Οικονομίας απόψε, αλλά παρακολουθώντας και τα όσα είπε στη Θεσσαλονίκη ο Πρωθυπουργός, ομολογώ ότι ενισχύομαι σε μια απορία που έχω τον τελευταίο καιρό. Πιστεύει πράγματι η Κυβέρνηση των εκσυγχρονιστών ότι μπορεί επ'άπειρον να κοροϊδεύει τον ελληνικό λαό για την πορεία της οικονομίας; Δηλαδή φαντάζονται ότι οι 'Ελληνες είναι τόσο "κάφροι", ώστε να μη καταλαβαίνουν και να μην γνωρίζουν τι συμβαίνει στον τόπο μας; 
'Εχω μακράν εμπειρία χειρισμού των οικονομικών θεμάτων, κυρίες και 
κύριοι συνάδελφοι. 'Εζησα όλους τους Υπουργούς Οικονομικών και Συντονισμού μισού αιώνα από το 1946 ίσαμε σήμερα. Φαινόμενο σαν το σημερινό δεν έχω ξαναδεί. 
Ο Υπουργός των Οικονομικών, της Εθνικής Οικονομίας κατά μείζονα λόγο, έχει χρέος να λέει την αλήθεια, καμία φορά μάλιστα να λέει τα πράγματα πιο δύσκολα απ'ό,τι είναι, για να προετοιμάζει την κοινή γνώμη και για να μπορεί να εφαρμόσει μία πολιτική. Ο κ. Παπαντωνίου έχει φαίνεται την εντύπωση ότι μπορεί λέγοντας ότι όλα είναι ρόδινα και ότι όλα είναι καλά, από την άλλη μεριά ταυτόχρονα να ζητά να γίνουν και ορισμένες αλλαγές οι οποίες πλέον γίνονται αναπόφευκτες.  Είναι λάθος, κύριοι συνάδελφοι του 
ΠΑΣΟΚ. 
Βεβαίως ο κ. Σημίτης στη Θεσσαλονίκη είχε ένα μεγάλο πρόβλημα. Η πολιτική του αποτυγχάνει και τα έργα τα οποία είχε εξαγγείλει δεν γίνονται, διότι περί αυτού επρόκειτο φέτος. Αναγκάστηκε να καταφύγει σε οράματα. Είναι το καταφύγιο το εύκολο των πολιτικών, όταν πλέον η πραγματικότητα βοά. Διότι και τα έργα δεν γίνονται και η πολιτική που εφαρμόζεται δεν έχει τα αποτελέσματα τα οποία ανεμένετο να έχει. 
'Οταν ως Πρωθυπουργός πήγαινα στη Θεσσαλονίκη αρχίζοντας από το 1990, τα τρία επόμενα χρόνια που πήγα, έκανα έναν απολογισμό συγκεκριμένο. 'Ελεγα, δίνω αναφορά στο λαό της Θεσσαλονίκης και της Ελλάδος. Σας είπα πέρυσι αυτά. Τι έγινε; 'Εγινε αυτό, αυτό και αυτό.  Βεβαίως ο κ. Σημίτης δεν μπορούσε να κάνει  το ίδιο, διότι ακόμη και το περίφημο μετρό της Θεσσαλονίκης φουντάρει και αυτό ύστερα από τόσα χρόνια κακοδιαχείρισης και ταλαιπωρίας. 
Τι συμβαίνει, κύριοι συνάδελφοι, με την ελληνική οικονομία: Ο κ.  Παπαντωνίου αρέσκεται να αναφέρει τα επιτεύγματά του στην ανάπτυξη και να αναθεματίζει την κυβέρνηση της Νέας Δημοκρατίας, διότι είχε χαμηλούς ρυθμούς ανάπτυξης. Πήρατε σήμερα την απάντηση. Η ανάπτυξη είναι συνάρτηση της γενικοτέρας πορείας της οικονομίας, της παγκόσμιας και προπαντός της ευρωπαϊκής. Αν θέλετε να κρίνετε μία χώρα, θα την κρίνετε μέσα στα πλαίσια της εποχής. Υπάρχουν καλές και κακές εποχές. Υπάρχουν περίοδοι των παχέων αγελάδων και των ισχνών αγελάδων. Δεν μπορείτε να συγκρίνετε μία περίοδο, που όλη η Ευρώπη έχει αρνητική αύξηση με μία περίοδο που η Ευρώπη έχει σημαντική αύξηση. 
Και πάντως, κύριοι συνάδελφοι, η Ελλάς κατά το διάστημα των επτά ετών από το 1993 μέχρι σήμερα -οι αριθμοί που σας έδωσε ο εισηγητής της Νέας Δημοκρατίας είναι χαρακτηριστικοί- ανάμεσα στις χώρες της συνοχής, πέτυχε το χειρότερο αποτέλεσμα. Ο μέσος όρος της αυξήσεως του εθνικού εισοδήματος είναι 2,9%, είναι ανώτερο από το μέσο όρο του ευρωπαϊκού που είναι 2,5%, αλλά είναι σαφώς κατώτερο από αυτό που πέτυχαν οι άλλες χώρες. Δεν μιλάω για την Ιρλανδία, η οποία κάλπασε, και η Ισπανία και η Πορτογαλία πέτυχαν καλύτερα αποτελέσματα. 
Και ταυτόχρονα η Ελλάδα είναι η μόνη χώρα της Ευρώπης όπου η ανεργία ανεβαίνει, ενώ σε όλη την Ευρώπη πέφτει. Βεβαίως τα πρωτεία στην καταπολέμηση της ανεργίας έχουν οι ευρωπαϊκές χώρες, οι οποίες ακολούθησαν σκληρά φιλελεύθερη πολιτική. Η πολιτική της κ. Θάτσερ 
οδήγησε την Βρετανία, το Ηνωμένο Βασίλειο στο να μην έχει ανεργία και η ίδια πολιτική είναι αυτή που έφερε την Ιρλανδία να μην έχει ανεργία, όπως και την Ολλανδία. Και οι κατ' εξοχήν σοσιαλιστικές χώρες με πρώτη την Ισπανία, οι οποίες είχαν αντιμετωπίσει τρομακτική άνοδο της ανεργίας, αρχίζουν να έχουν πτώση της ανεργίας από τότε που πήγαν στη φιλελεύθερη πολιτική. Η Ισπανία έχει μια πτώση γύρω στις έντεκα μονάδες. Αντίστοιχη πτώση έχουν όλες οι χώρες της Ευρώπης. Μόνο στην Ελλάδα ανεβαίνει η ανεργία. 
Γιατί συμβαίνουν αυτά, κύριοι συνάδελφοι του ΠΑ.ΣΟ.Κ.; Για έναν πάρα πολύ απλό λόγο. Διότι η Κυβέρνηση του ΠΑ.ΣΟ.Κ. δεν προχώρησε τις διαρθρωτικές αλλαγές, δεν απελευθέρωσε τις αγορές, δεν απελευθέρωσε στην ουσία καμία αγορά. Κάνει ένα βήμα μπρος και δύο πίσω. Ταλαντεύεται και δεν λέει την αλήθεια για να μπορέσει να πείσει. 
Παρακολουθώ το σήριαλ των εργασιακών σχέσεων πάλι για δεύτερη φορά.  Την πρώτη φορά το πήρε πίσω. Τη δεύτερη φορά αρχίζει, είπε, μία διαπραγμάτευση. Εγώ δεν συμφωνώ με τις προτάσεις, τις οποίες έκανε ο κ. Γιαννίτσης και πολύ φοβούμαι θα οδηγηθεί, και αν πετύχει τελικά συμφωνία, σε λήψη μέτρων που δεν θα είναι επαρκή. 
Είχα την αίσθηση ότι ο κ. Παπαντωνίου στο συγκεκριμένο θέμα ήταν 
περισσότερο αποφασιστικός. Θα κάνει λάθος η Κυβέρνηση αν δεν απελευθερώσει σωστά την αγορά της εργασίας, διότι έτσι μόνο μπορεί να αντιμετωπίσει την ανεργία. Η απελευθέρωση της ενέργειας έρχεται σε λίγους μήνες και σε ακόμη λιγότερους μήνες η απελευθέρωση των τηλεπικοινωνιών και πολιτική της Κυβερνήσεως δεν έχουμε. 
Κυρίες και κύριοι συνάδελφοι, έχω πολλές φορές μιλήσει και για την οικονομική διαχείριση της χώρας, για τα αφανή ελλείμματα που κατατρώγουν την οικονομία μας και υπονομεύουν και υποθηκεύουν, δυστυχώς, το μέλλον της οικονομίας. Είναι ευχάριστο να χρησιμοποιείς τους δείκτες που σε βολεύουν. Και πράγματι στην αντιμετώπιση των κριτηρίων του Μάαστριχτ 
υπήρξε κατ' εξοχήν η δυνατότητα της δημιουργικής λογιστικής, όπως καθιερώθηκε να ονομάζεται. Κατά κόρον τη χρησιμοποίησε η Κυβέρνηση, καλά έκανε, αλλά όχι να πιστεύει κιόλας αυτά τα οποία λέγει. Τα χρησιμοποιούμε, πρέπει όμως να ξέρουμε και τι υπάρχει από πίσω. Διότι αν δεν ξέρουμε τι υπάρχει από πίσω, πώς θα κάνουμε την πολιτική. 
Κύριοι συνάδελφοι του ΠΑ.ΣΟ.Κ., όταν η Νέα Δημοκρατία υπέγραφε τη συνθήκη του Μάαστριχτ -θέλω να σας το πω ξεκάθαρα αυτό- εγώ, που ήμουν τότε Πρωθυπουργός, δεν είχα την παραμικρή αμφιβολία ότι θα μπαίναμε μαζί με όλους τους άλλους στην ΟΝΕ. 
Και προετοιμαζόμασταν. Και είχαμε κάνει πολλά βήματα. Για τις τηλεπικοινωνίες θα σας πω μόνον ότι ήμαστε πολύ πιο προχωρημένοι το 1993 -πέσαμε πάνω σε αυτό, γιατί μας έριξαν τα διαπλεκόμενα εκείνη την εποχήπολύ περισσότερο απ' ό,τι έχει φθάσει η Κυβέρνηση του ΠΑ.ΣΟ.Κ., η οποία ειρήσθω εν παρόδω ακολουθεί τώρα 100% τη δική μας πολιτική στην απελευθέρωση των τηλεπικοινωνιών, επτά χρόνια αργότερα. 
Αντιλαμβάνεστε γιατί θα είχαμε μπει. Θα είχαμε αποτελέσματα ανάλογα με την Ισπανία, με την Πορτογαλία, με την Ιρλανδία. Γιατί, δηλαδή, η Ελλάς έπρεπε να μείνει πίσω τα δυο αυτά χρόνια; Να μου εξηγήσει κάποιος με καλόπιστη συζήτηση το "γιατί". 
Η Ελλάς ήταν μπροστά από την Πορτογαλία, πολύ μπροστά. Το 1981 ως Υπουργός των Εξωτερικών, όταν η Ελλάς ήταν ήδη μέλος της ΕΟΚ, είχα πάει στην Πορτογαλία και έμεινα ενεός από την καθυστέρηση αυτής της χώρας. Γιατί δηλαδή η Πορτογαλία πήγε γρηγορότερα; 
Το ίδιο ισχύει και για την Ιρλανδία και ακόμη περισσότερο. Η Ιρλανδία πέτυχε να έχει αύξηση του εθνικού εισοδήματος 8,5%. Αυτό είναι πράγματι θαύμα για το οποίο μπορεί να επαίρεται κανείς. Γιατί όμως το πέτυχε; Διότι έκαμε βαθιές διαρθρωτικές αλλαγές. Διότι επροχώρησε αποφασιστικά προς τη σωστή κατεύθυνση. 
'Εκανα μια διακοπή στον κύριο Υπουργό πρωτύτερα και τον ερώτησα τι 
πιστεύει για το μέλλον του ευρώ. Και, πράγματι, μου απήντησε σωστά, συγκρατημένα ότι ελπίζει ότι θα τα βγάλει πέρα, αλλά βεβαίως ότι η αμερικανική οικονομία προχωρεί μπροστά από την ευρωπαϊκή. 
Και στον ανταγωνισμό μεταξύ δολαρίου και ευρώ, όπως και μεταξύ γιεν και ευρώ, το ευρώ βρίσκεται σε δύσκολη θέση. Γιατί συμβαίνει αυτό, κύριοι συνάδελφοι; Για τον απλούστατο λόγο ότι η Αμερική έχει πιο αποτελεσματική και ανταγωνιστική οικονομία. Και η Ευρώπη, ως σύνολο, δεν έχει τη δυνατότητα να ανταγωνιστεί επί ίσοις όροις την Αμερική. Καταλαβαίνετε ότι αν η Ευρώπη έχει πρόβλημα, τι τραγικό πρόβλημα έχει η Ελλάδα, η οποία βρίσκεται τρομερά καθυστερημένη σε σύγκριση με τις υπόλοιπες ευρωπαϊκές χώρες από πλευράς των διαρθρωτικών αλλαγών. 
Είναι κατά συνέπειαν ανάγκη, κύριοι συνάδελφοι, να κάνουμε μια μεγαλύτερη προσπάθεια και να είμαστε πιο αποφασιστικοί και πιο έντιμοι απέναντι του ελληνικού λαού. Να πούμε, δηλαδή, στους 'Ελληνες ότι -και εγώ το έχω πει κατά κόρον, κουράστηκα να το λέω- είναι ανάγκη να δουλεύουμε περισσότερο και να ζητούμε λιγότερα. 
Είδε και έπαθε η Κυβέρνησις για να πει ότι το τριανταπεντάωρο 
το απορρίπτει. 
Από την αρχή έπρεπε να το πούμε. Και δεν είναι λύσις, κύριε Υπουργέ της Εθνικής Οικονομίας, να μειώνετε και τώρα τις ώρες εργασίας. Εγώ δεν δέχομαι ότι μπορεί να αποτελέσει ιδανικόν το να δουλεύουμε λιγότερο από σαράντα ώρες. Γιατί να μη δουλεύουμε λίγο περισσότερο, όταν η ανάγκη το απαιτεί; 
Είναι ανάγκη να προχωρήσουμε τις διαρθρωτικές αλλαγές, διότι δεν έχουμε πλέον άλλα όπλα. Είναι μεγάλο το κέρδος -συμφωνούν όλα τα κόμματα, υποθέτω, και οι δυο εισηγητές είπαν ακριβώς τα ίδια πράγματα- για τα ωφελήματα από το ευρώ. 
Ταυτόχρονα, όμως, έχουμε και ορισμένα αρνητικά αποτελέσματα από την είσοδό μας στην ΟΝΕ και από την εφαρμογή του ευρώ. Δεν υπάρχει πλέον περιθώριο νομισματικής πολιτικής. Δεν έχουμε τη δυνατότητα να κάνουμε νομισματική πολιτική, το οποίο σημαίνει ότι η ελληνική οικονομία πρέπει να γίνει ανταγωνιστική. Αν δεν γίνει ανταγωνιστική, τίποτε δεν μας σώζει, κύριοι συνάδελφοι του ΠΑ.ΣΟ.Κ. Και για να γίνει ανταγωνιστική πρέπει οι διαρθρωτικές αλλαγές να προχωρήσουν αποφασιστικά και γρήγορα. 
Αναγκάστηκα να κάμω αυτές τις παρατηρήσεις, κύριοι συνάδελφοι, διότι η Κυβέρνησις τον τελευταίο καιρό, ενώ από τη μια μεριά ταλαντεύεται και μένει αναποφάσιστη -"Αμλετος" γίνεται ο κύριος Πρωθυπουργός τον τελευταίο 
καιρό- από την άλλη εξαγγέλλει προθέσεις, αλλά υλοποιήσεις δεν βλέπω. Αλλά και διότι είναι ανάγκη να λεχθεί η αλήθεια και να κάνουμε μια τίμια κουβέντα με τον ελληνικό λαό. 
Και η πρώτη βάση αυτής της συζήτησης πρέπει να είναι τι θα πει λιτότητα. Το ΠΑ.ΣΟ.Κ. της δεκαετίας του 1980, το οποίο θα το πληρώνουν δύο γενιές, η τωρινή και ακόμη μία επόμενη, κατάφερε να δημιουργήσει στον ελληνικό λαό την παραίσθηση ότι λιτότητα είναι να ζεις με τα χρήματα που έχεις. Λιτότητα δεν είναι αυτό, κύριοι συνάδελφοι. Δεν μπορείς να 
ξοδεύεις περισσότερα από αυτά τα οποία έχεις, να υποθηκεύεις το μέλλον 
και να ζητάς από τα παιδιά και τα εγγόνια σου να σε διευκολύνουν για να περάσεις καλύτερα. Λιτότητα είναι όταν ζητάς να ξοδεύεις λιγότερα από αυτά τα οποία έχεις, για να αποταμιεύσεις. Και πράγματι, υπάρχουν πολλές φορές πολλές εποχές που χρειάζεται αυτή η λιτότητα. Να μην ξοδεύεις μέρος από τα διαθέσιμα, για να αποταμιεύεις. Διότι μέχρι τη δικτατορία -να πω και κάτι για τους νεότερους να το μάθουν- ο ελληνικός τακτικός προϋπολογισμός κάλυπτε και τα έξοδα των επενδύσεων κατά σημαντικό ποσοστό. Ενίοτε και συνολικά τα έξοδα των επενδύσεων. Σήμερα έχουμε τα σημαντικότατα προγράμματα της Ευρώπης, τα κοινοτικά πλαίσια στήριξης και ταυτόχρονα ξοδεύουμε από τον ελληνικό προϋπολογισμό περισσότερα χρήματα από αυτά που έχουμε και αυξάνουμε το δημόσιο χρέος και τα ελλείμματα. 
Κύριοι συνάδελφοι, αυτή είναι η ωμή πραγματικότητα, σε ό,τι αφορά την 
Ελλάδα. Δεν είναι απαισιόδοξα τα συμπεράσματά μου. Οι 'Ελληνες μπορούμε να αντιμετωπίσουμε το πρόβλημα και πρέπει να το αντιμετωπίσουμε. Αλλά θα το αντιμετωπίσουμε μόνο όταν δούμε κατά πρόσωπο την αλήθεια και όταν κάνουμε την πολιτική την οποία οι περιστάσεις επιβάλλουν. Και δυστυχώς, 
με τη σημερινή Κυβέρνηση πάω να απελπιστώ. Με τους εκσυγχρονιστές του κ.  Σημίτη σωστή πολιτική δεν μπορεί να γίνει, φαίνεται. 
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Εθνικής Οικονομίας και 
Οικονομικών κ. Γιάννος Παπαντωνίου έχει το λόγο. 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, αγαπητοί συνάδελφοι, βλέπω ότι υπάρχει μία βεντέτα πλέον του κ. Μητσοτάκη με την οικονομική πολιτική της Κυβέρνησης. Μόλις μιλώ σηκώνεται και μου απαντάει, για να αμφισβητήσει όσα είπα και μάλιστα με υπερβολικές εκφράσεις, ανατρέχοντας σε όλους τους Υπουργούς Εθνικής Οικονομίας και Οικονομικών τα τελευταία πενήντα τέσσερα ή πενήντα πέντε χρόνια. Δεν θέλω να μπω σε αυτήν τη συζήτηση. 
Κύριε Μητσοτάκη, είμαι Υπουργός Εθνικής Οικονομίας και Οικονομικών 
εξήμισι χρόνια και νομίζω ότι επί των δικών μου ημερών, όταν η εθνική οικονομία διαχειρίστηκε από μένα δεν πήγε άσχημα, αν τη συγκρίνει κανείς με το 1993, με το 1992, με το 1991 και το 1990. Δεν θα σταθώ στο 1993, γιατί πράγματι σας αδικεί ενδεχομένως το γεγονός ότι το 1993 υπήρξε, πράγματι, ένας χρόνος κάμψης της ευρωπαϊκής οικονομίας σε ό,τι αφορά την πορεία της, η οποία πράγματι επιδείνωσε κάπως τις οικονομικές επιδόσεις.  Θα πάρω όμως την τετραετία 1990-1993 και θα συγκρίνω τις δικές σας οικονομικές επιδόσεις με τις επιδόσεις της Ευρώπης. Διότι στο κάτω-κάτω, αν επηρέασε η Ευρώπη την Ελλάδα δεν υπήρχε κανένας λόγος η Ελλάδα να 
είναι τόσο χειρότερα από την Ευρώπη. Στο μέτρο των αναπτυξιακών επιδόσεων θα δώσω δύο αριθμούς. Το 1990 - 1993, ο μέσος ρυθμός ανάπτυξης της Ελλάδας ήταν 0,8%. Αυτός είναι ο μέσος ρυθμός της Νέας Δημοκρατίας. Ο μέσος ρυθμός της Ευρώπης ήταν μεταξύ 1,5% και 2%. Η Ελλάδα υπολειπόταν από την Ευρώπη στη διάρκεια του 1990-1993 και κατά συνέπεια, αντί να υπάρξει πραγματική σύγκλιση στα χρόνια της Νέας Δημοκρατίας υπήρξε πραγματική απόκλιση. Η Ελλάδα πήγε πίσω σε ό,τι αφορά την πορεία προόδου που όφειλε να έχει, ως μέλος της Ευρωπαϊκής 'Ενωσης. 
Το αντίθετο ακριβώς συνέβη στην εξαετία του ΠΑ.ΣΟ.Κ. Στην εξαετία του ΠΑ.ΣΟ.Κ., πραγματικά ξεκινήσαμε πολύ δύσκολα το 1994 και 1995. Το 1996 φτάσαμε στο 2,5%, το ρυθμό ανάπτυξης της Ευρώπης, και από το 1997 και μετά προχωρήσαμε στο 3,5%, φέτος στο 4% και του χρόνου στο 5%, τη στιγμή 
που ο ρυθμός ανάπτυξης της ευρωπαϊκής οικονομίας ήταν μεταξύ 2% και 2,5%.  'Αρα, επί των ημερών του ΠΑ.ΣΟ.Κ. και ιδιαίτερα στην τελευταία πενταετία, γιατί εξαιρώ πράγματι το δύσκολο πρώτο χρόνο, ο ελληνικός ρυθμός της ανάπτυξης ήταν ουσιωδώς ανώτερος από την Ευρωπαϊκή 'Ενωση, σε αντίθεση με 
αυτό που συνέβη επί Νέας Δημοκρατίας, με αποτέλεσμα για πρώτη φορά την τελευταία εξαετία να υπάρξει πραγματική σύγκλιση της Ελλάδας και το κατά κεφαλήν εισόδημα του 'Ελληνα να ανέβει από το 63% το 1993, στο 70% του μέσου ευρωπαϊκού όρου το 1999. 
'Αρα, οι επιδόσεις στην ανάπτυξη είναι αδιαμφισβήτητες και η εκτίμησή μου είναι ότι τώρα, με την ένταξη στην Ο.Ν.Ε., όπως εξήγησα και στην ομιλία μου, αλλά και με το σύνολο των πολιτικών που εφαρμόζουμε, η αναπτυξιακή επίδοση της Ελλάδας θα εξελιχθεί ακόμα θετικότερα και μάλλον θα επιβεβαιωθεί αυτό που έγραψε η έκθεση της WARBURG, την οποία ανέγνωσα, ότι η Ελλάδα μπορεί να εξελιχθεί σ' έναν "ευρωτίγρη" μέσα στην Ευρώπη, προσεγγίζοντας πολύ υψηλούς ρυθμούς, διότι πράγματι υπάρχει ένας έντονος αναπτυξιακός δυναμισμός στην Ελλάδα. 
O κ. Μητσοτάκης και ο κ. Αλογοσκούφης, αμφισβήτησαν, επιπλέον, τα επιτεύγματα της Κυβέρνησης στον τομέα της σταθεροποίησης, ανατρέχοντας στη δημιουργική λογιστική, στην "τραβεστί" οικονομία του κ.  Καραμανλή και σε άλλα συναφή. Υπάρχουν όμως αψευδείς μάρτυρες της σταθεροποίησης. 
Ο ρυθμός του πληθωρισμού, κύριε Μητσοτάκη, είναι αψευδής μάρτυρας ότι υπάρχει ισορροπία στην οικονομία, ισορροπία ανάμεσα στο κόστος και στη ζήτηση, στην προσφορά και στη ζήτηση. Σε μια οικονομία που είναι ασταθής, είναι προφανές ότι υπάρχει πληθωρισμός. 
Επί των ημερών σας, σε όλη τη διάρκεια της περιόδου 1990-1993, ο 
πληθωρισμός κινήθηκε -αν δεν απατώμαι και αν η μνήμη σας δεν σας απατά και δεν σας απατά, είμαι βέβαιος- σε διψήφιους αριθμούς. Επί των δικών μας ημερών... 
ΘΕΟΔΩΡΑ ΜΠΑΚΟΓΙΑΝΝΗ: Μα, το... 
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Το 
1989 ξεκίνησε πάλι από το 13% και τόσο παραδώσατε το έτος 1993. Δεν υπήρξε ουσιώδης μεταβολή του ρυθμού του πληθωρισμού και ο κ. Μάνος είναι παρών για να το επιβεβαιώσει, στην τετραετία στην οποία εσείς κυβερνήσατε την Ελλάδα και διευθύνατε την ελληνική οικονομία. Ο πληθωρισμός παρέμεινε σε επίπεδα διψήφια της τάξεως του 12%, 13% και 14%. 
Επί των δικών μας ημερών ασκήσαμε μια αυστηρότατη, σκληρή, αν θέλετε 
-όπως το είπατε εσείς- αντιπληθωριστική πολιτική και πετύχαμε να 
μειώσουμε τον πληθωρισμό στο 2%. Δεν είναι αυτό αψευδής μάρτυς ότι πετύχαμε σταθεροποίηση της οικονομίας; 
Αναφέρατε τα περί δημοσίου ελλείμματος και είπατε ότι στο έλλειμμα της γενικής κυβέρνησης υπεισέρχονται διάφοροι παράγοντες και τα λοιπά.  Δεν θα έρθω σε αυτό. Θα σας αναφέρω όμως, ένα άλλο μέγεθος το οποίο γνωρίζετε ως πρώην Υπουργός Οικονομικών. Το έλλειμμα του τακτικού προϋπολογισμού, που είναι η απλή διαφορά μεταξύ των φόρων που εισπράττει το ελληνικό κράτος και των δαπανών του Κράτους. Αυτό πραγματικά δεν περιλαμβάνει τις χρηματοδοτήσεις από την Ευρωπαϊκή 'Ενωση και άλλους παράγοντες που μετέχουν ή είναι ενσωματωμένοι στο έλλειμμα της γενικής κυβέρνησης και πράγματι αλλοιώνουν την εικόνα σε κάποιο βαθμό, στο μέτρο που κάποια περίοδο υπάρχουν μεγάλες εισροές πόρων, κάποια άλλη περίοδο δεν υπάρχουν μεγάλες εισροές πόρων και άρα τα ελλείμματα και τα πλεονάσματα δεν εμφανίζονται τόσο ευκρινώς. 
Αυτό που κάνουμε βεβαίως είναι απόλυτα συνεπές με αυτό που κάνουν 
στην Ευρωπαϊκή 'Ενωση. Αλλά το έλλειμμα του τακτικού προϋπολογισμού είναι ενδεικτικό. Επί των ημερών σας, το έλλειμμα του τακτικού προϋπολογισμού και αυτό που παραδώσατε, αλλά και αυτό που υπήρχε σε όλη τη διάρκεια της δικής σας διακυβέρνησης, εκινείτο και αυτό κοντά στο 10% του Ακαθάριστου Εγχώριου Προϊόντος. Φέτος εμείς περίπου ισοσκελίζουμε τον τακτικό προϋπολογισμό, όπως συνέβαινε πριν από σαράντα χρόνια, πριν από  πολλές δεκαετίες και του χρόνου θα πετύχουμε και ένα μικρό πλεόνασμα στον τακτικό προϋπολογισμό. 
Δεν είναι όλα αυτά αψευδείς μάρτυρες ότι πέτυχε η πολιτική σταθεροποίησης και έρχεσθε να λέτε τώρα περί "τραβεστί" οικονομίας; Δεν νομίζω ότι αναλογεί στο επίπεδο των συζητήσεων που πρέπει να διεξάγονται στην Εθνική Αντιπροσωπεία. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν σας είπα εγώ για "τραβεστί" οικονομία. ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): 
Δεν είπατε "τραβεστί", είπατε όμως περί μαγειρέματος αριθμών, περί διαφόρων αφανών στοιχείων. Εμείς είμαστε απόλυτα διαφανείς. Εμείς πετύχαμε στην οικονομική πολιτική, όλοι το αναγνωρίζουν, ξένοι και 'Ελληνες, και πραγματικά θεωρώ ότι είναι στοιχειώδες να αναγνωριστεί αυτή 
η επιτυχία της οικονομικής πολιτικής της Κυβέρνησης. 
'Ερχομαι, όμως, τώρα σε ένα τρίτο σκέλος στο οποίο θα συμφωνήσω σε αρκετά μαζί σας, κύριε Μητσοτάκη, στο θέμα των διαρθρωτικών αλλαγών.  Πράγματι, η Ελλάδα χρειάζεται πολλές διαρθρωτικές αλλαγές, αλλά βεβαίως δεν πρέπει να υποτιμάται το γεγονός ότι τα τελευταία έξι χρόνια είχαμε ένα τεράστιο πρόβλημα να αντιμετωπίσουμε, το πρόβλημα της σταθεροποίησης, το πρόβλημα της γενικότερης ανόρθωσης της οικονομίας και σε αυτό το πρόγραμμα έπρεπε να ενσωματωθούν και οι διαρθρωτικές αλλαγές. 
Ξεκινήσαμε ιδιαίτερα την τελευταία διετία, είναι η διαδικασία σε εξέλιξη και την 1η Ιανουαρίου του 2001 όλο το νομοθετικό πλαίσιο είναι έτοιμο για να απελευθερωθούν δύο μεγάλες αγορές και να έρθουν από τις αρχές του 2001 ντόπιοι ή ξένοι ιδιώτες και να επενδύσουν στην τηλεπικοινωνία και την ενέργεια. 
Αυτό είναι γεγονός, είναι προδιαγεγραμμένο, είναι θέμα τεσσάρων 
μηνών. 
'Οσον αφορά τις ιδιωτικοποιήσεις, έχουμε ήδη πραγματοποιήσει δεκαοκτώ ιδιωτικοποιήσεις και μετοχοποιήσεις. Τώρα μόλις μεταβιβάστηκε μια αμυντική βιομηχανία, ιδιωτικοποιήθηκε. Ακολουθεί η Ελληνική Αεροπορική Βιομηχανία, υπάρχει ο Ο.Τ.Ε., η Ολυμπιακή, οι διάφορες μετοχοποιήσεις.  'Ολα αυτά συνθέτουν ένα πρόγραμμα τριάντα και πλέον μετοχοποιήσεων και ιδιωτικοποιήσεων και όλα αυτά θα τελειώσουν ως το καλοκαίρι του 2001.  Είναι σε εξέλιξη όλες αυτές οι διαδικασίες. Πράγματι χρειάζεται μια μεγάλη προσπάθεια για να ολοκληρωθούν σωστά. 
Και θέλω να πιστεύετε, κυρίες και κύριοι συνάδελφοι, ότι αυτή η Κυβέρνηση είναι αποφασισμένη να προχωρήσει σ' αυτήν την κατεύθυνση, συνδυάζοντας, όμως, τις διαρθρωτικές αλλαγές και την ανάπτυξη με κοινωνική  ευαισθησία, σε ό,τι αφορά τους χαμηλόμισθους και τους χαμηλοσυνταξιούχους, αλλά και ιδιαίτερα σε ό,τι αφορά τη χρηματοδότηση της παιδείας και της υγείας. 
Το πρόγραμμά μας είναι ανταγωνιστικότητα, απασχόληση και κοινωνική συνοχή. Θα προχωρήσουμε παράλληλα τους στόχους αυτούς και έχω την αίσθηση ότι εάν τους προωθήσουμε αποτελεσματικά, όπως συνέβη στο παρελθόν, αυτή η Ελλάδα θα είναι πράγματι μια καλύτερη χώρα το 2004. 
Ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης, Κοινοβουλευτικός Εκπρόσωπος της Νέας Δημοκρατίας έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, σεβόμενος το δικαίωμα των 
συναδέλφων να μιλήσουν, θα κάνω δύο παρατηρήσεις. 
Πρώτον, ο κ. Παπαντωνίου δεν αμφισβήτησε κανένα από τα στοιχεία που του παρουσιάσαμε για την ανάπτυξη και την ανεργία στις υπόλοιπες χώρες της συνοχής.  Παρουσίασε πάλι ασαφώς στοιχεία, που αφορούν το κατά κεφαλήν εισόδημα πριν και μετά την αναθεώρηση του εθνικού εισοδήματος, προσπαθώντας ακόμα και στη δευτερολογία του να παραπλανήσει. Και επιπλέον στη δευτερολογία του δεν βρήκε ούτε μια κουβέντα πάλι να πει για την ανεργία ή το Χρηματιστήριο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μάνος έχει το λόγο. 
ΣΤΕΦΑΝΟΣ ΜΑΝΟΣ: Πριν αρχίσει ο χρόνος, κύριε Πρόεδρε, θα επαναλάβω 
ένα διαδικαστικό θέμα... 
ΠΡΟΕΔΡΕΥΩΝ (Παναγιώτης Σγουρίδης): Ο χρόνος είναι αμείλικτος και 
αρχίζει. 
ΣΤΕΦΑΝΟΣ ΜΑΝΟΣ: ...εκτός της ομιλίας μου. Διανεμήθηκαν δύο παντελώς 
άσχετες, με το νομοσχέδιο, τροπολογίες. Και οι δύο δεν έχουν τροποποιούμενες διατάξεις. 
Θα παρακαλέσω το Προεδρείο να πει στην Κυβέρνηση το εξής. Το ότι είναι άσχετες το Προεδρείο το  έχει καταπιεί, αλλά όχι και να μην έχουν τις τροποποιούμενες διατάξεις, διότι αλλιώς δεν μπορεί να γίνει συζήτηση τέτοιων τροπολογιών. Προσπαθήστε κάπου κάπου να τηρείτε εσείς τον Κανονισμό, θυμίζοντας στην Κυβέρνηση τι πρέπει να κάνει. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι άλλων Υπουργείων τροπολογίες. Είναι αντισυνταγματικό. Στην Επιτροπή για το Σύνταγμα λέμε τα αντίθετα. 
ΣΤΕΦΑΝΟΣ ΜΑΝΟΣ: Είναι τελείως άσχετες. Σας τα λέω, επειδή έχουν 
ξαναγίνει αυτά, πρέπει να υπάρχουν τουλάχιστον οι τροποποιούμενες διατάξεις. 
ΠΡΟΕΔΡΕΥΩΝ (Παναγιώτης Σγουρίδης): Κύριε Μάνο, Θα φροντίσει το 
Προεδρείο, ώστε να υπάρξουν οι τροποποιούμενες διατάξεις. 
ΣΤΕΦΑΝΟΣ ΜΑΝΟΣ: Θα σας παρακαλέσω, διότι αλλιώς πραγματικά αυτή η 
συνεχής επίκληση εκ μέρους σας περί τήρησης του Κανονισμού μάλλον ως αστειότης πλέον θα ακούγεται. 
Σας παρακαλώ τώρα να αρχίσει ο χρόνος μου. 
Κύριοι συνάδελφοι, όλα αυτά τα χρόνια, που βρίσκομαι στην Αντιπολίτευση, πολλές φορές, μέχρι παρεξηγήσεως, εστήριξα την Κυβέρνηση, όσες φορές αυτή πήρε μέτρα που, κατά τη γνώμη μου, οδηγούσαν πιο γρήγορα στην ΟΝΕ. Την εστήριξα πάρα πολλές φορές και, επαναλαμβάνω, μέχρι παρεξηγήσεως. 
Ελπίζω, διότι έφυγε πια ο κ. Παπαντωνίου, ότι κάποτε στο μέλλον θα υπάρξει ένας έντιμος άνθρωπος, ο οποίος θα καταγράψει τις πολιτικές που μας έφεραν στην ΟΝΕ, διότι δεν υπάρχει καμιά αμφιβολία ότι η είσοδος της Ελλάδος στην ΟΝΕ είναι ένα γεγονός εξαιρετικά μεγάλης σημασίας για την Ελλάδα. 
Είναι πάρα πολύ θετική εξέλιξη. Είναι μια εξέλιξη από την οποία είμαι πεπεισμένος ότι θα βγουν ωφελημένοι όλοι οι 'Ελληνες σε πολύ μεγάλο βαθμό, πολύ περισσότερο δε απ' ό,τι οποιοσδήποτε άλλος Ευρωπαίος. Θεωρώ δηλαδή ότι για την Ελλάδα η είσοδος στην ΟΝΕ ήταν θετικότερη εξέλιξη σε σχέση με τις άλλες χώρες της Ευρωπαϊκής 'Ενωσης. 
Και γι' αυτό, επαναλαμβάνω, μέχρι παρεξηγήσεως υπεστήριξα κάθε φορά 
τις κινήσεις προς την ΟΝΕ. Ελπίζω όμως να υπάρξει κάποτε ένας έντιμος άνθρωπος, ο οποίος να καταγράψει τις πολιτικές, που οδήγησαν στην είσοδο της Ελλάδος στην ΟΝΕ. 
Ο ισχυρισμός μου είναι, κύριοι συνάδελφοι - και ελπίζω να μην σας στεναχορήσω εσάς του ΠΑΣΟΚ- ότι όλα τα στοιχεία της πολιτικής που μας οδήγησαν εδώ, όχι τα χρόνια που πέρασαν, οι αποφάσεις του πώς θα πάμε εκεί, όλες ανεξαιρέτως, ελήφθησαν την περίοδο της κυβέρνησης Μητσοτάκη.  Χωρίς καμία εξαίρεση! 'Oλα όσα συνέβησαν στη συνέχεια ήταν εφαρμογή επιλογών εκείνης της εποχής.'Αλλοτε με καθυστέρηση, άλλοτε με υστέρηση, άλλοτε με αναβολή, ερχόμαστε σήμερα να δικαιώσουμε όλες εκείνες τις επιλογές. 
Ακούσαμε πριν από λίγο, φερ' ειπείν για την απελευθέρωση της 
ενέργειας, που είπε ο κ. Παπαντωνίου ότι είναι όλα έτοιμα και σε τέσσερις μήνες θα αρχίσουν να μπαίνουν στην ενέργεια και ιδιώτες. Λησμονεί ο κ. Παπαντωνίου ότι η Βουλή, εμείς εδώ, ψηφίσαμε το νόμο για την απελευθέρωση του ανταγωνισμού στον ηλεκτρισμό, το 1993. 
Ξέρετε ποιος επανέφερε το μονοπώλιο στη ΔΕΗ, το οποίο ελευθερώνει σε τέσσερις μήνες ο κ.  Παπαντωνίου; Ο κ. Σημίτης, ως Υπουργός Βιομηχανίας. 'Ηταν η πρώτη του ενέργεια. Το πρώτο νομοθέτημα του κ. Σημίτη, ως Υπουργού Βιομηχανίας, ήταν να επαναφέρει το μονοπώλιο της ΔΕΗ. Γιατί; Γιατί του το ζήτησε  η ΓΕΝΟΠ-ΔΕΗ και για να την ικανοποιήσει και για να γίνει Πρόεδρος του ΠΑΣΟΚ πέρασε αυτή τη διάταξη, την οποία καταργεί τώρα. 
Αυτά τα ίδια δεν έγιναν στον ΟΤΕ; Την έννοια "στρατηγικός επενδυτής" 
εσείς δεν την έχετε ξανακούσει; Τότε την ξανακούσατε. Διότι τώρα είναι η καραμέλα "θα τον βάλουμε τον στρατηγικό επενδυτή στην Ολυμπιακή";"Θα τον βάλουμε 15%, 20% στον ΟΤΕ"; Πού τα ακούσατε αυτά; Αυτές ήταν οι επιλογές της πολιτικής. Και δεν υπάρχει αμφιβολία ότι στη διάρκεια των ετών που πέρασαν μπήκαμε στο λούκι που  μας έφτασε εδώ. Ελπίζω, επαναλαμβάνω, να υπάρξει κάποτε ένας έντιμος άνθρωπος, ο οποίος θα τα καταγράψει όλα αυτά. 
Ο κ. Παπαντωνίου, ο οποίος έφυγε, ήρθε στο Υπουργείο Εθνικής 
Οικονομίας με τον μακαρίτη τον Γεννηματά και τους παρέδωσα ένα δωμάτιο έγγραφα και ντοσιέ της υποδομής χάρις στην οποία  τώρα λένε ότι μπήκαμε στην ΟΝΕ. Τα μισά τα έχασαν στο δρόμο ή τα παράτησαν. 'Αλλα τα βρίσκουν ακόμα και σήμερα. Και τώρα σιγά-σιγά λέμε: "τα καταφέραμε". Με δύο χρόνια καθυστέρηση! Τέλος καλό, όλα καλά. Μπήκαμε! Και είναι καλό για την Ελλάδα αυτό. Είναι σαφώς κέρδος για τον τόπο μας, για όλους μας. 
Θέλω όμως να σας πω δύο τρία πρακτικά πράγματα τώρα για το τι θα συμβεί από εδώ και πέρα. Από εδώ και πέρα πρέπει να προστεθούν ορισμένα καινούρια στοιχεία στην πολιτική. Δεν τα κληρονόμησε αυτά, η Κυβέρνηση, δεν τα έχει, δεν τα βρήκε έτοιμα. Διότι από εδώ και πέρα ο ανταγωνισμός θα είναι κρίσιμο θέμα και δεν μπορούμε να τον αντιμετωπίσουμε με το συνάλλαγμα, με υποτιμήσεις ή με άλλα τέτοια τερτίπια. Πρέπει να τα καταφέρουμε. 
Τι θα έπρεπε να κάνουμε; 'Εχω ένα μικρό, πολύ σύντομο κατάλογο. 
Μου χρωστάτε ένα λεπτό, κύριε Πρόεδρε. 
ΠΡΟΕΔΡΕΥΩΝ (Παναγιώτης  Σγουρίδης): Πώς φαίνεστε ότι ήσασταν παλιά 
Υπουργός Οικονομικών! 
ΣΤΕΦΑΝΟΣ ΜΑΝΟΣ: Πρώτον, θα πρέπει να αφεθεί η αγορά να λειτουργήσει αποτελεσματικότερα παντού, να λειτουργεί ο ανταγωνισμός παντού. Να καταργηθούν τα κρατικά μονοπώλια. Πρέπει να προχωρήσουμε γρήγορα σε πραγματικές ιδιωτικοποιήσεις, όχι αυτά τα κολπάκια των μετοχοποιήσεων, λίγο απο εδώ, λίγο απο εκεί, λίγο παρακάτω. Δεν πάει άλλο. 
Σήμερα το πρωί ήμουν στη Διεθνή 'Εκθεση Θεσσαλονίκης και μου λέει ο διευθύνων σύμβουλος: "Ευτυχώς, μας επέτρεψαν να μετατάξουμε το πλεονάζον προσωπικό". "Πόσους θα μετατάξετε;" του λέω. Μου λέει:"Θα μετατάξουμε το 50%". Το 50% του προσωπικού σημαίνει ότι έχουν ακριβώς το διπλό από το απαιτούμενο. Δηλώνουν τόσο, αλλά στην πραγματικότητα θα είναι τέσσερις φορές περισσότερο. Και λέω ότι θα το μετατάξουν αυτό το προσωπικό για να γίνει πλεονάζον προσωπικό κάπου αλλού. Θα το βγάλουν από εδώ και θα το πάνε κάπου αλλού. 
Είναι ανάγκη να αποκρατικοποιήσουμε και να ιδιωτικοποιήσουμε πάρα 
πολλά πράγματα στο δημόσιο και πολύ γρήγορα. 
Πρέπει να περιορίσουμε τις δαπάνες του δημοσίου. Θα έλεγα 2% του ΑΕΠ, διότι τα περί πρωτογενών οικονομιών είναι σαχλαμάρες. Από τότε που ήλθε η Κυβέρνηση του ΠΑ.ΣΟ.Κ. οι δαπάνες αυξάνονται συνεχώς από χρόνο σε χρόνο.  Δεν σταμάτησαν ποτέ να αυξάνουν. 
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν είναι ακριβές αυτό. 
ΣΤΕΦΑΝΟΣ ΜΑΝΟΣ: Μη με διακόπτετε. 
ΓΕΩΡΓΙΟΣ ΔΡΥΣ (Υφυπουργός Οικονομικών): Σας διακόπτω, διότι δεν είναι 
ακριβές αυτό. 
ΣΤΕΦΑΝΟΣ ΜΑΝΟΣ: Θα μου τα πείτε μετά, με στοιχεία όμως. 
ΠΡΟΕΔΡΕΥΩΝ (Παναγιώτης Σγουρίδης): Από τη στιγμή που δεν θέλει 
διακοπή, κύριε Δρυ, μπορείτε να πάρετε το λόγο μετά. 
ΣΤΕΦΑΝΟΣ ΜΑΝΟΣ: Συνεχώς αυξάνονται όλα αυτά τα χρόνια. 
Προ ημερών περάσατε εσείς οι Βουλευτές του ΠΑΣΟΚ χωρίς πολλές αντιρρήσεις και από αλλού με μία εξαίρεση τη δική μου, τη φαύλη ρύθμιση για τη μονιμοποίηση δεκαπέντε χιλιάδων υπαλλήλων με υπογραφή φαρδιά 
πλατιά του κ. Παπαντωνίου. Αυτός και η κ. Παπανδρέου υπέγραψαν. Εξήντα δισεκατομμύρια 60.000.000.000 το χρόνο για δεκαπέντε χιλιάδες φίλους σας. Η φαυλότης δεν έχει όρια. 'Ετσι γίνονται οι δαπάνες. 
Είναι ανάγκη, εκτός από τον περιορισμό των δαπανών, πραγματικό περιορισμό των δαπανών, να περιοριστεί η φορολογική επιβάρυνση των επιχειρήσεων. Η δική μου γνώμη είναι ότι πρέπει από 40% που σήμερα είναι 
ο φόρος στις επιχειρήσεις, να κατέβει στο 23%. Σοκ μείωσης του φόρου. Γιατί; 'Ολες οι ευρωπαϊκές χώρες, αυτές που είπε ο κ. Αλογοσκούφης, αυτή που πήρε το χρυσό μετάλιο και η  άλλη με το αργυρό μετάλιο και η άλλη  με το χάλκινο μετάλιο έχουν φόρο στις επιχειρήσεις 25%. Η σοσιαλιστική Γερμανία ανακοίνωσε ότι το 40% θα το κάνει 25%. Οι Γάλλοι σοσιαλιστές είναι στο 36% και τώρα το πάνε στο 33%. Εμείς είμαστε στο 40%. Τι σημαίνει αυτό; Σημαίνει ότι στην Ελλάδα αυτό που δημιουργεί εργασία, που είναι οι καινούριες επιχειρήσεις, δεν δημιουργείται γιατί καταφορολογείται. 
Προχθές δημοσίευσε ο κ. Παπαδήμος μία έκθεση και λέει ότι στις 
Ηνωμένες Πολιτείες το επενδεδυμένο σε επιχειρήσεις κεφάλαιο αποδίδει 27%, στην Ελλάδα 11%. Μα, καλά είμαστε στα λογικά μας; Μπορεί ποτέ να γίνει ανάπτυξη, γνήσια ανάπτυξη, όχι με τους πόρους της Ευρωπαϊκής 'Ενωσης όπου μετρούμε τις δαπάνες που κάνουμε στα δημόσια έργα ως ανάπτυξη; Είναι δυνατόν να γίνει ανάπτυξη; Γιατί θα επενδύσει ο Αμερικάνος ή ο Ιάπωνας στην Ελλάδα; Γιατί να μην πάει στην Ιρλανδία που έχει 25% φόρο; Γιατί να μην πάει στην Πορτογαλία; Τρελός είναι να έλθει στην Ελλάδα; Γι'αυτό δεν έχει έλθει καμία ξένη επένδυση. Ούτε μία! Και αυτή η TVX που ήλθε στη Χαλκιδική  δεν είναι λόγω χαμηλού φόρου, αλλά γιατί ο χρυσός ή είναι στη γη ή δεν είναι.  Δεν ήλθε και καμία άλλη.  Πρέπει να μειώσουμε το φόρο. 
(Στο σημείο αυτό κτυπάει το κουδούνι λήξεως του χρόνου ομιλίας του 
κυρίου Βουλευτή) 
Τελειώνω κύριε Πρόεδρε. Μου χρωστάτε το λεπτό. Μη βαράτε από τώρα το κουδούνι. 
ΠΡΟΕΔΡΕΥΩΝ (Παναγιώτης Σγουρίδης): Αφήστε να είμαι και εγώ σαράφης 
στο χρόνο. Εσείς ήσασταν σαράφης στα οικονομικά. 
ΣΤΕΦΑΝΟΣ ΜΑΝΟΣ: Θα ήθελα να επισημάνω και κάτι άλλο. 
Ζούμε σε μία εποχή όπου η κινητήριος δύναμη είναι η γνώση. Αυτή είναι η κινητήριος δύναμη της ανάπτυξης.  Σημειώστε -και το λέω για τους σοσιαλιστές αυτό δηλαδή για όσους για όσους έχουν απομείνει - ότι ο 
πλούτος αναδιανέμεται. Τον έφτιαξε ένας, του τον παίρνω και τον δίνω στο φτωχό, αλλά η γνώση δεν αναδιανέμεται. Προσέξτε το αυτό που λέω. 
Είναι, λοιπόν, σημαντικό να μπορέσουμε να επιτρέψουμε σε όλο τον ελληνικό λαό να αποκτήσει γνώση. Θα έλεγα, λοιπόν, στην Κυβέρνηση αν θέλει να με ακούσει. Είμαι πρόθυμος να συνεργαστώ να βρούμε τρόπο να παρακάμψουμε το ζουρλομανδύα του άρθρου 16 του Συντάγματος, που με ευθύνη του κ. Σημίτη δεν είναι τώρα προς τροποποίηση. Πρέπει να παρακάμψουμε το άρθρο, το κρατικό μονοπώλιο στην ανώτατη παιδεία, που είναι η πηγή του κακού. Γι'αυτό ένας στους τρεις νέους δεν βρίσκει δουλειά, διότι δεν έχει τις προϋποθέσεις να βρει τη δουλειά. Και δεν τις έχει διότι το σύστημα της παιδείας είναι κρατικό μονοπώλιο. Αυτά είναι εκείνα που μέσα στο χώρο της ΟΝΕ πρέπει να κάνουμε. Τη μείωση των δαπανών, τη μείωση της εταιρικής φορολογίας, την κατάργηση του άρθρου 16 του Συντάγματος και την απελευθέρωση του συστήματος ώστε να λειτουργεί. Αν δεν τα κάνουμε αυτά ο κίνδυνος είναι -όχι ότι θα πάθουμε φοβερές ζημιές, αλλά θα φθίνουμε και θα αυξάνεται ο αριθμός των ανέργων. Και για την ώρα με την πολιτική που ακολουθεί η Κυβέρνηση και του χρόνου θα έχουμε αύξηση της ανεργίας, παρά τους μεγάλους ρυθμούς ανάπτυξης, παρά το γεγονός ότι έχουμε ένα βουνό λεφτά από την Ευρωπαϊκή 'Ενωση, θα αυξηθεί η ανεργία. Διότι προϋπόθεση για να σταματήσει αυτή η αύξηση είναι να κάνουμε αυτά τα οποία σας περιγράφω. Τα αφήνω αυτά, λοιπόν, παρακαταθήκη και ελπίζω χωρίς να τα αναγνωρίσει να τα εφαρμόσει ο κ. Παπαντωνίου. 
Ευχαριστώ πάρα πολύ, κύριε Πρόεδρε. 
(Χειροκροτήματα από την πτέρυγα της Νέας Δημοκρατίας) ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δευτερολογία θα υπάρξει; ΠΡΟΕΔΡΕΥΩΝ (Παναγιώτης Σγουρίδης): Αν θέλετε. 
Ο κ. Γιακουμάτος έχει το λόγο. 
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, θα ήθελα να κάνω μια παρατήρηση. 
Αυτή η Βουλή, όπως γνωρίζουμε όλοι, είναι Βουλή Αναθεωρητική. Καλό θα 
είναι να αναθεωρήσετε και τον Κανονισμό της Βουλής. Είχα πει και το 1993, πρώτη φορά ως εκλεγμένος Βουλευτής, να κάνετε τη Βουλή των Λόρδων και τη Βουλή των Πληβείων ή ελληνικότερα τη Βουλή την άνω και τη Βουλή την κάτω. Από τις18.30' έχουμε γραφτεί τρεις Βουλευτές και δεν καταδέχτηκε ο 
Υπουργός, που αποχώρησε, να μας ακούσει και ύστερα από μεγάλα επεισόδια φθάσαμε να μιλήσουμε τώρα στις 22.00' η ώρα. 
ΠΡΟΕΔΡΕΥΩΝ (Παναγιώτης Σγουρίδης): Αυτά που είπατε έχουν καταγραφεί παλαιότερα. Δεν χρειάζεται να τα επαναλαμβάνετε και να τρώτε χρόνο. Εξάλλου έγιναν ουσιαστικές αναθεωρήσεις στον Κανονισμό της Βουλής. 
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, εδώ έχουν φάει τα σωθικά του 
ελληνικού λαού καθημερινά η διαπλοκή και οι μεγάλοι παράγοντες με υπερκέρδη τριακοσίων δισεκατομμυρίων 300.000.000.000 για ένα φυσικό πρόσωπο και δεν ανησυχείτε και ανησυχείτε για τα δύο λεπτά, που θα σας 
φάω εγώ. Χαλάλι μου! 
ΠΡΟΕΔΡΕΥΩΝ (Παναγιώτης Σγουρίδης): Δε διαπλέκονται πάντως οι Κοινοβουλευτικοί Εκπρόσωποι. Αυτό να το ξέρετε. Αυτοί είναι εκτός. 
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, κύριοι συνάδελφοι, δεν είχα 
σκοπό να ζητήσω το λόγο επί διαδικαστικού θέματος. Η μετατροπή της 
δραχμής σε Ευρώ είναι μια βασική διαδικασία, που εγώ στο σημείο αυτό πράγματι εμπιστεύομαι το ΠΑΣΟΚ, γιατί στα διαδικαστικά είναι "μανούλα". 
Εμένα όμως με παραξένεψε, κύριε Πρόεδρε, η τοποθέτηση του Υπουργού 
Εθνικής Οικονομίας και έχω σημειώσει επί λέξει τι είπε: "Για πρώτη φορά κατακτήσαμε",  "εγώ" -το "εγώ" το είπε πάνω από τριάντα φορές στην ομιλία του- "η δική μας Κυβέρνηση, η Κυβέρνηση του ΠΑΣΟΚ...". 
Ακόμα σημείωσα και άλλες λέξεις όλο αλαζονεία. Βέβαια είναι η ίδια τακτική, η "τσουκατοσημιτική" πολιτική, όπου στην 'Εκθεση Θεσσαλονίκης και ο ίδιος ο Πρωθυπουργός είπε "εγώ θα είμαι παρών εδώ και πολλά χρόνια", λες και εμάς μας ενδιαφέρει αυτό το μήνυμα. Ας το έστελνε εσωκομματικά στο ΠΑΣΟΚ. 
Αυτός ο βοναπαρτισμός, κύριε Πρόεδρε, αυτή η αλαζονεία είναι 
επικίνδυνη για τον τόπο. Και είναι επικίνδυνος ο βοναπαρτισμός γιατί κάθε Βοναπάρτης έχει και το Βατερλώ του.  Και το Βατερλώ θα έλθει, κύριε Υπουργέ Εθνικής Οικονομίας. 
Για να δούμε εδώ μέσα ποιοι οραματίστηκαν, πώς οραματίστηκαν, ποια 
Ευρωπαϊκή 'Ενωση οραματίστηκαν, ποια κοινωνία πολιτών. Ας δούμε την τυπική, ουσιαστική σύγκλιση. Ποια είναι σήμερα η σύγκλιση που τόσο πολύ 
επαίρεται ο κύριος Υπουργός. Και εν πάση περιπτώσει δεν είχε το σεβασμό, δεν είχε αν θέλετε την αξιοπρέπεια, τη μεγαλοσύνη ο Υπουργός Εθνικής Οικονομίας να πει ότι αυτή την Ευρωπαϊκή 'Ενωση την οραματίστηκαν οι μεγάλοι πολιτικοί άνδρες, ο Ντε Γκωλ, ο Αντενάουερ, ο Κολ, ο Κωνσταντίνος Καραμανλής. Δεν τους ανέφερε καν. Αυτή είναι η αλαζονεία και ο βοναπαρτισμός σας. Και δεν ντράπηκε και όταν έχει απέναντί του έναν 
τέως Πρωθυπουργό. 
Και ο Ανδρέας Παπανδρέου ακόμα, κύριε Παπαντωνίου και κύριε Δρυ, προσέφερε στην ιδέα της ΟΝΕ. Δεν είσθε "εγώ και εγώ". Και ο κ. Μάνος σας ανέφερε προηγουμένως αυτά που έκανε ο Κωνσταντίνος Μητσοτάκης για να έχει σήμερα η χώρα το ευρώ και εσείς δεν καταδεχτήκατε να πείτε μια κουβέντα, γιατί είσθε βοναπάρτηδες, είσθε αλαζόνες και το μόνο που αναγνωρίζετε είναι το "εγώ και εγώ" και την "τσουκατοσημιτική" λογική, που θα σας φέρει εκεί που πρέπει, στο Βατερλώ σας. 
Θα πω αργότερα, πώς είσθε κυβέρνηση και μην λέτε για τη δεδηλωμένη. Αυτά θα τα πούμε αργότερα. 
Ως 'Ελλην πολίτης θα ήθελα να δω πραγματικά αυτήν την κοινωνία των 
πολιτών, για ποια σύγκλιση μιλάμε. Μιλήσατε για ανεργία. Δεν θα πω τα νούμερα, τα είπαν όλοι. Σήμερα όμως υπάρχει σύγκλιση στην Ευρωπαϊκή 'Ενωση ή απόκλιση; Το λένε οι αριθμοί ότι υπάρχει απόκλιση μεταξύ Ευρωπαϊκής 'Ενωσης και Ελλάδος, όσον αφορά την ανεργία. 
Θα πω για τα εργασιακά. Λέει ο κ. Μητσοτάκης, λένε και οι υπόλοιποι ότι πράγματι πρέπει να υπάρχει μια σθεναρή, μια ανυποχώρητη στάση στα εργασιακά, να υπάρχει απελευθέρωση εργασίας. Ωραία. Δεν μας είπε όμως κανείς εδώ μέσα ποτέ, δεν είπε στον ελληνικό λαό, δεν είπε στον εργαζόμενο πόσα παίρνει το μήνα ο ανειδίκευτος εργάτης, κύριε Δρυ. Ξέρετε πόσα εισπράττει; Εισπράττει εκατόν πενήντα πέντε χιλιάδες (155.000) δραχμές ο ανειδίκευτος εργάτης και ο πρωτοδιοριζόμενος. Αυτή είναι σύγκλιση, είναι Ευρωπαϊκή 'Ενωση, όταν στην Αγγλία εισπράττει χίλιες πεντακόσιες λίρες, δηλαδή οκτακόσιες χιλιάδες δραχμές; Σε αυτό τον εργαζόμενο, σ' αυτόν τον υπάλληλο, κάντε ελαστικό ωράριο. Θα πρέπει να το προσέξουν και μερικοί της Νέας Δημοκρατίας. 
'Οταν λέμε ελαστικό ωράριο, εννοούμε να βάλετε τετράωρο στον υπάλληλο που αμείβεται, να του βάλετε μερική απασχόληση. Αλλά με εκατό πενήντα χιλιάδες, εντεκάωρο, συνεχόμενα και διακεκομμένα, δεν μπορούμε να μιλάμε για ελαστικοποίηση του ωραρίου. 
Πέρα από τους μισθούς. Στο ασφαλιστικό που χρόνια ολόκληρα 
αποτελεί για τον ελληνικό λαό ένα μπαμπούλα, είχε την τόλμη η κυβέρνηση Κωνσταντίνου Μητσοτάκη με τους ασφαλιστικούς νόμους να φέρει αυτό το ζήτημα και να πληρώσει το κόστος. Εσείς δεν θέλετε να πληρώνετε παρά μόνο να σας πληρώνουν. Και εν πάση περιπτώσει, στο ασφαλιστικό υπάρχει σύγκλιση Ευρωπαϊκής 'Ενωσης και Ελλάδας; Το 80% του εν ενεργεία υπαλλήλου παίρνει ο συνταξιούχος στην Ευρώπη. Πόσα παίρνει εδώ; Το  40% στο ΤΕΒΕ, το 35% στο ΤΣΑΥ και έχουμε μέσο όρο αναλογία 40% με 60% μισθό και σύνταξη με την Ευρωπαϊκή 'Ενωση. 
Είπατε και προεκλογικά -ξεγελάσατε και προδώσατε- ότι από 60% θα το 
κάνετε 100%. Το είπε και φέτος ο κ. Σημίτης. Να δούμε πότε θα γίνει αυτό.           Ποτέ με τη λογική που κατευθύνεστε. 
Να δούμε και λίγο την εκπαίδευση. Λέω, μήπως τυχόν η χώρα μου έχει 
συγκλίνει στο εκπαιδευτικό και στην παιδεία; Μήπως η κόρη μου η 
Βαγγελίτσα θα μπορεί αύριο να ανταγωνιστεί το παιδάκι από την Αγγλία ή 
από τη Γαλλία, όταν πράγματι αυτό έχει ένα σχολείο που του δίνει εφόδια, του δίνει κομπιούτερ, το βάζει στην ηλεκτρονική λεωφόρο και η δική μου κόρη είναι στο παράρτημα, στη Μεταμόρφωση χωρίς κομπιούτερ, χωρίς δάσκαλο και καμιά φορά με ένα δάσκαλο με σκουλαρίκι στο αυτί ή χρήστη ναρκωτικών όπως είναι ορισμένοι; Πρέπει να το δούμε και αυτό, τα χάλια της παιδείας; 
Εν πάση περιπτώσει όμως το εκσυγχρονιστικό ΠΑΣΟΚ θα φέρει το άρθρο 16 
του Συντάγματος και είστε υπεύθυνοι και υπόλογοι απέναντι στην ιστορία ότι δεν δεχθήκατε, όπως είπε και ο κ. Μάνος, να αναθεωρηθεί αυτό το άρθρο, με αποτέλεσμα να στερήσετε το ιδιωτικό, μη κερδοσκοπικό πανεπιστήμιο.  Βλέπω τα σχολεία στην Αγγλία και λέω ποιά σύγκλιση; Τρομακτική απόκλιση.  Δεν πάτε να δείτε κύριε Υπουργέ πως είναι η Ευρώπη; Επισκεφθείτε τα νοσοκομεία με τις γάτες και με τις κατσαρίδες. Κακή μοίρα θα έχει όποιος αναγκαστεί να καταφύγει σε ένα κρατικό νοσοκομείο. Εκεί θα δείτε όλο το μεγαλείο της σύγκλισης. Ερωτώ για ποια σύγκλιση μιλάτε; Αφού 
το νοσοκομείο είναι σε τεράστια απόκλιση. Ο μισθός είναι το 40%, η σύνταξη το ίδιο. Πού συγκλίνουμε; 
Κάποτε, ο μεγάλος εκείνος πολιτικός, ο Κωνσταντίνος Καραμανλής, όταν πήγε ένας Υπουργός επί των Οικονομικών και του είπε, κύριε Πρόεδρε, πάμε καλά, μπαίνουμε στην ΟΝΕ του είπε, άντε φύγε από εδώ ρε αφελή. Εγώ δεν 
θέλω την Ελλάδα για τα οικονομικά τερτίπια και τα οικονομικά του Σημίτη.            Εγώ επέλεξα ιστορικά αυτήν την επιλογή να μπει η Ελλάδα στην Ευρωπαϊκή 
'Ενωση, γιατί θέλω, επιτέλους, να εξασφαλίσω τα σύνορά μου. 
Σήμερα, λοιπόν, οι αμυντικές δαπάνες στην Ελλάδα είναι 5,5% επί του 
ΑΕΠ, όταν η Πορτογαλία έχει 1,8%. Τρισεκατομμύρια χαλάει αυτή η χώρα και σεις το μόνο που κάνετε για εξωτερική πολιτική με την Τουρκία είναι να στέλνετε την 'Αντζελα Δημητρίου και τον Ασλάνη, γιατί είσθε αφελείς και επικίνδυνοι. Πληρώνουμε τρισεκατομμύρια κάθε χρόνο και δεν συγκλίνουμε όταν η Πορτογαλία πληρώνει  1,2 επί του ΑΕΠ και η Γαλλία πληρώνει 0,8.  Για ποια σύγκλιση μιλάμε,κύριε Υπουργέ; Μόνο στο μυαλό αρρωστημένων πολιτικών. 
Κυρίες και κύριοι συνάδελφοι, ειλικρινά μου αρέσει αυτή η καραμέλα του εκσυγχρονισμού. Με έχει συγκλονίσει όπως και όλο τον ελληνικό λαό. Τι σημαίνει εκσυγχρονισμός. Την παλιά λέξη -Ιούδας- άμα την ψάξεις στην Καινή και στην Παλαιά Διαθήκη θα τη βρεις. Σήμερα έχει χάσει την έννοιά 
της. Ο εκσυγχρονισμός σήμερα λέγεται σύγχρονος Ιουδαϊσμός. Είστε Ιούδες.  Σύγχρονοι Ιούδες. Και θα αιτιολογήσω γιατί το λέω αυτό. Διότι παραπλανάτε συνειδητά, κοροϊδεύετε συνειδητά τον ελληνικό λαό και τον προδίδετε. 
Τί άλλο να πω από τη λέξη που σας πάει γάντι. Είστε σύγχρονοι Ιούδες 
με τον πρώτο αρχιερέα του Ιουδαϊσμού, τον Κώστα τον Σημίτη. Και το λέω 
αυτό γιατί; Δεν παραπλανήσατε, κύριε Δρυ, προεκλογικά; Μην κάνετε έτσι.    Δεν είπε στον ελληνικό λαό προεκλογικά η Βάσω Παπανδρέου ενυπόγραφα στην Ιερά Σύνοδο ότι δεν θα αναθεωρήσει το καθεστώς της αναγραφής της 
Ορθοδοξίας της πίστεως στην ταυτότητα; Δεν το είπατε γραπτά; Διαψεύστε 
με. 
Και έρχεσθε ένα μήνα μετά τις εκλογές μ'έναν Υπουργό εξωκοινοβουλευτικό, ανεκδιήγητο και μ'έναν Δαφέρμο με δημόσιο μισθό διπλάσιο απ'ό,τι έπαιρνε εν ενεργεία, να κοροϊδέψετε τον ελληνικό λαό, Ιούδες, και μετά τις εκλογές να φέρετε αυτό. 
ΠΡΟΕΔΡΕΥΩΝ (Παναγιώτης Σγουρίδης): Μην κάνετε με τους Ιούδες εδώ μέσα 
λογοπαίγνια, διότι υπάρχουν συνειρμοί. 
ΓΕΡΑΣΙΜΟΣ ΓΙΑΚΟΥΜΑΤΟΣ: Δεν είπατε την 1η Σεπτεμβρίου πέρυσι στην 'Εκθεση Θεσσαλονίκης, κύριε Δρυ, και πανηγυρίζατε, είχατε σηκώσει και τα πράσινα σημαιάκια, ότι το Χρηματιστήριο -το είπε ο μέγας παπαγάλος της ελληνικής οικονομίας ο Κώστας Σημίτης- θα φτάσει επτά χιλιάδες μονάδες; 
Το είπε. Αν θέλετε διαψεύστέ με. 
ΠΡΟΕΔΡΕΥΩΝ (Παναγιώτης Σγουρίδης): Μη λέτε φράσεις που μπορεί να 
δημιουργήσουν θέματα στην Αίθουσα. 
ΓΕΡΑΣΙΜΟΣ ΓΙΑΚΟΥΜΑΤΟΣ: ...είσθε πολιτικά, πραγματικά ανεκδιήγητοι και σας λέω και κάτι άλλο. Να είσθε σίγουροι για ένα πράγμα. Μπορεί να υποκλέψατε τη νίκη της Νέας Δημοκρατίας για τριάντα πέντε χιλιάδες ψήφους -οι παράνομοι ελληνοποιηθέντες ήταν πάνω από διακόσιες πενήντα χιλιάδεςαλλά σας λέω κάτι, ότι ο βοναπαρτισμός έχει και το Βατερλώ του. Και το Βατερλώ θα είναι σιμά για τη σημιτική κυβέρνηση του Κώστα Σημίτη. Να είσθε καλά. 
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Δεν θα είμαστε καλά. 
Κύριοι συνάδελφοι, η συνάδελφος κ. 'Αννα Μπενάκη-Ψαρούδα,Αντιπρόεδρος της Βουλής,με αίτησή της ζητεί ολιγοήμερη άδεια απουσίας της στο εξωτερικό. 
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 
Ο κ.Γκελεστάθης έχει το λόγο. 
Απών. Διαγράφεται. 
Δεν υπάρχει κανείς άλλος για να δευτερολογήσει. 
Κύριε Υπουργέ, θέλετε να απαντήσετε; 
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): 'Εχει ολοκληρωθεί και κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Οικονομίας: "Λήψη συμπληρωματικών μέτρων για την εφαρμογή των 
Κανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ". 
Ερωτάται το Τμήμα: Γίνεται δεκτό το νομοσχέδιο επί της αρχής; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εθνικής Οικονομίας: "Λήψη συμπληρωματικών μέτρων για την εφαρμογή των Κανονισμών ΕΚ) 1103/97, 974/98 και 2866/98 του Συμβουλίου, όπως ισχύουν σχετικά με την εισαγωγή του ευρώ", έγινε δεκτό επί της αρχής κατά πλειοψηφία. 
'Εχουν διανεμηθεί τα Πρακτικά της Τετάρτης 23 Αυγούστου 2000, της 
Πέμπτης 24 Αυγούστου 2000 της πρωϊνής συνεδρίασης, της Πέμπτης 24 Αυγούστου 2000 της απογευματινής συνεδρίασης και της Παρασκευής 25 Αυγούστου 2000 και παρακαλείται το Τμήμα για την επικύρωσή τους. Επικυρούνται; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 23 Αυγούστου 2000, της Πέμπτης 24 Αυγούστου 2000 της πρωϊνής συνεδρίασης, της Πέμπτης 24 Αυγούστου 2000 της απογευματινής συνεδρίασης και της Παρασκευής 25 Αυγούστου 2000, επικυρώθηκαν. 
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 22:01' λύεται η συνεδρίαση για 
αύριο Τετάρτη 6 Σεπτεμβρίου 2000 και ώρα 22.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Λήψη συμπληρωματικών μέτρων για την εφαρμογή των Kανονισμών (ΕΚ) 1103/97, 974/98 και 2866/98 του Συμβουλίου, όπως ισχύουν, σχετικά με την εισαγωγή του ευρώ", σύμφωνα με την ημερήσια διάταξη. 
Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ 
  

  


 

