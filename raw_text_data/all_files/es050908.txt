ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΛΑ’


Πέμτπη 8 Σεπτεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Θ. Πάγκαλου, σελ.
2. Ο Πρόεδρος της Κοινοβουλευτικής Ομάδας της Ν. Δημοκρατίας κ. Κ. Καραμανλής με επιστολή του προς την Πρόεδρο της Βουλής κ. Α. Μπενάκη-Ψαρούδα, γνωστοποιεί ότι ο Βουλευτής κ. Ε. Πολύζος ετέθη εκτός της Κοινοβουλευτικής Ομάδας της Ν. Δημοκρατίας, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 13 Σεπτεμβρίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Συμπράξεις δημοσίου και ιδιωτικού τομέα», σελ.
2. Κατάθεση Εκθέσεων Διαρκών Επιτροπών:
α) Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Ρύθμιση θεμάτων Ανώτατης Πανεπιστημιακής και Τεχνολογικής Εκπαίδευσης και λοιπές διατάξεις», σελ.
β) Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Εμπορικής Ναυτιλίας:
i) «Κύρωση της Διεθνούς Σύμβασης για τον έλεγχο επιβλαβών συστημάτων υφαλοχρωματισμού των πλοίων, 2001», σελ.
ii) «Κύρωση της Διεθνούς Σύμβασης για την αστική ευθύνη για ζημία ρύπανσης από το πετρέλαιο κίνησης, 2001», σελ.
3. Κατάθεση σχεδίου νόμου:
Οι Υπουργοί Οικονομίας και Οικονομικών, Απασχόλησης και Κοινωνικής Προστασίας και Εξωτερικών κατέθεσαν σχέδιο νόμου: «Αύξηση συντάξεων του Δημοσίου και άλλες διατάξεις», σελ.

ΟΜΙΛΗΤΕΣ
Α. Επί του Κανονισμού:
ΓΚΑΤΖΗΣ Ν., σελ.
ΚΟΛΟΖΩΦ Ο., σελ.
ΧΑΤΖΗΓΑΚΗΣ Σ., σελ.


Β. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΗΔΟΝΗΣ Χ., σελ.
ΑΛΟΓΟΣΚΟΥΦΗΣ Γ., σελ.
ΑΝΤΩΝΑΚΟΠΟΥΛΟΣ Π., σελ.
ΒΕΡΓΙΝΗΣ Ξ., σελ.
ΓΕΩΡΓΙΑΔΗΣ Ν., σελ.
ΓΚΑΤΖΗΣ Ν., σελ.
ΚΑΛΑΝΤΖΗΣ Γ., σελ.
ΚΑΡΑΜΑΡΙΟΣ Α., σελ.
ΚΑΣΤΑΝΙΔΗΣ Χ., σελ.
ΚΟΛΟΖΩΦ Ο., σελ.
ΜΠΕΖΑΣ Α., σελ.
ΝΤΟΛΙΟΣ Γ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ  Α., σελ.
ΠΑΠΑΝΔΡΕΟΥ Γ., σελ.
ΡΟΒΛΙΑΣ Κ., σελ.
ΣΓΟΥΡΙΔΗΣ Π., σελ.
ΣΚΡΕΚΑΣ Θ., σελ.
ΣΠΗΛΙΟΠΟΥΛΟΣ Κ., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΤΑΣΟΥΛΑΣ Κ., σελ.
ΦΩΛΙΑΣ Χ., σελ.

    
    ΠΡΑΚΤΙΚΑ ΒΟΥΛΗΣ
    ΙΑ΄ ΠΕΡΙΟΔΟΣ
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
    ΣΥΝΟΔΟΣ Α΄
    ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
    ΘΕΡΟΥΣ 2005
    ΣΥΝΕΔΡΙΑΣΗ ΛΑ΄
    Πέμπτη 8 Σεπτεμβρίου 2005
    
    Αθήνα, σήμερα στις 8 Σεπτεμβρίου 2005, ημέρα Πέμπτη και ώρα 10.56’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
    Παρακαλείται ο κύριος Γραμματέας να ανακοινώσει τις αναφορές προς το Τμήμα.
    (Ανακοινώνονται προς το Τμήμα από τον κ. Κωνσταντίνο Τασούλα, Βουλευτή Ιωαννίνων, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι ιδιοκτήτες των απαλλοτριωμένων εκτάσεων του φράγματος Παναγιώτικο ζητούν να τους καταβληθούν οι αποζημιώσεις για την απαλλοτρίωση των κτημάτων τους. 
    2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία Σύλλογοι Εκτάκτου Εκπαιδευτικού Προσωπικού των ΤΕΙ ζητούν τη μονιμοποίηση των έκτακτων εκπαιδευτικών των ΤΕΙ.
    3) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ζητεί το Τεχνικό Επιμελητήριο Ελλάδας να μην περιέχονται στο τελικό σχέδιο νόμου για την Αγροφυλακή, διατάξεις που αναφέρονται στο περιβάλλον.
    4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Εξωραϊστικός Σύλλογος Αγκώνας – Ρέρας των Αγίων Αποστόλων Αττικής ζητεί την αντικατάσταση των οικοδομικών υλικών σύνθεσης αμιάντου, σε κατοικίες της περιοχής Αγκώνα. 
    5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική ’Ενωση Δήμων και Κοινοτήτων Νομού Κυκλάδων ζητεί τη χρηματοδότηση των προνοιακών δομών για τη συνέχιση της λειτουργίας τους.
    6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η κ. Αρχοντάκη Αντωνία, καθηγήτρια Γερμανικών ζητεί το διορισμό της.
    7) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Κηρέως Εύβοιας ζητεί να του μεταβιβασθούν τα περιουσιακά στοιχεία τής υπό πτώχευση εταιρείας «ΒΙΟΜΑΓΝ ΑΜΕΤΒΕ». 
    8) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία η Εταιρεία Σπηλαιολογικών και Μεσσηνιακών Ερευνών ζητεί τη λήψη μέτρων για την ανάδειξη των χαρακτηριστικών του μεσσηνιακού γεωπεριβάλλοντος .
    9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο πρώην Δήμαρχος Σητείας ζητεί την επανεξέταση των όρων δόμησης της ευρύτερης περιοχής της Σητείας.
    10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με το πρόβλημα διάθεσης των αποβλήτων του εργοστασίου της ΔΕΗ στον Αθερινόλακκο Σητείας .
    11)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας σχετικά με την ακύρωση πτήσεων τσάρτερ προς το αεροδρόμιο της Σητείας. 
    12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η χρηματοδότηση της γεωργικής έρευνας στην Κρήτη.
    13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί την αναγνώριση του επαγγέλματος των πυροσβεστών ως επικίνδυνου και ανθυγιεινού.  
    14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί τη βελτίωση της βαθμολογικής εξέτασης των λιμενικών και την ικανοποίηση οικονομικών αιτημάτων τους.
    15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ’Ενωση Αξιωματικών Πυροσβεστικού Σώματος καταγγέλλει την υπεραπασχόληση των πυροσβεστών και τον κακό επιχειρησιακό σχεδιασμό.
    16) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσίευμα εφημερίδας το οποίο αναφέρεται στον τρόπο επιλογής των προϊσταμένων στο ΙΚΑ Λάρισας.
    17) Οι Βουλευτές Α΄ και Β΄ Θεσσαλονίκης κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο Πρόεδρος της Κοινότητας Ευκαρπίας Ν. Θεσ/νίκης ζητεί να αντικατασταθεί ο αμίαντος στο κτήριο του Δημοτικού –Γυμνασίου Ευκαρπίας.
    18) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Εμπορικός Σύλλογος Αγιάς Ν. Λάρισας και άλλοι τοπικοί φορείς ζητούν να γίνουν άμεσα οι απαραίτητες βελτιωτικές παρεμβάσεις στην παράκαμψη της Αγιάς.
    19) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία Ομάδα Παραγωγών Ακατέργαστου Καπνού Ελασσόνας Λάρισας ζητεί να συνεχιστεί το ισχύον καθεστώς που αφορά στον τρόπο καταβολής των αποζημιώσεων για ζημιές των καπνοπαραγωγών.
    20) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατικό Κέντρο Ν. Λάρισας καταγγέλλει την δίωξη  συνδικαλιστικών στελεχών.
    21) Οι Βουλευτές Β΄ και Α΄ Αθηνών κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ, αντίστοιχα, κατέθεσαν αναφορά με την οποία η Ένωση Υπαλλήλων-Πυροσβεστικού Σώματος Νομού Κέρκυρας ζητεί την επάνδρωση της Πυροσβεστικής Υπηρεσίας Κέρκυρας.
    22) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Γεώργιος Γριάγγελος ζητεί να χαρακτηρισθεί ακίνητό του, ως μη δασική έκταση.
    23) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Κυνηγετικός Σκοπευτικός Σύλλογος Μώλου ζητεί να εκδίδονται κυνηγητικές άδειες με την κατάθεση δικαιολογητικών με εξουσιοδότηση.
    24) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Εργαζομένων του Νοσοκομείου Βόλου ζητεί την πρόσληψη προσωπικού στο εν λόγω νοσοκομείο και την έγκριση του νέου οργανισμού λειτουργίας του.
    25) Η Βουλευτής Μαγνησίας κ. ΖΩΗ ΜΑΚΡΗ κατέθεσε αναφορά με την οποία ζητεί να παραταθεί η προθεσμία καταβολής αποζημίωσης στους καλλιεργητές, για ζημιές που υπέστησαν τα φυλλοβόλα δένδρα του Δήμου Μηλεών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό 743/27-7-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 102/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 14111/2-8-05 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κας Θ. Τζάκρη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    2. Στην με αριθμό 744/27-7-05 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 103/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 14110/2-8-05 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κας Θ. Τζάκρη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    3. Στην με αριθμό 708/26-7-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 98/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 58654/3-8-05 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης της Βουλευτού κας Ρ. Ζήση.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    4. Στην με αριθμό 506/18-7-05 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 74/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα Μ. Κόλλια - Τσαρουχά, σας πληροφορούμε τα εξής:
     Δυνάμει των διατάξεων του άρθρου 4 του Ν. 3147/2003 (ΦΕΚ/135/Α'), η κυριότητα ακινήτων που περιήλθαν κατά νομή χρήση και κατοχή σε Νομικά Πρόσωπα εποπτείας του Υπουργείου Αγροτικής Ανάπτυξης και Τροφίμων, όπως στην προκειμένη περίπτωση είναι και το ΕΘΙΑΓΕ, ανήκει στο Υπουργείο.
     Τα ακίνητα αυτά επιτρέπεται να παραχωρούνται, κατά χρήση για ορισμένο χρόνο, δωρεάν προς το Δημόσιο, Οργανισμούς Τοπικής Αυτοδιοίκησης ή άλλα Νομικά Πρόσωπα δημοσίου ή ιδιωτικού δικαίου που εκπληρούν κοινωφελή σκοπό ή με αντάλλαγμα προς άλλα Νομικά Πρόσωπα. Η παραχώρηση γίνεται με απόφαση του Υπουργού Αγροτικής Ανάπτυξης και Τροφίμων μετά από γνώμη του συλλογικού οργάνου που διοικεί τα Νομικά αυτά Πρόσωπα.
     Για τη δωρεάν παραχώρηση της χρήσης αγροτεμαχίου, επιφανείας 43.237,82 τ.μ., που βρίσκεται στην περιφερειακή οδό της πόλης των Σερρών, στο Σταθμό Γεωργικής Έρευνας Σερρών, στο Αριστοτέλειο Πανεπιστήμιο Θεσσαλονίκης, προκειμένου να χρησιμοποιηθεί για τη λειτουργία του τμήματος Επιστήμης Φυσικής Αγωγής και Αθλητισμού, συντάσσεται σχέδιο απόφασης το οποίο σύντομα θα υπογραφεί.
     Ο Υφυπουργός
     Α. ΚΟΝΤΟΣ»
    5. Στην με αριθμό 798/28-7-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 108/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 59314/4-8-05 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Β. Κεγκέρογλου.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    6. Στην με αριθμό 680/25-7-05 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. 94/22-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 13698/28-7-05 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Φ. Πετσάλνικου.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 13/6-7-2005 ερώτηση της Βουλευτού κ. Εύης Χριστοφιλοπούλου δόθηκε με το υπ’ αρθ. 1072587/1970/ΟΟΤΥ/Δ/21-7-05 έγγραφο από τον Υφυπουργό Οικονομίας και Οικονομικών ακόλουθη απάντηση:
      «Απαντώντας στη με αρ. πρωτ.: 13/6-7-2005 ερώτηση που κατέθεσε στη Βουλή των Ελλήνων η βουλευτής κα Εύη Χριστοφιλοπούλου η οποία αφορά στην αναπροσαρμογή των αντικειμενικών αξιών των ακινήτων στην κοινότητα Δροσιάς, σας γνωρίζουμε τα εξής:
      Το σύστημα του αντικειμενικού προσδιορισμού της φορολογητέας αξίας των ακινήτων δεν είναι στατικό, αλλά μεταβαλλόμενο, τροποποιούμενο και προσαρμοζόμενο στις συνθήκες που κάθε φορά επικρατούν στην αγορά των ακινήτων και συνεπώς η όποια αναθεώρηση των τιμών και συντελεστών του συστήματος αντιμετωπίζεται στα πλαίσια αυτά από τις αρμόδιες επιτροπές του αρθρ. 41ν. 1249/82.
      Ο καθορισμός των τιμών γίνεται λαμβάνοντας υπόψη τις εισηγήσεις των αρμόδιων επιτροπών του αρθρ.41ν.1249/82 που συγκροτούνται σε τοπικό επίπεδο και οι οποίες εκ του νόμου έχουν συμβουλευτικό χαρακτήρα.
      Συγκεκριμένα για την κοινότητα Δροσιάς, η επιτροπή του αρθρ. 41 ν.1249/82 του νομού Αττικής συνεδρίασε ήδη από τις 5-7-2005. Κατά τη διάρκεια της συνεδρίασης ο εκπρόσωπος της κοινότητας Δροσιάς κατέθεσε τις προτάσεις του οι οποίες και θα ληφθούν υπόψη μαζί με τις απόψεις των υπολοίπων μελών της επιτροπής προκειμένου να αξιολογηθούν ανάλογα κατά τον καθορισμό των νέων αντικειμενικών αξιών.
      Όσον αφορά στις ζημιές που προκαλούνται σε μια περιοχή από θεομηνίες όπως π.χ. ο σεισμός, λαμβάνονται υπόψη κατά τον υπολογισμό της αντικειμενικής αξίας των ακινήτων μέσω του συντελεστή ειδικών συνθηκών. Άρα δεν υπάρχει θέμα αντιμετώπισης των ζημιών μέσω του γενικού επιπέδου τιμών της περιοχής, πέραν των πραγματικών μεταβολών που τυχόν υφίσταται η κτηματαγορά της.
      Όσον αφορά στις παλαιές κατασκευές, λαμβάνεται υπόψη κατά τον υπολογισμό της αντικειμενικής τους αξίας ο συντελεστής παλαιότητας ο οποίος μειώνει την αξία του ακινήτου σε ποσοστό που μπορεί να φτάνει ακόμη και το 40% αυτής.
      Σε κάθε περίπτωση τα μέλη της αρμόδιας επιτροπής προτείνουν τιμές αφού λάβουν υπόψη τους τις ιδιαιτερότητες και τις ιδιομορφίες της κάθε περιοχής, έτσι ώστε οι αντικειμενικές αξίες που θα διαμορφωθούν μετά την αναπροσαρμογή να είναι προσαρμοσμένες στις συνθήκες που επικρατούν στην αγορά των ακινήτων, οπωσδήποτε όμως χαμηλότερες από τις αντίστοιχες πραγματικές.
      Ο Υφυπουργός
      ΠΕΤΡΟΣ ΔΟΥΚΑΣ»
      8. Στην με αριθμό 236/11-7-2005 ερώτηση του Βουλευτή κ. Νικολάου Λέγκα δόθηκε με το υπ’ αρθ. 74327/25-7-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 236/11-7-05 ερώτηση που κατατέθηκε στη Βουλή από τον Βουλευτή κ. Ν. Λέγκα, σχετικά με τους πυλώνες ρεύματος υψηλής τάσης της ΔΕΗ, σας γνωρίζουμε τα εξής:
      Το θέμα των επιπτώσεων της ηλεκτρομαγνητικής ακτινοβολίας στην υγεία παραμένει αντικείμενο συνεχιζόμενης επιστημονικής έρευνας. Με την ΚΥΑ 3060 (ΦΟΡ) 238 (ΦΕΚ 512/τΒ/25-4-02) τίθενται «τα μέτρα προφύλαξης του κοινού από τη λειτουργία διατάξεων εκπομπής ηλεκτρομαγνητικών πεδίων χαμηλών συχνοτήτων», σύμφωνα με τη σύσταση του Συμβουλίου της Ε.Ε. της 12ης Ιουλίου 1999 για τον περιορισμό της έκθεσης του κοινού σε ηλεκτρομαγνητικά πεδία (ΟΗΖ 300 GHZ) 1999/519/ΕΚ.
      Κατά την υποβολή από τη ΔΕΗ σχετικών μελετών περιβαλλοντικών επιπτώσεων για τα έργα, το Υπουργείο Υγείας και Κοινωνικής Αλληλεγγύης, αφενός θέτει την τήρηση των προβλεπόμενων ορίων από τη σχετική ανωτέρω ΚΥΑ, αλλά και για την περαιτέρω προστασία της Δημόσιας Υγείας συστήνει να ακολουθείται σαν γενική πρακτική από τη ΔΕΗ, όλη η εγκατάσταση των κέντρων υπερύψηλης τάσης, των υποσταθμών, των γραμμών μεταφοράς υψηλής τάσης, κλπ, να βρίσκεται σε ευθεία απόσταση από τις πλησιέστερες κατοικίες τέτοια ώστε η έκθεση του κοινού σε ηλεκτρομαγνητικά πεδία από τα έργα να είναι μηδενική, αλλά και για την αποφυγή ατυχημάτων. Επίσης συνιστά όπου αυτό είναι εφικτό την υπογείωση των καλωδίων.
      Ο Υφυπουργός
      Α. ΓΙΑΝΝΟΠΟΥΛΟΣ»
      9. Στην με αριθμό 71/6-7-2005 ερώτηση του Βουλευτή κ. Αθανάσιου Τσούρα δόθηκε με το υπ’ αρθ. 73267/22-7-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 71/6-7-2005 ερώτηση και 60/8-7-2005 αναφορά που κατατέθηκαν στη Βουλή από τους Βουλευτές κ.κ. Α. Τσούρα, Α. Σκυλλάκο και Λ. Κανέλλη σχετικά με αιτήματα της Ομοσπονδίας Κωφών Ελλάδας, σας πληροφορούμε τα εξής:
      Σχετικά με την εφαρμογή προγραμμάτων διερμηνείας της ελληνικής νοηματικής γλώσσας, το Υπουργείο Υγείας και Κοινωνικής Αλληλεγγύης έχει προτείνει στον προϋπολογισμό του 2006 τη δημιουργία ειδικού κωδικού του Φ220 ΚΑΕ 2553 «Επιχορήγηση της Ομοσπονδίας Κωφών», ο οποίος προτείνεται αντίστοιχα να ενισχυθεί με το απαιτούμενο ποσό των 832.000 ευρώ. Με την έγκριση του ποσού αυτού από το Υπουργείο Οικονομίας και Οικονομικών θα εκδοθεί σχετική Κοινή Υπουργική Απόφαση που αφορά στην υπηρεσία διερμηνέων της ελληνικής νοηματικής γλώσσας, την οποία επεξεργάζεται ήδη η αρμόδια υπηρεσία του Υπουργείου.
      Επίσης η Ομοσπονδία Κωφών Ελλάδος πρόκειται να επιχορηγηθεί από τον Ειδικό Λογαριασμό για προγράμματα ΑΜΕΑ, προκειμένου να καλυφθεί μέρος των δαπανών των προγραμμάτων διερμηνείας της ελληνικής νοηματικής γλώσσας.
      Σε ότι αφορά στον εκσυγχρονισμό του Εθνικού Ιδρύματος Κωφών (ΕΙΚ), το Υπουργείο Υγείας και Κοινωνικής Αλληλεγγύης προωθεί σχέδιο Π.Δ. «περί Οργανισμού διοίκησης και λειτουργίας του ΕΙΚ», ενώ υπάρχει συνεργασία με το αρμόδιο Υπουργείο Εθνικής Παιδείας και θρησκευμάτων από το οποίο προωθείται το θεσμικό πλαίσιο για την υπαγωγή του εκπαιδευτικού προσωπικού του ΕΙΚ στο ΥΠΕΠθ.
      Σχετικά με το προνοιακό επίδομα που χορηγείται σε κωφούς στο πλαίσιο του επικουρικού και συμπληρωματικού χαρακτήρα της Κοινωνικής Πρόνοιας, έναντι των παροχών των ασφαλιστικών ταμείων, σας ενημερώνουμε ότι αυτό ανέρχεται στα 222 ευρώ, ενώ το Υπουργείο Υγείας και Κοινωνικής Αλληλεγγύης έχει προβλέψει, βάσει της αρ. Π3α/Φ.18/ΓΠοικ.7513 (ΦΕΚ 134/τ.Β/2004) Κοινής Υπουργικής Απόφασης, αύξησή του για τα επόμενα έτη (μέχρι το 2007).
      Παράλληλα το Υπουργείο Υγείας και Κοινωνικής Αλληλεγγύης λαμβάνει υπόψη όλα τα αιτήματα των Συλλόγων-Φορέων Αναπήρων, στο πλαίσιο του σχεδιασμού της επιδοματικής του πολιτικής και σύμφωνα με τις διατιθέμενες κάθε φορά πιστώσεις.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      10. Στην με αριθμό 192/8-7-2005 ερώτηση του Βουλευτή κ. Απόστολου Φωτιάδη δόθηκε με το υπ’ αρθ. Φ90022/18154/1358/21-7-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή ο βουλευτής κ. Aπ. Φωτιάδης και σχετικά με το ανωτέρω θέμα , σας γνωρίζουμε τα εξής:
      Σύμφωνα με την ισχύουσα νομοθεσία -στην οποία δεν έχει επέλθει καμία μεταβολή και επομένως και κανένας αιφνιδιασμός- η κατ' έτος αύξηση των εισοδηματικών κριτηρίων χορήγησης του ΕΚΑΣ γίνεται με βάση το β' εδάφιο του άρθρου 24 του ν.2556/97. Συγκεκριμένα τα εισοδηματικά κριτήρια βάσει των οποίων κρίνεται το δικαίωμα λήψης του ΕΚΑΣ αναπροσαρμόζονται ετησίως με κοινή απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας με βάση το ποσοστό αύξησης του εισοδήματος σε σχέση με το προηγούμενο έτος, που αναφέρεται στο κριτήριο β΄ της παρ. 3 του άρθρου 24 του ν. 2556/97 (δηλαδή το συνολικό καθαρό ετήσιο εισόδημα από συντάξεις, μισθούς, ημερομίσθια και λοιπά επιδόματα) και αντιστοιχεί σε συνταξιούχο πλήρους κατωτάτου ορίου κύριας σύνταξης γήρατος του ΙΚΑ-ΕΤΑΜ, χωρίς προσαυξήσεις.
      Η παραπάνω αύξηση των εισοδηματικών κριτηρίων διασφαλίζει σε μεγάλο βαθμό τη συνέχιση χορήγησης ΕΚΑΣ στους χαμηλοσυνταξιούχους, χωρίς αυτό να σημαίνει ότι -όπως και τα προηγούμενα χρόνια- δεν υπάρχουν λίγοι συνταξιούχοι-δικαιούχοι του ΕΚΑΣ, στους οποίους περικόπτεται το ΕΚΑΣ, γιατί κατ' ελάχιστον υπερέβησαν τα όρια.
      Επιπλέον, το Υπουργείο Απασχόλησης και Κοινωνικής Προστασίας με το Φ11321/οικ. 5499/431/8-3-2005 έγγραφό του προς όλους τους ασφαλιστικούς οργανισμούς έδωσε οδηγίες, ώστε αφενός σε όσους δικαιούχους ΕΚΑΣ 2004 δεν επαναχορηγηθεί το ΕΚΑΣ για το έτος 2005 να μην αναζητηθούν τα ποσά ΕΚΑΣ 2005 που έλαβαν μέχρι τη διακοπή του και αφετέρου σε όσους επαναχορηγηθεί για το έτος 2005 αλλά δικαιωθούν υψηλότερο ποσό από εκείνο του 2004 να χορηγηθεί αναδρομικά από 1-1-2005 η οικονομική διαφορά.
      Βεβαίως, η Πολιτική ηγεσία του Υπουργείου Απασχόλησης και Κοινωνικής Προστασίας προβληματίζεται έντονα ως προς το θέμα της μη επαναχορήγησης του ΕΚΑΣ σε χαμηλοσυνταξιούχους που το έλαβαν κατά το προηγούμενο έτος και εξετάζει κάθε δυνατότητα μελλοντικής αναπροσαρμογής των εισοδηματικών κριτηρίων του ΕΚΑΣ, έτσι ώστε να παρέχεται η μεγαλύτερη δυνατή προστασία στην ιδιαίτερα ευαίσθητη αυτή κατηγορία συνταξιούχων.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      11. Στην με αριθμό 16/6-7-2005 ερώτηση του Βουλευτή κ. Στυλιανού Ματζαπετάκη δόθηκε με το υπ’ αρθ. 107295/Γ΄/26-7-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 16/6-7-05 ερώτησης που κατέθεσε ο Βουλευτής κ. Στυλιανός Ματζαπετάκης, σχετικά με το ανωτέρω θέμα, σας γνωρίζουμε τα εξής:
      Τα τηλεπαιχνίδια από τηλεφωνικές γραμμές 090, ακόμη και εκείνα που προβάλλονται ως παιχνίδια συμμετοχής και καλούν τους τηλεθεατές να χρησιμοποιήσουν την κριτική τους ικανότητα και αντίληψη, τελικά με διάφορα τεχνάσματα, τα περισσότερα είδη των τηλεπαιχνιδιών αυτών, οδηγούν σε πλάνη ή εξαπάτηση τους τηλεθεατές, των οποίων ο τηλεφωνικός λογαριασμός επιβαρύνεται, συνήθως χωρίς να καταφέρουν να επιτύχουν την επικοινωνία και τη συμμετοχή τους στο παιχνίδι.
      Το Σώμα Δίωξης Οικονομικού Εγκλήματος (Σ.Δ.Ο.Ε.) έχει επιληφθεί τέτοιων υποθέσεων ενεργώντας στα πλαίσια των κυρίως αρμοδιοτήτων του (εφαρμογή φορολογικής νομοθεσίας κλπ).
      Η νεοσυσταθείσα Υπηρεσία Ειδικών Ελέγχων (ΥΠ.Ε.Ε.), καθολική διάδοχος του Σ.Δ.Ο.Ε., σύμφωνα με το άρθρο 30 παρ. 2 του Ν.3296/2004, έχει ως κύριο έργο, μεταξύ των άλλων σημαντικών αρμοδιοτήτων της, την έρευνα, αποκάλυψη και καταπολέμηση παράνομων συναλλαγών, απατών και δραστηριοτήτων, ακόμη και αν αυτές διενεργούνται με χρήση ηλεκτρονικών μέσων, του διαδικτύου και νέων τεχνολογιών.
      Η νέα ΥΠΗΡΕΣΙΑ ΕΙΔΙΚΩΝ ΕΛΕΓΧΩΝ (ΥΠ.Ε.Ε.) είναι ένας αναβαθμισμένος ελεγκτικός μηχανισμός, ευέλικτος, με σύγχρονη δομή και λειτουργία και περιλαμβάνει δύο (2) Επιχειρησιακές Διευθύνσεις Ειδικών Υποθέσεων, μία στην Αθήνα και μία στη Θεσσαλονίκη, που ενσωματώνουν ειδικά τμήματα «ΠΛΗΡΟΦΟΡΙΚΗΣ ΚΑΙ ΕΛΕΓΧΟΥ ΗΛΕΚΤΡΟΝΙΚΟΥ ΕΜΠΟΡΙΟΥ ΚΑΙ ΗΛΕΚΤΡΟΝΙΚΟΥ ΕΓΚΛΗΜΑΤΟΣ».
      Όλες οι προαναφερόμενες βασικές αλλαγές και καινοτομίες στον έλεγχο των παράνομων συναλλαγών και απατών, στοχεύουν στην αποτελεσματικότερη προστασία του κοινωνικού συνόλου.
      Ο Υφυπουργός
      ΑΔΑΜ ΡΕΓΚΟΥΖΑΣ»)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, πριν εισέλθουμε στην ημερήσια διάταξη νομοθετικής εργασίας, έχω την τιμή να ανακοινώσω στο Τμήμα ότι ο Πρόεδρος της Κοινοβουλευτικής Ομάδας της Νέας Δημοκρατίας κ. Κώστας Καραμανλής με επιστολή του, την οποία απηύθυνε χθες στην Πρόεδρο της Βουλής των Ελλήνων κ. Άννα Μπενάκη - Ψαρούδα, γνωστοποιεί ότι ο Βουλευτής κ. Ευάγγελος Πολύζος ετέθη εκτός της Κοινοβουλευτικής Ομάδας της Νέας Δημοκρατίας και παρακαλεί για τις κατά τον Κανονισμό της Βουλής ενέργειες. 
     Η προαναφερθείσα επιστολή καταχωρίζεται στα Πρακτικά της σημερινής συνεδρίασης και έχει ως εξής: 
     «Νέα Δημοκρατία
         Ο Πρόεδρος
     Κυρία 
     Άννα Μπενάκη-Ψαρούδα
     Πρόεδρο της Βουλής των Ελλήνων 
     Ενταύθα
      Κυρία Πρόεδρε, 
      Σας γνωρίζω ότι ο Βουλευτής κ. Ευάγγελος Πολύζος ετέθη εκτός Κοινοβουλευτικής Ομάδος Νέας Δημοκρατίας και παρακαλώ για τις κατά τον Κανονισμό της Βουλής από μέρους σας ενέργειες.
                                                                                     Με εκτίμηση 
     Κώστας Καραμανλής»
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Συμπράξεις δημοσίου και ιδιωτικού τομέα».
     Στη σημερινή συνεδρίαση θα συζητηθούν τα άρθρα 17 έως 32 του νομοσχεδίου. 
     Θα μιλήσουν πρώτα οι εισηγητές και οι ειδικοί αγορητές και στη συνέχεια οι εγγεγραμμένοι συνάδελφοι επί της πρώτης ενότητας των άρθρων, οι οποίοι δεν μίλησαν στη χθεσινή απογευματινή συνεδρίαση. Στη συνέχεια, θα μιλήσουν τυχόν εγγεγραμμένοι ομιλητές επί της δεύτερης ενότητας των άρθρων. Υπάρχουν επίσης δυο εμπρόθεσμες τροπολογίες Βουλευτών. 
     Θα δώσω το λόγο στους εισηγητές. 
     Ο κ. Τασούλας έχει το λόγο, με την παράκληση να μην υπερβούμε τα οκτώ λεπτά, διότι χθες …
     ΝΙΚΟΛΑΟΣ ΓΚΑΤΖΗΣ: Δεν φθάνει το οκτάλεπτο, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Γκατζή, έχουμε υπερβεί κάθε πλαίσιο Κανονισμού. Να μην υπερβούμε τα οκτώ λεπτά.
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, παρακαλώ το λόγο. 
     ΠΡΟΕΔΡΕΥΩΝ (Σωτήρης Χατζηγάκης): Θα σας δώσω το λόγο. Η παράκληση είναι προς όλους τους εισηγητές και σε όλους τους ομιλητές. 
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, έχουμε να κάνουμε με δεκαέξι άρθρα. Αν νομίζετε ότι με μισό λεπτό για κάθε άρθρο μπορούμε -όταν ορισμένα απ’ αυτά τα άρθρα είναι και πέντε σελίδες- να κάνουμε δουλειά στη Βουλή, τότε με γεια σας με χαρά σας, αν έτσι θεωρείτε την κοινοβουλευτική μας δουλειά. Τι να σας πω; Οκτώ λεπτά παίρνει ο Βουλευτής και οκτώ λεπτά ο εισηγητής. Αναλογίζεστε, λοιπόν …
      ΠΡΟΕΔΡΕΥΩΝ (Σωτήρης Χατζηγάκης): Στους εισηγητές θα υπάρξει μια μικρή ανοχή. Αλλά, κύριε Γκατζή...
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, έχει γίνει μεγάλη κατάχρηση και το έκτακτο έγινε πάγιο. 
      ΠΡΟΕΔΡΕΥΩΝ (Σωτήρης Χατζηγάκης): Σας άκουσα, κύριε Γκατζή. 
      Έχουμε καταναλώσει ήδη για το νομοσχέδιο αυτό πολλές συνεδριάσεις. Ήδη το Προεδρείο έδωσε μια τέτοια ανοχή που δεν έχει δοθεί ποτέ και στη διαδικασία επί της αρχής και στη διαδικασία της πρώτης ενότητας. 
      Σας παρακαλώ, για να διευκολύνουμε τη διαδικασία της Βουλής να μην...
      ΝΙΚΟΛΑΟΣ ΓΚΑΤΖΗΣ: Θέλετε να γίνει δουλειά; 
      Αν θέλετε να πούμε τις απόψεις μας...
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, είστε έμπειρος και νομίζω ότι μέσα σε οκτώ λεπτά μπορείτε να πείτε όλα εκείνα και ακόμα περισσότερα, από ό,τι μπορείτε να πείτε σε δεκαοκτώ. 
      ΝΙΚΟΛΑΟΣ ΓΚΑΤΖΗΣ: Με δεκαέξι άρθρα, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης): Βεβαίως και μπορείτε. 
      ΝΙΚΟΛΑΟΣ ΓΚΑΤΖΗΣ: Εσείς είστε πιο έμπειρος από μένα...
      ΠΡΟΕΔΡΕΥΩΝ (Σωτήρης Χατζηγάκης): Είπαμε οκτώ λεπτά. 
      Κύριε Τασούλα, αρχίζω από εσάς, για να μην έχουμε το κακό παράδειγμα. 
      Ορίστε, έχετε το λόγο. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρίες και κύριοι, συνεχίζουμε τη συζήτηση κατ’ άρθρον του νομοσχεδίου για τις Συμπράξεις Δημόσιου και Ιδιωτικού Τομέα και απομένουν τα τρία τελευταία κεφάλαια, τα Δ΄, Ε΄ και ΣΤ΄. 
      Θα ήθελα στο σημείο αυτό ξεκινώντας να επαναλάβω ότι οι βασικές διατάξεις του παρόντος νομοσχεδίου, οι σχετιζόμενες με τα θέματα της διαφάνειας, οι διατάξεις δηλαδή που έχουν να κάνουν με τον τρόπο ανάθεσης των συμπράξεων είναι πρόδρομοι μεταφοράς στο εθνικό δίκαιο οδηγίας της Ευρωπαϊκής Ενώσεως με τον τίτλο «Συντονισμός των διαδικασιών ανάθεσης δημοσίων έργων και υπηρεσιών», οδηγίας του 2004.
      Η οδηγία αυτή της Ευρωπαϊκής Ενώσεως συνετάγη και έγινε δεσμευτικό νομικό κείμενό της έπειτα από δεκατετραετή επεξεργασία, ζύμωση και συζήτηση. Η Ευρωπαϊκή Ένωση το 1999, η 15η Διεύθυνση εξέδωσε, ερμηνευτική ανακοίνωση, με την οποία αναλαμβάνει να καθορίσει το πλαίσιο για τη νομική συγκρότηση των συμπράξεων. Η Ευρωπαϊκή Ένωση θέλησε να υποστηρίξει τις συμπράξεις για να επεκτείνει τη δυνατότητα πραγματοποιήσεως έργου στις χώρες της Ευρωπαϊκής Ένωσης. 
      Εξεδόθη, λοιπόν, το 1999 σχέδιο ερμηνευτικής ανακοινώσεως. Το 2000 το σχέδιο έγινε ερμηνευτική ανακοίνωση. Το 2004 η Ευρωπαϊκή Ένωση εκδίδει την «Πράσινη Βίβλο», η οποία περιέχει και αυτή κείμενα, συστάσεις, κατευθύνσεις προς τις χώρες-μέλη για τον τρόπο καταρτίσεως συμπράξεων, όπου οι συμπράξεις είναι ο επιθυμητός τρόπος διευρύνσεως -όχι υποκαταστάσεως- των δυνατοτήτων των κρατών να παράγουν έργα και υπηρεσίες. 
      Η σύμπραξη δεν είναι ένα υποκατάστατο των δημοσίων έργων ούτε υποκατάστατο της ιδιωτικοποιήσεως. Είναι κάτι καινούργιο το οποίο θεσπίζεται σήμερα, αυτές τις μέρες και στην Ελλάδα, με στόχο τη στρατηγική ανάπτυξη της οικονομίας μέσα από τη συνεργασία με τον ιδιωτικό τομέα. 
      Στο πλαίσιο αυτών των ορισμών και αυτών των κατευθύνσεων, το Δ΄ Κεφάλαιο του παρόντος νομοσχεδίου, δηλαδή το κεφάλαιο που αφορά στη σύμβαση σύμπραξης είναι εξονυχιστικό και λεπτομερές. Περιέχει -και μάλιστα όχι περιοριστικά αλλά ενδεικτικά- στο άρθρο 17 όλα εκείνα που είναι απαραίτητα, αλλά όχι σώνει και καλά μόνο αυτά, να περιέχονται στη σύμβαση σύμπραξης. Αυτά κατοχυρώνουν και τα συμφέροντα του δημοσίου, αλλά και τη στόχευση που έχει μια Σ.Δ.Ι.Τ.. 
    Τονίζω εδώ ότι έπειτα από τις συζητήσεις που κάναμε στην επιτροπή και τις ακροάσεις των φορέων ο Υπουργός συμπεριέλαβε στο άρθρο 17 ότι θα πρέπει να περιέχονται στη σύμβαση σύμπραξης και οι απαιτήσεις υγιεινής και ασφάλειας των εργαζομένων και χρηστών του έργου ή της υπηρεσίας. Επιπλέον, περιελήφθη στο άρθρο αυτό μία δυνατότητα προκαταρκτικής –ας την πούμε έτσι- απόπειρας επιλύσεως των διαφορών, η οποία πέραν της διαιτησίας που προβλέπει ο νόμος, προβλέπεται σε αυτό το άρθρο με τη διατύπωση ότι τυχόν διαδικασία επίλυσης διαφορών θα πραγματοποιηθεί από επιτροπή εμπειρογνωμόνων που ορίζουν από κοινού οι συμβαλλόμενοι. Υπάρχει δηλαδή και ένα στάδιο που μπορεί, συμβατικώς, να προκαθοριστεί προκειμένου να επιλύονται οι διαφορές πριν και από το στάδιο της διαιτησίας. 
    Στο άρθρο 18 θεμελιώνεται περαιτέρω η απόδειξη της χρηματοοικονομικής επάρκειας της εταιρείας ειδικού σκοπού η οποία αναλαμβάνει αυτό το σημαντικό έργο ή υπηρεσία για λογαριασμό του δημοσίου και επιβεβαιώνεται για μια ακόμη φορά ότι ο δημόσιος φορέας θα έχει τις αναγκαίες εγγυήσεις ή εξασφαλίσεις για την απόδειξη της επάρκειας της εταιρείας ειδικού σκοπού. 
    Το άρθρο 19 προβλέπει ότι στην περίπτωση που έχουμε εισιτήριο, που έχουμε δηλαδή αντάλλαγμα καταβλητέο στην εταιρεία ειδικού σκοπού, όχι εκ μέρους του δημοσίου, αλλά εκ μέρους των τελικών χρηστών των υπηρεσιών ή του έργου, τότε η διαδικασία είσπραξης σε κάθε άλλη λεπτομέρεια θα ρυθμίζεται με απόφαση της Διϋπουργικής Επιτροπής.
    Τα επόμενα άρθρα μέχρι το τέλος, από το άρθρο 20 έως το 31 είναι άρθρα που αποσκοπούν στην κατοχύρωση της διοικητικής, φορολογικής και οικονομικής κινητροδοτήσεως των εταιρειών που θα κληθούν να κάνουν τα έργα Σ.Δ.Ι.Τ.. Προβλέπεται, δηλαδή, στο άρθρο 20 ότι η έκδοση των αδειών που είναι απαραίτητες για τη χρηματοδότηση, κατασκευή, λειτουργία και εκμετάλλευση αυτών των έργων, γίνεται στο όνομα της εταιρείας ειδικού σκοπού και μετά με τη βελτίωση που έκανε ο Υπουργός, όταν ο φάκελος είναι έτοιμος και όλα τα δικαιολογητικά είναι έτοιμα, η διοίκηση οφείλει μέσα σε ένα δίμηνο να ανταποκριθεί στο αίτημα αδειοδοτήσεως. Σε διαφορετική περίπτωση απράκτου παρελεύσεως του διμήνου και υπό την προϋπόθεση ότι ο φάκελος είναι πλήρης, τότε λογίζεται ότι η άδεια έχει εκδοθεί.
    Τα ίδια κίνητρα υπάρχουν και για την περίπτωση που το έργο ή η υπηρεσία έχει εμπλοκή με την Αρχαιολογική Υπηρεσία ή με ανάγκες εκδόσεως αδειών περιβαλλοντικών όρων ή απαλλοτριώσεων. Και εδώ προβλέπονται χαρακτηρισμοί κατεπείγοντος, προβλέπονται δίμηνες προθεσμίες και χωρίς να θίγεται ο στόχος για τον οποίο υπάρχουν αυτές οι υπηρεσίες, δίνεται κίνητρο στην εταιρεία να αντιμετωπίσει γρήγορα και δικαιούμενη και αποζημίωσης, σε περίπτωση ασκόπου καθυστερήσεως, την προώθηση των έργων της.
    Το έκτο κεφάλαιο έχει διατάξεις οι οποίες κατοχυρώνουν πιστωτική ικανότητα της εταιρείας ειδικού σκοπού έναντι κυρίως των χρηματοδοτών και τρίτων που συναλλάσσονται. Έχουμε δηλαδή καθιέρωση του απροσβλήτου του κύρους των εμπραγμάτων ασφαλειών για λογαριασμό, κυρίως, εκείνων οι οποίοι αποβλέπουν στο να χρηματοδοτήσουν την εταιρεία ειδικού σκοπού και συνεπώς θέλουν να νοιώθουν ότι είναι εξασφαλισμένοι στη σειρά που περιμένουν για να ικανοποιήσουν τις απαιτήσεις τους έναντι τυχόν άλλων πιστωτών και αυτό κατοχυρώνεται. Ορίζεται –και επειδή η Ευρωπαϊκή Τράπεζα Επενδύσεων είναι τραπεζικό ίδρυμα αυτό έπρεπε να διευκρινισθεί για λόγους ερμηνευτικούς- ότι οποιαδήποτε αλλαγή στο μετοχικό κεφάλαιο πρέπει να έχει την έγκριση του δημοσίου. Έχουμε εν συνεχεία τα φορολογικά κίνητρα, απαλλαγή από το φόρο εισοδήματος επί δεδουλευμένων τόκων. 
    Έχουμε εξομοίωση της φορολογικής μεταχειρίσεως της χρηματοδοτικής εισφοράς του δημοσίου με την επιδότηση που δίνει ο αναπτυξιακός νόμος. Δηλαδή, δεν επιβαρύνεται με Φ.Π.Α. η χρηματοδοτική συμβολή του δημοσίου προς την εταιρεία ειδικού σκοπού. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Έχουμε ταχεία εκκαθάριση του Φ.Π.Α. για λογαριασμό των συναλλασσομένων με την εταιρεία ειδικού σκοπού μέσα σε τρεις μήνες. Έχουμε δυνατότητα επιλογής τρόπου αποσβέσεως από την εταιρεία ειδικού σκοπού, ώστε να προσαρμόσει τον τρόπο αποσβέσεως στις δικές της ανάγκες και έτσι να κάνει μία διακύμανση της φορολογικής της βάσεως συμφέρουσας γι’ αυτήν. 
    Έχουμε δυνατότητα να μεταφέρει τις συσσωρευμένες ζημιές στα φορολογητέα κέρδη των δέκα επόμενων ετών. Δηλαδή τις ζημιές που θα έχει την περίοδο της κατασκευής να τις μεταφέρει στα κέρδη των επόμενων ετών. 
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Τασούλα.
    ΚΩΝΣΤΑΝΤΙΝΟΣ ΤΑΣΟΥΛΑΣ: Τέλος, έχουμε τη μέθοδο της διαιτησίας η οποία είναι σε μία μόνο φάση χωρίς δυνατότητα προσφυγής, που και αυτό ενισχύει την αποτελεσματικότητα. 
    Συνεπώς τα τρία κεφάλαια ολοκληρώνουν την εικόνα ενός πλήρους, σφικτού διαφανούς και αποτελεσματικού νομοσχεδίου που εισάγει ένα θεσμό ο οποίος θα βοηθήσει την οικονομική ανάπτυξη της χώρας. Γι’ αυτό και το ελληνικό Κοινοβούλιο οφείλει να ανταποκριθεί στα καλέσματα των καιρών και να συμβάλει στη θεσμοθέτηση ενός πολύ ενδιαφέροντος θεσμού, όπως είναι οι συμπράξεις δημόσιου και ιδιωτικού τομέα.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τασούλα. Ευχαριστώ και για την κατανόησή σας.
    Ο κ. Σπηλιόπουλος έχει το λόγο.
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
    Συζητούμε σήμερα τα υπόλοιπα άρθρα του νομοσχεδίου από το τέταρτο κεφάλαιο και θέλω να κάνω κάποιες παρατηρήσεις σ’ αυτά τα συγκεκριμένα άρθρα.
    Έρχομαι στο άρθρο 17 που αναφέρεται στη σύμβαση του έργου. Θεωρούμε αυτό το άρθρο και ειδικά την αναφορά στη σύμβαση ως ένα κορυφαίο σημείο αυτού του νομοσχεδίου. Έχουμε επισημάνει και στην επιτροπή –θέλουμε να το τονίσουμε και εδώ- ότι το σχέδιο της σύμβασης πρέπει να περιγράφεται στη διακήρυξη του έργου ή της παροχής υπηρεσίας και αυτό δεν το κάνει το νομοσχέδιο. Αυτό πρέπει να το γνωρίζουν από την αρχή οι ενδιαφερόμενοι. Πρέπει να ξέρουν τις υποχρεώσεις τους και τις δεσμεύσεις τους απέναντι στο κράτος ή το φορέα.
    Γι’ αυτό θεωρούμε ότι πρέπει να αναφερθεί στο άρθρο αυτό ότι στο σχέδιο της σύμβασης πρέπει να περιλαμβάνεται στα τεύχη δημοπράτησης. Αυτό νομίζω ότι είναι κατανοητό, κύριε Υφυπουργέ. Το είχαμε πολλές φορές και νομίζω ότι πρέπει να το κάνετε. Δεν είναι δυνατόν ο εκάστοτε φορέας να διαπραγματεύεται τη σύμβαση μετά το αποτέλεσμα της δημοπρασίας. Αφού, δηλαδή, έχει αναδειχθεί ανάδοχος να διαπραγματεύεται το σχέδιο της σύμβασης με αυτούς τους ελλιπείς όρους που περιγράφονται μέσα στο νομοσχέδιο. 
    Άρα, θεωρώ απαραίτητο για όρους διαφάνειας και αποτελεσματικότητας του νομοσχεδίου, αλλά και των προσπαθειών που θα κάνουν οι φορείς μέσω του νομοσχεδίου αυτού, να υπάρχει το σχέδιο της σύμβασης μέσα στα τεύχη δημοπράτησης. Δηλαδή, να το ξέρουν όλοι από την αρχή. Να ξέρουν το πλαίσιο με βάση το οποίο θα υπάρξει η ανάθεση ενός έργου ή μιας υπηρεσίας.
    Σ’ αυτό το σημείο, όμως, θέλω να τονίσω και κάτι άλλο. Θέλω να τονίσω, κύριε Υφυπουργέ -το είπαμε πολλές φορές αυτό- ότι δεν είναι δυνατόν ο καθένας που έχει την οικονομική δυνατότητα να γίνεται ανάδοχος και κατασκευαστής ενός έργου, όποιο κι αν είναι αυτό το έργο. Εδώ στην Ελλάδα, αλλά και σε όλα τα κράτη-μέλη της Ευρωπαϊκής Ένωσης και σε όλο τον κόσμο έργα αναλαμβάνουν αυτοί που έχουν αποδεδειγμένα τη δυνατότητα. Και εδώ βεβαίως υπάρχουν τα μητρώα με βάση τα οποία γίνονται οι αναθέσεις των έργων και βεβαίως και των μελετών. 
    Θεωρώ, λοιπόν, ότι στο άρθρο 17 παράγραφος 2 πρέπει να γίνει μία συμπλήρωση. Θα καταθέσω, κύριε Υφυπουργέ, τη διατύπωση που προτείνω και νομίζω ότι πρέπει να την κάνετε δεκτή. 
    Νομίζω ότι στο άρθρο 17 παράγραφος 2 πρέπει να προσθέσουμε μία παράγραφο κστ΄ που να λέει τα εξής: 
    «κστ΄) Η εκπόνηση των μελετών και η εκτέλεση των εργασιών από επιχειρήσεις, οι οποίες είναι, οι μεν ημεδαπές κάτοχοι των απαιτούμενων μελετητικών και εργοληπτικών πτυχίων βάσει της εκάστοτε ισχύουσας νομοθεσίας, οι δε αλλοδαπές κρατών-μελών της Ευρωπαϊκής Ένωσης ή του Ευρωπαϊκού Οικονομικού Χώρου (Ε.Ο.Χ.) ή κρατών που έχουν υπογράψει τη συμφωνία για τις Δημόσιες Συμβάσεις του Παγκόσμιου Οργανισμού Εμπορίου (Π.Ο.Ε.), αντιστοίχων προσόντων».
    Θα το καταθέσω στα Πρακτικά για να διευκολύνει και νομίζω ότι πρέπει να το κάνετε δεκτό, ώστε να υπάρξει αυτή η διασφάλιση του ποιος και πώς κατασκευάζει ένα έργο.
    (Στο σημείο αυτό ο Βουλευτής κ. Κωνσταντίνος Σπηλιόπουλος                       καταθέτει για τα Πρακτικά την προαναφερθείσα προσθήκη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Άρθρο 19. Θέλω να επισημάνω το άρθρο 19, επειδή αναφέρεται στον καθορισμό του τέλους χρήσης ενός έργου ή μιας υπηρεσίας από τους πολίτες. Πρέπει με πολύ μεγάλη προσοχή, με πολύ μεγάλη κοινωνική ευαισθησία, η Διυπουργική Επιτροπή η οποία θα καθορίζει το τέλος αυτό, να αποφασίζει γι’ αυτό το τέλος. 
      Γιατί όπως ξέρετε, κύριοι συνάδελφοι, δεν μπορεί όλα τα έργα ή όλες οι υπηρεσίες να πληρώνονται από τους πολίτες. Γιατί υπάρχει και αυτή η άποψη που κατατέθηκε και εδώ, ότι όποιος κάνει χρήση ενός έργου ή μιας υπηρεσίας πρέπει να πληρώνει και το τέλος. Τότε ποιος είναι ο αναδιανεμητικός ρόλος του κράτους και ο κοινωνικός ρόλος του κράτους, αν όλες τις υπηρεσίες τις πληρώνουν αυτοί που κάνουν χρήση και μόνο; Νομίζω ότι δεν είναι σωστό και γι’ αυτό θα πρέπει να δείξει μεγαλύτερη ευαισθησία η Κυβέρνηση, σε σχέση με το θέμα αυτό.
      Στο άρθρο 20 θέλω να κάνω μια αναφορά, το οποίο αναφέρεται στην έκδοση των αδειών και στους φακέλους. Θεωρώ ότι –το είπαμε και στην επιτροπή- αν δεν υπάρξει προετοιμασία και προετοιμασμένος φάκελος δεν πρόκειται να έχουμε καλά αποτελέσματα. Χρειάζεται πλήρης φάκελος. Μόνο έτσι θα διασφαλιστεί ότι θα έχουμε αποτέλεσμα και θα έχουμε και μια αντικειμενική αξιοποίηση αυτού του θεσμικού πλαισίου. Αν δεν έχει γίνει πλήρης ο φάκελος, τότε θα μπορούν να παρεισφρήσουν διάφοροι παράγοντες, να ληφθούν διάφορες αποφάσεις, χωρίς να εξυπηρετείται καλύτερα το κοινωνικό σύνολο.
      Για τα άρθρα 21 και 22 έχουμε πει πάρα πολλά, για την αρχαιολογία και την περιβαντολλογική αδειοδότηση. Επιμένουμε ότι είναι λάθος που δεν προβλέπεται ότι η περιβαντολλογική αδειοδότηση, δηλαδή οι περιβαντολλογικοί όροι πρέπει να υπάρχουν πριν την ανάδειξη αναδόχου και όχι πριν την υπογραφή. Γιατί έτσι ο ανάδοχος ο οποίος θα προκύψει, εφόσον υπάρξουν διαφορές –και πάντα θα υπάρχουν διαφορές στους περιβαντολλογικούς όρους από αυτά που ήξεραν πριν την ανάδειξη του αναδόχου οι ενδιαφερόμενοι- θα διεκδικήσει -και το προβλέπετε άλλωστε και εσείς- επιπλέον χρήματα να αυξήσει το αντικείμενο. Αυτό δεν είναι σωστό. Νομίζω ότι πρέπει να το διορθώσετε, έστω και την τελευταία στιγμή. Πριν την ανάδειξη του αναδόχου, πριν τη διακήρυξη, αν θέλετε, για να είμαστε εξασφαλισμένοι, πρέπει να υπάρχει η περιβαντολλογική αδειοδότηση. 
      Για την εκχώρηση απαιτήσεων στο άρθρο 25 είπαμε πολλά τις προηγούμενες μέρες. Θεωρούμε ότι ο τραπεζικός τομέας που πράγματι έχει γίνει ο βραχνάς για την κατασκευή των δημοσίων έργων, πρέπει με πολύ μεγάλη προσοχή, θα έλεγα και με ενδιαφέρον θετικό, να δει αυτήν τη μεγάλη προσπάθεια που πρέπει να γίνει με τη σύμπραξη δημόσιου και ιδιωτικού τομέα.
      Θέλω να κάνω μια παρατήρηση για τις φορολογικές απαλλαγές. Το νομοσχέδιο προβλέπει ότι υπάρχουν ειδικές φοροαπαλλαγές για τις Εταιρείες Ειδικού Σκοπού. Πριν από αρκετό καιρό διαβάσαμε στον Τύπο ότι ο Πρωθυπουργός είχε καλέσει τους εφοπλιστές στο Μέγαρο Μαξίμου και τους είχε πει «ελάτε να επενδύσετε στην Ελλάδα», γιατί δεν επενδύουν οι εφοπλιστές, παρ’ ότι έχουν τεράστια υπερκέρδη αυτόν τον καιρό. «Όσο-όσο» τους είπε. Έτσι διέρρευσε. «Και φορολογικές απαλλαγές και ό,τι θέλετε». Μήπως εκεί στοχεύει αυτό το άρθρο; Να έρθουν να επενδύσουν; Θέλουμε τις επενδύσεις και τους καλούμε να επενδύσουν τους εφοπλιστές και τους έχοντες Έλληνες. Αλλά, όμως, με ένα τέτοιο καθεστώς φοροαπαλλαγών εις βάρος του δημοσίου;
      Τέλος, θα αναφερθώ στην επίλυση των διαφορών και τη διαιτησία. 
      Κυρίες και κύριοι συνάδελφοι, ας κοιτάξει το Υπουργείο πόσες διαιτησίες έχει κερδίσει το δημόσιο σ’ αυτές τις διαφορές που υπήρχαν μέχρι σήμερα. Καμία δεν έχει κερδίσει. Αυτό, νομίζω, ότι θα πρέπει να σας προβληματίσει. Και δεν αναφέρεται στο νομοσχέδιο, το δικό μας, αυτός ο τρόπος επίλυσης των διαφορών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Νομίζω ότι έχω δύο λεπτά ακόμη, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Έχετε δέκα λεπτά. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ωραία.
      Ο Πρωθυπουργός –και η Κυβέρνηση- ήδη, νομίζω, από σήμερα θα βρίσκεται στη Θεσσαλονίκη. Αυτά που είχε υποσχεθεί πέρσι και προεκλογικά δεν επαληθεύονται. Ο κ. Καραμανλής –και η Κυβέρνηση- ψάχνει να βρει ένα καινούργιο όραμα, μια καινούργια ελπίδα για να αντιμετωπίσει τους πολίτες. Οι πολίτες σήμερα είναι απελπισμένοι. Αν δούμε τα αποτελέσματα του ευρωβαρόμετρου, θα δούμε ότι ποτέ στο παρελθόν οι Έλληνες δεν είναι τόσο απαισιόδοξοι για το μέλλον τους. Το 86% θεωρεί ότι η οικονομία βουλιάζει, δεν πάει καλά και το 93% θεωρεί ότι η ανεργία είναι ένας βραχνάς για ολόκληρη την ελληνική κοινωνία. Ποτέ στο παρελθόν οι Έλληνες δεν ήταν τόσο απαισιόδοξοι. Ήταν οι πιο αισιόδοξοι, είχαν όραμα, είχαν ελπίδα και εσείς σε ενάμιση χρόνο κατορθώσατε να βυθίσετε τη χώρα και τους Έλληνες πολίτες στην απαισιοδοξία. Αυτό είναι το χειρότερο επίτευγμα της Κυβέρνησης, γιατί μια πολιτεία και ένας λαός που δεν είναι αισιόδοξος για το μέλλον του και δεν αγωνίζεται για το μέλλον του, σημαίνει ότι έχει παραδοθεί, έχει απογοητευθεί και αυτό είναι για το κακό της χώρας μας συνολικά.
      Κυρίες και κύριοι συνάδελφοι, τελειώνω λέγοντας ότι με το νομοσχέδιο αυτό ελπίζει η Κυβέρνηση να κάνει πάρα πολλά πράγματα. Μας δόθηκε, όμως, η δυνατότητα μέσα από αυτό το νομοσχέδιο να τονίσουμε ορισμένα πράγματα. Ακούγεται πολλές φορές τον τελευταίο καιρό ότι όλοι λίγο-πολύ τα ίδια πράγματα λένε, με τον ίδιο τρόπο προσεγγίζουν τα ζητήματα και νομίζω ότι αυτό το νομοσχέδιο -παρ’ ότι ήταν ένα νομοσχέδιο που θα μπορούσε να στηριχθεί και από εμάς, είναι μια μέθοδος που θέλουμε να την εφαρμόσουμε- μας έδειξε ότι υπάρχουν σοβαρότατες διαφορές. Θέλω να τονίσω μόνο δύο-τρεις.
      Πρώτον, πώς αντιλαμβανόμαστε εμείς τον ιδιωτικό τομέα και πώς εσείς. Εμείς θέλουμε τον ιδιωτικό τομέα να είναι στην κατεύθυνση της αναπτυξιακής πορείας της χώρας μας, εμείς τον θέλουμε υποβοηθητικό, με κανόνες, με όρους, με κριτήρια και με σεβασμό βεβαίως στο περιβάλλον. Εσείς θέλετε να συμμετέχει ο ιδιωτικός τομέας με κάθε τρόπο, χωρίς κανόνες, χωρίς έλεγχο, χωρίς διαφάνεια. Και βεβαίως το ζήτημα είναι το πώς θα εξυπηρετηθούν συμφέροντα. Άρα λοιπόν, έχουμε μεγάλη διαφορά εδώ.
      Δεύτερον, ως προς την αποτελεσματικότητα, είδαμε -και από τη συζήτηση  προέκυψε- ότι η χώρα είχε έναν τρόπο διαχείρισης των προβλημάτων με την Ευρωπαϊκή Ένωση, τα Κοινοτικά Πλαίσια Στήριξης, το Πρόγραμμα Δημοσίων Επενδύσεων. Τώρα αυτά βουλιάζουν. Δείχνετε ένα διαφορετικό μοντέλο, το οποίο είναι τελείως αναποτελεσματικό.
      Ως προς το κοινωνικό κράτος. Εμείς το θέλουμε -και είναι για μας- συστατικό στοιχείο της πολιτικής μας το κοινωνικό κράτος. Εμείς έτσι το αντιλαμβανόμαστε. Εσείς το θέλετε αντικείμενο κέρδους, αντικείμενο επιχειρηματικής δραστηριότητας. Για σας οτιδήποτε μπορεί να γίνει, μπορεί να είναι αντικείμενο κέρδους και βεβαίως, όλα όσα μπορούν να γίνουν με τη μέθοδο αυτή, θα μπορούν να τα πληρώνουν οι χρήστες. Αυτό το είπα και προηγουμένως. Για μας αυτό δεν είναι συμβατό με το κοινωνικό κράτος.
      Ποια είναι η κοινωνική αλληλεγγύη που πρέπει να επιδεικνύουμε σ’ αυτούς που έχουν μεγαλύτερη ανάγκη; Και στους θεσμούς είναι η μεγάλη μας διαφορά. Ακούσαμε χθες και δεν θέλω να το επαναλάβω πάλι, ποια ήταν η άποψη του Υπουργού της Κυβέρνησης για το Κοινοβούλιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως κύριε συνάδελφε, τώρα. Τελευταία σας φράση παρακαλώ.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ολοκληρώνω, κύριε Πρόεδρε.
      Εμείς επιδεικνύουμε σεβασμό στους θεσμούς και τους νόμους. Εσείς δείξατε χθες και το επιδεικνύετε μ’ αυτό το νομοσχέδιο ότι ούτε τους θεσμούς σέβεστε, ούτε τους νόμους και προσπαθείτε με κάθε τρόπο να τους καταργήσετε. 
      Για όλους αυτούς τους λόγους πιστεύω ότι έγινε κατανοητό ότι το νομοσχέδιο αυτό οδηγεί στην αντίθετη κατεύθυνση απ’ αυτήν που θα έπρεπε να οδηγεί. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σπηλιόπουλε.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Από το Βήμα αυτό θέλω να καταγγείλω τη διαδικασία, ότι δηλαδή δεν μπορεί ένα κόμμα να εκφράσει τις απόψεις του για άρθρα που αφορούν γενικότερα την οικονομική και κοινωνική ζωή του ελληνικού λαού και για τη γενικότερη οικονομική πολιτική που εμπεριέχει αυτό το νομοσχέδιο. Δεν είναι δυνατόν μέσα σε οκτώ με δέκα λεπτά να θέλει η Κυβέρνηση, δια μέσου του Προεδρείου, να λύνονται τόσο σοβαρά προβλήματα σιωπηλά. Εμείς θα το καταγγείλουμε αυτό με όλες μας τις δυνάμεις. Δεν μπορεί να συνεχιστεί αυτή η τακτική.
      Μπαίνω στη συζήτηση. Τα άρθρα των υπολοίπων τριών κεφαλαίων του νομοσχεδίου επιβεβαιώνουν, κύριοι συνάδελφοι, για μια ακόμη φορά την εκτίμησή μας ότι πρόκειται για ένα νομοσχέδιο θεσμικής παράδοσης του στενού και ευρύτερου δημόσιου τομέα στο απόσβεστο κέρδος, με ληστρικούς μάλιστα τρόπους εκμετάλλευσης, του ιδιωτικού κεφαλαίου και των τραπεζών. 
      Θα πρέπει να τονίσουμε ότι όσες βελτιωτικές παρεμβάσεις έχουν ακουστεί από τους φορείς αποδοχής της ελεύθερης αγοράς και της Ο.Ν.Ε. χρυσώνουν απλώς το χάπι που είναι η θεσμοθέτηση της βίαιης εισδοχής του ιδιωτικού χρηματιστηριακού ομίλου στην καταλήστευση της υποδομής και των υπηρεσιών του στενού και ευρύτερου δημόσιου τομέα. Αυτά ως μια γενική παρατήρηση για τα κεφάλαια αυτά.
    Να πω ακόμη ότι παρότι επιμείναμε και χθες, κύριε Υπουργέ, να βάλετε ένα πάτημα στην οικονομική συμμετοχή των ιδιωτών, δεν το έχετε αναφέρει, το αφήνετε ανοικτό. Φυσικά στα άρθρα που θα συζητήσουμε λέει να μην βάλουν τίποτε, μπορεί να το βάλουν όλο, μπορεί να βάλουν μερικώς, μπορεί, μπορεί, μπορεί…, είναι θέμα συμφωνίας. ‘Όμως δεν μπορεί να μη βάζουν τίποτα και να εκμεταλλεύονται το ελληνικό δημόσιο. 
    Και έρχομαι στα άρθρα. ‘Όπως τονίσαμε και εμείς, θα συμφωνήσουμε εν μέρει με τον προηγούμενο ομιλητή, τελικά τα έργα πρέπει να πηγαίνουν σε γραφεία. Και μάλιστα κάναμε την εξής παρατήρηση στην πρωτολογία μας και επί των άρθρων, ότι πρέπει, κύριε Υπουργέ, ό,τι ισχύει σήμερα για τα δημόσια έργα, το ύψος των χρημάτων, την κατηγορία των μελετητικών γραφείων και κατασκευής κλπ., θα πρέπει να ισχύσει και γι’ αυτές τις περιπτώσεις. Δεν μπορεί να τα παίρνουν όλα οι μεγάλοι. Δεν μπορεί από 1.000.000.000 ή από 100.000 ευρώ μέχρι 200.000.000 ευρώ, δηλαδή 68.000.000.000 να μπαίνουν μόνο οι μεγάλοι και να μη μπορούν οι μικροί να συναγωνιστούν σ’ αυτές τις περιπτώσεις. Είναι ένας βίαιος εξοστρακισμός  των μικρομεσαίων επιχειρήσεων και σ’ αυτό το χώρο, όπως γίνεται και με τους άλλους εργαζόμενους που μπαίνουν με άλλες διαδικασίες. 
    Έρχομαι στο άρθρο 17. Εδώ γίνεται παρέκκλιση και της νομοθεσίας των δημοσίων έργων, η οποία πάει περίπατο, την παρακάμπτουμε. Αλλά και ο αστικός κώδικας που κατοχύρωνε ορισμένες διαδικασίες στα δημόσια έργα, υπέρ του δημοσίου τις περισσότερες φορές, παραμερίζεται και αυτός και δουλεύει σαν συμπληρωματικό εργαλείο. 
    Τι σημαίνει αυτό; Πλήρης ελευθερία να συμφωνηθεί οτιδήποτε, χωρίς δεσμευτικό νομοθετικό πλαίσιο. Επιπλέον, από το περιγραφόμενο περιεχόμενο των συμβάσεων σύμπραξης, συνάγονται και ορισμένα άλλα χρήσιμα συμπεράσματα. Και αυτά τα συμπεράσματα έχουν να κάνουν με πολλά άλλα, μεταξύ των οποίων θα αναφέρω ορισμένα από τα πιο σπουδαία: Την εποπτεία εκτέλεσης και λειτουργίας των έργων ή των παρεχομένων υπηρεσιών, κύριοι συνάδελφοι. Μπορεί να ανατίθεται από τα συμβαλλόμενα μέρη, δημόσιο και ιδιωτικό φορέα σε ιδιωτικές εταιρείες. Ο ιδιώτης θα ελέγξει τον ιδιώτη. Είναι αυτό που πολύ σωστά χαρακτήρισε και χθες ο Κοινοβουλευτικός μας Εκπρόσωπος, «Γιάννης κερνάει και Γιάννης πίνει». 
    Είναι δυνατόν, λοιπόν, ο ιδιώτης να ελέγχει τον ιδιώτη και πολλές φορές ίσως και τον ίδιο του τον εαυτό; Παρέχει πάγια στοιχεία, εγκαταστάσεις κλπ., χωρίς καμία υποχρέωση απέναντι στο δημόσιο. Παρέχει το δημόσιο όλα αυτά, είτε για εκμετάλλευση παραχωρηθούν είτε για χρήση, στον ιδιώτη.
    Επίσης είναι θέμα ανοικτό ως προς τον καταμερισμό μεταξύ δημόσιου και ιδιωτικού φορέα, τόσο το ζήτημα της χρηματοδότησης όσο και του κινδύνου του έργου. Και εδώ λέει ότι μπορεί εξ ολοκλήρου να αναλάβει το δημόσιο τη χρηματοδότηση του έργου. Τότε γιατί μπαίνει ο ιδιώτης, δεν το κατάλαβα. Του δίνουμε δηλαδή τζάμπα; Μα είναι δυνατόν να ανέχεστε και να τα φέρνετε αυτά εδώ και να λέτε ότι βοηθούν την εθνική οικονομία και την ανάπτυξη της χώρας; Να βάζει λεφτά το ελληνικό δημόσιο και να έχουμε τον ιδιώτη να αρμέγει την αγελάδα. Έλεος! Είναι δημόσιο το χρήμα, δεν είναι δικό σας.
    Στο άρθρο 18 προκύπτουν πολλά και με τις Εταιρείες Ειδικού Σκοπού κλπ., οι οποίες θα ιδρυθούν από τους ιδιωτικούς φορείς, θα φέρουν αποκλειστικά την ευθύνη και τον κίνδυνο της χρηματοδότησης, σε όση χρηματοδότηση συμμετέχουν και όχι η μητρική εταιρεία. Τη μητρική εταιρεία τη βγάζουμε στην άκρη. 
    Σας ζήτησα προχθές, κύριε Υπουργέ, να βάλετε εγγυητικούς όρους. Πήρε τα λεφτά και το εγκατέλειψε. Τι θα του πάρεις αυτού που θα έχει πάρει το δάνειο από την τράπεζα και θα είναι με εγγύηση του ελληνικού δημοσίου; Και θα τα πληρώσει το δημόσιο; Τουλάχιστον αν ακολουθούσατε ως προς αυτό μόνο τον τομέα τη διαδικασία …
    ΚΩΝΣΤΑΝΤΙΝΟΣ ΤΑΣΟΥΛΑΣ: Δεν υπάρχει.
     ΝΙΚΟΛΑΟΣ ΓΚΑΤΖΗΣ: Τι λέτε; Πώς γίνονται όλα τα άλλα έργα και πώς γίνεται και εδώ; 
     Οι τράπεζες που θα τα δίνουν θα χρειαστούν υποθήκες. Ποιες θα είναι οι υποθήκες; Ο ιδιώτης τι θα βάλει; Τα πτυχία του; Το έργο θα βάλει για το οποίο μάλιστα λέτε παρακάτω ότι μπορεί, χωρίς να το έχει τελειώσει, να κάνει αύξηση του μετοχικού κεφαλαίου να μπει στο Χρηματιστήριο, να κάνει χίλια δύο πράγματα.
      Βάλτε δικλίδες ασφαλείας. Είναι κακό; Στα δημόσια έργα λένε ότι έχουμε τρομερές δικλίδες ασφαλείας με εγγυητικές επιστολές. Εδώ γιατί; 
      Όσον αφορά το άρθρο 19, ο δημόσιος φορέας παρέχει κάθε συνδρομή στην ειδική εταιρεία. Είναι γνωστό και το είπαμε και προηγούμενα. Μπορεί να εισπράττει απρόσκοπτα το ποσό που θα πληρώνουν οι πολίτες για τη χρήση του έργου. Είπαμε τη θέση μας ότι αυτά τα κοινωνικά έργα πρέπει να είναι αγαθά, προσφορά προς το δημόσιο, κοινωνική μέριμνα και όχι στη βάση της αντιπαροχής. Και όχι μόνο αυτό, κύριοι Βουλευτές. Να συμπληρώσω και το εξής: Εδώ δεν είναι μόνο ότι δεν πληρώνει το δημόσιο και δεν δίνει κοινωνική παροχή. Εισπράττει το δημόσιο από τους πολίτες με τη μερική συμμετοχή είτε εξ ημισείας είτε εξ ολοκλήρου είτε με βάση τη σύμβαση που θα γίνει. Δηλαδή, για την υπηρεσία που έπρεπε να την παρέχει δωρεάν δεν εισπράττει μόνο ο ιδιώτης. Εισπράττει και το δημόσιο από αυτήν την υπόθεση. 
      Το άρθρο 20 αφορά τις εκδόσεις κ.λπ.. Και εδώ έχουμε την εντύπωση και την εκτίμηση ότι με διαδικασίες εξπρές θα παίρνει ο ιδιώτης τα πάντα μέσα σε προθεσμία εξήντα ημέρων και μάλιστα οι υπηρεσίες θα έχουν και χρηματικά πρόστιμα που θα πληρώνει το δημόσιο. 
      Οι τροποποιήσεις που φέρνετε, κύριε Υπουργέ, στα άρθρα 21, 23 και 24 τι κάνουν; Εκτός από την καθυστέρηση την οποία μπορεί να πληρώνει ο δημόσιος φορέας για την Αρχαιολογική Υπηρεσία, για τις απαλλοτριώσεις εάν δεν έχουν γίνει σύντομα κ.λπ. τι λέει; Θα ζητά και θα καταβάλλει το δημόσιο και διαφυγόντα κέρδη. Έ, όχι δα! Μέχρι πού θα πάμε τελικά; 
      Επίσης, εδώ θα πρέπει να δούμε και τις περιβαλλοντικές μελέτες και όλα αυτά που θα γίνονται με το άρθρο 22. Το είπαμε και στην αρχή, κάναμε και χθες μια μικρή αναφορά και το λέμε και σήμερα. Σε μία μελέτη που μπορεί να γίνει για το περιβάλλον και μπορεί να γίνει σε συνεννόηση κ.λπ., ή αν δεν πήρε χαμπάρι ο ελεγκτής, ο δημόσιος φορέας που του αναθέτει, γιατί δεν έχει την υποδομή να το ελέγξει και φέρνουν μια δεύτερη μελέτη που κάνει τον προϋπολογισμό τριπλάσιο και διπλάσιο, τι γίνεται σε αυτές τις περιπτώσεις; Τι κατοχύρωση υπάρχει; Αυτός που συντάσσει τη μελέτη τι ευθύνη έχει πάνω σε αυτό το θέμα; Γιατί δεν βάζετε προστατευτικά μέτρα προστασίας του δημόσιου χρήματος; Και όχι μόνο προστασίας του χρήματος, αλλά και του κόστους που θα πληρώσει ο ελληνικός λαός; Και εδώ μιλάτε για τα χρήματα που θα έχουμε σε όλα αυτά τα άρθρα. 
      Και έρχομαι στο άρθρο 29 στην παράγραφο 1. Έχει λέει απαλλαγή από το φόρο εισοδήματος για τους δεδουλευμένους τόκους που αποκτούν μέχρι την έναρξη εκμετάλλευσης ή και στήριξης ολοκλήρου του αντικειμένου της σύμπραξης. Έχει τη δυνατότητα μεταφοράς των συσσωρευμένων ζημιών προς συμψηφισμό με τα φορολογικά κέρδη των επομένων δέκα χρόνων. Διευκολύνσεις τέτοιες, παροχές δηλαδή, χρήμα τζάμπα! Και θα έρθουμε μετά να πούμε για το Φ.Π.Α. που είναι 18% και δεν φθάνει και το πάμε 19% για τα είδη βασικής κατανάλωσης, που πληρώνει μια φτωχιά οικογένεια που παίρνει μισθό 500 ευρώ ή ο συνταξιούχος του Ο.Γ.Α. με τη σύνταξη που δεν του φθάνει να ζήσει καθόλου. Χώρια οι άνεργοι. 
      Ως προς τις τράπεζες έχω να πω το εξής: Οι τράπεζες, κύριοι Βουλευτές, στις συναλλαγές που έχουν και με τις Εταιρείες Ειδικού Σκοπού μπορούν να γίνονται ανάδοχοι, να εκχωρούν σε αυτές συμβατικές απαιτήσεις των ιδιωτικών φορέων, παραδείγματος χάριν των εσόδων από εκμετάλλευση του έργου, όπως λέει το άρθρο 25, για την εξασφάλιση των απαιτήσεών τους. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε συνάδελφε. 
      ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε, τελειώνω. 
      Όπως λέει το άρθρο 26, έχουνε εξασφαλισμένες τις υπέρ αυτών εμπράγματες ασφάλειες που παρέχουν ιδιωτικοί φορείς σε αυτές, για να χορηγήσουν δάνεια χρηματοδότησης των έργων της σύμπραξης ακόμα και σε περίπτωση μεταγενέστερης πτώχευσης του ιδιωτικού φορέα, δηλαδή του Ειδικού Σκοπού. 
      Στο άρθρο 27 ιδιαίτερη εξασφάλιση αποκτά και η Ευρωπαϊκή Τράπεζα Επενδύσεων για τα κεφάλαια που παρέχει για τη χρηματοδότηση των έργων. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, το «τελειώνω» δε σημαίνει τίποτα. 
      ΝΙΚΟΛΑΟΣ ΓΚΑΤΖΗΣ: Τελειώνω. Τελευταία άρθρα είναι. Μη βιάζεστε τόσο. Δεν ξέρω τι θα κάνουμε μέχρι το μεσημέρι. Θέλετε να τελειώσουμε 12 η ώρα;
      ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε Γκατζή. Εγώ διευθύνω τη συζήτηση. Σας παρακαλώ πολύ τώρα. Μη μου λέτε τι θα κάνουμε μέχρι το μεσημέρι. Συνεχίστε. 
      ΝΙΚΟΛΑΟΣ ΓΚΑΤΖΗΣ: Και μας να μας αφήνετε…
	ΠΡΟΕΔΡΕΥΩΝ (Σωτήρης Χατζηγάκης): Σας αφήνουμε. Θα σας διαβάσω τους χρόνους που μιλήσατε. Θα σας τους διαβάσω μετά.
	ΝΙΚΟΛΑΟΣ ΓΚΑΤΖΗΣ: Να τους διαβάσετε.
	ΠΡΟΕΔΡΕΥΩΝ (Σωτήρης Χατζηγάκης): Όχι να βγείτε και από πάνω! Ορίστε, τελειώστε, σας παρακαλώ.
	ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δώδεκα λεπτά έχω. Γιατί είναι δώδεκα λεπτά; Για δεκαέξι άρθρα!
	ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, αυτός είναι ο Κανονισμός. Μη φέρνουμε τον Κανονισμό στα μέτρα σας! Τελειώνετε, σας παρακαλώ.
	ΝΙΚΟΛΑΟΣ ΓΚΑΤΖΗΣ: Να μη μάθουν οι εργαζόμενοι τι γίνεται; Θα τελειώσω, αλλά κι εσείς θα πρέπει να δείτε ότι δεν μπορείτε να «φιμώνετε» τα κόμματα.
	ΠΡΟΕΔΡΕΥΩΝ (Σωτήρης Χατζηγάκης): Μιλάτε για άλλα πράγματα τώρα. Τελειώστε.
	ΝΙΚΟΛΑΟΣ ΓΚΑΤΖΗΣ: Για ποια άλλα πράγματα μιλάω; Για τα άρθρα μιλάω.
	ΠΡΟΕΔΡΕΥΩΝ (Σωτήρης Χατζηγάκης): Τελειώστε επί των άρθρων. Ορίστε.
	ΝΙΚΟΛΑΟΣ ΓΚΑΤΖΗΣ: Το άρθρο 29 αναφέρεται στους λήπτες που συναλλάσσονται με τις Εταιρείες Ειδικού Σκοπού. Λέει ότι τυχόν πιστωτικά υπόλοιπα του Φ.Π.Α. επιστρέφονται μέσα σε ενενήντα μέρες. Πού γίνεται αυτό; Σε ποια μικρή επιχείρηση; Αλλιώς θα έχουμε, λέει, να πληρώνουμε και φόρους ή και τόκους υπερημερίας.
	ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ισχύει και για τις εξαγωγικές.
	ΝΙΚΟΛΑΟΣ ΓΚΑΤΖΗΣ: Στο άρθρο 30 λέει ότι έχουμε ακόμα πιο ευνοϊκούς όρους στις αποσβέσεις του κόστους χρηματοδότησης διά του αντικειμένου της σύμβασης. Κάνουμε ειδική συμφωνία και διαδικασίες για τη διαιτησία. Ποια διαιτησία και πώς θα λειτουργήσει, κύριε Υπουργέ, η διαιτησία εδώ;
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γκατζή.
	ΝΙΚΟΛΑΟΣ ΓΚΑΤΖΗΣ: Κύριε Πρόεδρε, να είστε καλά που ευχαριστείτε, αλλά δεν μπορεί να συνεχιστεί έτσι αυτή η κατάσταση.
	ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, οφείλω μία εξήγηση και μία απάντηση στον κ. Γκατζή ο οποίος πάρα πολύ άδικα κατηγόρησε το Προεδρείο. 
	Για ένα σοβαρό όντως νομοσχέδιο η Βουλή διέθεσε τέσσερις συνεδριάσεις. Αν προσμετρήσει κανείς τους χρόνους αυτών των συνεδριάσεων, είναι πάρα πολλές ώρες. Εσείς ειδικά μιλήσατε στην πρώτη συνεδρίαση επί της αρχής για είκοσι λεπτά, ενώ εδικαιούστο δεκαπέντε. Στην πρώτη ενότητα μιλήσατε για είκοσι λεπτά, ενώ εδικαιούστο οκτώ. Επίσης μίλησαν και ο Κοινοβουλευτικός σας Εκπρόσωπος και άλλοι συνάδελφοι. Επομένως δεν πρέπει να αιτιάστε το Προεδρείο ότι δε δείχνει ανοχή στους Βουλευτές. Εδώ κινδυνεύουμε ακριβώς από το αντίθετο, δηλαδή, από τη μεγάλη ανοχή που δείχνουμε. Σας παρακαλώ, λοιπόν. Ο Κανονισμός είναι αυτός. Θυμηθείτε τι γινόταν και άλλες εποχές, κάντε συγκρίσεις και καταλήξτε σε δίκαια συμπεράσματα.
	ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θέλω το λόγο.
	ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο. Είπατε κάτι και σας απάντησα.
	ΝΙΚΟΛΑΟΣ ΓΚΑΤΖΗΣ: Θέλω το λόγο για ένα λεπτό, κύριε Πρόεδρε, γιατί το θέμα αυτό συνεχίζεται. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΝΙΚΟΛΑΟΣ ΓΚΑΤΖΗΣ: Με βάση τον Κανονισμό που ψηφίσατε εσείς και η προηγούμενη κυβέρνηση του ΠΑ.ΣΟ.Κ., έχει περιοριστεί πάρα πολύ ο ρόλος του Βουλευτή και των κομμάτων μέσα στη Βουλή. Δεν είναι μόνο αυτό το νομοσχέδιο που έχει 32 άρθρα. Έχουμε άλλα νομοσχέδια που έχουν 40 άρθρα και άλλες πέντε-δέκα τροπολογίες. Πολλές φορές μάλιστα η προηγούμενη κυβέρνηση έβαζε μία συνεδρίαση και επί της αρχής και επί των άρθρων, όμως κι εσείς μέσα σε δεκαπέντε λεπτά θέλετε να αποφανθούμε πάνω σε 40 άρθρα πολλές φορές και δέκα τροπολογίες. Αν νομίζετε ότι αυτό είναι σωστή λειτουργία της Βουλής, τι να πω; Η εξαίρεση που γίνεται με τα οκτώ λεπτά έγινε κανόνας.
	ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, για να κλείσουμε το θέμα, υπάρχουν δύο επιχειρήματα. Το ένα είναι το τυπικό επιχείρημα το οποίο απορρέει από τον Κανονισμό. Ο Κανονισμός προβλέπει αυτά και τον εφαρμόζουμε.
	Το άλλο είναι ένα ουσιαστικό επιχείρημα. Μη νομίζετε ότι κάνοντας χρήση πολύωρων αγορεύσεων, όπως γινόταν στο παρελθόν, επιτυγχάνεται και ο σκοπός σας. Σήμερα τα όργανα αυτά όπως είναι η Βουλή θα πρέπει να προσαρμοστούν στα νέα δεδομένα, να γίνουν πιο ευέλικτα, να μπορούν συνοπτικά να εκφράζονται οι απόψεις και να εξηγούνται οι διάφορες θέσεις. Αυτό νομίζω ότι γίνεται σε τέλειο βαθμό σ’ αυτήν τη Βουλή. 
	ΟΡΕΣΤΗΣ ΚΟΛΟΖΩΦ: Κύριε Πρόεδρε, θα ήθελα το λόγο.
	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Κολοζώφ.
	ΟΡΕΣΤΗΣ ΚΟΛΟΖΩΦ: Κύριε Πρόεδρε, εμείς δε θέλουμε να αντιδικούμε με τα Προεδρεία και φυσικά πρέπει να πω ότι τα Προεδρεία προσπαθούν πάντα να δείξουν μία ανοχή.
	Όμως, είναι γεγονός ότι, παρά το γεγονός ότι οι Κανονισμοί επιτρέπουν άλλου είδους διαδικασίες έτσι όπως λειτουργούν, οι Διασκέψεις των Προέδρων καταλήγουν σε μία διαδικασία με ασφυκτικά πλαίσια.
	Εγώ είπα και στην πρωτολογία μου ότι υπάρχει ένα θέμα υποβάθμισης της Βουλής. Δεν αφορά εσάς προσωπικά. Αφορά γενικότερα τον τρόπο με τον οποίον ορισμένοι βλέπουν το ρόλο της Βουλής. Πραγματικά σας το λέω: Δεκαπέντε άρθρα σε οκτώ λεπτά μπορούν να προσεγγιστούν, μπορούμε να αναφέρουμε αδυναμίες των άρθρων, έτσι ώστε να βοηθήσουμε, αν θέλετε, και την Κυβέρνηση να δει ορισμένες αδύναμες πλευρές και να τις διορθώσει;
    Επομένως δεν υπάρχει κανένας λόγος να αντιδικούμε με το Προεδρείο. Αντίθετα εμείς πιστεύουμε ότι ακριβώς διαισθανόμενοι αυτήν την αδυναμία της λειτουργίας το Προεδρείο δείχνει ανοχή σε όλους τους ομιλητές, όχι μόνο σε μας. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Κολοζώφ. Εγώ ένα πράγμα έχω να πω. Μέσα στα πλαίσια που λειτουργεί η σημερινή Βουλή και ο Κανονισμός μπορείτε να το φέρετε το θέμα στη Διάσκεψη των Προέδρων. Τίποτα δεν είναι θέσφατο. Να το συζητήσουμε. Αν υπάρχουν αδυναμίες στον Κανονισμό να πάει στην αρμόδια επιτροπή και να προχωρήσει το θέμα. Από εκεί και πέρα μην μου ζητάτε να κάνω υπερβάσεις οι οποίες πραγματικά είναι πέρα των δυνάμεων μου. Και ξέρετε πολύ καλά ότι δεν μ’ αρέσει να διακόπτω και να αντιδικώ με οποιονδήποτε Βουλευτή και με εσάς προσωπικά, κύριε Γκατζή. Το ξέρετε καλά. 
     Η κ. Ξηροτύρη έχει το λόγο.
     ΝΙΚΟΛΑΟΣ ΓΚΑΤΖΗΣ: Δεν είναι προσωπικό το θέμα. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. Είναι γεγονός ότι σήμερα πραγματικά έχουμε πολύ λίγο χρόνο. Οι υπόλοιπες συνεδριάσεις νομίζω ότι εξελίχθηκαν καλά και έδωσαν τη δυνατότητα σε πολλούς συναδέλφους να τοποθετηθούν αλλά σήμερα έχουμε πράγματι πολύ λίγο χρόνο για ένα νομοσχέδιο το οποίο είναι σοβαρό, το οποίο, όπως είπαμε, αλλάζει πολλά πράγματα σε αρνητική κατεύθυνση και γι’ αυτό θα πρέπει να το συζητήσουμε πάρα πολύ καλά. Και το ότι ήρθε αυτό το νομοσχέδιο το μήνα Αύγουστο στο πιο πεσμένο τμήμα της Βουλής και αυτό είναι ένα πρόβλημα. Είναι ένα σημαντικό πρόβλημα το ότι δεν συμμετέχουν όλοι οι συνάδελφοι σ’ αυτήν τη διαδικασία της συζήτησης του τόσο σοβαρού νομοσχεδίου. 
     Ας δούμε λοιπόν το νομοσχέδιο όσον αφορά στο κεφάλαιο δ΄ και τα θέματα που αφορούν στο συμβατικό πλαίσιο. Η σύμβαση της σύμπραξης όπως οποιαδήποτε σύμβαση έργου παροχής υπηρεσίας κτλ, είναι ίσως το σοβαρότερο πράγμα. Αν αυτή είναι σωστή, έχει όλα τα στοιχεία και τα βασικά και τα δευτερεύοντα, θα μπορεί να διασφαλίσει τα συμφέροντα πρώτα του δημοσίου. Επιμένω σε αυτό διότι το δημόσιο ζητάει από τον ιδιώτη να του παρέχει αυτήν την υπηρεσία. Άλλο αν σ’ αυτή τη φάση του ζητάει και χρηματοδότηση. Παρ’ όλα αυτά του ζητάει μια δημόσια υπηρεσία ή ένα δημόσιο έργο το οποίο θα εξυπηρετήσει κάποιο κοινωνικό σύνολο. Επομένως η σύμβαση θα πρέπει κατά κύριο λόγο να διασφαλίζει αυτά τα συμφέροντα του δημοσίου, την ποιότητα του έργου, τη σωστή λειτουργία του έργου στη συνέχεια, τη σωστή παροχή της υπηρεσίας και βέβαια τα στοιχεία της απόδοσης μετά του έργου αν αυτό αποδοθεί ποτέ πάλι στο δημόσιο. 
     Παρ’ όλα αυτά όπως τόνισαν και οι προηγούμενοι συνάδελφοι της αντιπολίτευσης, το άρθρο 17 έχει σημαντικές ελλείψεις. Και το βασικότερο το οποίο σας το έχουμε πει επανειλημμένα. Είπατε ότι ακούτε το διάλογο. Στην ουσία καμία διόρθωση, καμία τροπολογία δεν έχετε δεχθεί απ’ αυτές που σας ζήτησε η Αντιπολίτευση. Καμία. Τώρα το ότι δεχθήκατε  να έρχεται ο φάκελος της έκθεσης στη Βουλή είναι κάτι. Αλλά αυτό δεν είναι αλλαγές μπροστά σ’ αυτές τις οποίες ζητήσαμε. Πείτε μου μια αλλαγή την οποία κάνατε. Συζητήσαμε στην επιτροπή τόσες φορές.  Και οι φορείς επεσήμαναν προβλήματα. Δεν έχετε κάνει καμία μα καμία διόρθωση και καμία τροπολογία. 
     Λοιπόν, σας λέω για τη σύμβαση. Σας το είπε κατηγορηματικά και η κ. Παπαδημητρίου. Αν η σύμβαση δεν περιέχει όλα τα βασικά στοιχεία και δεν περιέχει και το φάκελο του έργου δεν πρόκειται πάλι να κάνουμε τίποτα ή να κάνετε αυτά τα οποία νομίζετε εσείς, ότι θα διευκολύνετε, δηλαδή, τα πράγματα και όλα μ΄ ένα μαγικό ραβδί θα εξελιχθούν καλύτερα. 
     Δεν προσδιορίζετε κατ’ αρχήν αυτά τα βασικά στοιχεία της σύμβασης σε ποια φάση της όλης διαδικασίας θα γίνονται γνωστά. Εμείς επιμένουμε ότι τα βασικά στοιχεία της σύμβασης και η προμελέτη του έργου, ο φάκελος του έργου, δηλαδή,  πρέπει να γίνονται γνωστά κατά την προκήρυξη. Και εδώ δεν αναφέρεται τίποτα γι’ αυτό. Αναφέρεται μεν στα στοιχεία της σύμβασης αλλά πότε αυτά, σε ποια περίοδο της διαδικασίας θα γίνουν γνωστά δεν αναφέρεται. 
Και το καλύτερο για όλους είναι να αναφερθούν πολλά από αυτά και κυρίως τα βασικά στοιχεία κατά την προκήρυξη. Όμως, αυτό το πράγμα δεν υπάρχει. 
      Επίσης, δεν ζητούνται εγγυήσεις. Δεν αναφέρονται εδώ στη σύμβαση, στα στοιχεία και στο περιεχόμενο των συμβάσεων, οι εγγυήσεις. Βέβαια, προσθέσατε τις απαιτήσεις –και καλά κάνατε- υγιεινής και ασφάλειας, όπως προσθέσατε και τα θέματα της διαιτησίας με εμπειρογνώμονες. 
      Όλες αυτές είναι κάποιες προσθήκες σε θετική κατεύθυνση, αλλά δεν λύνουν το συνολικό πρόβλημα που έχει το άρθρο 17. 
      Στην παράγραφο 2β΄ αναφέρεται η φράση «ο τρόπος άσκησης της εποπτείας, της εκτέλεσης και λειτουργίας του έργου και της παροχής υπηρεσίας», αλλά σας είπαν οι φορείς και εμείς από όλες τις πλευρές ότι δεν υπάρχει εποπτεία του έργου. Υπάρχει το νομοθετικό πλαίσιο το οποίο επιβλέπει τη μελέτη και την κατασκευή του έργου και στη συνέχεια -εφόσον αναλαμβάνει τη λειτουργία ο ιδιώτης- και τη λειτουργία. Τι πάει να πει εποπτεία; Από εκεί και πέρα, αυτή η εποπτεία, χωρίς δηλαδή τους όρους και τις προδιαγραφές του νομοθετικού πλαισίου της χώρας, θα ασκείται είτε από το δημόσιο είτε από τους ιδιωτικούς φορείς.
      Κύριοι συνάδελφοι, θέλω να σας πω ότι στις 25 Αυγούστου, πριν ψηφιστεί το νομοσχέδιο, στο Τεχνικό Συμβούλιο του Υπουργείου Υγείας και Κοινωνικής Αλληλεγγύης ήρθε εισήγηση για την επιλογή χρηματοοικονομικού συμβούλου σε σύμπραξη ή κοινοπραξία με τεχνικό, νομικό σύμβουλο κ.λπ., προκειμένου να υποστηρίξει το Υπουργείο σε συμβάσεις παραχώρησης και συμπράξεις δημόσιου και ιδιωτικού τομέα. Πριν ακόμα ψηφιστεί το νομοσχέδιο, εδώ έχουμε το πρώτο δείγμα για αυτόν τον τεχνικοοικονομικό σύμβουλο που ζητά μία υπηρεσία. Τα πάντα ζητά από αυτόν εδώ, δηλαδή, υποκαθιστά πλήρως την υπηρεσία. Βεβαίως, ευθαρσώς ο εισηγητής αναφέρει στο τέλος τη φράση «επειδή οι αρμόδιες υπηρεσίες του Υπουργείου μας αδυνατούν να ανταποκριθούν αποτελεσματικά στις υποχρεώσεις κ.λπ.». Δηλαδή, αυτές τις διαπιστώσεις κάνει και τούτη η Κυβέρνηση και η προηγούμενη, ότι δεν έχει υπηρεσίες που μπορούν να ανταποκριθούν στα καθήκοντά τους είτε ως δημόσιοι υπάλληλοι είτε επειδή είναι νέα αυτά τα καθήκοντα; Και ποια είναι όλα αυτά τα καθήκοντα τα οποία ανατίθενται στο σύμβουλο; Τα πάντα. Από τις προκαταρκτικές ενέργειες ωρίμανσης των έργων, που αυτό είναι καθαρά έργο προγραμματικό της κάθε υπηρεσίας, μέχρι την προετοιμασία των τευχών δημοπράτησης, αλλά και τις διαδικασίες διαπραγμάτευσης με τους ενδιαφερόμενους, προκειμένου να εισηγηθεί κ.λπ.. Καταθέτω αυτήν την εισήγηση για τα Πρακτικά της Βουλής.
      (Στο σημείο αυτό η Βουλευτής κ. Ασημίνα Ξηροτύρη-Αικατερινάρη καταθέτει για τα Πρακτικά την προαναφερθείσα εισήγηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Βεβαίως, θέλω να πω ότι ένα μέλος του συμβουλίου δεν δέχθηκε αυτήν την εισήγηση, χωρίς τουλάχιστον να έχει προχωρήσει ο νόμος. Εν πάση περιπτώσει, αυτό είναι ένα δείγμα της εφαρμογής και πρέπει να σας ανησυχεί, κύριε Υπουργέ. Τα πάντα θα κάνει ένας τεχνικοοικονομικός σύμβουλος που δεν ξέρουμε και με ποια κριτήρια θα προσληφθεί. Έχουμε πλήρη υποκατάσταση των υπηρεσιών του δημοσίου που παραδέχεται η Κυβέρνηση ότι δεν είναι ικανές. Δηλαδή, το κράτος παραδέχεται ότι δεν μπορεί, ότι δεν έχει υπηρεσίες για να εκπληρώσει τις υποχρεώσεις του.
      Προχωρώ στα θέματα της χρηματοδότησης. Πώς ελέγχετε τις εταιρείες ειδικού σκοπού; Γιατί είσαστε ευέλικτοι από εκεί και πέρα για τα θέματα της χρηματοδότησης. Δηλαδή, αν δεν μπορούν να ανταπεξέλθουν, θα πάνε σε τρίτους, στις τράπεζες κ.ο.κ.. Σας είπα και στα πρώτα άρθρα ότι οι Εταιρείες Ειδικού Σκοπού συστήνονται και αποτελούν μία κοινοπραξία. Πώς ελέγχετε αυτές τις επιμέρους εταιρείες; Δεν υπάρχει κανένας έλεγχος αυτών των εταιρειών.
      Βεβαίως, εδώ δεν υπάρχει κανένας έλεγχος και για το ουσιαστικό θέμα, το οποίο σας επεσήμαναν και οι προηγούμενοι ομιλητές. Ο κ. Σπηλιόπουλος, μάλιστα, από το ΠΑΣΟΚ σας κατέθεσε ένα είδος τροπολογίας. Δηλαδή, για την κατασκευή των έργων είναι δυνατόν γενικά και αόριστα να λέμε «αυτός να έχει κάνει αυτήν τη δουλειά»; Εδώ είναι συγκεκριμένα τα προσόντα τα οποία απαιτούνται και κάθε κράτος τα έχει αυτά. Εμείς έχουμε τα μητρώα και άλλοι έχουν άλλα αποδεικτικά στοιχεία, τα οποία πάλι προκύπτουν από μητρώα, προκειμένου να αποδείξει κανείς ότι είναι ικανός να μελετήσει και να εκτελέσει ένα έργο. 
      Και αυτά τα στοιχεία, πέρα από το γεγονός ότι είναι στοιχεία που διασφαλίζουν την ποιότητα της εκτέλεσης του έργου, που διασφαλίζουν βεβαίως –και γιατί όχι- τους επιστήμονες και τους τεχνικούς που κάνουν αυτήν τη δουλειά και που δεν θέλουν κάποιοι άλλοι, άσχετοι με αυτούς να υπεισέλθουν σ’ αυτήν την εργασία, διασφαλίζουν κυρίως τον ίδιο τον ανταγωνισμό. Δηλαδή, ποιος θα έλθει σ’ αυτόν τον ανταγωνισμό; Μόνο αυτός που έχει χρήματα και όχι και αυτός που έχει και τα στοιχεία της τεχνικής και άλλης επάρκειας, προκειμένου να εκτελέσει το έργο ή να παρέχει τις υπηρεσίες; Είναι δυνατόν να υποτιμήσουμε το βασικό σκέλος της επάρκειας μιας εταιρείας, το συμβαλλόμενο στην Εταιρεία Ειδικού Σκοπού, προκειμένου να εκτελέσουμε αυτό το έργο ή την υπηρεσία; Με αυτόν τον τρόπο τελικά θα καταργηθούν και θα διαχυθούν όλες αυτές οι ειδικότητες, οι οποίες υπάρχουν. Και στο τέλος, βάλλουμε κατ’ ευθείαν κατά αυτής της ίδιας της επιστήμης και της τεχνικής. 
      Ορισμένα πράγματα, λοιπόν, θα πρέπει εδώ να αναφέρονται με σαφή τρόπο, κύριε Υπουργέ. Και δεν τα αναφέρετε. Δεν μπορεί ο καθένας να εκτελέσει ένα έργο. Δεν μπορεί ο καθένας να κάνει μία μελέτη ή δεν μπορεί αυτός ο ιδιώτης που έχει τη χρηματοοικονομική ικανότητα να πάρει αυτός με δική του ευθύνη, χωρίς να ζητάτε εσείς τι προσόντα θα έχει, τον μελετητή ή τον υπεργολάβο – κατασκευαστή. Δεν μπορούν να γίνουν αυτά τα πράγματα. Και βέβαια γι’ αυτό και το νομοθετικό πλαίσιο της χώρας μας είναι διαφορετικά διαρθρωμένο.
      Πάμε τώρα στα θέματα της έκδοσης αδειών, αρχαιολογικά ευρήματα, προστασία του περιβάλλοντος κ.λπ.. Βεβαίως πρέπει οι δημόσιες υπηρεσίες να ενισχυθούν, αλλά δεν κάνετε λόγο γι’ αυτό. Πρέπει να αναβαθμιστούν, να αποκεντρωθούν, ούτως ώστε οι όλες διαδικασίες έκδοσης των αδειών να είναι γρήγορες και σωστές. Δεν έχει ανάγκη το Γ΄ Κοινοτικό Πλαίσιο, τα έργα ή το Πρόγραμμα Δημοσίων Επενδύσεων από τέτοια παροχή υπηρεσιών; Μόνο αυτές οι υπηρεσίες έχουν ανάγκη; Μόνο οι ΣΔΙΤ έχουν ανάγκη; Εκείνα και αν δεν έχουν ανάγκη, γιατί χάνουμε συνέχεια χρήματα από την Ευρωπαϊκή Ένωση. Τι κάνουμε, λοιπόν, γι’ αυτές τις υπηρεσίες; Τίποτα. Απλώς εδώ λέμε ότι αν δεν τα κάνουν, θα τα πληρώσει το δημόσιο. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Σ΄ ένα λεπτό ολοκληρώνω, κύριε Πρόεδρε.
      Η προστασία του περιβάλλοντος και η προστασία του αρχαιολογικού πλούτου της χώρας δεν μπορεί να έρχονται σε αντιπαράθεση με την επιχειρηματικότητα και την ιδιωτική πρωτοβουλία. Και το δημόσιο και ο ιδιωτικός τομέας είναι υποχρεωμένοι –είναι απόλυτες αρχές αυτές- να προστατεύουν το περιβάλλον. Και για οτιδήποτε συμβαίνει από καθυστερήσεις, από πρόσθετες μελέτες κ.λπ., που έχουν σχέση με την προστασία όλων αυτών των θεμάτων, είναι και οι δύο υπεύθυνοι. Δεν πληρώνει ο ένας τον άλλον. Πώς να γίνει; Δεν είναι αγαθό προς διαπραγμάτευση αυτό. Και δεν συμφωνώ καθόλου με αυτό. 
      Όσον αφορά τα θέματα των εκχωρήσεων, των απαιτήσεων: Έτσι εκχωρούμε, αν δεν καταφέρει κάποιος να κάνει το έργο, τις απαιτήσεις σε τρίτους, χωρίς να τις έχουμε ελέγξει; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Ρύθμιση θεμάτων Πανεπιστημιακής και Τεχνολογικής Εκπαίδευσης και λοιπές διατάξεις».
      Επίσης, έχω την τιμή να ανακοινώσω προς το Τμήμα το Δελτίο Επικαίρων Ερωτήσεων της Τρίτης 13 Σεπτεμβρίου 2005.
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130, παράγραφος 8 του Κανονισμού της  Βουλής)
      1. Η με αριθμό 49/8-9-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εθνικής Παιδείας και Θρησκευμάτων, σχετικά με τα προβλήματα στη διανομή των σχολικών βιβλίων κ.λπ..
      2. Η με αριθμό 51/8-9-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Δικαιοσύνης και Απασχόλησης και Κοινωνικής Προστασίας, σχετικά με τις διώξεις συνδικαλιστών κ.λπ..
      3. Η με αριθμό 50/8-9-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Οικονομίας και Οικονομικών και Ανάπτυξης, σχετικά με τη χορήγηση επιδόματος θέρμανσης κ.λπ..
      Επίσης, έχω την τιμή να σας ανακοινώσω ότι ο συνάδελφος Βουλευτής κ. Θεόδωρος Πάγκαλος ζητεί άδεια απουσίας στο εξωτερικό από τη Δευτέρα 12 Σεπτεμβρίου ως την Τετάρτη 14 Σεπτεμβρίου 2005. Θα μεταβεί στο Παρίσι για να συμμετάσχει ως μέλος της ελληνικής αντιπροσωπείας στις εργασίες του Συμβουλίου της Ευρώπης.
      Το Τμήμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Σωτήρης Χατζηγάκης): Το Τμήμα ενέκρινε τη ζητηθείσα άδεια.
      Εισερχόμαστε τώρα στον κατάλογο των ομιλητών.
      Πρώτος εγγεγραμμένος είναι ο κ. Αντωνακόπουλος, ο οποίος έχει και το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υφυπουργέ, κύριοι συνάδελφοι, έκπληκτη η ελληνική κοινωνία παρακολουθεί τη διαδικασία ψήφισης ενός νόμου, που φέρει τον τίτλο «Συμπράξεις Δημόσιου και Ιδιωτικού τομέα», ενώ στην κυριολεξία, εάν διαβάσει κάποιος αναλυτικά τα άρθρα αυτού του σχεδίου νόμου, πρόκειται περί σύμπραξης Υπουργών και κατασκευαστών. Αυτό δεν είναι καθόλου υπερβολή, γιατί από τα πρώτα άρθρα κιόλας αυτού του νόμου καθίσταται αναμφισβήτητο ότι μία τριάδα Υπουργών ελέγχει την ένταξη των έργων σε όλη την επικράτεια, ελέγχει όλες τις διαδικασίες ανάθεσης, επίβλεψης και παραλαβής των έργων. Πρόκειται για μία σύμπραξη δημόσιου και ιδιωτικού τομέα, αλλά ΝεοΔημοκρατικά, όπως θα έλεγε κάποιος, χρησιμοποιώντας παρόμοιες εκφράσεις. Πρόκειται για μία σύμπραξη του σκότους και του χάους, που θα μείνει στην ιστορία ως μνημείο αδιαφάνειας και αντιφατικότητας. 
      Αυτός ο νόμος εξυπηρετεί συγκεκριμένα συμφέροντα. Αυτός ο νόμος εξυπηρετεί την προσπάθεια τη Κυβέρνησης να ελέγξει απόλυτα και ασφυκτικά κάθε οικονομική δραστηριότητα στη χώρα, σε όλη την επικράτεια, για μικρά και μεγάλα έργα, να ελέγξει την αποκέντρωση, αφού για να ενταχθεί ένα έργο στο σύστημα αυτό δεν έχει κανένα λόγο και ρόλο η Τοπική Αυτοδιοίκηση πρώτου και δεύτερου βαθμού, ούτε καν τα περιφερειακά συμβούλια. 
      Καταργεί το δημοκρατικό προγραμματισμό. Πρόκειται ουσιαστικά για ένα «νομοθετικό πραξικόπημα», που θέλει να εξυπηρετήσει συγκεκριμένα συμφέροντα. Μέχρι σήμερα είχαμε προϊδεαστεί για το τι εξυπηρετούν οι νόμοι του Υπουργείου Οικονομίας, αλλά δεν περιμέναμε ότι θα έφταναν σε αυτήν την απροσχημάτιστη διατύπωση διατάξεων μέσα στη Βουλή. Ενώ οι ίδιοι βάζουν κάποιες προϋποθέσεις, οι οποίες δεν αντέχουν σοβαρής κριτικής, όπως αποφαίνεται η ελληνική Ο.Κ.Ε. και η Ευρωπαϊκή Οικονομική Κοινωνική Επιτροπή που από το 2004 έχει αποφανθεί ότι δεν μπορείτε μ΄ ένα ενιαίο τρόπο, όπως με το συγκεκριμένο νόμο, να αντιμετωπίζετε τη σύμπραξη δημόσιου και ιδιωτικού τομέα, εσείς προχωρείτε.
      Μάλιστα, φέρνετε και μία διάταξη, στην οποία λέτε ότι αν δεν ισχύουν έστω αυτές οι προϋποθέσεις, οι οποίες ουσιαστικά είναι λάστιχο στα χέρια του Υπουργού, τότε κατ’ εξαίρεση μπορούμε όπως θέλουμε, όπου θέλουμε, όποτε θέλουμε, να δίνουμε το έργο. Ουσιαστικά έτσι απλά βγαίνει το νόημα μέσα από την ανάγνωση των διατάξεων.
      Βέβαια, το Υπουργείο Οικονομίας μέχρι σήμερα έχει να επιδείξει τέτοια νομοθετήματα, που ενώ ανακοινώθηκαν, δημιουργώντας μεγάλες προσδοκίες για βοήθεια της δημόσιας οικονομίας, στην ουσία αποδείχθηκε ότι ήταν φωτογραφικές ρυθμίσεις, για να εξυπηρετήσουν την οικονομική ολιγαρχία. Δεν έγινε αυτό με το νόμο για την επανεισαγωγή κεφαλαίων; Δεν έχετε απαντήσει τελικά πόσο είναι το μέγεθος των βαρύγδουπων προσδοκιών των πολλών δισεκατομμυρίων ευρώ, που θα εισρεύσουν στην ελληνική οικονομία. Είναι άνθραξ ο θησαυρός! Δεν απέδωσε τίποτε. Όμως, κάποιοι λίγοι, εξυπηρετήθηκαν τα μάλλα, διότι ήταν αυτοί που έκλεβαν το ελληνικό δημόσιο, ήταν αυτοί που εγκληματούσαν οικονομικά και ποινικά πολλές φορές και τους νομιμοποιήσατε, όχι μόνο όσον αφορά την οικονομική τους κανονικότητα, αλλά και ηθικά. Τους εντάξατε ως ανταγωνιστές επιχειρηματικά και σήμερα θα τους φέρετε να τους δώσετε και μεγάλες δουλειές με αυτό το νόμο που κατασκευάζετε, γιατί δεν βάζετε καμία προϋπόθεση.
      Το ίδιο δεν κάνατε με τη νομιμοποίηση των πλαστών τιμολογίων; Ποιους εξυπηρετήσατε; Σας εγκαλέσαμε να φέρετε τη λίστα των διακοσίων μεγάλων επιχειρηματιών που το Σ.Δ.Ο.Ε. είχε εντοπίσει. Δεν τη φέρατε. Παίζατε ένα παιχνίδι κρυφτού, φέρτε το εσείς, να μην το φέρουμε εμείς. Ε, λοιπόν, εσείς είστε Κυβέρνηση, εσείς ελέγχετε το Υπουργείο Οικονομίας, εκτός και αν εννοείτε, όπως ακούσαμε χθες, ότι απλά είστε Υπουργοί και υπάρχει ένας κομματικός μηχανισμός του ΠΑ.ΣΟ.Κ. από κάτω, ο οποίος διοικεί το Υπουργείο Οικονομίας, που δεν έχετε ανακαλύψει, αλλά θα κάνετε Ε.Δ.Ε. για να τον ανακαλύψετε. 
      Επιτέλους, πιστεύουμε ότι πρέπει να δούμε τα πράγματα σοβαρά, γιατί οι καιροί είναι πάρα πολύ σοβαροί και το κλίμα που έχει δημιουργηθεί στη χώρα από τις αποκαλύψεις που γίνονται από δικά σας στελέχη για κακοδιαχείριση, για διαφθορά, δεν επιτρέπουν τέτοιου είδους νόμους, που δημιουργούν μια προστασία για θολές διαδικασίες, για διαδικασίες που διαχειρίζονται τεράστια ποσά, για διαδικασίες που αφορούν την ποιότητα ζωής του πολίτη, για διαδικασίες που βάζουν εντελώς στην άκρη το κράτος, για διαδικασίες που λοιδορούν το κράτος.
      Γιατί ουσιαστικά όταν βγάζετε εντελώς έξω απ’ όλες αυτές τις διαδικασίες τους Έλληνες δημοσίους υπαλλήλους θεωρώντας τους ανεπαρκείς και ύποπτους, αυτό κάνετε, λοιδορείτε την ελληνική Δημόσια Διοίκηση. 
      Όμως  το ίδιο δεν κάνατε και με τη ρύθμιση των πανωτοκίων ως Υπουργείο Οικονομίας; Εξυπηρετήσατε πάλι τους ολίγους της ολιγαρχίας. Οι βραχυπρόθεσμοι αλληλόχρεοι λογαριασμοί των αγροτών επ’ ουδενί εξυπηρετήθηκαν. Και βεβαίως αγαπημένος σας εταίρος είναι οι τράπεζες. Ενώ ο κ. Σουφλιάς στο νόμο που έφερε για την ανάθεση των δημοσίων έργων, το νέο νόμο, απαγορεύει τον ενεχυριασμό της σύμβασης, εσείς έρχεσθε σήμερα σ’ αυτήν τη διαδικασία και δίνετε τη δυνατότητα σ΄ έναν ιδιώτη ουσιαστικά να χρησιμοποιήσει ως εγγύηση τον προϋπολογισμό του έργου, να πάει στην τράπεζα να δανειστεί, ουσιαστικά, δηλαδή, να πουλήσει αέρα και να πάρει το έργο και να πάρει και τα κέρδη του έργου και να πάρει τη δική σας αναγνώριση και στήριξη μέσα από την επιλογή του.
      Πιστεύουμε ότι έπεσαν και τα τελευταία προπετάσματα καπνού όσον αφορά τις ηθικολογίες, όσον αφορά αυτές τις διακηρύξεις περί άμεπτων. Πολύ σύντομα, κύριε Υπουργέ, η ικμάδα μιας αισιοδοξίας που είχατε δημιουργήσει εξαπατώντας τους Έλληνες πολίτες κατέρρευσε. Και κατέρρευσε δίνοντας στην ελληνική κοινωνία την εικόνα ενός γηρασμένου πολιτικού προσώπου το οποίο δεν αντέχει άλλο πλέον γιατί απ’ ό,τι φαίνεται και τα χρόνια νοσήματα αυτής της πρόωρης πολιτικής σας γήρανσης είναι έντονα. Τα συμπτώματα διαχέονται σε όλη την ελληνική κοινωνία και δεν σας σώζουν οι διαγραφές, δεν σας σώζουν οι απειλές στον εσωκομματικό σας χώρο. Πλέον τα πράγματα εκεί που έχουν φθάσει δεν καλύπτονται. 
      Παράλληλα όμως ενώ θα μπορούσατε να προστατέψετε την ελληνική οικονομία δεν το πράττετε. Αφήνετε ακόμα μία πολύ μεγάλη υπόθεση που έχει να κάνει με τον ορισμό προϊστάμενου στην Κτηματική Υπηρεσία της Παλλήνης όπου εκεί ήταν το περιστατικό που συγκλόνισε την ελληνική κοινωνία της Σταθέα. Δεν βάζετε προϊστάμενο για να μένουν ανοιχτές οι εκκρεμότητες σε πολύ μεγάλες επιχειρήσεις δικών σας ανθρώπων για να μπορούν να εξοικονομούν και να κλέβουν το ελληνικό δημόσιο. 
      Ήλθε η ώρα, κύριε Υπουργέ, όπου τελικά η όποια προστασία και ασυλία διαθέτετε και στο επικοινωνιακό σύστημα της χώρας, να σπάσει μέσα από το μέγεθος των συνταρακτικών αποκαλύψεων που έχουν ειδησεογραφικό χαρακτήρα και δεν μπορούν να συγκαλυφθούν πλέον από δημοσιογράφους, από φίλους οι οποίοι σιτίζονται στο Δήμο Αθηναίων, σιτίζονται σε άλλες κρατικές υπηρεσίες. 
      Να είσθε σίγουροι ότι πολύ σύντομα αυτή η απροσχημάτιστη πρόκληση στην ηθική του Έλληνα πολίτη δεν θα περάσει μέσα από τέτοιους νόμους οι οποίοι δεν έχουν προηγούμενο στην Ευρώπη. Και για να μην λέτε ότι είναι υπερβολή, στην έκθεση της ελληνικής Ο.Κ.Ε. γίνεται μνεία στο τι έχει απαντήσει από το 2004 η ευρωπαϊκή ΟΚΕ. Δεν μπορεί μ’ αυτόν τον ενιαίο τρόπο να αντιμετωπίζετε όλα τα έργα. Χρειάζεται μια διαχρονικότητα και μία κατά περίπτωση αντιμετώπιση την οποία εσείς δεν την θέλετε. Και επειδή είχατε σχεδιάσει τα πράγματα δεν δημοπρατήσατε κανένα μεγάλο δημόσιο έργο για να απορροφήσετε από το Πρόγραμμα Δημοσίων Επενδύσεων, και να το οδηγήσετε εκεί που θέλετε δηλαδή, να οδηγήσετε δημόσιο χρήμα σε ιδιωτικά χέρια.
      Αυτή είναι η πρακτική του Υπουργείου Οικονομίας όσο καιρό είσθε Κυβέρνηση. Με όλους τους νόμους έχετε εξυπηρετήσει αυτά τα συμφέροντα.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Αντωνακόπουλε.
      Έχουν ζητήσει να κάνουν αμοιβαία αλλαγή ο κ. Βεργίνης με τον κ. Σγουρίδη. 
      Ορίστε, κύριε Σγουρίδη, έχετε το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Επειδή βλέπω στη Νέα Δημοκρατία να είναι χαμογελαστοί γιατί νομίζουν ότι ανακάλυψαν λαγό και ότι ανακάλυψαν διαφωνίες ανάμεσα στο ΠΑ.ΣΟ.Κ., κατ’ αρχήν θα πω ότι είμαι δεκαέξι χρόνια Βουλευτής και έντεκα χρόνια Αντιπρόεδρος της Βουλής και γνωρίζω πάρα πολύ καλά τους κανόνες του κοινοβουλευτισμού.
      Το δεύτερο που έχω να πω είναι ότι το Σ.Δ.Ι.Τ., η σύμπραξη ιδιωτικού και δημόσιου τομέα, είναι ένας ευρωπαϊκός θεσμός, εφαρμόστηκε κατά κόρον στην Ευρωπαϊκή Ένωση, εφαρμόστηκε από τους σοσιαλιστές και η κυβέρνηση Μπλερ τον επέκτεινε όσο μπορούσε περισσότερο προς όφελος φυσικά της Μεγάλης Βρετανίας.
        Το ΠΑ.ΣΟ.Κ. πριν ακόμη βγει η Πράσινη Βίβλος, μέσω των Σ.Δ.Ι.Τ. έκανε μεγάλα έργα, αυτά που σήμερα απολαμβάνει ο ελληνικός λαός: το «Ελευθέριος Βενιζέλος», την Αττική Οδό, το Ρίο-Αντίρριο, καθώς και μαρίνες. Έκανε έργα τα οποία σήμερα ο ελληνικός λαός τα βλέπει και τα χαίρεται, αλλά παράλληλα τα αξιοποιεί.
        Εσείς, λοιπόν, αυτόν τον ευρωπαϊκό θεσμό ήρθατε και τον ντύσατε με το κουστούμι της διαπλοκής. Και θα αποδείξω πού ντύσατε το θεσμό αυτόν με το κουστούμι της διαπλοκής. 
        Έρχεστε στο άρθρο 2 παράγραφος 2 και αλλάζετε κατά βάση τον ορισμό των Σ.Δ.Ι.Τ., των συμπράξεων. Δίνετε το δικαίωμα με την παράγραφο 2 η διυπουργική επιτροπή να αποφασίζει αλλιώς. Που; Στο διαχειριστικό και τεχνικό κίνδυνο, στο «κεφάλαια και πόρους», στον προϋπολογισμό. Κατ’ ουσίαν αυτό που είναι η πεμπτουσία των συμπράξεων του ιδιωτικού και δημόσιου τομέα, που είναι το ρίσκο, το οποίο πρέπει να πάρει ο ιδιώτης, μπορείτε εσείς να το αλλάξετε και να το κάνετε δημόσιο έργο. Και να το κάνετε δημόσιο έργο που να περνάει έξω και πέρα από τις διαδικασίες περί δημοσίων έργων, να το κάνετε leasing, δανεισμό. Δηλαδή φτιάχνει κάποιος ένα σχολείο και εσείς του δίνετε ενοίκιο και το ξεπληρώνετε σε δέκα χρόνια. Αυτό είναι δανεισμός, δεν είναι Σ.Δ.Ι.Τ..
        Έρχεστε λοιπόν με την παράγραφο 2 και δημιουργείτε μία απάτη. Κάνετε έναν άλλο «Βασικό Μέτοχο». Σας το λέω, όπως σας το είπα και από του Βήματος της Βουλής για τον «Βασικό Μέτοχο», ότι θα κάνετε ελαφρά πηδηματάκια και θα απομακρυνθείτε απ’ αυτό που ψηφίζετε τώρα, όταν η Πράσινη Βίβλος γίνει οδηγία της Ευρωπαϊκής Ένωσης. Γιατί κατ’ ουσίαν συνιστά παράβαση των όρων της αναλογικότητας και της ίσης μεταχείρισης.
        Έρχομαι στο άρθρο 3. Ορίζετε μία διυπουργική επιτροπή και ένα διυπουργικό όργανο που βάζει τους όρους. Ω, ποίος αυταρχισμός!
        Στο άρθρο 4 θα σας πως ότι στη Westminster, οδό στο Λονδίνο, υπάρχει το Task for 4PS. Αυτό είναι κατά βάση η γραμματεία που έχει δημιουργήσει η βρετανική κυβέρνηση για την αποκρατικοποίηση. Είναι σε εκατό τετραγωνικά μέτρα και στεγάζονται έντεκα υπάλληλοι και τέσσερις γραμματείς. Όμως λειτουργεί με αποκέντρωση. Εσείς τα πάντα τα φέρατε μέσα σ’ αυτήν την ειδική γραμματεία που δημιουργήσατε. Έτσι δημιουργείτε ένα συγκεντρωτισμό, για να μπορείτε να ελέγχετε και να ορίζετε πού θα πάει το κάθε Σ.Δ.Ι.Τ., αν θα είναι δικό σας και πόσο θα κερδίσει.
        Στο άρθρο 5 δεν ξεχνάτε την παλιά σας τέχνη. Δημιουργείτε χωροφύλακες για να ελέγχετε κάθε οργανισμό και κάθε τοπική αυτοδιοίκηση.
        Όσον αφορά το άρθρο 6, θα πρέπει να ξέρετε, αγαπητοί συνάδελφοι, ότι δημιουργούνται συμβάσεις σ’ αυτήν την ειδική γραμματεία που δεν ξέρουμε ποιος θα είναι ο χρόνος των συμβάσεων αυτών για τους υπαλλήλους. Ένα πράγμα σας λέω: Φροντίστε να τους πάρετε μαζί σας φεύγοντας και παράλληλα μην τους φορτώσετε με σκάνδαλα.
        (Χειροκροτήματα από την πτέρυγα του ΠΑ.ΣΟ.Κ.)
        ΚΩΝΣΤΑΝΤΙΝΟΣ ΤΑΣΟΥΛΑΣ: Τι έγινε;
        ΚΩΝΣΤΑΝΤΙΝΟΣ ΚΑΪΣΕΡΛΗΣ: Σας τα λέει και δεν τα ακούτε.
        ΠΑΝΑΓΙΩΤΗΣ ΣΓΟΥΡΙΔΗΣ: Από εκεί και πέρα θέλω κλείνοντας, κύριε Υπουργέ, να σας πω ότι διάβασα προχθές στο «ΒΗΜΑ» ότι συνεδρίασε η διυπουργική επιτροπή και αποφάσισε για το καζίνο της Κέρκυρας, το γκολφ Ρόδου, τα τέσσερα «Ξενία» και τη μαρίνα του Σταδίου Ειρήνης και Φιλίας. Εγώ την Τρίτη το πρωί θα έρθω στο γραφείο σας και θα ζητήσω να μου δώσετε τα πρακτικά αυτής της διυπουργικής επιτροπής για να δω τι αποφασίσατε. Ειδάλλως θα το ζητήσω από τον κοινοβουλευτικό έλεγχο. 
      Αμφιβάλλω αν κρατήσατε πρακτικά. Εγώ την Τρίτη θα είμαι έξω από το γραφείο σας και θα περιμένω να μου δώσετε τα πρακτικά. Σωστά, λοιπόν, σας λέει ο Πρόεδρος του ΠΑ.ΣΟ.Κ. ότι ντύσατε ένα θεσμό με το κουστούμι της διαπλοκής. Καταψηφίζω τα υπόλοιπα άρθρα. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επειδή αντιλαμβάνομαι τη δύσκολη θέση στην οποία έχει περιέλθει ο συνάδελφος κ. Σγουρίδης, δεν θα κάνω κανένα σχόλιο. Θεωρώ ότι χθες έκανε μία πράξη γενναιότητας που ψήφισε τα συγκεκριμένα άρθρα. Ήταν πολύ σημαντικό. 
      (Χειροκροτήματα από την πτέρυγα της Νέας Δημοκρατίας)
      Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, στο άρθρο 2 παράγραφος 1 αναφέρονται οι προϋποθέσεις υπαγωγής μίας σύμπραξης στις διατάξεις αυτού του νόμου. Επισημαίνω ότι από αυτές τις προϋποθέσεις απουσιάζει το κοινωνικό κριτήριο, το δημόσιο ενδιαφέρον και οποιαδήποτε μνεία στο γιατί θα πρέπει να μπουν στο κάθε συγκεκριμένο έργο ιδιώτες επενδυτές. Φαίνεται ότι το μόνο που σας ενδιαφέρει είναι τα οικονομικά μεγέθη και το κέρδος.
      Γι’ αυτό προτείνω να προσθέσετε –επειδή λέτε ότι δεν έχουμε προτάσεις- παράγραφο ε’, ως εξής: «Το περιεχόμενο και οι σκοποί της σύμβασης να αποτελούν επίκαιρο αντικείμενο δημοσίου ενδιαφέροντος και να μην είναι δυνατή η υλοποίησή της μόνο από δημόσιο φορέα στη συγκεκριμένη χρονική στιγμή». 
      Άρθρο 2 παράγραφος 2. Εδώ το νομοσχέδιο αναφέρει ότι σε εξαιρετικές περιπτώσεις μπορεί να αποφασίζει η διυπουργική επιτροπή την υπαγωγή μιας σύμβασης στις διατάξεις του νόμου χωρίς ο ιδιώτης να αναλάβει ουσιώδες μέρος του επιχειρηματικού κινδύνου, χωρίς να υπάρχει εν όλω ή εν μέρει χρηματοδότηση από τον ιδιώτη. Μπορείτε να μου πείτε, κύριε Υπουργέ, μία τέτοια εξαιρετική περίπτωση που θα έχει αποφασίσει η επιτροπή σας να δώσει όλα τα προνόμια του συγκεκριμένου νόμου σε έναν ιδιώτη, χωρίς αυτός να ρισκάρει τίποτα, χωρίς να αναλάβει κανέναν κίνδυνο, χωρίς να βάλει δικά του κεφάλαια; Αυτό λέει η διάταξή σας, αν δεν το έχετε καταλάβει.
      Το άρθρο 3 αναφέρει ότι στη διυπουργική επιτροπή συμμετέχουν ως έκτακτα μέλη οι Υπουργοί που εποπτεύουν οργανισμό που συμβάλλεται υπό καθεστώς Σ.Δ.Ι.Τ..
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τα άρθρα τα οποία σχολιάζετε, έχουν ψηφιστεί. Δεν μπορούν να αλλάξουν.
      ΚΩΝΣΤΑΝΤΙΝΟΣ ΡΟΒΛΙΑΣ: Εγώ, όμως, δεν είχα μιλήσει. Αναγκαζόμαστε να μιλήσουμε για όλα τα άρθρα σήμερα. Αν αυτή είναι η πολιτική σας απάντηση, πραγματικά λυπάμαι.
      Σύμφωνα με το άρθρο στη διυπουργική επιτροπή συμμετέχουν ως έκτακτα μέλη οι Υπουργοί που εποπτεύουν οργανισμό που συμβάλλεται υπό καθεστώς Σ.Δ.Ι.Τ.. Γιατί αυτοί οι συναρμόδιοι Υπουργοί δεν έχουν υπογράψει το νομοσχέδιο; 
      Άρθρο 4 παράγραφος 1, περίπτωση δ’. Εδώ λέει ότι έργο της Ειδικής Γραμματείας Σ.Δ.Ι.Τ. είναι μεταξύ άλλων η παρακολούθηση της υλοποίησης των συμβάσεων. Δηλαδή η Ειδική Γραμματεία Σ.Δ.Ι.Τ. θα κάνει επίβλεψη των έργων; Με ποιο προσωπικό; Με ποιους συνεργάτες, με ποιους μηχανικούς; Με αυτούς που θα προσλάβετε; Με τους άπειρους; Το επιστημονικό διοικητικό προσωπικό ο Έλληνας μηχανικός, ο έμπειρος επιβλέπων, που το έχει αποδείξει σε όλα τα μεγάλα έργα των τελευταίων χρόνων, απαξιώνεται, τον ξεχνάτε; 
      Άρθρο 4 παράγραφος 3. Υπαγωγή μιας σύμπραξης στο καθεστώς Σ.Δ.Ι.Τ..
      Πλήρης πολιτικός έλεγχος, πλήρης υδροκεφαλισμός. Αποφασίζει η Ειδική Γραμματεία Σ.Δ.Ι.Τ. και η Διυπουργική Επιτροπή Σ.Δ.Ι.Τ.. Αν δεν μπει στον κατάλογο ένα έργο, ένας φορέας, αυτό το έργο δεν υπάγεται στο νόμο. 
      Κύριε Υπουργέ, ο Δήμος Αθηναίων, ο Δήμος Πειραιά, ο Δήμος Θεσσαλονίκης, που έχουν την τεχνογνωσία, την υποδομή και τους συμβούλους να κάνουν έργα αυτοχρηματοδοτούμενα ή συγχρηματοδοτούμενα, που έχουν τη δυνατότητα για συμβάσεις παραχώρησης, γιατί θα πρέπει να εκλιπαρούν την Ειδική Γραμματεία Σ.Δ.Ι.Τ. να εντάξει τα έργα τους; Γιατί στερείτε την αυτονομία από την Τοπική Αυτοδιοίκηση; 
      Άρθρο 5, παράγραφος 2, όλη η διαδικασία του διαγωνισμού είναι υπό τον απόλυτο έλεγχο της Ειδικής Γραμματείας Σ.Δ.Ι.Τ.. Η Ειδική Γραμματεία Σ.Δ.Ι.Τ. καθορίζει τη διαδικασία που θα ακολουθηθεί. Η γραμματεία αυτή ελέγχει και διορθώνει τα τεύχη του διαγωνισμού και επίσης συμμετέχει με εκπρόσωπό της στις επιτροπές αξιολόγησης και μάλιστα με απειλή απένταξης των συμβάσεων. Δηλαδή, η Ειδική Γραμματεία Σ.Δ.Ι.Τ. επιλέγει τους δημόσιους φορείς και η ίδια η ειδική γραμματεία επιλέγει τους ιδιώτες επενδυτές. «Γιάννης κερνάει και Γιάννης πίνει». 
      Αλήθεια, κύριε Υπουργέ, τι έγινε η περιβόητη ανεξάρτητη αρχή για τις δημόσιες συμβάσεις; Υποκαταστάθηκε τόσο απλά και εύκολα από την Ειδική Γραμματεία Σ.Δ.Ι.Τ.; Τέτοια ανεξαρτησία θα έχετε στον έλεγχο των συμβάσεων;
      Άρθρο 5, παράγραφος 3, μιλάει για τη δυνατότητα να απενταχθούν οι συμβάσεις εάν δεν ακολουθήσουν οι φορείς τις οδηγίες και τις εντολές της Ειδικής Γραμματείας Σ.Δ.Ι.Τ. και μάλιστα μπορεί να ανακληθεί η απόφασή σας στη διάρκεια του διαγωνισμού. Έχετε σκεφθεί, κύριε Υπουργέ, εάν ανακαλέσετε μία απόφαση και ακυρώσετε ένα διαγωνισμό, ενώ είναι σε εξέλιξη, τι αποζημιώσεις θα κληθείτε να καταβάλετε σ’ αυτούς οι οποίοι συμμετέχουν στο διαγωνισμό; Το εννοείτε πραγματικά ή το γράφετε ως απειλή μόνο για τους δημόσιους φορείς, ότι αν δεν συμμορφώνονται στις υποδείξεις της ειδικής γραμματείας, τότε το έργο θα απεντάσσεται.
      Άρθρο 10, παράγραφος 4, αναφέρεστε με απλή αντιγραφή της οδηγίας σε ασυνήθιστα χαμηλές προσφορές, για τις οποίες θα ζητάτε διευκρινίσεις.
      Κύριε Υπουργέ, θέλω να μου απαντήσετε σε κάτι απλό. Τις διευκρινίσεις που θα ζητάτε για τις ασυνήθιστα χαμηλές προσφορές θα τις ζητάτε για το σύνολο της προσφοράς ή για συγκεκριμένα τμήματα που θα έχουν κριθεί ως υπερβολικά χαμηλά;
      Περιμένω την απάντησή σας.
      Άρθρο 14, παράγραφος 2.
      Κύριε Πρόεδρε, βλέπετε ότι αναφέρομαι στα άρθρα επί της ουσίας και παρακαλώ την ανοχή σας για δύο, τρία λεπτά.
      ΠΡΟΕΔΡΕΥΩΝ (Σωτήρης Χατζηγάκης): Κύριε Ρόβλια, τα δύο, τρία λεπτά είναι πολλά. Ένα λεπτό να σας δώσω.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν έχει νόημα να γραφτώ δεύτερη φορά. 
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, θα σας το δώσω, όπως σας είπα. 
      ΚΩΝΣΤΑΝΤΙΝΟΣ ΡΟΒΛΙΑΣ: Εδώ έχουμε τη διαπραγμάτευση προσφορών.  Το άρθρο μιλάει αορίστως για διαπραγμάτευση προσφορών. Σας καλώ να διευκρινίσετε εδώ, η διαπραγμάτευση θα είναι γραπτή ή προφορική; Θα γίνεται ομαδικά ή ατομικά; Θα επιτρέπονται σταδιακές βελτιώσεις των προσφορών με τις οποίες θα διαπραγματεύεστε ή όχι; Σας απασχόλησαν καθόλου αυτά τα θέματα;  
      Κύριε Υπουργέ, επανέρχομαι στην πρόταση του εισηγητή μας που είναι και πρόταση των άλλων κομμάτων της Αντιπολίτευσης και επίσης του ΤΕΕ του Τεχνικού Συμβούλου του Κράτους. Σας λέω, λοιπόν, ότι ο δημόσιος χαρακτήρας μιας σύμβασης δεν εξαρτάται από τις πηγές χρηματοδότησης αλλά από το αν υπάρχει δημόσιο ενδιαφέρον για το έργο. Αυτό, λοιπόν, το έργο δημοσίου ενδιαφέροντος, βάσει νόμου μελετάται και εκτελείται από τους ειδικούς, από αυτούς που έχουν τα πτυχία που δίνει το Υπουργείο ΠΕ.ΧΩ.Δ.Ε.. Αυτά τα πτυχία τα έχετε αποκλείσει από το νομοσχέδιό σας. Μπορεί δηλαδή αυτά τα δημόσια έργα που εκτελούνται με καθεστώς σύμβασης Σ.Δ.Ι.Τ. να τα εκτελεί οποιοσδήποτε. Κάποιος που δεν έχει τα οικονομικά προσόντα, την εμπειρία, κάποιος που δεν έχει τη στελέχωση, κάποιος που έχει χάσει το εργοληπτικό του πτυχίο, κάποιος που πτώχευσε μια εταιρεία και άνοιξε μια άλλη, όλους αυτούς θα τους βάλετε από το παράθυρο να εκτελούν δημόσια έργα. Σας ρωτώ: ένα σχολείο που εκτελείται με καθεστώς δημοσίου έργου θα πρέπει να το μελετάει αυτός που έχει πτυχίο Υπουργείου ΠΕ.ΧΩ.Δ.Ε. και ένα σχολείο με καθεστώς Σ.Δ.Ι.Τ. μπορεί να το μελετάει ο οποιοσδήποτε; Υπάρχει απάντηση σ’ αυτό;
      Και, τέλος, κύριε Πρόεδρε, παρακαλώ τον κύριο Υπουργό να μας απαντήσει γιατί εξαιρείτε τις συμβάσεις άνω των 200.000.000 ευρώ; Τι συμβαίνει; Δεν εμπιστεύεστε το νόμο σας για τις μεγάλες συμβάσεις ή δεν εμπιστεύονται άλλοι Υπουργοί τις διαδικασίες σας; 
      ΠΡΟΕΔΡΕΥΩΝ (Σωτήρης Χατζηγάκης): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριοι συνάδελφοι, μέχρι προχθές για ό,τι έκανε η Νέα Δημοκρατία, αρνητικό εννοώ, σε ό,τι αφορά την πολιτική που υλοποιούσε τους δεκαοκτώ μήνες, έφταιγε μόνο το ΠΑ.ΣΟ.Κ. Από προχθές δεν φταίει μόνο το ΠΑ.ΣΟ.Κ. αλλά φταίνε κατά δήλωση του Υπουργού και οι αντιπολιτευόμενοι κομματικοί μηχανισμοί που βρίσκονται μέσα στο Υπουργείο Οικονομίας και αφήνουν να διαρρεύσουν, αν θέλετε, αποφάσεις επιτροπών πριν φθάσουν στην ηγεσία του Υπουργείου. Αυτό είναι ένα πολύ σοβαρό ζήτημα γιατί τελικά ο Υπουργός διαχωρίζει τους υπαλλήλους μέσα σε ένα Υπουργείο σε «Πράσινους» και «Βένετους», μάλιστα διατάσσει και Ε.Δ.Ε.. Ελπίζω, κύριε Υπουργέ, το αποτέλεσμα της Ε.Δ.Ε. να μη φθάσει να ζητήσετε πιστοποιητικό κοινωνικών φρονημάτων ή δηλώσεις μετανοίας από τους υπαλλήλους, προκειμένου να μπορούν να παραμείνουν στην υπηρεσία τους για όσο διάστημα θα είστε εσείς στην Κυβέρνηση.
      Κυρίες και κύριοι συνάδελφοι, η προεκλογική αιχμή του δόρατος της Νέας Δημοκρατίας, όπως θυμόμαστε όλοι, ήταν η σεμνότητα και η ταπεινότητα και βεβαίως η πάταξη της διαφθοράς και της αδιαφάνειας από το δημόσιο. Αυτό, όμως, διασφαλίζεται στην πράξη μέσα από τη θεσμοθέτηση θεσμικού πλαισίου το οποίο θα έχει κανόνες και όρια για τη διαφάνεια σε ό,τι αφορά τις συμπράξεις ιδιαίτερα του δημόσιου με τον ιδιωτικό τομέα.
      Αν διαβάσουμε το νομοσχέδιο που συζητείται σήμερα στη Βουλή και στα άρθρα του, πουθενά, μα πουθενά δεν μπαίνει, ούτε κανόνας, δεν μπαίνουν όρια και ασφαλιστικές δικλίδες προκειμένου να πετυχαίνεται αυτό. Μάλιστα στο λιγότερο κράτος εσείς απαντάτε τελικά με λιγότερο Κοινοβούλιο, με λιγότερη κοινοβουλευτική δημοκρατία, γιατί προφανώς η συζήτηση μέσα εδώ θα αναδεικνύει και πιθανόν αρνητικά σημεία τα οποία εσείς δεν θα θέλατε.
      Νομίζω, όμως, από τη στιγμή που είστε υπέρμαχοι της διαφάνειας, κάτι τέτοιο δεν θα έπρεπε να το επικυρώνετε με ένα νόμο. Όπως και χθες τόνισα στη συζήτηση επί της αρχής, ζητήματα που είναι εθνικά ευαίσθητα και κοινωνικά αναγκαία πρέπει να παρέχονται από το κράτος σε ίσο επίπεδο προς όλους τους πολίτες. Και αυτά είναι ζητήματα που έχουν να κάνουν με την παιδεία, τον πολιτισμό και την υγεία. Μέσα από αυτό το νομοσχέδιο σεις περνάτε ότι και ζητήματα πολιτισμού, παιδείας και υγείας θα είναι αντικείμενο σύμπραξης ανάμεσα στο δημόσιο και ιδιωτικό τομέα. Δεν έχετε εξηγήσει πώς θα γίνεται αυτό ιδιαίτερα στον ευαίσθητο χώρο της παιδείας. Ακόμα και η εκπαιδευτική διαδικασία θα είναι τέτοιο αντικείμενο και πώς ακριβώς θα γίνεται αυτό; Νομίζω ότι πρέπει να γνωρίζουμε, πρέπει να το περιγράψετε αυτό. Πώς θα γίνονται οι προσλήψεις σ’ αυτήν την ειδική γραμματεία που σεις δημιουργείται; Ποια τα κριτήρια που θα υπάρχουν και πώς θα διασφαλίζεται η αντικειμενικότητα και ότι επί ίσοις όροις αντιμετωπίζονται όλοι.
      Πάμε στα άρθρα. Όπως είπε ο εισηγητής μας, στο άρθρο 17 γίνεται αναφορά και περιγραφή της σύμβασης της σύμπραξης. Είναι ένα κορυφαίο σημείο του νομοσχεδίου και γι’ αυτόν ακριβώς το λόγο το σχέδιο της σύμβασης πρέπει να είναι γνωστό για να ξέρουν όλοι οι ενδιαφερόμενοι ποιο θα είναι το αντικείμενο, ποιες θα είναι οι δεσμεύσεις, οι υποχρεώσεις και τα δικαιώματα. Δεν μπορεί αυτό να γίνεται γνωστό μετά την ανάδειξη του αναδόχου. Είναι απαραίτητο να είναι γνωστό από πριν για λόγους διαφάνειας και αποτελεσματικότητας. 
      Σε ό,τι αφορά το άρθρο 19, νομίζω πως πρέπει να προσέξουμε το γεγονός να μην επιβληθεί ξανά ένα είδος πρόσθετης φορολογίας στους πολίτες.
Αρκετά βάρη σηκώνουν, δεν νομίζω ότι μπορούμε να προσθέσουμε και άλλα. 
      Σε ό,τι αφορά τις ειδικές φορολογικές απαλλαγές για τις εταιρείες ειδικού σκοπού, νομίζω ότι δεν μπορούν να υπάρχουν ξανά ευνοϊκές ρυθμίσεις, δεν μπορεί δηλαδή κάποιοι άνθρωποι να επωφελούνται και οι απλοί πολίτες να πληρώνουν τα βάρη. 
      Κυρίες και κύριοι συνάδελφοι, το νομοσχέδιο που συζητούμε κάθε άλλο παρά διασφαλίζει τη διαφάνεια, κάθε άλλο παρά βάζει όρους, κριτήρια και κανόνες σε ένα πολύ σημαντικό θέμα, όπως είναι οι συμπράξεις στο δημόσιο και στον ιδιωτικό τομέα. Γι΄ αυτόν ακριβώς το λόγο συνεχίζουμε να μην ψηφίζουμε το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
      Ο κ. Βεργίνης έχει το λόγο.
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, αναγκάζομαι δεύτερη φορά να πάρω το λόγο για ιδιαίτερους λόγους. Πράγματι, παρακολουθούμε εδώ ίσως όχι το φαινόμενο του παραλόγου, αλλά παρακολουθούμε μια αντιπολίτευση στο νομοσχέδιο, η οποία απλά είναι σχεδιασμένη χωρίς να μπαίνουμε στο περιεχόμενό του. Αντιπολίτευση για την αντιπολίτευση. Αντίδραση επειδή πρέπει να αντιδράσουμε. Ακόμη κι εκεί που συμφωνούμε εάν εκφράσουμε τη σωστή μας άποψη και συμφωνήσουμε όπως έγινε με το συνάδελφο της Αντιπολίτευσης, εκεί πρέπει να συνέλθει ο συνάδελφος και να τον καλέσουμε σε απολογία. Εάν αυτή είναι η Βουλή, τότε πράγματι εμείς οι νέοι Βουλευτές έχουμε μια άλλη αντίληψη.
      Σε ό,τι αφορά λοιπόν κύριοι συνάδελφοι, της Αντιπολίτευσης, ιδιαίτερα της Αξιωματικής Αντιπολίτευσης, ότι δεν υπάρχει διαφάνεια στο νομοσχέδιο, δεν μας είπατε συγκεκριμένα πού υπάρχει αδιαφάνεια. 
      Δεύτερον, όλοι συμφωνείτε ότι το νομοσχέδιο στηρίχθηκε στις οδηγίες της Ευρωπαϊκής Ένωσης αλλά και στην Πράσινη Βίβλο. Και γνωρίζετε πολύ καλά ότι αν πάρετε το νομοσχέδιο θα δείτε ότι οι περισσότερες διατάξεις περιλαμβάνονται μέσα στο παρόν νομοσχέδιο προς ψήφιση. Άρα, λοιπόν, ποια είναι η κριτική σας; Η κριτική σας είναι εναντίον των οδηγιών της Ευρωπαϊκής Ένωσης και εναντίον της Πράσινης Βίβλου. Άρα, εσείς είστε αντίθετοι με το νομοθετικό περιεχόμενο των κοινοτικών διατάξεων.
      Είναι βέβαιο ότι έχουμε μια άλλη αντίληψη, έχουμε μια άλλη φιλοσοφία. Εμείς της Νέας Δημοκρατίας πιστεύουμε σε μια ελεύθερη οικονομία όπου το ιδιωτικό κεφάλαιο, η ιδιωτική οικονομία, οι ιδιώτες μπορούν να δρουν και να επιδρούν και να ενεργούν και βεβαίως να δημιουργούν μέσα στα πλαίσια της ευρύτερης εθνικής οικονομίας αλλά και της διεθνούς. Δεν μπορούμε να περιορίζουμε λοιπόν τους πολίτες να επενδύουν. Άρα, έχουμε την αντίληψη την οποία δεν έχετε εσείς. Μας κατηγορείτε για αδιαφάνεια διότι εξ ιδίων κρίνετε τα αλλότρια. Κάτι για το οποίο δηλαδή προηγούμενα κάναμε κριτική επί σειρά ετών ως αντιπολίτευση, έρχεστε τώρα εσείς απλά από μια άλλη αντίληψη για να επαναφέρετε τα ίδια.
      Έχω την εντύπωση ότι δεν προσέχετε το περιεχόμενο του νομοσχεδίου. Εμείς τι κάνουμε; Ζητάμε επενδύσεις στην οικονομία που να μην προέρχονται μονάχα από το πρόγραμμα δημοσίων επενδύσεων ή από δανειοδοτήσεις του ελληνικού δημοσίου, αλλά θέλουμε επενδύσεις που να συμμετέχει και ο ιδιωτικός τομέας των ελληνικών ή ξένων αν θέλετε κεφαλαίων. Αλλά αυτά τα ζητάμε χωρίς προσωπικές φωτογραφήσεις, χωρίς προνόμια και διακρίσεις, χωρίς πρόσθετους περιορισμούς που πρέπει να περιλαμβάνει το παρόν νομοσχέδιο. Μπορείτε να πείτε πράγματι ότι το παρόν νομοσχέδιο έχει μια τάση οδηγίας και όχι τόσο απόλυτα νόμου που να καθορίζει λεπτομέρειες. Μα, αυτά αφήνονται στις προκηρύξεις και βεβαίως στις αποφάσεις των αρμοδίων οργάνων. 
      Επιπλέον, βλέπετε ότι επιδιώκουμε μια άλλη αντίληψη να εφαρμοστεί μέσα από το νομοθετικό πλαίσιο του παρόντος νομοσχεδίου προς ψήφιση. Ποια είναι η αντίληψη; Η αντίληψη ότι θα πρέπει επιτέλους αυτός ο τόπος να αναπτυχθεί, να βγει από τη μιζέρια, να βγει από την υπανάπτυξη και να προχωρήσουμε πράγματι σε ρυθμούς αναπτυξιακούς μακροπρόθεσμους και όχι αναπτυξιακούς βραχυπρόθεσμους των δύο και των τριών ετών.
      Κάτω απ’ αυτήν την έννοια, πράγματι, δεν καταλαβαίνω πώς εσείς αντιλαμβάνεστε την προσέκλυση του κεφαλαίου και τη συμμετοχή του ιδιωτικού τομέα. Η προσέλκυση του ιδιωτικού τομέα δεν θα έρθει μόνο με ευχολόγια. Θα έρθει με συγκεκριμένες διατάξεις, απόλυτα διαφανείς, απόλυτα ευκρινείς, που θα είναι γνωστές εκ των προτέρων και δεν θα τρέχει εκ των υστέρων ο ιδιώτης να γνωρίζει το καθεστώς που θα διέπει τη δική του συμμετοχή στις επενδύσεις.
      Επιπλέον μιλάτε για εκποίηση του δημόσιου πλούτου. Αντίθετα, προσπαθούμε να αυξήσουμε το δημόσιο πλούτο. Και όχι μόνο αυτό, αλλά να αυξήσουμε και τη δράση του κοινωνικού τομέα του κράτους. Διότι ακριβώς η εξοικονόμηση πόρων με τη συμμετοχή του ιδιωτικού τομέα στο δημόσιο δίνει την ευχέρεια στο δημόσιο τομέα να αναπτύξει πράγματι τη δραστηριότητά του στον κοινωνικό και τον πολιτιστικό τομέα.
      Εκεί τι θέλετε; Θέλετε πράγματι να ακολουθήσουμε τη δική σας πολιτική; Όχι. Πρέπει να αναπτύξουμε τους δύο τομείς και πράγματι να τους αναπτύξουμε μακροπρόθεσμα και σε αυτήν τη φάση και σε αυτούς τους τομείς, δηλαδή σε μακροπρόθεσμη διάσταση και όχι βραχυπρόθεσμα, διανέμοντας αριστερά και δεξιά κάποια, ίσως, μικροποσά, τα οποία δεν κάνουν τίποτε άλλο, παρά να κλείνουν κάποιες τρύπες.
      Τέλος, πρέπει να καταλάβετε το εξής: εάν δείτε τη μελέτη που υπάρχει για τη δημόσια και την ιδιωτική κατασκευαστική δραστηριότητα, που είναι για τις κινήσεις το 2006 –και αυτό μπορώ να το καταθέσω, κύριε Πρόεδρε, αν θέλετε, στο Προεδρείο- θα δείτε ότι το 2004-2005 οι ρυθμοί ανάπτυξης σε ό,τι αφορά την ποσοστιαία συμμετοχή του κατασκευαστικού κλάδου στο Ακαθάριστο Εθνικό Προϊόν ακολουθεί ανοδική πορεία. Είναι πάρα πολύ καθοριστικό αυτό και το βλέπετε καθαρά. Άρα, δεν καταλαβαίνω πού βλέπετε την καθυστέρηση και την υστέρηση της αύξησης των επενδύσεων, ειδικά σε αυτόν τον τομέα.
      Τέλος, για ορισμένα από τα άρθρα είναι γεγονός ότι ίσως θα μπορούσε κανείς να πει κάτι πρόσθετο, σαν εντοπισμό ορισμένων σημείων. Και έχω να πω, κύριε Υπουργέ, για δυο-τρία σημεία εδώ, τα οποία θα ήθελα να προσέξτε ιδιαιτέρως.
      Στο άρθρο 2, παράγραφος 1, πράγματι αναφέρεται ότι όλες οι επενδύσεις, μέχρι 200.000.000, πρέπει να περνάνε από το Δ.Ε.Σ.Δ.Ι.Τ., τη Διυπουργική Επιτροπή Συμπράξεων Δημοσίου – Ιδιωτικού Τομέα. Θα μπορούσε ίσως τα μικρής κλίμακας έργα και τα μικροποσά κυρίως να περνάνε μόνο από την Ειδική Επιτροπή. Αυτό πράγματι θα μπορούσε να αποτελέσει μια σκέψη. Εάν θα χρειαστούν, δηλαδή, ορισμένα ποσά, τα οποία είναι μικρά και τα οποία παίρνουν χρόνο δυσανάλογο του ποσού της επένδυσης, να περνάνε από την Ειδική Επιτροπή.
      Το δεύτερο σημείο, κύριε Υπουργέ, που θέλω να υπογραμμίσω είναι στην περίπτωση που η αντίληψη της Δ.Ε.Σ.Δ.Ι.Τ. δεν συμφωνεί με την Ε.Γ.Σ.Δ.Ι.Τ., τότε θα πρέπει βεβαίως η Δ.Ε.Σ.Δ.Ι.Τ. να έχει αιτιολογημένες αποφάσεις. Αναρωτιέμαι μήπως και αυτό το σημείο πρέπει να προσεχθεί ιδιαιτέρως. Αυτό αφορά το άρθρο 3.
      Επιπλέον, στο άρθρο 10 θα πρέπει κατά την άποψή μου τα κριτήρια ανάθεσης να καθορίζονται όσο γίνεται ευκρινέστερα και αποκλειστικά από την προκήρυξη και όχι από άλλα έγγραφα. Να περιλαμβάνονται, δηλαδή, αυτά στην προκήρυξη.
      Τέταρτον, θεωρώ ότι στο άρθρο 15, παράγραφος 1, που αφορά στους λόγους αποκλεισμού των υποψηφίων από τη διαδικασία, πρέπει να αποσαφηνιστεί, κατά την άποψή μου, το αδίκημα που βαρύνει τον υποψήφιο. Και αυτό απλά για να αποφευχθεί οποιαδήποτε υπερβολή.
      Και τέλος, θεωρώ ότι στο νομοσχέδιο αυτό πρέπει οπωσδήποτε να προσεχθεί ο ρόλος των τραπεζών. Είμαι της άποψης ότι ο ρόλος των τραπεζών, βεβαίως, θα εμπλακεί μέσα στη λειτουργία των εταιρειών που δημιουργούνται για το σκοπό λειτουργίας των Σ.Δ.Ι.Τ.. Αλλά θα πρέπει πραγματικά εδώ το Υπουργείο να λάβει σοβαρά υπ΄ όψιν του τη συμπεριφορά των τραπεζών και να βοηθήσουν οι τράπεζες προς την κατεύθυνση των επενδύσεων.
      Ευχαριστώ πολύ, κύριε Πρόεδρε.
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε συνάδελφε.
      Το λόγο έχει ο κ. Ντόλιος.
    ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, είμαι από τους τελευταίους ομιλητές και θέλω να ξεκινήσω λέγοντας ότι αυτό το νομοσχέδιο αποτελεί μία σοβαρή παρέμβαση, όχι στον τομέα  των κατασκευών απλώς, μία από τις πιο σοβαρές παρεμβάσεις στην πολιτική ζωή της χώρας. Θα το βρίσκουμε μπροστά μας, όχι το αμέσως επόμενο χρονικό διάστημα, για αρκετά ακόμα χρόνια και θα αναγκαστούμε να αποδεχθούμε όλοι μας ότι είναι ένα νομοσχέδιο που θα συντελεί στην απαξίωση της πολιτικής ζωής του τόπου. Παρεμβαίνει στην εκτέλεση των δημοσίων έργων. 
    Είναι γνωστό σε όλους μας ότι αυτός ο τομέας ήταν για αρκετά χρόνια ένας προβληματικός τομέας στην πατρίδα μας. Υπήρχαν προβλήματα κόστους, ποιότητας, χρονοδιαγράμματος, υπήρχαν νομικές περιπλοκές, πλήρη αδιέξοδα, καμιά φορά, κατά τη διάρκεια της κατασκευής κάποιου δημόσιου έργου, προβλήματα, τα οποία δημιουργήθηκαν από αδυναμίες του νομικού πλαισίου, από αδυναμίες του δημόσιου τομέα, από αδυναμίες του κλάδου κατασκευών, από αδυναμίες του συνόλου του πολιτικού συστήματος. 
    Η περίοδος των κοινοτικών πλαισίων στήριξης κατέδειξε ότι το σύστημα παραγωγής έργων έχει σοβαρές αδυναμίες και μάλιστα κατέδειξε την ανεπάρκειά του να ανταποκριθεί σε ένα μεγάλο όγκο έργων. Υπήρχαν παρεμβάσεις εκ μέρους της πολιτείας στο νομικό πλαίσιο, υπήρξαν παρεμβάσεις εκ μέρους της Ευρωπαϊκής Ένωσης, τέθηκαν όροι και προϋποθέσεις για την ένταξη και εκτέλεση ενός έργου. Μας ζήτησαν και το αποδεχτήκαμε να έχουμε πλήρεις και λεπτομερειακές μελέτες, να υπάρχει σαφές χρονοδιάγραμμα με ενδιάμεσα στάδια, να καταργήσουμε τους συγκριτικούς πίνακες, να έχουμε από την αρχή διασφαλισμένο το σύνολο της πίστωσης ενός έργου, ενώ συγχρόνως -εκτός από τις παρεμβάσεις αυτές εκ μέρους της ελληνικής πολιτείας, εκτός από τους όρους και τις προϋποθέσεις που έθεσε η Ευρωπαϊκή Ένωση- εκσυγχρονίστηκε και ο κατασκευαστικός τομέας. Έγιναν σοβαρές επενδύσεις σ’ αυτόν τον κλάδο. 
    Σήμερα, κύριοι συνάδελφοι, υπάρχει μία εντελώς διαφορετική εικόνα, είναι εντελώς άλλες οι δυνατότητες του δημόσιου και ιδιωτικού τομέα. Θυμάμαι τα πρώτα έργα της Εγνατίας, τα οποία εκτελέστηκαν με πλημμελέστατο τρόπο, με πολύ μεγάλη καθυστέρηση από τις εταιρείες, οι οποίες στα αμέσως επόμενα έργα, με την ίδια επίβλεψη, κατάφεραν να εκτελέσουν με ταχύτατο τρόπο πολύ καλύτερης ποιότητας έργα. Υπάρχει μια εντελώς διαφορετική κουλτούρα. Οι δυνατότητες στο σύστημα παραγωγής έργων επιβεβαιώθηκαν με τους Ολυμπιακούς Αγώνες. Ξεκινάτε και κάνετε την παρέμβασή σας σ’ αυτό το θέμα, κύριοι Υπουργοί, από ένα εντελώς διαφορετικό σημείο. Συγχρόνως δοκιμάστηκαν και οι συμπράξεις δημόσιου και ιδιωτικού τομέα. 
    Υπάρχουν τρία παραδείγματα, στα οποία κατά κόρον αναφέρθηκαν οι συνάδελφοι, τρία λαμπρά, θα έλεγα, παραδείγματα, από τα οποία φαίνεται όμως ότι παρ΄όλο ότι όλοι τα επικαλεστήκαμε, δεν παραδειγματιστήκαμε. 
    Με την ευκαιρία, κύριε Υπουργέ, να πω και για ένα άλλο παράδειγμα που βρίσκεται σε εκκρεμότητα: Η κατασκευή της Ακαδημίας Λιμενικού Σώματος, σύμπραξη δημόσιου και ιδιωτικού τομέα, ξεκίνησε από την προηγούμενη κυβέρνηση, υπάρχουν προσφορές, πολύ προχωρημένη διαδικασία. Δύο φορές σας υπενθυμίζουμε το θέμα με τις ερωτήσεις μας. Ο συνάδελφός σας κ. Ρεγκούζας έδωσε θετικές απαντήσεις αλλά το θέμα έχει κολλήσει. 
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Στα λόγια είμαστε εύκολοι! 
    ΓΕΩΡΓΙΟΣ ΝΤΟΛΙΟΣ: Στα λόγια είμαστε εύκολοι! 
    Οι συμπράξεις, για τις οποίες συζητάμε σήμερα, χωρίς αμφιβολία μπορούν να καλύψουν αδυναμίες του προϋπολογισμού, μπορούν να απευθυνθούν στους χρήστες των έργων, δεν μπορούν όμως, σε καμία περίπτωση, κύριοι συνάδελφοι, να καταργήσουν το δημόσιο τομέα, δεν μπορούν να τα κάνουν όλα, όχι μόνο τις κατασκευές αλλά προπάντων στον τομέα της παροχής υπηρεσιών. 
    Μία σαφέστατη αδυναμία αυτού του σχεδίου νόμου είναι ότι δεν θέτει όρια. Όλα μπορούν να γίνουν με μία σύμβαση αυτού του χαρακτήρα, με μία Σ.Δ.Ι.Τ. Στα θέματα της εκπαίδευσης, παραδείγματος χάρη, μέχρι πού μπορεί να προχωρήσει μια τέτοια σύμβαση; Στον τομέα της επαγγελματικής κατάρτισης μπορούν να γίνουν τρεις μεγάλες συμβάσεις και όλο το ποσό του επόμενου Κοινοτικού Πλαισίου Στήριξης ή και το υπόλοιπο αυτού του Κοινοτικού Πλαισίου Στήριξης, να ανατεθεί σε κάποιους ιδιώτες;
      Στον τομέα της πρόνοιας μπορούν να υπάρξουν τέτοιου είδους συμβάσεις; Φοβάμαι -και θέλω να το επισημάνω ιδιαίτερα- ότι η Κυβέρνηση επιχειρεί να θέσει σε ομηρία μια σειρά συμφερόντων με το σχέδιο νόμου που φέρνει προς ψήφιση. Φοβάμαι όμως ότι η ίδια η Κυβέρνηση αλλά και το σύνολο της χώρας θα καταστεί όμηρος των συμφερόντων αυτών και θα εκχωρήσουμε όχι το θέμα των κατασκευών στον ιδιωτικό τομέα, αλλά θα εκχωρήσουμε και το προγραμματισμό μιας σειράς έργων και παρεμβάσεων στον τομέα της παροχής υπηρεσιών.
      Σας ερωτώ: ποιος θα απαγορεύσει στην τριμελή διυπουργική επιτροπή την ένταξη ενός έργου κατόπιν παραγγελίας κάποιου ιδιώτη, ο οποίος έχει τον τρόπο του να παραγγέλλει ή ποιους θα πείσει η διυπουργική επιτροπή –όταν μάλιστα μπορεί να ξεπερνάει και αυτόν τον ίδιο το νόμο, με την παράγραφο 2, στην οποία κατά κόρον αναφέρθηκαν όλοι οι συνάδελφοι- ότι δεν στήνει συμβάσεις, δεν στήνει διαγωνισμούς κατόπιν τέτοιου είδους παραγγελιών; 
      Δεν μπορούμε, κύριοι Υπουργοί, με ένα νόμο να καταργούμε την υπάρχουσα νομοθεσία, μία νομοθεσία που –επαναλαμβάνω- τα τελευταία χρόνια έχει αποδείξει ότι έχει λειτουργήσει, μία νομοθεσία που έχει δημιουργήσει μία άλλη κουλτούρα, μία νομοθεσία που μας βοήθησε να κατασκευάσουμε με θαυμάσιο τρόπο πολύ μεγάλα έργα στην πατρίδα μας. Δεν μπορούμε βεβαίως να καταργούμε τη Βουλή. 
      Όσον αφορά τον τρίτο πυλώνα –επειδή βλέπω τον κ. Φώλια εδώ- ο χαρακτηρισμός του τρίτου πυλώνα αυτού του νομοσχεδίου μού δίνει τη δυνατότητα να μιλήσω για το δεύτερο πυλώνα, κύριε Φώλια. Θέλω να δείτε –γιατί πήραμε και έναν κατάλογο επενδυτικών σχεδίων, τα οποία εγκρίθηκαν- πόσα από αυτά τα σχέδια στην ελληνική περιφέρεια αφορούν καινούργιες επενδύσεις.
      Πρόκειται για επενδυτικά σχέδια κερδοφόρων επιχειρήσεων που έτσι και αλλιώς θα γίνονταν, ενώ είναι ελάχιστα –μόλις ανιχνεύονται- τα νέα επενδυτικά σχέδια. Είναι μία πρόβλεψη την οποία είχαμε κάνει κατά τη διάρκεια εκείνης της συζήτησης. Δείτε το. Στην πατρίδα μου συμβαίνει ιδιαίτερα. Εκτιμώ ότι συμβαίνει σε όλη την ελληνική περιφέρεια και νομίζω ότι θα βγάλετε και εσείς πολύ ενδιαφέροντα συμπεράσματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω την ομιλία μου κάνοντας για μια ακόμη φορά –θεωρώ ότι δεν είναι πλεονασμός- μία ακόμη παρατήρηση. Και σε αυτό το σχέδιο νόμου, το οποίο δημιουργεί κάποιες υπηρεσίες, υπάρχει διάταξη μέσω της οποίας καταργείται το Α.Σ.Ε.Π.. Οι προσλήψεις ξεπερνούν το Α.Σ.Ε.Π..
      Αυτό έγινε και την προηγούμενη εβδομάδα. Μάλιστα την προηγούμενη εβδομάδα στο νόμο που ψηφίσαμε για τον εθελοντισμό η διάταξη ήταν σαφής, ότι σ’ αυτό το νομικό πρόσωπο δημοσίου δικαίου, το οποίο θα λειτουργεί εκτός των διατάξεων του δημόσιου λογιστικού, εξαιρείται από τις διατάξεις του δημόσιου λογιστικού, ιδίως δε –έτσι λέει το άρθρο 15 του προηγούμενου νόμου- όσον αφορά τα θέματα των προσλήψεων.
      Σε άλλο άρθρο -και εδώ, κύριε Πρόεδρε, θεωρώ ότι υπάρχει πρόβλημα και με τη Νομική Υπηρεσία της Βουλής- λέει ότι ο προϋπολογισμός αυτού του νομικού προσώπου δημοσίου δικαίου προέρχεται από τον κρατικό προϋπολογισμό. Πώς μπορούν να ξεπερνιούνται και να μην επισημαίνονται τέτοιου είδους ζητήματα προσλήψεων, όταν δύο άρθρα…
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Ντόλιο.
      ΓΕΩΡΓΙΟΣ ΝΤΟΛΙΟΣ: …θέτουν με σαφήνεια το ζήτημα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Γεωργιάδης.
      ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, το νομοσχέδιο έχει ένα μεγάλο πλεονέκτημα, ότι άργησε να έρθει και άργησε να έρθει στην Ελλάδα, όπως είχα την ευκαιρία να πω στην πρωτολογία μου. Αν είχε έρθει, θα είχαμε πολλές ευεργετικές επιπτώσεις σε μεγάλα ζητήματα, όπως για παράδειγμα τα ολυμπιακά έργα και τι μέλλει γενέσθαι, λυμένα από πριν.
      Το πλεονέκτημα του ότι άργησε είναι ότι είναι ένα εξαίρετο νομοσχέδιο το οποίο έχει ενσωματώσει με τον καλύτερο δυνατό τρόπο τις καλύτερες πρακτικές απ’ όπου έχουν εφαρμοστεί Σ.Δ.Ι.Τ.. Νομίζω ότι είναι και προς τιμήν και του Υπουργού και των ανθρώπων που δούλεψαν σ’ αυτό να ακούσουν συγχαρητήρια μέσα σ’ αυτήν την Αίθουσα, συγχαρητήρια όχι μόνο για τη διαδρομή που έκαναν μέχρι να το καταθέσουν, όπου άκουσαν πάρα πολλά πράγματα και ενσωμάτωσαν πολλά χρήσιμα στοιχεία. Και όταν λέω άκουσαν, δεν άκουσαν από Βουλευτές ή από παράγοντες ή φορείς εδώ, άκουσαν από διεθνείς παίχτες, από χώρες όπου εφαρμόζεται το Σ.Δ.Ι.Τ. εδώ και πολλά χρόνια. Και αυτό φαίνεται.
      Προτού κάνω τη μία και μοναδική παρέμβαση, που εύχομαι και ελπίζω να είναι χρήσιμη, στο άρθρο 1 του νομοσχεδίου, θέλω απλώς να πω μισή κουβέντα για το περίφημο «κουστούμι» της διαπλοκής. 
      Στο κεφάλαιο Γ΄ του νομοσχεδίου αυτού, οι διαδικασίες ανάθεσης είναι το κεφάλαιο στο οποίο θα μπορούσαν να μπουν οι διατάξεις, οι οποίες ενδεχομένως να μύριζαν διαφθορά ή διαπλοκή. 
      Λοιπόν, το κεφάλαιο Γ΄ όπως γνωρίζετε, είναι η ενσωμάτωση της κοινοτικής οδηγίας 14/2004, η οποία δεν όφειλε να γίνει τώρα. Θα μπορούσε, δηλαδή, η Κυβέρνηση, αν ήθελε να αφήσει μια ευελιξία στο συγκεκριμένο νομοσχέδιο ή στην εφαρμογή του, να περιμένει για τουλάχιστον ενάμιση χρόνο. Η δέσμευσή μας είναι να ενσωματώσουμε αυτή την οδηγία μέχρι τις 31/12/2006 και με τις διάφορες παρατάσεις, που ως συνήθως προβλέπονται στις διαδικασίες αυτές. Έρχεται η Κυβέρνηση και το κάνει ενάμιση χρόνο πριν και ξεκαθαρίζει οριστικώς το τοπίο. 
      Κατά συνέπεια, η κριτική, που φαντάζομαι ότι θα ακούσουμε και από τον Αρχηγό της Αντιπολίτευσης σε λιγάκι, να δούμε πόσο εμπεριστατωμένη θα είναι. Διότι τι περισσότερο να κάνει η Κυβέρνηση; Βάζοντας στο κεφάλαιο Γ΄ διαδικασίες ανάθεσης ενσωμάτωσε πλήρως την οδηγία ενάμιση χρόνο πριν –το τονίζω- από την ημερομηνία που όφειλε να το κάνει.
      Τώρα, στο διά ταύτα, το Σ.Δ.Ι.Τ. απευθύνεται στους οργανισμούς τοπικής αυτοδιοίκησης και προβλέπεται αυτό στο άρθρο 1. Σας διαβεβαιώ τουλάχιστον στο δικό μου το νομό ότι ήδη οι δήμαρχοι αρχίζουν και κινούνται προς την κατεύθυνση αυτή. Δηλαδή, κοιτάνε τι είναι αυτά τα οποία θα μπορούσαν να κάνουν Σ.Δ.Ι.Τ. γιατί αντιλαμβάνονται ότι εδώ έχουμε μια ευκαιρία -ιδιαίτερα στην Κέρκυρα, για παράδειγμα, που είναι και ελκυστικός νομός για επενδύσεις-  να μπορέσουμε να πετύχουμε πράγματα που με το Πρόγραμμα Δημοσίων Επενδύσεων θα πετυχαίναμε, αλλά μετά από πολλά χρόνια. 
      Εδώ υπάρχει μια δυσκολία και δεν ξέρω αν νομιμοποιούμαι να την πω σ’ αυτό το νομοσχέδιο, διότι έχει να κάνει με το εξής:
      Όπως γνωρίζουμε, ο Δημοτικός και Κοινοτικός Κώδικας έχει την εξής πρόβλεψη: Δήμοι και κοινότητες μπορούν κατ’ εξαίρεση να αναθέτουν για συγκεκριμένο χρονικό διάστημα την άσκηση συγκεκριμένης αρμοδιότητάς τους στο κράτος ή σε άλλο νομικό πρόσωπο, όπως είναι η περίπτωση του Σ.Δ.Ι.Τ.. Η ανάθεση της αρμοδιότητας αυτής αποφασίζεται από το δημοτικό και κοινοτικό συμβούλιο με πλειοψηφία 2/3. 
      Εγώ νομίζω ότι αυτή η πλειοψηφία των 2/3, που προβλέπεται από τον Κώδικα –μαζί με άλλα δυο σημεία που θα αναφέρω παρακάτω- είναι ενδεχομένως, προβληματική. Δηλαδή,  εγώ θα ήθελα να έβλεπα μια αλλαγή εκεί, ώστε να μπορεί το δημοτικό συμβούλιο με μια απλή πλειοψηφία, να προχωράει σε Σ.Δ.Ι.Τ.. Τα 2/3 πιστεύω ότι ενδεχομένως να δυσχεράνουν πρωτοβουλίες δημάρχων ή και νομαρχών, ιδιαίτερα δε σε περιόδους προεκλογικές. 
      Το δεύτερο σημείο, το οποίο είναι σχετικό, είναι το εξής: Λέει παρακάτω ο Κώδικας ότι όταν η ανάθεση της αρμοδιότητας γίνεται σε άλλο, εκτός από το κράτος, νομικό πρόσωπο –δηλαδή, σε μια εταιρεία π.χ. ειδικού σκοπού, όπως είναι η προκείμενη- μπορεί να περιληφθεί στους όρους του και η εκπροσώπηση του δήμου ή της κοινότητας στο όργανο που διοικεί το νομικό πρόσωπο.  Δηλαδή, στο όργανο που διοικεί την εταιρεία ειδικού σκοπού δίνει ο Κώδικας το δικαίωμα στο δήμο ή στην κοινότητα να πει ότι θα έχεις και εμένα στη διοίκηση της εταιρείας αυτής. 
      Νομίζω ότι αυτό είναι επίσης προβληματικό. Νομίζω ότι εδώ μπορούμε να έχουμε δύο προβλήματα. Αυτός ο οποίος είναι ο φορέας να συμμετέχει στη διοίκηση της εταιρείας, η οποία εκτελεί το Σ.Δ.Ι.Τ.. 
      Κατά συνέπεια για να μη μακρηγορώ και για να μη γίνω περισσότερο τεχνικός, εγώ θα πρότεινα το εξής, και μάλιστα  έχω καταγράψει και ποια είναι τα συγκεκριμένα άρθρα, και ίσως σας το δώσω για να καταχωρισθεί στα Πρακτικά. 
      Εγώ θα πρότεινα να δει ξανά κάποιος το άρθρο 29 του προεδρικού διατάγματος 323/1989 και το άρθρο 43 του ν.2218/1994 και να υπάρξει συγκεκριμένη εξαίρεση για τις περιπτώσεις Σ.Δ.Ι.Τ. προκειμένου να διευκολυνθεί η εφαρμογή του εργαλείου σε οργανισμούς τοπικής αυτοδιοίκησης.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γεωργιάδη.
      Το λόγο  έχει ο κ. Καραμάριος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, είναι γεγονός ότι το παρόν νομοσχέδιο θέλει να συμπληρώσει την υπάρχουσα νομοθεσία μας σε μια έλλειψη που παρουσιάζεται τόσα χρόνια. 
      Και απορώ πώς δεν αντιλήφθηκαν οι συνάδελφοι της Αξιωματικής Αντιπολίτευσης ότι αυτές οι διατάξεις είναι συμπλήρωμα της νομοθεσίας μας σε μια έλλειψη που υπήρχε τόσα χρόνια. Αυτό αποδεικνύεται από το γεγονός ότι στα έργα που έχουν γίνει μέχρι σήμερα με συμπράξεις του ιδιωτικού τομέα, παρουσιάστηκαν πολλά προβλήματα και γι’ αυτό με τη νομοθεσία αυτή, η οποία θα ισχύσει πλέον μετά την ψήφιση του νομοσχεδίου, νομίζω ότι δεν θα υπάρξει στο μέλλον καμία αντίρρηση ή αμφιβολία στην εκτέλεση έργων με τη σύμπραξη δημοσίων φορέων και ιδιωτικών φορέων.
     Κύριε Υπουργέ, εκείνο όμως που ήθελα να παρατηρήσω με τη σειρά μου και θα ήθελα να το προσέξετε, είναι ότι σε όλους τους αναπτυξιακούς νόμους, που ψηφίσαμε μέχρι σήμερα, αρμοδιότητας είτε του Υπουργείου Οικονομίας είτε του Υπουργείου Ανάπτυξης, εκεί ετέθησαν διατάξεις για την ιδιαιτερότητα στις νησιωτικές περιοχές. Αυτό, πράγματι, επιτάσσεται και στην ερμηνευτική δήλωση του άρθρου 101 του Συντάγματος, με την οποία δήλωση ο κοινός νομοθέτης και η διοίκηση, όταν νομοθετούν ή δρουν κανονιστικά, έχουν υποχρέωση να λαμβάνουν υπόψη τους τις ιδιαίτερες συνθήκες των νησιωτικών περιοχών.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Αυτήν τη δήλωση την έχουν ξεχάσει.
      ΑΝΑΣΤΑΣΙΟΣ ΚΑΡΑΜΑΡΙΟΣ: Αυτή η δήλωση, κύριε Υπουργέ, μας υπαγορεύει να συμπεριλάβουμε στις διατάξεις του πεδίου εφαρμογής του παρόντος νομοσχεδίου ότι θα είναι δυνατόν στις νησιωτικές περιοχές να υπάρξει μια ιδιαίτερη μέριμνα. Αυτή η μέριμνα δεν είναι καμιά άλλη, παρά για τα προβλήματα που παρουσιάζονται στις νησιωτικές μας περιοχές και αφορούν τις συγκοινωνίες. Οι συγκοινωνίες είναι το άπαν σήμερα. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν νοιάζονται για τα νησιά, κύριε συνάδελφε.
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, μη διακόπτετε!
     ΑΝΑΣΤΑΣΙΟΣ ΚΑΡΑΜΑΡΙΟΣ: Σε αυτήν την περίπτωση δεν μπορεί με τη νομοθεσία που συζητάμε σήμερα να τύχουν εφαρμογής αυτές οι διατάξεις σε ό,τι αφορά, παραδείγματος χάρη, τη σύσταση ακτοπλοϊκών ναυτιλιακών επιχειρήσεων και πολύ περισσότερο στις περιπτώσεις που με βάση την υπάρχουσα νομοθεσία οι ακτοπλοϊκές γραμμές διαφέρουν από τις λοιπές συγκοινωνίες της Ελλάδος, είτε λέγονται αεροπορικές είτε οδικές, όπου εκεί υπάρχει θεσμικό πλαίσιο. Υπάρχει το θεσμικό πλαίσιο του ΟΣΕ για τα τρένα, το θεσμικό πλαίσιο των αεροπορικών συγκοινωνιών και του ΚΤΕΛ των οδικών συγκοινωνιών για τις ηπειρωτικές συγκοινωνίες. 
     Δυστυχώς, όμως, μέχρι σήμερα εις τη θάλασσα δεν υπάρχει θεσμικό πλαίσιο. Υπάρχει ένα θεσμικό πλαίσιο το οποίο λέει ότι κάθε Οκτώβριο το Υπουργείο Εμπορικής Ναυτιλίας προκηρύσσει τις γραμμές και αν δεν υπάρξει προσφορά πλοιοκτητών στις άγονες γραμμές -και αντιλαμβάνεστε για ποιο λόγο δεν υπάρχει- τότε το Υπουργείο Εμπορικής Ναυτιλίας μετατρέπει την υποχρέωση του κράτους να παρέχει συγκοινωνίες στους πολίτες, κάνοντάς την δημόσια υπηρεσία. Εφόσον μετατραπεί σε δημόσια υπηρεσία, τότε πλέον το Υπουργείο Εμπορικής Ναυτιλίας επιχορηγεί αυτές τις συγκοινωνίες. Το ξέρετε, κύριε Υπουργέ, γιατί κατάγεται η σύζυγός σας από νησί και καταλαβαίνετε τι θα πει συγκοινωνία αγόνων γραμμών. 
     Όμως, μέχρι σήμερα αυτή η νομοθεσία, αλλά και η νομοθεσία της Ευρωπαϊκής Ένωσης δεν επέτρεπε τη μετατροπή των δημοσίων υπηρεσιών πέραν της ετήσιας σύμβασης. Έρχεται πολύ σωστά τώρα το Υπουργείο της Εμπορικής Ναυτιλίας να κάνει μία διάταξη, η οποία ήδη δημοσιεύτηκε στις εφημερίδες, με την οποία μετατρέπει αυτήν την προσπάθεια των δημοσίων υπηρεσιών όχι σε ετήσια σύμβαση, αλλά σε πενταετή. Αυτός λοιπόν είναι ένας τομέας δημόσιας υπηρεσίας. 
     Άρα, λοιπόν, όταν στο άρθρο 2 αναφέρεται ότι «έχουν ως αντικείμενο την εκτέλεση έργων ή και την παροχή υπηρεσιών που ανήκουν στην αρμοδιότητα των Δημοσίων Φορέων με βάση διάταξη νόμου ή σύμβαση ή το καταστατικό τους», το ερώτημα είναι το εξής: Στους δημόσιους φορείς υπάγεται αυτή η ρύθμιση της μετατροπής σε δημόσια σύμβαση που εκεί το Υπουργείο Εμπορικής Ναυτιλίας υποχρεωτικά πλέον, σε συνδυασμό με το Υπουργείο Αιγαίου και Νησιωτικής Πολιτικής, επιχορηγεί πλοία για τις συγκοινωνίες αυτών των άγονων γραμμών, γιατί και ο τελευταίος κάτοικος του ακριτικού νησιού έχει δικαίωμα να ζητήσει τη συγκοινωνία του και την επικοινωνία με την πρωτεύουσα του νομού; Εδώ είναι το πρόβλημα. Αν, κύριε Υπουργέ, την ερμηνευτική δήλωση την οποία εσείς θα κάνετε -εγώ θα έλεγα ότι είναι και υποχρέωση, σύμφωνα με το άρθρο 101 του Συντάγματος- όπως τη βάλαμε ήδη στον αναπτυξιακό νόμο και του Υπουργείου Τουριστικής Ανάπτυξης, γιατί είναι υποχρέωση της πολιτείας να θέσει τέτοιες διατάξεις, τότε σε αυτήν την παράγραφο θα μπορούσε να μπει ερμηνευτική δήλωση ή ό,τι εσείς θέλετε που να αναφέρει ότι «στην προκειμένη περίπτωση οι ναυτιλιακές επιχειρήσεις υπάγονται στις συμπράξεις του δημόσιου τομέα με τους οργανισμούς τοπικής αυτοδιοίκησης Α΄ ή Β΄ βαθμού».
    Εάν έστω δεν θέλετε να βάλετε αυτήν τη διάταξη, που εγώ νομίζω ότι έχουμε υποχρέωση αυτή τη στιγμή, μια και νομοθετούμε με το άρθρο 101 του Συντάγματος, τότε με μια δήλωσή σας σαφή προς τη Βουλή θα μπορούσατε να πείτε ότι στο γενικό πεδίο εφαρμογής υπάγονται οι περιπτώσεις στις οποίες οι Ο.Τ.Α. θα αποφάσιζαν να κάνουν τέτοιου είδους συμπράξεις, έτσι ώστε πράγματι να αναπληρώσουν εκείνες τις περιπτώσεις που οι διάφοροι πλοιοκτήτες για τον άλφα ή το βήτα λόγο δεν θέλουν πράγματι να κάνουν εκτελέσεις δρομολογίων σε άγονες γραμμές. 
    Και το ζήτημα είναι: Η νησιωτική Ελλάδα, κύριοι συνάδελφοι, είναι μεγαλύτερη από την ηπειρωτική. Αυτήν τη στιγμή έχουμε χιλιάδες νησιά στο Αιγαίο πέλαγος και το πρόβλημα είναι μεγάλο.
    ΞΕΝΟΦΩΝ ΒΕΡΓΙΝΗΣ: Υπάρχουν και τα Ιόνια νησιά.
    ΑΝΑΣΤΑΣΙΟΣ ΚΑΡΑΜΑΡΙΟΣ: Το Ιόνιο, κύριε συνάδελφε, έχει πολύ μικρότερα προβλήματα, διότι απέχετε από την ηπειρωτική Ελλάδα πολύ λίγο και δεν υπάρχουν μέχρι σήμερα μεγάλα προβλήματα. Εκεί που υπάρχει το πρόβλημα είναι στα Ψαρά, στο Καστελόριζο και στην Αστυπάλαια, που είναι στο μέσο του Αιγαίου Πελάγους.
    Σήμερα, λοιπόν. υπάρχουν προβλήματα στις ακτοπλοϊκές μας συγκοινωνίες. Αν δεν δώσουμε τη δυνατότητα να αντιμετωπιστούν αυτά τα προβλήματα σήμερα που νομοθετούμε για τις συμπράξεις αυτές μεταξύ δημοσίου και ιδιωτικού τομέα, πώς θα το κάνουμε διαφορετικά; Θα έρθει αύριο η νομαρχία ή ο δήμος και θα πει ότι δημιουργεί ναυτιλιακή εταιρεία, η οποία θα υπαχθεί στην τριμερή διυπουργική επιτροπή και θα πείτε μετά εσείς ότι δεν μας καλύπτει ο νόμος ή θα το δείτε κατ’ εξαίρεση;
    Κύριε Υπουργέ, σύμφωνα με τη σχετική δήλωση 30 της Συνθήκης του Άμστερνταμ, που ξέρετε πολύ καλά ότι ισχύει μέχρι σήμερα, διότι δεν υπάρχει επικύρωση του Ευρωπαϊκού Συντάγματος, με την οποία δήλωση το ελληνικό κράτος έχει υποχρέωση να ζητήσει από την Ευρωπαϊκή Ένωση θεσμικά μέτρα υπέρ των ελληνικών νησιών και σε συνέχεια με την ερμηνευτική δήλωση του άρθρου 101 του Συντάγματος, ερμηνευτική δήλωση η οποία αποτελεί συνταγματική υποχρέωση, σας ζητώ να περιλάβετε στη διάταξη του άρθρου 2 του πεδίου εφαρμογής, δήλωση ότι σ’ αυτήν την περίπτωση υπάγονται και οι ναυτιλιακές συμπράξεις με σκοπό την εκτέλεση ακτοπλοϊκών δρομολογίων στα νησιά του Αιγαίου Πελάγους.
    Μια και μας δίδεται η ευκαιρία σήμερα να θεσπίσουμε αυτή τη διάταξη ας το βάλουμε αυτό, διότι αργότερα θα διαπιστώσουμε ότι πέταξε το πουλάκι.
    Θέλω να δηλώσω, κύριε Πρόεδρε και κύριοι συνάδελφοι, ότι η προσπάθεια την οποία καταβάλλω δεν αποβλέπει σε τίποτε άλλο παρά μόνο στο ότι πρέπει να αντιμετωπίσουμε μια κατάσταση, η οποία είναι πραγματική. Σ’ όλους τους αναπτυξιακούς νόμους θεσπίσαμε ιδιαίτερα κίνητρα για νησιά μέχρι τρεις χιλιάδες κατοίκους. Αυτό το έκαναν όλες οι κυβερνήσεις και επεκτείνεται σιγά-σιγά. Σήμερα αποβλέπουμε στην ανάπτυξη. Η ανάπτυξη όμως για να επιτευχθεί πρέπει να έχει κατ’ αρχάς υποδομές. Και οι υποδομές είναι οι συγκοινωνίες, στη συγκεκριμένη περίπτωση είτε ακτοπλοϊκές είτε αεροπορικές. Και στα νησιά του Αιγαίου εκείνο που προέχει είναι οι ακτοπλοϊκές και μόνο συγκοινωνίες. Γι’ αυτό και θα παρακαλέσω τους κυρίους Υπουργούς να βάλουν στο παρόν νομοσχέδιο σχετική διάταξη σύμφωνα με την οποία υποχρεωτικά η πολιτεία θα πρέπει να δείξει ιδιαίτερη φροντίδα για τις νησιωτικές περιοχές. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Οικονομίας και Οικονομικών κ. Αλογοσκούφης για μία μικρή παρέμβαση.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αναφορικά με αυτά που ανέπτυξε ο συνάδελφος κ. Καραμάριος, θέλω να πω ότι έχει απόλυτο δίκιο. Πρέπει -και πράγματι υπάρχει- να υπάρχει ενδιαφέρον για τις νησιωτικές περιοχές. Είναι γνωστό άλλωστε και πολιτικά αλλά και προσωπικά το ενδιαφέρον μου για τις νησιωτικές περιοχές. 
    Επειδή όμως εδώ πρόκειται για ένα νόμο-πλαίσιο, δεν βάζουμε ειδική μνεία για κανέναν τύπο έργου. Είναι το σύνολο των έργων και το σύνολο των υπηρεσιών. Αυτό αφορά μόνο. Δεν μπορούμε να κάνουμε εξειδίκευση. Ασφαλώς και αφορά και τους Ο.Τ.Α. σε νησιωτικές περιοχές, οι οποίοι θέλουν να αναπτύξουν μία υπηρεσία μεταφορική μεταξύ νησιών και ασφαλώς και μπορούν να υπαχθούν σ’ αυτό το πλαίσιο.
      Θα πω και κάτι επιπλέον, ότι δεν αναιρεί αυτός ο νόμος τη δυνατότητα που έχουν οι Ο.Τ.Α. να προχωρούν σε συμπράξεις με βάση τον Κώδικα Δήμων και Κοινοτήτων. Έχουν και εκεί κάποιες δυνατότητες. Αυτό το πλαίσιο που ψηφίζουμε σήμερα τους δίνει, όμως, επιπλέον δυνατότητες, με την έννοια ότι επειδή μπαίνουν κανόνες, μπαίνει η αξιολόγηση, μπαίνει και η πολιτική κάλυψη, θα είναι πολύ πιο εύκολη η χρηματοδότηση των συμπράξεων. Και πιστεύω ότι πάρα πολλοί δήμοι και κοινότητες –άλλωστε αυτό βγαίνει και από τις συζητήσεις που είχαμε με την Κ.Ε.Δ.Κ.Ε.- θα επιλέγουν τελικά να υπάγονται σε αυτό το πλαίσιο, προκειμένου να προχωρήσουν σε συμπράξεις. Διότι αυτό θα τους δίνει τη δυνατότητα, λόγω του ότι οι κανόνες θα είναι σαφείς και δεσμευτικοί, να χρηματοδοτούνται ευκολότερα και ανετότερα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ορίστε, κύριε Μπέζα, έχετε το λόγο.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, ιδιαίτερα τα δύο άρθρα, το άρθρο 17 και το άρθρο 18 τα οποία συζητούνται σε αυτήν την ενότητα των άρθρων, μου δίνουν την αφορμή να κάνω την εξής αναφορά. 
      Παρακολούθησα τις αγορεύσεις των συναδέλφων του ΠΑ.ΣΟ.Κ. στη διάρκεια της συζήτησης που γίνεται αυτές τις ημέρες στη Βουλή. Διάβασα από τον Τύπο και τις δηλώσεις του Αρχηγού της Αξιωματικής Αντιπολίτευσης για το «κοστούμι της διαπλοκής» σε σχέση με το συγκεκριμένο νομοσχέδιο και πιστεύω ότι περίπου τα ίδια πράγματα θα επαναληφθούν και στην τοποθέτησή του εδώ σε λίγο. Θα ήθελα να κάνω δύο διαπιστώσεις σχετικά με τη στάση του ΠΑ.ΣΟ.Κ. στη συγκεκριμένη νομοθετική πρωτοβουλία της Κυβέρνησης. 
      Η πρώτη διαπίστωση είναι ότι η Αξιωματική Αντιπολίτευση, για να καλύψει την πολιτική της ολιγωρία, να δημιουργήσει όλα τα προηγούμενα χρόνια ένα ασφαλές, για το δημόσιο συμφέρον, θεσμικό περιβάλλον για τις συμπράξεις μεταξύ δημόσιου και ιδιωτικού τομέα -διότι περί πολιτικής ολιγωρίας πρόκειται- έρχεται τώρα και προσπαθεί να ανακαλύψει, να εφεύρει διαφωνίες και σοβαρές ενστάσεις στο νομοσχέδιο, ακριβώς για να υποβαθμίσει τη σημαντική νομοθετική πρωτοβουλία της Κυβέρνησης.
      Η δεύτερη διαπίστωση είναι ότι λόγω της έντονης, κατά τη γνώμη μου εσωκομματικής αμφισβήτησης, την οποία δέχεται ο Αρχηγός του ΠΑ.ΣΟ.Κ. και προκειμένου να παρουσιάσει αντιπολιτευτικό έργο, να παρουσιάσει αντιπολιτευτική δράση, σηκώνει τον τόνο, μιλάει για διαπλοκή και για αδιαφάνεια. Και καθώς ο Αρχηγός σέρνει το χορό, πιστεύω ότι και οι υπόλοιποι συνάδελφοι του ΠΑ.ΣΟ.Κ..
      Αυτές, λοιπόν, οι δύο βασικές διαπιστώσεις, εξηγούν, νομίζω, τη στάση της Αξιωματικής Αντιπολίτευσης απέναντι στο συγκεκριμένο νομοσχέδιο. 
      Αν όμως, κύριοι συνάδελφοι, υπήρξαν καταστάσεις και περιπτώσεις αδιαφάνειας –δεν μιλάω για διαπλοκή, μιλάω για αδιαφάνεια- στο παρελθόν, αυτές ήταν όταν για παράδειγμα είχαμε τον περιβόητο μαθηματικό τύπο στην ανάθεση των δημοσίων έργων, ένα μαθηματικό τύπο ο οποίος οδηγούσε στην ουσία σε χειραγώγηση των διαδικασιών και σε απευθείας αναθέσεις έργων. 
      Αν είχαμε συνθήκες αδιαφάνειας, αυτές μπορεί να υπήρχαν στην περίπτωση του έργου της Αττικής Οδού, όπου εκτός του τιμήματος παραχώρησης, ανατέθηκαν μία σειρά από συμπληρωματικά και παράπλευρα έργα, με αποτέλεσμα να έχουμε στην ουσία το διπλασιασμό του κόστους σε σχέση με αυτό που προέβλεπε η σύμβαση παραχώρησης. 
      Αν είχαμε συνθήκες αδιαφάνειας στο παρελθόν, αυτές ήταν για παράδειγμα στο αεροδρόμιο «Ελευθέριος Βενιζέλος», όπου το δημόσιο αναγκάστηκε να αναλάβει τις εγγυήσεις απέναντι στην Ευρωπαϊκή Τράπεζα Επενδύσεων και όχι μόνο αυτό. Το δημόσιο έδωσε και τη δέσμευση για οποιαδήποτε άλλη εγγύηση απαιτείτο στην εκτέλεση του συγκεκριμένου έργου. 
      Αν είχαμε καταστάσεις αδιαφάνειας στο παρελθόν ήταν όταν οι τράπεζες έμπαιναν εκ των υστέρων στη διαδικασία, έθεταν όρους και ζητούσαν να τροποποιηθούν, όπως και έγινε, οι συμβάσεις παραχώρησης κατά το δοκούν. 
      Αν είχαμε συνθήκες αδιαφάνειας στο παρελθόν, είχαμε διότι δεν υπήρχε συγκεκριμένο θεσμικό πλαίσιο για τις συμπράξεις δημόσιου και ιδιωτικού τομέα. 
      Αυτή, λοιπόν, είναι η πραγματικότητα και για να μην επαναληφθούν τέτοιες καταστάσεις και επειδή ακριβώς υπάρχει και η αρνητική εμπειρία του παρελθόντος, έχουμε το συγκεκριμένο θεσμικό πλαίσιο, στο οποίο τίθενται σαφείς και συγκεκριμένες δικλίδες ασφαλείας. Είναι ξεκάθαρο από το άρθρο 18 ότι οι ιδιωτικοί φορείς αναλαμβάνουν ένα ουσιώδες μέρος των κινδύνων της χρηματοδότησης και είναι σαφές και ξεκάθαρο από το άρθρο 17 ότι ο νόμος προσδιορίζει το ελάχιστο περιεχόμενο των συμβάσεων σύμπραξης, όπου περιλαμβάνεται μία σαφής και αναλυτική περιγραφή των δικαιωμάτων και των υποχρεώσεων και των δύο συμβαλλόμενων μερών.
      Δεν ήταν στόχος μας και δεν μπορούμε προφανώς σ’ αυτό το νομοσχέδιο να καθορίσουμε με λεπτομέρεια όλους τους όρους της σύμβασης, γιατί οι συμπράξεις οι οποίες θα γίνονται έχουν διαφορετικά αντικείμενα. Μπορεί να έχουμε συμπράξεις για έργα Πληροφορικής, για ένα κατασκευαστικό αντικείμενο, για υπηρεσίες. Έχουν οριστεί, όμως –και αυτό πρέπει να τονιστεί ιδιαίτερα- πολύ συγκεκριμένοι όροι που έχουν σχέση με τη χρηματοδότηση, με τη συμμετοχή των δημοσίων φορέων στη σύμπραξη, με τις διαδικασίες είσπραξης των συμβατικών ανταλλαγμάτων, με θέματα που αφορούν την έκδοση οικοδομικών αδειών, τις ΔΕΚΟ, την προστασία του περιβάλλοντος.
      (Στο σημείο αυτό εισέρχεται στην Αίθουσα ο Αρχηγός της Αξιωματικής Αντιπολίτευσης κ. Γεώργιος Παπανδρέου χειροκροτούμενος από τους Βουλευτές του κόμματός του)
      Ιδιαίτερα γι’ αυτά τα θέματα που έχουν σχέση με την προστασία του περιβάλλοντος, με τις αρχαιολογικές έρευνες και με τη λειτουργία των υπηρεσιών στις ΔΕΚΟ πιστεύω, κύριοι συνάδελφοι της Αξιωματικής Αντιπολίτευσης, ότι δεν θα έπρεπε να είχατε ενστάσεις, διότι αυτές οι διατάξεις οι οποίες περιέχονται στο συγκεκριμένο νομοσχέδιο, έχουν χρησιμοποιηθεί στα έργα του αεροδρομίου, στην Αττική Οδό, στο μετρό και δεν καταλαβαίνω για ποιο λόγο εκείνες οι διατάξεις τότε ήταν χρήσιμες, ενώ στο συγκεκριμένο νομοσχέδιο θα δημιουργήσουν προβλήματα.
      Ο νόμος, λοιπόν, ορίζει με σαφήνεια τα νομικά θέματα που διέπουν αυτές τις συμπράξεις, όπως είναι η εκχώρηση των απαιτήσεων, το κύρος των εμπράγματων ασφαλειών, τα φορολογικά ζητήματα, την επίλυση των διαφορών. Ο νόμος είναι σαφέστατος, δημιουργεί ένα σαφές γενικό περίγραμμα, είναι ένας νόμος ο οποίος έχει την απαραίτητη ισορροπία μεταξύ της ευελιξίας, αλλά και των περιορισμών που θα δημιουργούσαν πολλά πρακτικά προβλήματα και στην εφαρμογή του θεσμού.
      Είναι βέβαιο ότι έπρεπε να κινηθούμε έτσι. Είναι βέβαιο ότι έπρεπε να ακολουθήσουμε αυτήν τη διαδικασία, αυτόν το δρόμο. Είναι βέβαιο ότι κινούμαστε στο σωστό δρόμο. Και αυτό, ξέρετε, δεν είναι μόνο άποψη δική μας. Είναι και δική σας άποψη, την οποία είχατε εκφράσει όταν ήσασταν στην Κυβέρνηση. 
      Έχω εδώ στα χέρια μου ερώτηση, την οποία είχα υποβάλει εγώ ο ίδιος με το συνάδελφο κ. Τσιτουρίδη, το Νοέμβριο του 2000 προς τους τότε συναρμόδιους Υπουργούς για την κατασκευή αυτοκινητόδρομων με συμβάσεις παραχώρησης. Σας διαβάζω ένα μικρό απόσπασμα από την απάντηση του τότε Υπουργού Οικονομίας κ. Παπαντωνίου: «Προκειμένου να λειτουργήσει αποδοτικά αυτός ο θεσμός, εκπονείται ένα νέο θεσμικό πλαίσιο.» Βέβαια, ακόμα το εκπονείτε και φτάσατε στο σημείο τελικά να μην ψηφίσετε θεσμικό πλαίσιο στη διάρκεια της κυβερνητικής σας θητείας. «Αυτή η προσπάθεια», λέει ο Υπουργός, «επικεντρώνεται στη δημιουργία ενός γενικού κανονιστικού πλαισίου έτσι ώστε να αποφεύγονται ad hoc επιλογές καθώς και η ανάγκη κύρωσης των παραχωρητικών συμβάσεων στο Κοινοβούλιο. Η ύπαρξη γενικών νομοθετικών ρυθμίσεων στα επιμέρους ζητήματα θα συνέβαλλε καθοριστικά στη συντόμευση του χρόνου των απαιτούμενων διαδικασιών.» Και προσέξτε αυτό: «Η ύπαρξη ενός γενικού κανονιστικού πλαισίου θα συνέβαλλε θετικά στη θέσπιση ενός διαφανέστερου πλαισίου με ενιαίους κανόνες. Το ενιαίο νομοθετικό πλαίσιο δημιουργεί βεβαιότητα στις αναθέτουσες αρχές και στους υποψήφιους παραχωρησιούχους.».
      Αυτές, λοιπόν, ήταν τότε οι απόψεις σας. Αυτός είναι ο δρόμος τον οποίο εμείς ακολουθούμε. Δημιουργούμε ένα γενικό κανονιστικό πλαίσιο, που διασφαλίζει τη διαφάνεια και το δημόσιο συμφέρον. Άλλο τώρα αν υπάρχει μια έντονη αμφισβήτηση από εσάς για λόγους καθαρά αντιπολιτευτικούς, όπως αποδεικνύεται.
      Και τελειώνω, κύριε Πρόεδρε, με μια μόνο παρατήρηση, μια αναφορά σε σχέση με τις ενστάσεις των συναδέλφων, γιατί δεν περιλαμβάνονται σ’ αυτόν το νόμο διατάξεις που έχουν σχέση με την κατασκευή και τη μελέτη των δημοσίων έργων. Δεν μιλάμε, κύριοι συνάδελφοι, για κλασικά δημόσια έργα. Αυτό που πρέπει να γίνει κατανοητό είναι ότι η Εταιρεία Ειδικού Σκοπού δεν είναι απλώς κατασκευαστής δημοσίων έργων. Είναι μια εταιρεία, η οποία θα διαχειριστεί επιμέρους υπεργολαβίες κατασκευής, συντήρησης κτηρίων, εγκαταστάσεων. Μπορεί να έχει μέσα υπεργολάβους παροχής υπηρεσιών καθαριότητας, φύλαξης, εστίασης κ.λπ. Επομένως μιλάμε για μια εντελώς διαφορετική διαδικασία, μια εντελώς διαφορετική νοοτροπία.
      Και επιπλέον, το συγκεκριμένο νομοσχέδιο εμπεριέχει και ενσωματώνει τις διατάξεις της κοινοτικής οδηγίας 18/2004 για την ανάθεση έργων και μελετών. Εκτός βέβαια, αν πιστεύετε ότι το νομοθετικό πλαίσιο της Ευρωπαϊκής Κοινότητας για τις αναθέσεις έργων και μελετών είναι ένα αδιαφανές νομοθετικό πλαίσιο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Μπέζα.
      Κυρίες και κύριοι συνάδελφοι, έχω την τιμή να ανακοινώσω στο Τμήμα πως η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Εμπορικής Ναυτιλίας: 1. «Κύρωση της Διεθνούς Σύμβασης για τον έλεγχο επιβλαβών συστημάτων υφαλοχρωματισμού των πλοίων, 2001» και 2. «Κύρωση της Διεθνούς Σύμβασης για την αστική ευθύνη για ζημία ρύπανσης από πετρέλαιο κίνησης, 2001».
      Έχει ζητήσει το λόγο ο Αρχηγός της Αξιωματικής Αντιπολίτευσης, Πρόεδρος του ΠΑ.ΣΟ.Κ., κ. Παπανδρέου.
      Ορίστε, κύριε Παπανδρέου, έχετε το λόγο.
      (Χειροκροτήματα από την πτέρυγα του ΠΑ.ΣΟ.Κ.)
ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, σύμφωνα με το ευρωβαρόμετρο, η συντριπτική πλειοψηφία των Ελλήνων εμφανίζεται ιδιαίτερα δυσαρεστημένη από την ελληνική οικονομία (το 86%), την απασχόληση (το 93%), καθώς και από την παρούσα κατάσταση της κοινωνικής πρόνοιας (το 75%). Οκτώ στους δέκα πολίτες διαφωνούν με την οικονομική πολιτική της Κυβέρνησης και βεβαίως είναι απαισιόδοξοι για την προοπτική της χώρας και της οικονομίας της. Αυτό είναι το έργο της Νέας Δημοκρατίας. Ό,τι και να πει ο κ. Καραμανλής τις μέρες αυτές, δύσκολα θα μπορέσει να ωραιοποιήσει την εικόνα που ζει ο μέσος Έλληνας πολίτης.
	Γιατί, όμως, έφερε το νομοσχέδιο αυτό η Κυβέρνηση και μάλιστα ένα νομοσχέδιο που αφορά τη συνεργασία του δημοσίου με τον ιδιωτικό τομέα; Όταν, επί ΠΑ.ΣΟ.Κ., όταν κάναμε συνεργασίες ιδιωτικού-δημόσιου τομέα σε μεγάλα ολυμπιακά έργα, στη ζεύξη Ρίου-Αντιρρίου, σε σειρά άλλων πολύ σημαντικών έργων, είχατε καταγγείλει αυτήν τη συνεργασία, είχατε καταγγείλει αυτήν τη λογική, είχατε αντιδράσει με τον πιο έντονο αντιπολιτευτικό και λαϊκίστικο, θα έλεγα, τρόπο. Σήμερα υιοθετείτε αυτήν τη λογική. 
Άρα το συμπέρασμα είναι ότι δεν σας έφταιξε η συνεργασία δημόσιου-ιδιωτικού τομέα, απλώς αυτό που σας έφταιξε ήταν ότι δεν ήσασταν εσείς κυβέρνηση για να διαχειριστείτε τα έργα αυτά. Η εξουσία για την εξουσία, κάτι που αποκαλύπτεται πλήρως και αναδεικνύεται απ’ αυτό το νομοσχέδιο, ένα νομοσχέδιο το οποίο έχει χαρακτηριστεί ως «κουστούμι» αδιαφάνειας και διαφθοράς. 
(Χειροκροτήματα από την πτέρυγα του ΠΑ.ΣΟ.Κ.)
ΒΥΡΩΝ ΠΟΛΥΔΩΡΑΣ: Εσφαλμένως.
ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Αυτή είναι η πρώτη γενική παρατήρηση.
      Ειδικότερη παρατήρηση: Ένας πρώτος λόγος για τον οποίο η Κυβέρνηση φέρνει το νομοσχέδιο ως έχει, είναι η τρομακτικά δύσκολη οικονομική κατάσταση για το δημόσιο προϋπολογισμό, μετά από τους δικούς σας χειρισμούς, τη δημιουργία αυτής της «μαύρης τρύπας» και της αδυναμίας να καλύψετε αυτήν τη «μαύρη τρύπα» με τον τρόπο που χειριστήκατε –και τα έχουμε συζητήσει εδώ, στη Βουλή, αρκετές φορές- το θέμα του ελλείμματος. Έχετε επιλέξει, όχι να περιορίσετε τις σπατάλες των 10.000.000.000 για τις οποίες μιλάγατε προεκλογικά, αλλά να περιορίσετε τον «πυρήνα» του αναπτυξιακού ρόλου του δημοσίου που είναι οι δημόσιες επενδύσεις. Δεν τον περιορίσατε απλώς μέσω του προϋπολογισμού του 2005, αλλά τον έχετε περιορίσει και μέσω της παύσης των πληρωμών που φθάνει, νομίζω, ουσιαστικά να περιορίσετε τις δημόσιες επενδύσεις κοντά στο 40% με 50% του προϋπολογισμού που υπήρχε παλαιότερα.
      Τι κάνετε, λοιπόν, μ’ αυτό το νομοσχέδιο; Η δική μας λογική ήταν, συμπληρωματικά στο βασικό ρόλο του δημοσίου να φέρουμε και νέα επενδυτικά κεφάλαια επιπλέον, για να μπορούμε να έχουμε επιπλέον ανάπτυξη για τη χώρα, δηλαδή χρησιμοποιώντας ως ισχυρό «εργαλείο» τις δημόσιες επενδύσεις να έχουμε και τον ιδιωτικό τομέα μαζί μας.
Εσείς, όμως, κάνετε το αντίστροφο. Θα αντικαταστήσετε τις δημόσιες επενδύσεις με τις ιδιωτικές. Αυτό τι σημαίνει; Σημαίνει ουσιαστικά μείωση των δυνατοτήτων επένδυσης στη χώρα μας. Δεν θα είναι αθροιστικά, δεν θα είναι συμπληρωματικά, αλλά θα είναι αντικατάσταση.
     Δεύτερον. Τι σημαίνει αντικατάσταση; Αντικατάσταση σημαίνει ότι θα μετακινηθεί το κόστος αυτών των έργων στον πολίτη, γιατί όσο μεγαλύτερη είναι η δημόσια συμμετοχή, τόσο μικρότερο είναι το κόστος του χρήστη στην επόμενη φάση. Ουσιαστικά δηλαδή θα έχουμε νέους έμμεσους φόρους για τον πολίτη. 
      (Χειροκροτήματα από την πτέρυγα του ΠΑ.ΣΟ.Κ.)
     Και μάλιστα υπέρογκους, εφόσον δεν θα υπάρχει ουσιαστική δημόσια συμμετοχή.
     Τρίτον, επειδή πολλά απ’ αυτά τα έργα θα είναι έργα στην περιφέρεια, θα δημιουργήσετε ανισότητα μεταξύ κέντρου και περιφέρειας. Πολύ μεγαλύτερη ανισότητα. Και βεβαίως θα υπάρξει ένα μεγάλο κόστος για τον απλό πολίτη. Συνολική μείωση των έργων, αντί για την αύξηση των έργων. Όλα αυτά τα κάνετε λόγω των αδυναμιών σας να έχετε ένα πραγματικό Πρόγραμμα Δημοσίων Επενδύσεων και να μπορέσετε να απορροφήσετε και ουσιαστικά κονδύλια του Γ΄ Κοινοτικού Πλαισίου Στήριξης. Έχετε αποδειχθεί ανίκανοι να κάνετε μια σοβαρή δουλειά απορρόφησης. 
     Το δεύτερο στοιχείο, όμως, ιδιαίτερα σημαντικό σε σχέση με το νομοσχέδιο αυτό, είναι ότι αντιμετωπίζετε εχθρικά το περιβάλλον και τον πολιτισμό. Ενώ το σχέδιο νόμου του ΠΑ.ΣΟ.Κ. όριζε πως οι περιβαλλοντικές μελέτες πρέπει να εκπονούνται και να εγκρίνονται πριν από την προκήρυξη του έργου, εσείς μεταθέτετε τη σχετική υποχρέωση για μετά την προκήρυξη, πριν από την ανάθεση. Σκεφτείτε, λοιπόν, ότι δεν αξιολογείται ένα έργο με περιβαλλοντικούς όρους. Δηλαδή ένα μεγάλο έργο θα δημοπρατηθεί, θα αποφασιστεί, χωρίς εκ των προτέρων να έχουν οριστεί οι περιβαλλοντικοί όροι. Και μετά θα δούμε τι θα πρέπει να διορθώσουμε. Το ίδιο και στο χώρο του πολιτισμού. Βάζετε ασφυκτικές χρονικές διαδικασίες, που αν αυτές τις εφαρμόζαμε για τη λειτουργία, για την ανάπτυξη, για την κατασκευή του μετρό στην Αθήνα, θα είχαμε χάσει την τεράστια, την πλούσια αρχαιολογική περιουσία-κεφάλαιο, το οποίο σήμερα υπάρχει λόγω των προδιαγραφών που βάλλαμε εμείς, ως ΠΑ.ΣΟ.Κ., γι’ αυτήν την περιουσία.
      (Χειροκροτήματα από την πτέρυγα του ΠΑ.ΣΟ.Κ.)
     Και σας ρωτώ. Αυτό θεωρείτε ότι είναι το αναπτυξιακό μοντέλο για τη χώρα μας που πρέπει να προωθήσουμε; Στο παρελθόν η παράταξή σας κατέστρεψε το περιβάλλον, στην Αθήνα του 1960, με όλο αυτό το τσιμέντο. Το σύγχρονο αναπτυξιακό μοντέλο πρέπει να επενδύσει στο περιβάλλον και στον πολιτισμό. Και είναι τα πλεονεκτήματά μας για το σήμερα, για το αύριο και για το μέλλον. 
     Όμως, φίλες και φίλοι, πέραν αυτών νομίζω ότι το πιο σημαντικό στο οποίο θα ήθελα να σταθώ, είναι ότι το σχέδιο νόμου θέτει μείζονα θέματα αδιαφάνειας και διαφθοράς. Παρακάμπτει όλους τους πιθανούς θεσμούς ελέγχου των συμβάσεων μεταξύ ιδιωτικού και δημόσιου τομέα, με αποτέλεσμα οι ίδιοι Υπουργοί, η ίδια η εκτελεστική εξουσία, η Κυβέρνηση του κ. Καραμανλή να συναλλάσσεται απευθείας με το οικονομικό κεφάλαιο, χωρίς καμία διαδικασία ελέγχου, χωρίς καμία ασφαλιστική δικλίδα. Δηλαδή η Κυβέρνησή σας για συμβάσεις της τάξης των 100.000.000 ή 200.000.000 ευρώ αποφεύγει τον έλεγχο της Βουλής, τον έλεγχο του Ελεγκτικού Συνεδρίου, τον έλεγχο από διακομματικές επιτροπές. Διακομματικές επιτροπές που εμείς καθιερώσαμε επί ΠΑ.ΣΟ.Κ., ένα θεσμό που ενώ στην αρχή η Νέα Δημοκρατία κατήγγειλε, σήμερα εφαρμόζεται επιλεκτικά και όχι βέβαια για τόσο κρίσιμα θέματα, όπως αυτά που συζητάμε σήμερα. Είναι απαράδεκτο η Διυπουργική Επιτροπή των Συμπράξεων Δημοσίου και Ιδιωτικού Τομέα να μπορεί να λειτουργεί η ίδια ως αναθέτουσα αρχή, κατά παρέκκλιση των προηγούμενων διατάξεων του νόμου και κατ’ αναλογία με τη διυπουργική επιτροπή αποκρατικοποιήσεων. 
    Το σχέδιο νόμου δεν περιλαμβάνει καμία εξειδίκευση διαδικασιών και κριτηρίων ανάθεσης. Δημιουργεί, έτσι, ένα πλαίσιο υπερεξουσιών για τον Υπουργό και τους Υφυπουργούς, χωρίς να προβλέπονται αντισταθμιστικοί μηχανισμοί ελέγχου και λογοδοσίας. 
    Ποιες είναι οι προϋποθέσεις που θέτει στον ανάδοχο στις συμπράξεις των έργων; Ούτε καν στοιχειώδεις ελέγχους. Ποια είναι τα κριτήρια επιλογής του αναδόχου; Κανείς δεν γνωρίζει. Ποιες είναι οι προδιαγραφές για το έργο που θα παραδώσει στην κοινωνία ο ανάδοχος μετά τη διάρκεια της διαχείρισης από αυτόν; Απολύτως καμία! Για ποιο λόγο δημιουργούνται ευνοϊκές φορολογικές μεταρρυθμίσεις για το σύνολο των δραστηριοτήτων της κοινοπραξίας που συμμετέχει σε μια συγκεκριμένη σύμπραξη και δεν περιορίζονται μόνο στις δραστηριότητες της συγκεκριμένης σύμπραξης;
    Τέλος, κύριοι συνάδελφοι της Νέας Δημοκρατίας, όταν η επιτροπή διενέργειας ενός διαγωνισμού έχει εξετάσει τα δικαιολογητικά ενός υποψηφίου που τελεί υπό πτώχευση ή έχει τελέσει ένα αδίκημα, το νομοσχέδιο τι λέει; Ότι «δύναται να τον αποκλείσει», ενώ θα έπρεπε να λέει ότι «υποχρεώνεται να τον αποκλείσει».
    Δηλαδή, κύριε Υπουργέ, για να πούμε πολύ απλά και ειλικρινά τα πράγματα, εάν σας φωνάξει ο Πρωθυπουργός και σας πει με το νόμο αυτό πια, «βοηθήστε τον τάδε επιχειρηματία, θέλω να τον βοηθήσετε», θα έχετε τη δυνατότητα να τον βοηθήσετε, πέραν και έξω από κάθε δεοντολογία. Και θα έχετε δύο επιλογές, σύμφωνα με την πρακτική του Πρωθυπουργού: ή την αποδοχή της πρότασής του ή τη διαγραφή.
    (Χειροκροτήματα από την πτέρυγα του ΠΑ.ΣΟ.Κ.)
      Ως Αντιπολίτευση η Νέα Δημοκρατία σπίλωνε το ΠΑ.ΣΟ.Κ. με συνεχείς κατηγορίες περί αδιαφάνειας. Τώρα νομοθετεί για τον εαυτό της την πλήρη ασυδοσία. Το ΠΑΣΟΚ θέσπισε το 2000 τον υποχρεωτικό προληπτικό έλεγχο των δημοσίων συμβάσεων από το Ελεγκτικό Συνέδριο, ακόμα και στις περιπτώσεις όπου η νομοθεσία που εφαρμοζόταν, ήταν εξαιρετικά λεπτομερής. Απαιτούμε από την Κυβέρνηση μια ξεκάθαρη δέσμευση, πως όλες οι συμβάσεις συμπράξεων δημοσίου και ιδιωτικού τομέα, που ακολουθούν ένα θεσμικό πλαίσιο εξ αντικειμένου χαλαρό και υπερβολικών εξουσιών για τον Υπουργό, θα περνούν τουλάχιστον από τον έλεγχο του Ελεγκτικού Συνεδρίου, αλλιώς, για μια ακόμη φορά θα αποδειχθεί ότι η Νέα Δημοκρατία ενεργεί και ως υποκριτής και ως συκοφάντης. 
    Κυρίες και κύριοι συνάδελφοι της Νέας Δημοκρατίας, δεν τολμάτε να αντιμετωπίσετε το θέμα της διαφθοράς κατάφατσα. Δεν έχετε δύναμη. Εμείς σας προτείναμε και διακομματική συνεργασία και οκτώ σημεία για να αντιμετωπίσουμε το μεγάλο θέμα της διαφθοράς, που πράγματι υπάρχει στη χώρα μας. Κωφεύσατε και με επικοινωνιακά τρικ προσπαθείτε να καλύψετε την αλήθεια. Δεν έχετε τη βούληση και αποκαλύπτεται ότι όλη αυτή η ιστορία περί βασικού μετόχου δεν ήταν για να κτυπήσετε συμφέροντα αθέμιτα κ.ο.κ, αλλά για να χρησιμοποιήσετε τέτοιου είδους νομοθεσίες ως εργαλεία πίεσης και εκβιασμού προς τα μέσα ενημέρωσης και τον επιχειρηματικό κόσμο.
    (Χειροκροτήματα από την πτέρυγα του ΠΑ.ΣΟ.Κ.)
      Αυτήν την αδυναμία και την έλλειψη βούλησης που αποκαλύπτεται καθημερινά, την πλήρωσε ένας δύστυχος Βουλευτής σας, ο κ. Πολύζος. Φαίνεται ότι αντί για διαφάνεια, έχετε επιλέξει την αφάνεια. Ήταν μια κίνηση πανικού. Ήταν μια κίνηση που δεν αντιμετωπίζει τη διαφθορά, αλλά το να μη μιλάτε για τη διαφθορά.
    (Χειροκροτήματα από την πτέρυγα του ΠΑ.ΣΟ.Κ.)
      Κλείνοντας, θέλω να πω ότι η Νέα Δημοκρατία προσπαθεί να φέρει την Ελλάδα ξανά στα δικά της στενόχωρα μέτρα. Οικοδομεί ένα πρωτοφανές, για συνθήκες 21ου αιώνα, κομματικό κράτος αδιαφάνειας, με κυρίαρχο στοιχείο το ρουσφέτι, τις διευθετήσεις επιχειρηματικών συμφερόντων. Μέρα με τη μέρα αυτή η επιδίωξη καθίσταται κεντρική πολιτική λογική της σημερινής Κυβέρνησης. Από το ωράριο των καταστημάτων, μέχρι τις συνεντεύξεις και τις προσλήψεις στο δημόσιο, τους γνωστούς «Χούπηδες», ο κοινός παρονομαστής είναι το κομματικό κράτος και συγκεκριμένα επιχειρηματικά συμφέροντα εις βάρος του κοινωνικού συνόλου, εις βάρος των πολλών. Είναι, αν θέλετε, ένας ιδιότυπος ιδεολογικός χαρακτηρισμός, που όμως σας αφορά. Είναι ο πελατειακός καπιταλισμός.
      Δυστυχώς και σ’ αυτό το νομοσχέδιο βρίσκει κανείς πολλά στοιχεία που τεκμηριώνουν την πρόθεση οικοδόμησης ανεξέλεγκτων υπηρεσιών και κέντρων αδιαφάνειας. Το ΠΑ.ΣΟ.Κ. θα δώσει συντεταγμένα τη μάχη ενάντια στις πολιτικές της Κυβέρνησης που αντιστρατεύονται τα συμφέροντα των πολλών προς όφελος των ολίγων, τα κομματικά συμφέροντα, την αδιαφάνεια και όλες αυτές τις νομοθεσίες που μπορεί να γίνουν –και θα γίνουν, δυστυχώς- πηγή διαφθοράς. Και θα τα χτυπήσουμε και τώρα ως Αντιπολίτευση, αλλά και αύριο ως κυβέρνηση. Διότι πολύ σύντομα θα είμαστε κυβέρνηση αυτής της χώρας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον Αρχηγό της Αξιωματικής Αντιπολίτευσης.
      Κυρίες και κύριοι συνάδελφοι, έχει ζητήσει το λόγο ο Υπουργός Οικονομίας και Οικονομικών.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, είναι ευχάριστο ότι ο κ. Παπανδρέου αποφάσισε να προσέλθει στο Κοινοβούλιο μετά τις παρατεταμένες διακοπές του και να συμβάλει στη συζήτηση για τις Συμπράξεις Δημόσιου και Ιδιωτικού Τομέα.
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι!
      ΧΑΡΑΛΑΜΠΟΣ ΚΑΣΤΑΝΙΔΗΣ: Τον Πρωθυπουργό μπορείτε να μας πείτε πού τον βρίσκουμε;
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Τι δουλειά έχουν οι διακοπές;
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε συνάδελφε. Τι πάθατε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι θετικό για το Κοινοβούλιο…
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      ΧΑΡΑΛΑΜΠΟΣ ΚΑΣΤΑΝΙΔΗΣ: Πείτε μας, πότε ήρθε τελευταία φορά ο Πρωθυπουργός;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, κύριοι συνάδελφοι, καθίστε κάτω! Ακούστηκε ο Αρχηγός της Αξιωματικής Αντιπολίτευσης χωρίς διακοπές. Σας παρακαλώ πολύ! Κριτική ασκείται και από την άλλη πλευρά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η ταραχή σας δείχνει την αδυναμία σας.
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι θετικό για το Κοινοβούλιο το ότι ήρθε ο Αρχηγός της Αξιωματικής Αντιπολίτευσης, έστω και αφού έχουν συζητηθεί τα μισά άρθρα του νομοσχεδίου, το οποίο συζητούμε. Και είναι και θετικό για το συγκεκριμένο σχέδιο νόμου να ακούμε και από τον ίδιο τον Αρχηγό της Αξιωματικής Αντιπολίτευσης τις απόψεις του.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Το δυσάρεστο είναι ότι για μια ακόμη φορά, μην αντέχοντας το διάλογο, αποφάσισε να αποχωρήσει χωρίς να ακούσει τον αντίλογο των απόψεών του. Είναι πιθανώς βεβαρημένο το πρόγραμμά του, λόγω πάλι των παρατεταμένων διακοπών που έκανε το καλοκαίρι.
      Είναι εξαιρετικά δυσάρεστο το ότι απέδειξε…
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Έλεος!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σας ενοχλούν οι διακοπές του; Αν σας ενοχλούν, να του το πείτε οι ίδιοι.
      ΧΡΥΣΗ ΑΡΑΠΟΓΛΟΥ: Ντροπή!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι επίσης εξαιρετικά δυσάρεστο το ότι απέδειξε ότι δεν έχει κατανοήσει τον πυρήνα του νομοσχεδίου. Διότι όλοι οι ισχυρισμοί του…
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ένα λεπτό. Μη συνεχίζετε.
      Κύριοι συνάδελφοι, είναι απαράδεκτο αυτό. 
      (Θόρυβος και διαμαρτυρίες από την πτέρυγα του ΠΑ.ΣΟ.Κ.)
      Ακούστε λίγο, παρακαλώ!
      Ακούστηκε ο Αρχηγός του ΠΑ.ΣΟ.Κ. με ευλάβεια απ’ όλους, και από τους Υπουργούς και από τους συναδέλφους της Νέας Δημοκρατίας.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μας προκαλεί, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Παρακαλώ, να μη διακόπτετε τον Υπουργό!
      ΧΡΥΣΗ ΑΡΑΠΟΓΛΟΥ: Να μας απαντήσει με επιχειρήματα ο κύριος Υπουργός!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Είναι υπεύθυνος των όσων λέει. Δεν θα γίνετε κριτές χωρίς να πάρετε το λόγο από το Προεδρείο.
      ΧΡΥΣΗ ΑΡΑΠΟΓΛΟΥ: Είμαστε κριτές του Υπουργού!
      ΠΡΟΕΔΡΕΥΩΝ (Γεώργιος Σούρλας): Κυρία Αράπογλου, δεν θα γίνετε κριτής του Υπουργού! Δεν το έχετε το δικαίωμα αυτό! Σας παρακαλώ πάρα πολύ!
      ΧΡΥΣΗ ΑΡΑΠΟΓΛΟΥ: Είμαστε κριτές του Υπουργού!
      ΠΡΟΕΔΡΕΥΩΝ (Γεώργιος Σούρλας): Όχι, η δουλειά σας δεν είναι αυτή! Καθίστε κάτω!
      ΧΡΥΣΗ ΑΡΑΠΟΓΛΟΥ: Αυτή είναι η δουλειά σας, κύριε Πρόεδρε; Να υπερασπίζεστε το Κοινοβούλιο, όχι την Κυβέρνηση! Είστε Πρόεδρος!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία Αράπογλου! Καθίστε κάτω!
      ΧΡΥΣΗ ΑΡΑΠΟΓΛΟΥ: Είστε Πρόεδρος, δεν είστε Κυβέρνηση.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Όποιος δεν θέλει να ακούσει, να βγει από την Αίθουσα.
      Συνεχίστε, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι εξαιρετικά δυσάρεστο το ότι απέδειξε ο Αρχηγός της Αξιωματικής Αντιπολίτευσης ότι δεν έχει κατανοήσει τον πυρήνα του νομοσχεδίου. Και είναι και εξαιρετικά δυσάρεστο αυτό που γίνεται αυτήν τη στιγμή με τις φωνασκίες των συναδέλφων της Αξιωματικής Αντιπολίτευσης. Διότι δεν έχει κατανοήσει ο Αρχηγός της Αξιωματικής Αντιπολίτευσης ότι με το νομοσχέδιο αυτό δεν έχουμε μία υποκατάσταση του Προγράμματος Δημοσίων Επενδύσεων, αλλά έχουμε ένα συμπλήρωμα του Προγράμματος Δημοσίων Επενδύσεων.
      Δεν έχει κατανοήσει ο Αρχηγός της Αξιωματικής Αντιπολίτευσης ότι με το νομοσχέδιο αυτό δεν αυξάνεται το κόστος για τον πολίτη, αλλά αντίθετα μειώνεται. Ένα κόστος, το οποίο για να γίνουν πολλά απ’ αυτά τα έργα, θα έπρεπε να πληρωθεί μέσα σε ελάχιστο χρόνο. Κατανέμεται στη διαδρομή του χρόνου κι έτσι δεν επιβαρύνονται οι πολίτες. Και ο προϋπολογισμός πληρώνει σταδιακά, καθώς προχωρά η χρήση των συγκεκριμένων έργων και υπηρεσιών. 
      Απέδειξε επίσης -και αυτό είναι εξαιρετικά δυσάρεστο- ότι δεν έχει ξεφύγει από τα σύνδρομα του παρελθόντος. Μέχρι τη δεκαετία του ’50 μας ανέφερε, προκειμένου να υποστηρίξει τις απόψεις του. 
      Και αυτό που είναι το χειρότερο απ’ όλα, είναι ότι ο κ. Παπανδρέου αποφάσισε με τη σημερινή του τοποθέτηση να καταγγείλει την κυβέρνηση στην οποία μετείχε, η οποία στις 14.1.2004 κατέθεσε ένα σχέδιο νόμου για τις Συμπράξεις Δημοσίου και Ιδιωτικού Τομέα –είχε λίγο διαφορετικό τίτλο- το οποίο από πλευράς διασφαλίσεων ήταν χειρότερο απ’ αυτό που ο ίδιος χαρακτήρισε «κουστούμι της διαπλοκής». 
      Εάν αυτός ο νόμος είναι κουστούμι της διαπλοκής, κύριε Παπανδρέου, ο δικός σας νόμος είναι δέκα κουστούμια της διαπλοκής, δεν είναι ένα.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΤΑΣΟΥΛΑΣ: Γκαρνταρόμπα είναι!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Γκαρνταρόμπα ολόκληρη είναι! Διότι ενώ σήμερα θεσμοθετείται μία Διυπουργική Επιτροπή, η οποία θα αποφασίζει την ένταξη συγκεκριμένων έργων και υπηρεσιών στο πλαίσιο των συμπράξεων, στην γκαρνταρόμπα της διαπλοκής που είχατε καταθέσει τον Ιανουάριο του 2004, αυτό γινόταν με κοινή απόφαση των Υπουργών Οικονομίας και Οικονομικών και του καθ’ ύλην αρμόδιου Υπουργού, η οποία θα εξεδίδετο μετά από γνωμοδότηση ειδικής επιτροπής. Και στην απόφαση αυτή –η οποία ήταν μία ευρύτατη εξουσιοδότηση- καθορίζονταν το αντικείμενο και η διάρκεια της παραχώρησης, το περιεχόμενο του δικαιώματος εκμετάλλευσης, η διαδικασία επιλογής του αναδόχου –διότι δεν υπήρχαν καν διαδικασίες -η συμμετοχή της αναθέτουσας αρχής στη χρηματοδότηση και η εποπτεία της κατά την εκτέλεση και τη λειτουργία του έργου ή την παροχή της υπηρεσίας. 
      Εάν, λοιπόν, διαφωνείτε με το σημερινό σχέδιο νόμου, θα έπρεπε δέκα φορές να διαφωνεί ο Αρχηγός της Αξιωματικής Αντιπολίτευσης με τους Υπουργούς και τον Πρωθυπουργό της κυβέρνησης στην οποία μετείχε.
      Θα καταθέσω και το σχετικό απόσπασμα, το άρθρο 8, που ρύθμιζε αυτά τα θέματα στο σχέδιο νόμου που είχε καταθέσει το ΠΑ.ΣΟ.Κ. Το καταθέτω για τα Πρακτικά και ζητώ να μοιραστεί σε όλους τους συναδέλφους του ΠΑ.ΣΟ.Κ., για να πληροφορηθούν τι είχαν καταθέσει στη Βουλή…
      (Χειροκροτήματα από την πτέρυγα της Νέας Δημοκρατίας)
      …γιατί φαίνεται ότι το ξέχασαν ή δεν το γνώριζαν.
      Και θα καταθέσω και την τελευταία σελίδα του νομοσχεδίου που έχει τις υπογραφές των Υπουργών που εισηγήθηκαν αυτό το νομοσχέδιο, που είναι οι εξής: «Οικονομίας και Οικονομικών Νίκος Χριστοδουλάκης, Εσωτερικών, Δημόσιας Διοίκησης και Αποκέντρωσης Κωνσταντίνος Σκανδαλίδης, Περιβάλλοντος, Χωροταξίας και Δημοσίων Έργων Βασιλική Παπανδρέου, Δικαιοσύνης Φίλιππος Πετσάλνικος, Πολιτισμού Ευάγγελος Βενιζέλος, Μεταφορών και Επικοινωνιών Χρίστος Βερελής». 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αποκηρύσσετε τις δικές σας πολιτικές, αποκηρύσσετε τις δικές σας υπογραφές, αποκηρύσσετε τελικά τον ίδιο σας τον εαυτό. Αυτό είναι το πρόβλημά σας. Ο αρνητισμός, ο οποίος έχει φθάσει στο σημείο να οδηγεί σ’ αυτά τα τραγελαφικά φαινόμενα, σ’ αυτήν την πολιτική της σχιζοφρένειας.
      Θα απαντήσω και σε ορισμένα συγκεκριμένα ζητήματα που έθεσαν και κάποιοι συνάδελφοι και ο ίδιος ο κ. Παπανδρέου.
      Πρώτον, η υλοποίηση των συμπράξεων δεν σημαίνει ούτε περιορισμό του Προγράμματος Δημοσίων Επενδύσεων ούτε υποκατάσταση έργων που μέχρι σήμερα προκηρύσσονται ως δημόσια έργα και θα συνεχίσουν να προκηρύσσονται ως δημόσια έργα, ενταγμένα πάλι στο Πρόγραμμα Δημοσίων Επενδύσεων στο μέλλον. Αντίθετα, οι συμπράξεις αποτελούν ένα νέο χρηματοδοτικό εργαλείο για την κατασκευή υποδομών και την παροχή υπηρεσιών, που έρχεται να συμπληρώσει, όχι να υποκαταστήσει το πρόγραμμα του δημοσίου το επενδυτικό. 
      Πλέον, εκτός από τα χρήματα που το δημόσιο έχει στη διάθεσή του για την υλοποίηση επενδυτικών δράσεων, θα μπορεί να χρησιμοποιήσει πρόσθετους πόρους από ιδιωτικά κεφάλαια, προσφέροντας ταχύτερα στους πολίτες περισσότερα έργα και περισσότερες υπηρεσίες. Αυτό σημαίνει εξυπηρέτηση του πολίτη, σημαίνει μικρότερο κόστος. 
      Κατηγορήθηκε επίσης το σχέδιο νόμου ότι δεν περιλαμβάνει σχεδιασμό σε εθνικό και περιφερειακό επίπεδο. Πολλές φορές μάλιστα η Αξιωματική Αντιπολίτευση έκανε μνεία στο σχέδιο νόμου, που η ίδια ετοίμασε και κατέθεσε στη Βουλή τον Ιανουάριο, προετοιμάζοντάς το έξι ολόκληρα χρόνια. Έξι ολόκληρα χρόνια τους πήρε να συμφωνήσουν. Τελικά συμφώνησαν, υπέγραψαν, αλλά ποτέ δεν αξιώθηκαν να φέρουν για ψήφιση αυτό το σχέδιο νόμου. 
      Ξέρετε ποια ήταν η διαδικασία επιλογής των έργων που θα προχωρούσαν ως συμβάσεις παραχώρησης με βάση εκείνο το σχέδιο νόμου; Το ανέφερα πριν και έχω καταθέσει και το σχετικό άρθρο στα Πρακτικά. Ήταν μόνο η απόφαση του Υπουργού Οικονομίας και του συναρμόδιου Υπουργού. 
      Σήμερα υπάρχει μια Διυπουργική Επιτροπή τριών Υπουργών  με σημαντικές αρμοδιότητες στην Κυβέρνηση, του Υπουργού Οικονομίας και Οικονομικών, του Υπουργού Ανάπτυξης και του Υπουργού Περιβάλλοντος, Χωροταξίας και Δημοσίων Έργων και, επιπλέον, του αρμόδιου Υπουργού. Είναι πολύ σημαντικότερο, διότι λαμβάνονται υπόψη όλες οι παράμετροι, και οι οικονομικές παράμετροι και οι αναπτυξιακές παράμετροι και οι χωροταξικές παράμετροι και το περιβάλλον και όλοι. Διότι εάν δεν μπορεί ο Υπουργός ΠΕ.ΧΩ.ΔΕ. ή ο Υπουργός Ανάπτυξης να τα εξασφαλίσει αυτά, εάν δεν μπορεί να τα εξασφαλίσει και ο Υπουργός Οικονομίας, που και αυτός έχει συγκεκριμένες αρμοδιότητες, ποιος θα τα διασφαλίσει; 
      Είναι, λοιπόν, πολύ καλύτερη η διασφάλιση όλων των παραμέτρων, πολύ καλύτερος ο σχεδιασμός και λαμβάνονται υπόψη και οι περιφερειακές και οι εθνικές και οι περιβαλλοντικές διαστάσεις. 
      Σας πειράζει δηλαδή που θεσμοθετούμε κυβερνητικό όργανο, την Ειδική Γραμματεία, που θα αιτιολογεί και θα εισηγείται την ένταξη κάποιου έργου ή υπηρεσίας στο νόμο με βάση χρηματοοικονομικούς, τεχνικούς, κοινωνικοοικονομικούς και νομικούς λόγους, όπως σαφώς ορίζει το άρθρο 4 και όχι μια απλή γνωμοδοτική επιτροπή, όπως περιελάμβανε το δικό σας σχέδιο νόμου; Εσείς είχατε μια απλή γνωμοδοτική επιτροπή την οποία μπορούσε να τη λάβει υπόψη της ή όχι. Σήμερα έχουμε μια Ειδική Γραμματεία, η οποία θα κάνει ουσιαστική δουλειά και πριν εισηγηθεί στη Διυπουργική Επιτροπή των Συμπράξεων. 
      Ακούστηκε, επίσης, ότι με το παρόν σχέδιο νόμου πάμε να ανατρέψουμε το καθεστώς των δημοσίων έργων. Πρέπει να γίνει σαφές ότι οι συμπράξεις δεν αφορούν μόνο δημόσια έργα. Δεν αφορούν κυρίως δημόσια έργα και όπου αφορούν δημόσια έργα, ασφαλώς θα εφαρμοστεί η νομοθεσία των δημοσίων έργων. Αυτό θα το διασφαλίσει…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τώρα το λέτε αυτό. Τώρα το καταλάβατε. Να το γράψετε. 
      (Θόρυβος στην Αίθουσα)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Περιμένετε ότι ο Υπουργός ΠΕ.ΧΩ.ΔΕ. θα συναινέσει ποτέ σε  μια σύμπραξη, εάν δεν εφαρμοστεί η νομοθεσία των δημοσίων έργων; Προς Θεού! Αυτά είναι αυτονόητα. Μόνο εσείς δεν τα καταλαβαίνετε. 
      (Χειροκροτήματα από την πτέρυγα της Νέας Δημοκρατίας)
      (Θόρυβος στην Αίθουσα)
      ΧΑΡΑΛΑΜΠΟΣ ΚΑΣΤΑΝΙΔΗΣ: Υπάρχει πλήρης σύγχυση. 
      ΒΥΡΩΝ ΠΟΛΥΔΩΡΑΣ: Σκιαμαχείτε. Ακυρώθηκαν τα νομικά; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τα έχετε κάνει θάλασσα. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Φτιάχνετε νοητικά κατασκευάσματα για να επιχειρηματολογήσετε και μετά τα καταρρίπτετε και είστε ευχαριστημένοι και χειροκροτείτε τους εαυτούς σας. Αυτό συμβαίνει. Εσείς δεν έχετε διάλογο με την πραγματικότητα, έχετε διάλογο με τα διάφορα σκιάχτρα που φτιάχνετε για λόγους επικοινωνιακούς. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)
      Αυτή είναι  η ουσία του προβλήματός σας και του πολιτικού προβλήματός σας βεβαίως. 
      Το δεύτερο τώρα. Διαφωνείτε με τις οδηγίες της Ευρωπαϊκής Ένωσης που έχουν ενταχθεί και που διασφαλίζουν τις διαδικασίες σ’ αυτό το σχέδιο νόμου; Επιτέλους και η πολιτική σχιζοφρένεια έχει κάποια όρια. Δεν μπορεί κανείς να λέει ό,τι του κατέβει εδώ μέσα στη Βουλή. Δεν έχουμε το ελεύθερο να λέμε ό,τι θέλουμε. Πρέπει αυτά που λέμε, να υπακούν σε κάποιους κανόνες λογικής. 
      Κυρίες και κύριοι συνάδελφοι, είναι δεδομένο ότι το σχέδιο νόμου, σε σχέση με το σχέδιο νόμου που είχε καταθέσει το ΠΑ.ΣΟ.Κ., είναι πολύ καλύτερο για δύο λόγους. Έχει πολύ καλύτερες διασφαλίσεις δημοκρατικού ελέγχου διότι και η Διυπουργική Επιτροπή, αλλά και η υποχρέωση της ετήσιας έκθεσης προς τη Βουλή διασφαλίζουν το δημοκρατικό έλεγχο. 
      Δίνει τη δυνατότητα σε αποκεντρωμένους φορείς, στην Αυτοδιοίκηση, σε αποκεντρωμένες υπηρεσίες του δημοσίου, να προχωρήσουν και να κάνουν έργα και υπηρεσίες πολύ ταχύτερα, χωρίς τους έντονους οικονομικούς περιορισμούς με βάση τη δυσάρεστη δημοσιονομική κατάσταση που μας κληροδοτήσατε. Ασφαλώς τα επόμενα χρόνια το νομοσχέδιο θα αξιοποιηθεί από όλους τους εμπλεκόμενους, ακόμα και από τους δημάρχους που τους έχει υποστηρίξει το ΠΑ.ΣΟ.Κ. Θα δείτε ότι οι πρώτοι  που θα έρθουν και θα ζητήσουν να ενταχθούν στο πλαίσιο του νόμου, θα είναι οι δήμαρχοι και οι κοινοτάρχες. Όλοι θα αντιμετωπισθούν με τον ίδιο τρόπο. 
      Τέλος, ο Αρχηγός της Αξιωματικής Αντιπολίτευσης αναφέρθηκε στην κατάσταση της οικονομίας. Αγνοεί, όμως, ότι η δυσαρέσκεια του κόσμου για την οικονομία βασίζεται στην κακή κατάσταση την οποία κληροδότησε το κόμμα του στον ελληνικό λαό. Επί είκοσι χρόνια το κόμμα του κυβέρνησε και έφερε την οικονομία σε αδιέξοδο. Η Κυβέρνηση με πρόγραμμα, με σχέδιο, με νηφαλιότητα, διορθώνει τα πράγματα. Αυτό που επί είκοσι χρόνια καταστρέφατε, δεν μπορούμε να το ανατάξουμε μέσα σε δεκαοκτώ μήνες. Θα μας πάρει λίγο χρόνο παραπάνω, αλλά θα το ανατάξουμε. Η οικονομία θα πάει πολύ καλύτερα. Ήδη τα πρώτα σημάδια φαίνονται μέσα στο 2005. Η ανεργία μειώθηκε κατά μία ποσοστιαία μονάδα. Ο ρυθμός ανάπτυξης είναι στις προβλέψεις μας. Όλα αυτά θα βελτιωθούν στο μέλλον, διότι ο ελληνικός λαός χρειάζεται μία ισχυρή οικονομία, αλλά στην πραγματικότητα ισχυρή και όχι ισχυρή μόνο στο μυαλό του πρώην Πρωθυπουργού. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Τμήμα ότι οι Υπουργοί Οικονομίας και Οικονομικών, Απασχόλησης και Κοινωνικής Προστασίας και Εξωτερικών κατέθεσαν σχέδιο νόμου: «Αύξηση συντάξεων του Δημοσίου και άλλες διατάξεις».
      Παραπέμπεται στην αρμόδια Διαρκή Επιτροπή.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο Υπουργός Οικονομίας και Οικονομικών προφανώς τελεί εν συγχύσει, διότι αλλιώς δεν μπορώ να ερμηνεύσω γιατί σήμερα λέει διαφορετικά πράγματα από αυτά που έλεγε χθες, γιατί αισθάνεται την ανάγκη να διευκρινίσει αναπάντητα χθεσινά ερωτήματα και γιατί επανέρχεται σε ανακρίβειες, οι οποίες πιστεύω ότι δεν τον τιμούν. 
      Θα είμαι σαφής. Χθες ετέθη από τον ομιλούντα το ερώτημα, εάν ακυρώνεται στην εκτέλεση των δημοσίων έργων, γιατί δημόσια έργα εκτελούνται και μέσω των Συμπράξεων Δημόσιου και Ιδιωτικού Τομέα, η ψηφισθείσα πριν από λίγο καιρό νομοθεσία με εισήγηση του κ. Σουφλιά. Ανέφερα δε και συγκεκριμένο παράδειγμα. Όπως γνωρίζετε, η νομοθεσία για τα δημόσια έργα προβλέπει μόνο ένα σύστημα ανάθεσης δημοσίων έργων, αυτό της χαμηλότερης τιμής, την οποία προσφέρουν όσοι μετέχουν στο σχετικό διαγωνισμό. 
      Η νομοθεσία που εισηγείται σήμερα ο Υπουργός Οικονομίας για τις Συμπράξεις Δημόσιου και Ιδιωτικού Τομέα, νομοθεσία που περιλαμβάνει και τα δημόσια έργα, προβλέπει και τη διαδικασία της οικονομικότερης προσφοράς, δηλαδή τη διαδικασία που δεν λαμβάνει υπόψη τη χαμηλότερη οικονομικά προσφορά, αλλά την καλύτερη προσφορά, δηλαδή την προσφορά που περιλαμβάνει τεχνικές παραμέτρους και παραμέτρους δυσκολίας του έργου. 
      Ρώτησα και χθες αν προβλέπονται πουθενά στη νομοθεσία περί δημοσίων έργων διαδικασίες κλειστού τύπου. Με όσα εισηγείται σήμερα η Κυβέρνηση, προβλέπονται πέραν των διαδικασιών ανοιχτού τύπου και διαδικασίες κλειστού τύπου. Δηλαδή η Κυβέρνηση μπορεί να αποκλείσει σειρά ενδιαφερομένων ιδιωτικών επιχειρήσεων, σειρά ενδιαφερομένων επιχειρήσεων ειδικού σκοπού και να καλέσει μόνο συγκεκριμένους ιδιώτες. 
      Περιλαμβάνεται πουθενά στη νομοθεσία των δημοσίων έργων; Αν ο κ. Σιουφλιάς, δηλαδή, ήθελε να εκτελέσει ένα δημόσιο έργο, θα πήγαινε σε διαδικασίες κλειστού τύπου και θα απέκλειε σειρά ενδιαφερομένων για την εκτέλεση ενός δημόσιου έργου ή για την παροχή προσφοράς μιας υπηρεσίας; Σήμερα, λοιπόν, ο κύριος Υπουργός Οικονομίας, ο οποίος προφανώς σκέφτηκε καλά ακουμπώντας στο μαξιλάρι του χθες το βράδυ, αντελήφθη ότι υπάρχουν σοβαρότατες αντιθέσεις ανάμεσα στον κ. Σιουφλιά και στον ίδιο και κάνει τη διόρθωση. Λέει βεβαίως ότι ισχύει η νομοθεσία περί δημοσίων έργων. Αλλά, κύριε Υπουργέ της Οικονομίας, είναι άλλα αυτά που ορίζετε σήμερα στο νομοσχέδιο που συζητούμε. 
      Τώρα για τα θέματα της διαφάνειας, άλλη απόδειξη της συγχύσεως. Ποτέ ο Αρχηγός της Αξιωματικής Αντιπολίτευσης, όση ώρα μιλούσε πριν, δεν σας έθεσε το θέμα αν είναι δύο ή τρεις οι Υπουργοί που ως Διυπουργική Επιτροπή παρέχουν καλύτερες εγγυήσεις αξιοπιστίας. Όταν το ΠΑ.ΣΟ.Κ. εφάρμοσε στην πράξη τις συμπράξεις δημόσιου και ιδιωτικού τομέα, οι συμβάσεις αυτές ετέλεσαν υπό τον έλεγχο των συζητήσεων στη Βουλή. 
      Δεύτερον, στο δικό μας νομοσχέδιο, δεν καταφέραμε να το ψηφίσουμε λόγω των εκλογών, δεν καταργούσαμε τις ισχύουσες εγγυήσεις διαφάνειας. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έξι χρόνια δεν καταφέρατε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Σήμερα σας προκάλεσε ο Αρχηγός της Αξιωματικής Αντιπολίτευσης. Κύριε Αλογοσκούφη, σας είπε: Τον προληπτικό έλεγχο νομιμότητας του Ελεγκτικού Συνεδρίου θα τον εφαρμόσετε; Γιατί σιωπάτε; Σας είπε με το ν. 2286 είχαμε τη δυνατότητα το Υπουργικό Συμβούλιο να συγκροτεί διακομματικές επιτροπές ελέγχου, ιδιαίτερα στις υπηρεσίες και στις προμήθειες. Γιατί δεν απαντάτε; Σας είπε ότι υπάρχουν στο ισχύον νομικό καθεστώς πολλές ασφαλιστικές δικλίδες, οι οποίες πρέπει να εφαρμοστούν και σας προκάλεσε να τις εφαρμόσετε. Γιατί δεν απαντάτε, κύριε Αλογοσκούφη; Αυτό είναι το θέμα. 
      Όσοι μιλούν στο όνομα της διαφάνειας επί πολλά χρόνια καλούνται στην πράξη να εφαρμόσουν τις αρχές της διαφάνειας. Αυτό σας είπε ο Αρχηγός της Αξιωματικής Αντιπολίτευσης. Και σήμερα εξακολουθείτε αιδημόνως να σιωπάτε. 
      Τώρα επιτρέψτε μου, πριν καταλήξω με ορισμένες σκέψεις που αφορούν τη διαφθορά, να σας πω, κύριε Υπουργέ, ότι προφανώς η σύγχυση σάς οδηγεί και σε απώλεια της μνήμης. Ρωτάτε εάν ο Αρχηγός της Αξιωματικής Αντιπολίτευσης έρχεται στο ελληνικό Κοινοβούλιο; Δεν γνωρίζετε ότι ο Αρχηγός της Αξιωματικής Αντιπολίτευσης –και μάλλον δεν το γνωρίζετε, γιατί δεν έχετε και εσείς ιδιαίτερη συμμετοχή στις εργασίες- πέραν των συζητήσεων σε επίπεδο Αρχηγών κομμάτων, μέχρι τώρα έχει έρθει πολλές φορές για να τοποθετηθεί σε ζητήματα που κυρίως αφορούν την οικονομία και τη Δημόσια Διοίκηση, όπως και σε πολλά άλλα νομοσχέδια; Αναρωτιέστε πότε έρχεται ο Αρχηγός της Αξιωματικής Αντιπολίτευσης στο ελληνικό Κοινοβούλιο, όταν λησμονείτε να πείτε στους συναδέλφους σας από πότε έχει να έρθει ο Έλληνας Πρωθυπουργός στο ελληνικό Κοινοβούλιο; 
       (Χειροκροτήματα από την πτέρυγα του ΠΑ.ΣΟ.Κ.)
       Ένας Πρωθυπουργός μερικής απασχολήσεως, ο οποίος έχει διαγράψει από τις υποχρεώσεις του το ελληνικό Κοινοβούλιο; 
      ΓΕΩΡΓΙΟΣ ΚΑΛΑΝΤΖΗΣ: Ε, όχι και μερικής απασχολήσεως! 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αναρωτιέστε ακόμη γιατί δεν σας άκουσε ο Αρχηγός της Αξιωματικής Αντιπολίτευσης; Έχετε μικρή θητεία στο ελληνικό Κοινοβούλιο. Να ρωτήσετε να σας πουν οι παλαιότεροι συνάδελφοί σας πότε στο παρελθόν ο Αρχηγός σας ήρθε, μίλησε στη Βουλή και κάθισε να ακούσει έστω και μία ομιλία Βουλευτή. Πάντοτε απαντούσε ο Κοινοβουλευτικός Εκπρόσωπος, όπως ακριβώς γίνεται και σήμερα. 
      Τώρα, κυρίες και κύριοι συνάδελφοι, επειδή πολλά λέγονται για τα θέματα της διαφθοράς, θέλω να κλείσω με μια παρατήρηση: Υπάρχουν δύο κατηγορίες πολιτικών. Αυτοί που ηθικολογούν και αυτοί που με τη στάση ζωής και το παράδειγμά τους τιμούν την εντιμότητα και τη διαφάνεια. Η Νέα Δημοκρατία επί δέκα χρόνια ηθικολογούσε, αλλά με την πολιτική της συμπεριφορά και πράξη δεν σέβεται τις αρχές της διαφάνειας και της εντιμότητας. Διότι, αν αυτό συνέβαινε, δηλαδή εάν η Νέα Δημοκρατία σεβόταν τις αρχές της διαφάνειας και την ηθική, δεν θα έστελνε ένα σαφές μήνυμα ο Πρωθυπουργός: Διαγράφω τους Βουλευτές μου που μιλούν για την ανάγκη διαφάνειας, αλλά δεν ερευνώ ποτέ εάν οι Υπουργοί μου σέβονται την ηθική και τη διαφάνεια. 
       (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, είναι άχαρο να φτιάχνετε διάφορες κατασκευές, διάφορα μορμολύκεια, τα οποία ύστερα να τα εξουδετερώνετε, να τα κατανικάτε με την επιχειρηματολογία σας και μάλιστα σ’ αυτόν τον πόλεμο κατά των σκιών, σ’ αυτήν τη σκιαμαχία, σ’ αυτόν τον πόλεμο κατά των μορμολυκείων να οδηγείται εδώ, μάλλον κατά πολιτικό ολίσθημα, να ενισχύει την επιχειρηματολογία σας και ο ίδιος ο Αρχηγός σας, δηλαδή ο κ. Παπανδρέου. Είναι πολύ άχαρο, ατυχές.
      Και στη δευτερολογία του ο κ. Καστανίδης, δηλαδή στην απάντηση που έδωσε στον Υπουργό, στον κ. Αλογοσκούφη, χρησιμοποίησε αυτήν τη σύμμειξη των ανομοίων. Ανόμοια πράγματα έθεσε προς κρίση, κριτική και επεξεργασία, ανέπτυξε συλλογισμούς, αλλά έκανε σύμμειξη ανομοίων πραγμάτων, τα δημόσια έργα μ’ αυτήν την περίπτωση, που είναι πρωτοποριακή.
      Κάματε έξι χρόνια να τη φέρετε στη Βουλή και μου λέτε «Δεν προκάμαμε», που έλεγε ο Φλωράκης; Δεν είναι σοβαρά πράγματα αυτά! Σας το ερμηνεύω: Οφείλετο στην ατολμία σας να φύγετε από τον κλοιό των φίλων σας, των εργολάβων! Αυτό. Τόσο απλό.
      (Χειροκροτήματα από την πτέρυγα της Νέας Δημοκρατίας)
      Ήταν ένας Υπουργός, έκανε αναθέσεις κατ’ ουσίαν δημοσίων έργων και –δεν βάζω χαρακτηρισμό, βάζω τη διαδικασία- έφερνε εδώ τη σύμβαση να την προσυπογράψει η Βουλή!
      ΧΑΡΑΛΑΜΠΟΣ ΚΑΣΤΑΝΙΔΗΣ: Στον κ. Ορφανό αναφέρεστε;
      ΒΥΡΩΝ ΠΟΛΥΔΩΡΑΣ: Σας λέω, λοιπόν, ότι αυτό ήταν το βόλεμά σας. Και θέλατε σ’ αυτό το βόλεμα της αδιαφάνειας, της διαφθοράς, της ανηθικότητας, να συναινέσει ο ελληνικός λαός. Ξεγελάστηκε κάνα-δυο φορές και έγινε ένα άθροισμα, ένα σύνολο χρόνου μακρύ και δύστυχο για την ελληνική κοινωνία. Ευτυχώς, όμως, δεν συνήνεσε το 2004 και σας έξωσε απ’ αυτό το παιχνίδι.
      Και έρχεστε τώρα λέγοντας ότι «Είχαμε εμείς το νόμο, καλό νόμο». Σας απέδειξε με αναλυτική, αποδεικτική γραφή και σκέψη ο κ. Αλογοσκούφης ότι ο νόμος σας ήταν ένα νεύμα προς το ορθότερο, προς το σύγχρονο, προς το καλύτερο, αλλά καθ’ οδόν ήταν φρεναρισμένο, διότι δεν είχε αυτές τις πρόνοιες της διαφάνειας που έχει αυτός ο νόμος. Τόσο απλά είναι τα πράγματα. Το μονοπρόσωπο κυριαρχούσε, η Γραμματεία δεν υπήρχε, μια γνωμοδότηση απλή και αόριστη προεβλέπετο. Κατετέθη το νομοσχέδιό σας, το σχέδιο νομοσχεδίου από τον κ. Αλογοσκούφη για τα Πρακτικά και να το αναγνώσετε. Τα είπαμε και εξηντλήθη το επιχείρημα.
      Και υπάρχουν και δύο εκκρεμείς παρατηρήσεις, για τις οποίες θέλω να πάρω θέση, να εκθέσω τη γνώμη μου ενώπιον της Βουλής.
      Πρώτη παρατήρηση: Δεν είναι καλό, μα καθόλου καλό, να υπάρχει από νομικούς σαν τον κ. Καστανίδη αυτή η ένταση για το Ελεγκτικό Συνέδριο. Δεν ακυρώνεται το Ελεγκτικό Συνέδριο στον έλεγχο κατά το μερτικό του δημοσίου. Αυτά όλα, η σύμπραξη δημόσιου και ιδιωτικού τομέα, κύριε Καστανίδη, είναι δημόσιο και ιδιωτικό, με πολύ σοβαρές…
      ΧΑΡΑΛΑΜΠΟΣ ΚΑΣΤΑΝΙΔΗΣ: Είστε σίγουρος;
      ΒΥΡΩΝ ΠΟΛΥΔΩΡΑΣ: Σιγουρότατος.
      …και είναι με πολύ σοβαρά οικονομικά πλεονεκτήματα και για την κατάστρωση του προϋπολογισμού και για το ότι καταθέτει ένα μέρος για το δημόσιο έργο ή για τη δημόσια υπηρεσία το δημόσιο και για τον τρόπο εξοφλήσεως, που έχει μια ηθική, όπως ανέφερε και ο κ. Μάνος. Την ανέφερε εμμέσως, πλην σαφώς, διά της ψήφου του και ο κ. Σγουρίδης.
      Δεν φεύγει ο έλεγχος από τις αρμοδιότητές του Ελεγκτικού Συνεδρίου. Είναι δημόσιο έργο, είναι δημόσια υπηρεσία, είναι δημόσιος κορβανάς; Η νομιμοποίηση του Ελεγκτικού Συνεδρίου για τον έλεγχο, καταγόμενη η νομιμοποίηση από το Σύνταγμα, παραμένει ακεραία. 
      Το δεύτερο που θέλω να σας πω –από χθες ήταν αυτή η εκκρεμότητα- είναι: Λέει ο κ. Καστανίδης –πάλι καταστρέφοντας τα νομικά του- «Μα, αφού έχετε διατάξει ένορκη διοικητική εξέταση, πώς ομιλείτε ότι δικοί μας σαμποτέρ, του ΠΑ.ΣΟ.Κ., έκαναν τη δολιοφθορά»; Μα, εγώ έχω διατάξει ένορκες διοικητικές εξετάσεις και ο κ. Καστανίδης. Την ώρα που λαμβάνεται αυτή η απόφαση, αυτή η διοικητική πράξη, υπάρχει ένα σύνολο αποχρωσών ενδείξεων, όπως και στην ανάκριση, όπως και στο κοινό Ποινικό, για όσους παρεπιδημούν στην Ιερουσαλήμ της Νομικής. Το ίδιο είναι και εκεί. 
      Το πολιτικό ζήτημα δεν είναι «Διέταξες και πώς καταγγέλλεις το ΠΑ.ΣΟ.Κ.», το πολιτικό ζήτημα είναι να τους μαζέψετε, να μην έχουν διπλή νομιμοφροσύνη, να έχουν νομιμοφροσύνη προς το κράτος, προς το νόμο, προς τον όρκο τους, όχι σαμποτέρ με αποστολές και ειδικές αποστολές για το κόμμα τους. Έτσι καταστρέφεται η Δημόσια Διοίκηση, όταν έχουμε τις διπλές νομιμοφροσύνες. 
      Και έρχεται ο κ. Παπανδρέου, δυστυχώς και ο κ. Καστανίδης και ασχολούνται με την περίπτωση του κ. Πολύζου, του συναδέλφου μας. Και είπαμε μία αιτιολογία, μία πράξη, έτσι όπως είναι τα κοινοβουλευτικά ήθη και έθιμα. Το lapsus  linguae  του αγαπητού μας συναδέλφου κ. Πολύζου ήταν στον καιρό και στην επικαιρότητα τη δυσμενή ένα ολίσθημα βαρύ. Εξετιμήθη έτσι το αξιόποινο, δηλαδή το πειθαρχικά αξιόποινο για τη διαγραφή από την Κοινοβουλευτική Ομάδα. Δεν είναι για το επίπεδο του κ. Παπανδρέου, ο οποίος την ίδια ώρα παραπέμπει τον κύριο…, βαναύσως δε, για ψήφο στη Βουλή. Ξέρετε τι σημαίνει αυτό κοινοβουλευτικά; Είναι δριμύ θέμα που δεν φτιάχνει εξίσωση με την πολιτική ποινή επί του συναδέλφου κ. Πολύζου. Δεν είπαμε ότι το άρθρο 60 του Συντάγματος λέει «απεριόριστο δικαίωμα γνώμης και ψήφου μέσα στη Βουλή»; Και τολμάτε και φέρνετε τον κ. Παπανδρέου να κάνει σχόλιο για τον κ. Πολύζο; Ψήφισε εδώ και παραπέμπεται.
      ΧΑΡΑΛΑΜΠΟΣ ΚΑΣΤΑΝΙΔΗΣ: Και πού ξέρετε ότι παραπέμπεται; Κάνετε λάθος. 
      ΒΥΡΩΝ ΠΟΛΥΔΩΡΑΣ: Δεν κάνω λάθος. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνετε λάθος. 
      ΒΥΡΩΝ ΠΟΛΥΔΩΡΑΣ: Δεν κάνω λάθος. Γιατί; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, λέτε πράγματα που δεν γνωρίζετε. 
      ΠΡΟΕΔΡΕΥΩΝ (Γεώργιος Σούρλας): Παρακαλώ μη διακόπτετε, αφήστε τον κ. Πολύδωρα να ολοκληρώσει τις σκέψεις του.
      ΒΥΡΩΝ ΠΟΛΥΔΩΡΑΣ: Εσείς κάνετε λάθος, γιατί θέλετε να γίνεται για λόγους που δεν σας τιμούν. Αμνήμονες, σε απόσταση είκοσι τεσσάρων ωρών  πάθατε αμνησία  για το τι λένε οι τηλεοράσεις και για το τι είναι τοις πάσι γνωστό και πασίδηλο και μου το αντιλέγετε; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατανοούμε τη θέση σας και εκφράζουμε τη συμπάθειά μας!
      ΒΥΡΩΝ ΠΟΛΥΔΩΡΑΣ: Σας λέω, λοιπόν, ότι δεν έπρεπε ο κ. Παπανδρέου να ασχοληθεί με το θέμα του κ. Πολύζου -δεν έπρεπε να καταβιβάσει το επίπεδο- δεν έπρεπε ο Αρχηγός της Μείζονος Αντιπολίτευσης να μιλάει γι’ αυτό, την ώρα που ο ίδιος έχει πράξει, κατά δημοσιογραφικές πληροφορίες -να κρατήσω εγώ την αξιοπιστία μου- δριμύτερα και χειρότερα για το συνάδελφό μας πρώην Αντιπρόεδρο της Βουλής κ. Σγουρίδη.
      Καταλήγοντας, δεν παίρνετε πλεονέκτημα με τη σκιαμαχία, στην οποία νικάτε τις σκιές, όπως είπε ο κ. Αλογοσκούφης, τις οποίες βάζετε σαν μορμολύκεια και τις κατανικάτε. Δεν είναι αυτό κοινοβουλευτικός διάλογος. 
      Και το δεύτερο που πρέπει να σημειώσουμε για την υπόθεση: είσαστε το αδρανές υλικό της αντίδρασης και της οπισθοδρόμησης για την κοινοβουλευτική πορεία, τη μεταρρύθμιση και τον εκσυγχρονισμό που επιχειρεί η Κυβέρνηση της Νέας Δημοκρατίας. Καλό είναι να αλλάξετε ποιότητες, να προχωρήσετε στην κίνηση. Μη μένετε πίσω κολλημένοι και θέλετε μ’ αυτή τη στάση σας να κολλήσει πίσω ολόκληρη η κρατική μηχανή και η Κυβέρνηση και η επιθυμία, η απαίτηση του λαού να προχωρήσουμε μπροστά στην ανάπτυξη, στην πρόοδο, στην ευημερία.
Δεν σας τιμά και δεν πρέπει να σας χαρακτηρίζει αυτή η διεκδίκηση να είστε το αδρανές υλικό της οικονομίας και της πολιτικής. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ. 
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, για άλλη μια φορά είχαμε την ευκαιρία να παρακολουθήσουμε ένα σώου εντυπώσεων επάνω σε ανούσια ζητήματα, που καθόλου δεν ενδιαφέρουν τον ελληνικό λαό, το αν θα παρευρίσκεται ή δεν θα παρευρίσκεται ο Πρόεδρος του ΠΑΣΟΚ ή ο Πρωθυπουργός στις συζητήσεις στη Βουλή. 
      Άλλωστε οι ρόλοι είναι μοιρασμένοι. Όταν είναι ο ένας στην Αντιπολίτευση και ο άλλος στην Κυβέρνηση φροντίζουν να μη συμπίπτουν, παρά μόνο στις προ ημερήσιας διάταξης συζητήσεις. Τη μια έρχεται ο επικεφαλής της Αντιπολίτευσης, την άλλη έρχεται ο Πρωθυπουργός και αυτό είναι το ζήτημα της αντιπαράθεσης. Ο ένας κριτικάρει τον άλλο, ο ένας υπογραμμίζει την απουσία του άλλου για να δημιουργηθούν εντυπώσεις απ’ αυτό το Βήμα στο ακροατήριο που είναι έξω απ’ αυτήν την Αίθουσα.  
       Εμείς δεν θα πάψουμε να υπογραμμίζουμε ότι οι πολιτικές στους βασικούς άξονες αυτής της χώρας, τόσο της Κυβέρνησης όσο και της Αντιπολίτευσης, ανεξάρτητα ποιο από τα δύο κόμματα του δικομματισμού βρίσκεται στη μια ή την άλλη θέση, πορεύονται στην ίδια κατεύθυνση. 
      Ακόμα και σ’ αυτό το νομοσχέδιο, που σήμερα πολύ έντονα κριτικάρει η Αξιωματική Αντιπολίτευση και υπερασπίζεται η Κυβέρνηση, για να αντιστρέψει αμέσως μετά τους ρόλους και να πει ότι όταν ήταν κυβέρνηση η Αντιπολίτευση δεν προωθούσε σωστά αυτά τα ζητήματα, η ουσία ποια είναι; Ότι και οι δύο συμφωνούν ότι πρέπει να γίνονται συμπράξεις του δημόσιου με τον ιδιωτικό τομέα. 
      Αυτή είναι η ουσία της πολιτικής που ασκείται σήμερα στη χώρα μας, ότι υπάρχουν οι ίδιοι στόχοι και από τα δύο κόμματα, αλλά είναι διαφορετικές οι τακτικές προσέγγισης των στόχων αυτών. Από τη Συμφωνία του Μάαστριχτ μέχρι την τελευταία εαρινή Σύνοδο στην Ευρωπαϊκή Ένωση υπάρχει πλήρης σύμπτωση απόψεων των δύο κομμάτων. 
      Τι αλλάζει; Αλλάζει ο τρόπος υλοποίησης αυτών των αποφάσεων. Η ουσία παραμένει η ίδια, ότι αυτές οι αποφάσεις είναι αποφάσεις που διευκολύνουν τις δράσεις του κεφαλαίου και μάλιστα όλο και περισσότερο με τρόπο ανέλεγκτο, με τρόπο που το κεφάλαιο είναι ασύδοτο όλο και περισσότερο. Όποιες νομοθεσίες υπήρχαν που περιόριζαν τις αυθαιρεσίες του σιγά-σιγά αίρονται, αίρονται όλες. Παράδειγμα είναι τούτο εδώ το νομοσχέδιο που συζητάμε σήμερα.  
      Έρχομαι τώρα στη σημερινή παρέμβαση του κυρίου Υπουργού. Έρχεται και μας λέει ο κύριος Υπουργός: «Ξέρετε, ισχύει ο νόμος για τα δημόσια έργα». Μα, το άρθρο 17 αυτής της σύμβασης είναι σαφέστατο και δεν αφήνει περιθώρια παρερμηνείας. 
      Να σας το διαβάσω για να το θυμηθείτε. Το άρθρο 17 παράγραφος 1 καταλήγει: «στις συμπράξεις που έχουν υπαχθεί στο καθεστώς του νόμου αυτού εφαρμόζονται οι όροι της σύμβασης σύμπραξης και συμπληρωματικά ο Αστικός Κώδικας». 
      Βάλτε, λοιπόν, συμπλήρωση ότι ισχύει ο νόμος για τα δημόσια έργα και ακόμα ότι και το Ελεγκτικό Συνέδριο παρεμβαίνει. Δεν έχουν καμία ισχύ αυτά που μας λέει ο κύριος Υπουργός προφορικά εδώ πέρα. Μέσα στο νόμο δεν υπάρχουν. Θέλει να απαλύνει τις εντυπώσεις που δημιουργούνται, αλλά υπάρχει ένας νόμος που πρόκειται να ψηφίσει αυτό το Κοινοβούλιο και που δεν προβλέπονται αυτά. Αντίθετα ανοίγει ο δρόμος για μία σειρά από χαριστικές παρεμβάσεις. 
      Οι εποπτείες των έργων επαφίενται σε ιδιώτες, σε ιδιωτικές εταιρείες. Μα, οι ιδιωτικές εταιρείες στην καλύτερη των περιπτώσεων έχουν άλλα κριτήρια για την εποπτεία ενός έργου. Δεν έχουν στο μυαλό τους την εξυπηρέτηση του δημόσιου οφέλους. Θα δουν τις τεχνικές προδιαγραφές ή θα δουν τους χρόνους στους οποίους εκτελείται ένα έργο κλπ., αλλά κατά πόσο είναι σύμφωνο με το δημόσιο όφελος αυτό δεν θα το δει μία ιδιωτική επιχείρηση. Αυτό μπορεί να το δει μόνον ο δημόσιος φορέας ο οποίος ενδιαφέρεται –υποτίθεται τουλάχιστον- γι’ αυτό το έργο γιατί εξυπηρετεί το δημόσιο συμφέρον και χρειάζεται η εποπτεία του έτσι ώστε να το εξασφαλίσει. Εδώ όμως, δεν λέει τέτοια πράγματα. Το χαρίζουμε στις ιδιωτικές εταιρείες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Τελειώνω, κύριε Πρόεδρε.
      Υπάρχουν χαριστικοί όροι στα ζητήματα που έχουν σχέση με τα αρχαιολογικά ευρήματα και στα ζητήματα που έχουν σχέση με τις απαλλοτριώσεις και όταν καθυστερούν διάφοροι δημόσιοι τομείς να εξυπηρετήσουν το έργο κλπ. Σε όλες αυτές τις περιπτώσεις δεν προβλέπεται απλώς και μόνο να πληρωθεί η ζημιά που γίνεται, αλλά με τις αλλαγές που έκανε την τελευταία στιγμή ο κύριος Υπουργός προβλέπεται ότι θα πληρώνουμε και τα διαφυγόντα κέρδη. Ό,τι εν πάση περιπτώσει, έχουν ζητήσει μέχρι σήμερα οι όμιλοι αυτοί σχετικά με την κατασκευή των έργων, τους έχει δοθεί.
      Αυτές οι χαριστικές προσφορές έχουν πάρει και ένα χαρακτήρα που προσβάλει, εν πάση περιπτώσει, και τη νοημοσύνη των Βουλευτών εδώ μέσα. Το είδαμε και κατά τη συζήτηση στα προηγούμενα άρθρα. 
      Μπαίνουν μία σειρά από όροι και ύστερα στο τέλος του άρθρου μπαίνουν οι εξαιρέσεις, οι οποίες γνωρίζουμε πολύ καλά ότι σ’ αυτές τις περιπτώσεις έγιναν ο κανόνας. Λέμε ότι στα 200.000.000 είναι η οροφή, αλλά σε εξαιρετικές περιπτώσεις, κύριε Υπουργέ, μπορούν και τα δημόσια έργα να ενταχθούν εδώ πέρα. Τα δημόσια έργα θα ενταχθούν εδώ πέρα και θα γίνει αυτό που έλεγα στην αρχή: Δεν θα ισχύει ο νόμος για τα δημόσια έργα, αλλά θα ισχύει η σύμβαση.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κολοζώφ. 
    Έχει ζητήσει το λόγο η κ. Ξηροτύρη. 
    Κυρία Ξηροτύρη, εσείς έχετε πρωτολογήσει. Είναι δύο συνάδελφοι ακόμα να μιλήσουν, αν όμως επιμένετε μπορείτε μετά τον Υπουργό να μιλήσετε. 
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ως Κοινοβουλευτική Εκπρόσωπος θέλω να μιλήσω, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Ως Κοινοβουλευτική Εκπρόσωπος έχετε πρωτολογήσει. Δεν τελείωσαν, όμως, ακόμα οι πρωτολογίες. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, θα μιλήσω εγώ μετά.
    ΠΡΟΕΔΡΕΥΩΝ (Γεώργιος Σούρλας): Ισχύει και για τους Κοινοβουλευτικούς.  
    ΘΕΟΔΩΡΟΣ ΣΚΡΕΚΑΣ: Δύο είμαστε ακόμα, κύριε Πρόεδρε. Να μιλήσουμε και εμείς να τελειώνουμε. 
    ΠΡΟΕΔΡΕΥΩΝ (Γεώργιος Σούρλας): Ορίστε, κυρία Ξηροτύρη, έχετε το λόγο. 
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ως προς το γενικότερο θέμα του θεσμού των συμπράξεων και των συμβάσεων παραχώρησης που μέχρι τώρα είχε εφαρμόσει το ΠΑΣΟΚ και ετοίμαζε και το νόμο, τον οποίο πολύ υπερασπίζεται για μια γενίκευση αυτής της κατάστασης, νομίζω ότι εδώ –θα χρησιμοποιήσω αυτήν την έκφραση- και τα δύο κόμματα προσπαθούν να μας παραπλανήσουν. 
    Τι συνέβη με τις συμβάσεις παραχώρησης; Υπήρξαν προβλήματα; Έπρεπε να διορθωθούν; Οι συμβάσεις παραχώρησης πραγματικά προσδιορίζονταν από ένα μόνο Υπουργό και από κει και πέρα η σύμβαση, μέσα από κάποιες διαδικασίες, ερχόταν στη Βουλή. Θεωρήσαμε θετικό το ότι ερχόταν στη Βουλή. Αλλά η όλη διαδικασία της σύνταξης των συμβάσεων μέχρι εκεί όντως δεν ήταν θετική και γι’ αυτό είδαμε και πολλά αποτελέσματα και στο Ελευθέριος Βενιζέλος και στην Αττική Οδό. 
    Λέει τώρα ο Υπουργός Οικονομικών, απαντώντας στον Πρόεδρο της Αξιωματικής Αντιπολίτευσης: «Εμείς δεν έχουμε αυτό το καθεστώς. Έχουμε μια Διυπουργική Επιτροπή πιο διευρυμένη». Τώρα το αν θα προστεθεί ένας ακόμα Υπουργός στην όλη διαδικασία γι’ αυτές τις συμβάσεις και γι’ αυτά τα έργα, αυτό δεν προσφέρει τίποτα, τη στιγμή που το υπόλοιπο σύστημα είναι γυμνό από οποιονδήποτε κοινωνικό, προγραμματικό κλπ. έλεγχο. 
    Θα πω και κάτι άλλο στον κ. Αλογοσκούφη που το ξεχνάει. Ο τρόπος για τις συμβάσεις παραχώρησης των μεγάλων έργων παραμένει και σ’ αυτήν την Κυβέρνηση να είναι έτσι όπως γινόταν και πριν, τον οποίο κατηγόρησε πριν από λίγο από το Βήμα ο κύριος Υπουργός. Αυτός είναι ο τρόπος με τις συμβάσεις παραχώρησης πάνω από 200.000.000. Δεν γίνονται αυτή τη στιγμή οι συμβάσεις παραχώρησης των μεγάλων έργων, των έξι έργων που είναι ανοιχτά, που καθυστερούν κλπ. και που θα έρθουν στη Βουλή για κύρωση; Αυτό το σύστημα θα υπάρχει. Εγώ το ξέρω πολύ καλά ότι αποφάσισε η Κυβέρνηση για μεν τα  μεγάλα έργα να αφήσει το σύστημα των συμβάσεων που θα έρχονται στη Βουλή και τα μικρότερα, κάτω από τα 200.000.000, τα πήρε σβάρνα αυτός εδώ ο νόμος. 
    Ξεκαθαρίστε, λοιπόν, αυτά τα πράγματα και τα δύο κόμματα και οι δύο παρατάξεις. Συμβάσεις παραχώρησης για τα μεγάλα έργα μ’ αυτήν τη διαδικασία. Αποφασίστε να διορθώσετε το σύστημα και όχι ο ένας να κατηγορεί το ένα σύστημα επειδή ήταν του παρελθόντος και η Αξιωματική Αντιπολίτευση τούτο επειδή είναι του παρόντος. Αποφασίστε, λοιπόν,  αυτό το σύστημα που προτείνετε στον ελληνικό λαό, που εμείς διαφωνούμε, να το θωρακίσετε τουλάχιστον και να πείτε την αλήθεια. 
    Σ’ αυτόν εδώ το νόμο από την αρχή υπάρχει μια σύγχυση στους συντάκτες του νομοσχεδίου. Είναι σαφέστατη η σύγχυση, η οποία μεταδόθηκε και στον κύριο Υπουργό. Χθες μας είπε ότι δεν πρόκειται για δημόσια έργα. Σήμερα μας λέει ότι θα εφαρμοστούν οι νόμοι των δημοσίων έργων. Τέλος πάντων, αποφασίστε με τι έχετε να κάνετε. 
    Εγώ, λοιπόν, σας λέω ότι από τις διατάξεις του νομοσχεδίου, όχι μόνο η ανάθεση γίνεται διαφορετικά, αλλά και η εκτέλεση των έργων και η επίβλεψη γίνεται εκτός νομοθετικού πλαισίου της χώρας. Πόσα παραδείγματα να σας πω; Η ανάδειξη του αναδόχου γίνεται με ειδικές διατάξεις, με διατάξεις μάλιστα οι οποίες έχουν καταργηθεί πλέον. Τις κλειστού τύπου διαπραγματεύσεις, απευθείας αναθέσεις κ.λπ. εσείς οι ίδιοι τις κατηγορήσατε. Κατηγορηθήκαμε για τις διαπραγματεύσεις, για το μαθηματικό τύπο και για τις χαμηλότερες προσφορές και τα φέρνετε πάλι εδώ. Μα, ακριβώς αυτό το πράγμα θα έχει και από την Ευρωπαϊκή Ένωση κυρώσεις. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Παρακαλώ ένα λεπτό ακόμα, κύριε Πρόεδρε. 
    Δηλαδή διαδικασίες οι οποίες έχουν απορριφθεί πλέον μ’ όλη αυτήν τη διαδικασία μέχρι τώρα των δημοσίων έργων, εσείς τις επαναφέρετε. Επομένως πού εφαρμόζετε τη νομοθεσία; 
      Από την άλλη πλευρά, δεν απαιτείται διασφάλιση της χρηματοδότησης, σύμφωνα με το άρθρο 18 παράγραφος 1. Δεν απαιτείται, τουλάχιστον για τα δημόσια έργα, να είναι πιστοποιημένοι οι μελετητές και οι εργολήπτες οι οποίοι έρχονται να κατασκευάσουν το έργο. Έτσι ο καθένας θα κατασκευάσει ένα έργο; Αυτά τα έχουμε πει.
      Δεν υπάρχει, λοιπόν, καμία αναφορά στο νομοθετικό πλαίσιο για την εκτέλεση των έργων. Έχετε έναν ασαφή όρο για την εποπτεία. Δηλαδή, δεν χρειαζόταν εδώ να γίνει όλη αυτή η συζήτηση. Αν μας ακούγατε από την επιτροπή, θα μπορούσαμε τουλάχιστον να βάλουμε κάποιες ασφαλιστικές δικλίδες. Καθόλου, όμως, δεν θέλετε να ακούσετε αυτά τα θέματα που αφορούν την εκτέλεση των έργων. Δεν θέλετε να απαντήσετε και να διορθώσετε τίποτα για τις περιβαλλοντικές μελέτες, για τις αρχαιότητες, για τη συνδρομή του δημοσίου, για το ένα, για το άλλο. Πώς θα γίνουν όλα αυτά; Και πώς θα διαφυλάξετε να μη διογκωθούν, να μη γίνουν υπερβάσεις κόστους, να μην υπάρξουν καθυστερήσεις κ.λπ., αφού δεν τα θεωρείτε συμβατικούς όρους; Δεν υπάρχουν στη σύμβαση; Διά μαγείας δεν λύνονται αυτά τα προβλήματα. Είπαμε και πριν ότι η προστασία του περιβάλλοντος και του αρχαιολογικού πλούτου είναι ύψιστες αρχές. Έτσι θα πορευθούμε στην εκτέλεση των έργων. Δεν μπορούμε να κάνουμε διαφορετικά και αυτό θα μας κοστίσει βεβαίως και στο δημόσιο και στον ιδιώτη. Δεν μπορούμε ούτε να τα παραβλέψουμε ούτε να τα κάνουμε στοιχεία της επιχειρηματικής δράσης και συναλλαγής.
      Επιμένω, λοιπόν, ότι ιδιαίτερα στο άρθρο 17, αλλά και σε άλλα άρθρα δεν διασφαλίζεται το συμφέρον του δημοσίου και δεν διασφαλίζονται θέματα ποιότητας των έργων και των παρεχόμενων υπηρεσιών. Υπάρχουν, δηλαδή, τεράστιες ελλείψεις και ασάφειες οι οποίες οδηγούν σαφώς εκτός νομοθετικού πλαισίου. Δεν μας απαντάτε τόσο καιρό σ’ αυτά τα πράγματα και δεν θέλετε να κάνετε μία διόρθωση. Ορίστε, κάντε τώρα τελευταία στιγμή αυτήν τη διόρθωση.
      Ο κύριος Υπουργός, είπε ότι θα ακολουθηθεί ο νόμος για τα δημόσια έργα. Πώς θα ακολουθηθεί, αφού δεν υπάρχει σ’ αυτό εδώ; Δεν το λέμε εμείς, αλλά το λέει Τεχνικό Επιμελητήριο, το λένε όλοι και, εν πάση περιπτώσει, το λένε οι ίδιες οι διατάξεις. Λυπάμαι που θα το πω, αλλά οι συντάκτες του νομοσχεδίου δεν ξέρουν το τι υπάρχει μέχρι σήμερα, το τι πρέπει να υπάρχει, το πόσο έχει κουραστεί αυτός ο τόπος στην εκτέλεση των έργων. Γι’ αυτό πρέπει να μπουν ασφαλιστικές δικλίδες. Δεν γίνεται οι ασφαλιστικές δικλίδες να είναι μόνο για τους ιδιώτες που θα έρθουν να δώσουν τα χρήματά τους. 
      Θέλω να πω και κάτι άλλο και να κλείσω μ’ αυτό. Τελικά, οι μεν συμβάσεις παραχώρησης των μεγάλων έργων θα προχωρούν έτσι, όπως τις είχε το ΠΑ.ΣΟ.Κ., και θα έχουν τα ίδια μειονεκτήματα, γιατί εκεί δεν φέρατε νόμο που να βάλετε κάποιες αρχές. Θα μας έρχεται η κάθε σύμβαση στη Βουλή με τις αδυναμίες της και η κυβερνητική Πλειοψηφία θα την προχωράει. Θα έχετε πάλι και τότε τους ιδιώτες εργολήπτες, οι οποίοι θα παίρνουν μέσω των συμβάσεων παραχώρησης τις απευθείας αναθέσεις και με τη βούλα πλέον αυτού του νόμου για τις παράπλευρες συμβάσεις, για το ένα, το άλλο κ.λπ.. Τίποτα δεν διορθώνετε από τα παλιά και μεταφέρετε όλα αυτά τα προβλήματα στα μικρά και μεσαία έργα που έχει ανάγκη ο τόπος και πολύ περισσότερο βέβαια στις δημόσιες υπηρεσίες που γι’ αυτό το θέμα εμείς είμαστε ιδιαίτερα αρνητικοί. Δεν μπορείτε να μεταφέρετε υπηρεσίες υγείας, παιδείας κ.λπ. μ’ αυτόν τον τρόπο, μ’ αυτού του τύπου τις συμβάσεις να παρέχονται στους ιδιώτες.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ξηροτύρη.
      Το λόγο έχει ο Υφυπουργός Οικονομίας και Οικονομικών κ. Φώλιας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κυρίες και κύριοι συνάδελφοι, κατ’ αρχάς νιώθω την ανάγκη να εκφράσω και την έκπληξή μου και τη λύπη μου από την εικόνα που κάποιοι συνάδελφοι κατάφεραν να παρουσιάσουν στη Βουλή κατά τη συζήτηση αυτού του νομοσχεδίου. Εξεπλάγην από τη συμπεριφορά, από την αδικαιολόγητη εμπάθεια κάποιων συναδέλφων, αλλά και από τη φρασεολογία την οποία χρησιμοποίησαν και η οποία νομίζω ότι δεν έχει θέση σ’ αυτήν την Αίθουσα. Νομίζω ότι μου επιτρέπεται να το πω αυτό, αν και είμαι σχετικά νέος εδώ στη Βουλή.
      Ξεχνάμε ενίοτε κυρίες και κύριοι συνάδελφοι,  -λυπάμαι που θα το πω- ότι δεν απευθυνόμαστε σε κομματική κερκίδα, αλλά τώρα που μεταδίδει απευθείας το κανάλι της Βουλής, μπαίνουμε σε κάθε σπιτικό ευθέως και αυτό δεν θα πρέπει να το ξεχνάμε ποτέ.
      Επί της ουσίας τώρα θα πω ότι με θρησκευτική ευλάβεια παρακολούθησα τις συζητήσεις τις τρεις αυτές ημέρες στη Βουλή για τις συμπράξεις δημοσίου και ιδιωτικού τομέα.
      Εξήγαγα κάποια συμπεράσματα. Κάποιοι συνάδελφοι δεν μπήκαν καν στον κόπο να διαβάσουν το σχέδιο νόμου. Κάποιοι άλλοι το διάβασαν αλλά δεν κατάλαβαν τι διάβασαν. Άλλοι κατάλαβαν αλλά έσπευσαν να διαστρεβλώσουν το κείμενο. Άλλοι έκαναν διάλογο κωφών. Άλλοι είχαν μια απόλυτη άρνηση να ακούσουν τα όσα έλεγε η Κυβέρνηση, μία απόλυτη δυσπιστία στα όσα λέγει και στα όσα προτείνει η Κυβέρνηση. Άλλοι δεν έδωσαν καμία σημασία στο τι συζητήθηκε εδώ μέσα, παρά διάβασαν το κείμενο το οποίο ήδη είχαν γράψει από τα γραφεία τους και είχαν στα χαρτιά τους.
      Ακούστηκε ότι μειώθηκε το Πρόγραμμα Δημοσίων Επενδύσεων. Να το ξεκαθαρίσουμε μια κι έξω. Πέρυσι, το 2004 είχαμε Ολυμπιακούς Αγώνες. Οι Ολυμπιακοί Αγώνες κόστισαν. Φέτος έχουμε να πληρώνουμε κάποιες από τις ουρές των Ολυμπιακών Αγώνων. Δεν μπορούμε να έχουμε κάθε χρόνο Ολυμπιακούς Αγώνες.
      Αφαιρώντας τις δαπάνες των Ολυμπιακών Αγώνων του 2004 από το Πρόγραμμα Δημόσιων Επενδύσεων του 2004 και αντίστοιχα τις δαπάνες Ολυμπιακών Αγώνων από το Πρόγραμμα Δημοσίων Επενδύσεων του 2005, προκύπτει αύξηση του Προγράμματος Δημοσίων Επενδύσεων της τάξεως του 3% από το 2004 στο 2005. Να το ξεκαθαρίσουμε αυτό διότι εκεί είναι που λέω ότι μιλάμε, αλλά κανείς δεν ακούει.
      Δεύτερον, μιλήσαμε για ιδιωτικές επενδύσεις. Λένε ότι δεν έγιναν ιδιωτικές επενδύσεις. Ήδη ο κύριος Υπουργός της Οικονομίας χθες μοιράστηκε μαζί σας έναν πίνακα ο οποίος λέγει ότι μέσα σε πέντε μήνες λειτουργίας αυτού του αναπτυξιακού νόμου, έχουν κατατεθεί πεντακόσια αιτήματα νέων επενδύσεων προϋπολογισμού της τάξεως του 1,2 δισεκατομμυρίων ευρώ. Αυτό είναι ένα ρεκόρ συμμετοχής το οποίο δείχνει, αφ’ ενός μεν ότι ο αναπτυξιακός επενδυτικός νόμος, είναι ένας καλός νόμος, αφ’ ετέρου δε ότι υπάρχει προσέλκυση επενδύσεων, πράγμα το οποίο διασφαλίζει την ανάπτυξη του μέλλοντος. 
      Επίσης κάποιος συνάδελφος κατηγόρησε ότι οι περισσότερες των επενδύσεων κατατίθενται από παλιές εταιρείες. Πρώτα απ’ όλα δεν προκύπτει από πουθενά και δεύτερον ποιο είναι το κακό εάν παλιές εταιρείες καταθέτουν επενδυτικά προγράμματα; Ποιο είναι το κακό αν παλιές εταιρείες θέλουν τα κέρδη τους να τα επανεπενδύσουν; Αυτό είναι το ζητούμενο. Και μπράβο να το κάνουν όλοι. 
      Μήπως φταίει το γεγονός ότι η προηγούμενη κυβέρνηση είχε εξαιρέσει τις παλιές εταιρείες; Εμείς θέλουμε την επιχειρηματικότητα να υπακούει στην ανταγωνιστικότητα και στην υγιή κερδοφορία και όχι στην ηλικία ζωής αυτής.
      Κάποιοι είπαν ότι υπάρχει οροφή και δεν υπάρχει πάτωμα στο ύψος των συμπράξεων δημοσίου και ιδιωτικού τομέα. Εάν υπήρχε πάτωμα, τότε θα διαχωρίζαμε τις μικρές, μικρομεσαίες επιχειρήσεις με τις μεγάλες. Το γεγονός ότι δεν υπάρχει πάτωμα, σημαίνει ότι μια μικρή ή και μια μικρομεσαία επιχείρηση μπορεί να έχει πρόσβαση σε συμπράξεις δημοσίου και ιδιωτικού τομέα ασχέτως του χαμηλού ύψους της επενδύσεως. Και κακά τα ψέματα. Μια μεγάλη εταιρεία ένας κολοσσός, όπως κάποιοι λένε, δεν πρόκειται να ασχοληθεί με τα μικρά έργα των συμπράξεων.
      ΝΙΚΟΛΑΟΣ ΓΚΑΤΖΗΣ: Μην το λέτε. Κοιτάξτε τι γίνεται. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε συνάδελφε, παρακαλώ σας άκουσα με πάρα πολλή προσοχή. Άκουσα κάθε λέξη σας, το γνωρίζετε και είμαι βέβαιος ότι το αναγνωρίζετε. 
      ΠΡΟΕΔΡΕΥΩΝ (Γεώργιος Σούρλας): Πάντως ο κ. Γκατζής, δεν συνηθίζει να διακόπτει.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είπα τι υπάρχει στην αγορά. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Παρακαλώ μη διεκδικείτε το μονοπώλιο της γνώσης της αγοράς. Κάτι πήρε και μας το αυτί μας από την αγορά.
      Θέλω, λοιπόν, να πω ότι το θέμα των μικρομεσαίων επιχειρήσεων είναι και στην προτεραιότητα και στο μυαλό και στην καρδιά αυτής της Κυβερνήσεως και το έχουμε αποδείξει επανειλημμένα με τον πλέον ανάγλυφο και πρακτικό τρόπο και μέσα από τον αναπτυξιακό νόμο με τον οποίο δώσαμε συν δεκαπέντε ποσοστιαίες μονάδες στην επιχορήγηση των μικρομεσαίων επιχειρήσεων της φτωχής κυρίως περιφέρειας, πράγμα το οποίο δεν είχε ξαναγίνει, και με το γεγονός ότι για πρώτη φορά οι μικρομεσαίες επιχειρήσεις του εμπορίου εντάσσονται στα κοινοτικά κονδύλια, στο Γ΄ Κοινοτικό Πλαίσιο Στήριξης -ενώ μέχρι σήμερα το εμπόριο ήταν ο αποδιοπομπαίος τράγος της επιχειρηματικότητας και της αγοράς, λες και δεν παράγει το εμπόριο- και επίσης με τη υποστήριξη που δίνουμε μέσα από την απλούστευση των διαδικασιών απ’ τους νόμους που ο συνάδελφος κ. Σιούφας έχει φέρει και συνεχίζει να φέρνει στη Βουλή για ψήφιση. Γι’ αυτό, λοιπόν, όταν μιλάμε για μικρομεσαίες επιχειρήσεις, εμείς δεν λέμε, πράττουμε. 
      Επίσης, λέτε ότι έπρεπε να υπάρχει αναφορά στον τάδε νόμο ή σε εκείνο το νόμο. Κυρίες και κύριοι συνάδελφοι, το νομικό πλαίσιο της ελληνικής δημοκρατίας ισχύει όπως και να έχει. Δεν καταργείται από το νομοσχέδιο που συζητάμε για τις Σ.Δ.Ι.Τ. Και αν θέλαμε να συμπεριλάβουμε όλους τους νόμους που αναφέρθηκαν εδώ και όλες τις ρήτρες, τότε δεν θα είχαμε νόμο, αλλά την εγκυκλοπαίδεια του Ηλίου. Αυτά, λοιπόν, που παγίως ισχύουν, ισχύουν. Δεν πρόκειται να καταργηθούν.
      Όσον αφορά το τι σημαίνει συμπράξεις του δημοσίου και ιδιωτικού τομέα, μέχρι σήμερα η εμπειρία έχει αποδείξει ότι με το υφιστάμενο Πρόγραμμα Δημοσίων Επενδύσεων και από το συγχρηματοδοτούμενο με κοινοτικά κονδύλια υπάρχουν έργα τα οποία προκηρύσσονται, εγκρίνονται και ξεκινούν με συγκεκριμένο προϋπολογισμό, συγκεκριμένο χρονικό ορίζοντα και συγκεκριμένες προδιαγραφές ποιότητας. Συχνότατα έχουμε πολλαπλάσια υπέρβαση προϋπολογισμού και πολλαπλάσια υπέρβαση χρόνου και συχνότατα έχουμε κακοτεχνίες οι οποίες δυστυχώς καταγράφονται από τους ελεγκτές της Ευρωπαϊκής Ένωσης που απορρίπτουν τα έργα και τα απεντάσσουν. Έχουμε, λοιπόν, στην πράξη ένα πολύ ακριβό έργο, ένα πολύ καθυστερημένο έργο, ένα κακής ποιότητας έργο, το οποίο είναι και απενταγμένο και το πληρώνει ο Έλληνας πολίτης και φορολογούμενος στο ακέραιο. 
      Με τη σύμπραξη του δημόσιου και του ιδιωτικού τομέα τι έχουμε, κυρίες και κύριοι συνάδελφοι; Έχουμε έναν προϋπολογισμό ο οποίος είναι δεδομένος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θα ήθελα δύο λεπτά ακόμη, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Καλώς.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Έχουμε έναν προϋπολογισμό ο οποίος είναι δεδομένος, διότι μ’ αυτήν τη σύμβαση υπογράφει ο ιδιώτης με το κράτος. Έχουμε ένα χρονικό ορίζοντα ο οποίος είναι δεδομένος και που κατά κανόνα θα είναι μεγαλύτερος απ’ αυτόν στον οποίο στην πράξη θα πραγματοποιηθεί το έργο, διότι τον ιδιώτη τον ενδιαφέρει να τελειώσει μία ώρα νωρίτερα, για να μπορέσει να επωφεληθεί από την επένδυσή του. Και έχουμε ένα τεύχος με την ποιότητα και τις προδιαγραφές, όπου πρέπει να είμαστε πάρα πολύ προσεκτικοί ότι θα τηρηθούν. Ως εκ τούτου αντιλαμβάνεστε ότι τα πλεονεκτήματα είναι πάρα πολλά. 
      Επίσης, άκουσα πολλούς να αναπολούν το παλαιό καθεστώς που υπήρχε με τις μελέτες για τα δημόσια έργα. Κυρίες και κύριοι συνάδελφοι, επιτρέψτε μου να κάνω αναφορά σε κάποιες ζηλευτές επιδόσεις κάποιων μελετών. Αναφέρομαι σε μελέτες του ΟΣΕ. Μία μελέτη με προεκτιμώμενη αμοιβή 6,5 εκατομμύρια δραχμές –τότε είχαμε δραχμές- κατέληξε να πληρωθεί 498.000.000.. Σημειώστε το: Με 6,5 εκατομμύρια ξεκίνησε και τελείωσε με 498.000.000, 7.500% η υπέρβαση. Μία άλλη μελέτη ξεκίνησε με 9,5 εκατομμύρια και πληρώθηκε 99.000.000, 940% η υπέρβαση. Και μία άλλη μελέτη ξεκίνησε με 22.000.000 και πληρώθηκε 193.000.000, 780% η υπέρβαση. Αυτά ζηλέψαμε; Αυτά θέλουμε να συνεχιστούν; Αυτήν την αρρώστια θα πληρώνουμε; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όχι. Μελέτες θέλουμε, κύριε Υπουργέ.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Τέλος, και κλείνοντας θα πω ότι, επειδή διαπιστώσαμε πως τα έργα χρηματοδοτούνται με δύο τρόπους, είτε απευθείας από το Πρόγραμμα Δημοσίων Επενδύσεων είτε σε συγχρηματοδότηση Προγράμματος Δημοσίων Επενδύσεων και κοινοτικών κονδυλίων, είδαμε πως στην πράξη για τα μεν συγχρηματοδοτούμενα, άρα τα κοινοτικά κονδύλια, ακολουθούνται με όσο το δυνατόν μεγαλύτερη προσοχή οι όροι, οι κανόνες και οι κανονισμοί επί ποινή απεντάξεως αυτών των έργων, πράγμα το οποίο ακολουθείται και ελέγχεται σε κάθε βήμα. Από την άλλη πλευρά όμως, το Πρόγραμμα Δημοσίων Επενδύσεων δεν ελέγχεται. Ο καθένας ξοδεύει ό,τι θέλει.
Ό,τι απεντάσσεται από τα κοινοτικά κονδύλια χρεώνεται στο Πρόγραμμα Δημοσίων Επενδύσεων χωρίς να είναι προϋπολογισμένο και χωρίς κανείς να διερωτάται αν μπορεί να γίνεται αυτό. Εδώ και χρόνια υπάρχει αυτή η πρακτική. 
      Κυρίες και κύριοι, πήραμε απόφαση και παράλληλα με το Κοινοτικό Πλαίσιο Στήριξης επεξεργαζόμαστε και θα ισχύσει από το 2007 το Εθνικό Πλαίσιο Στήριξης. Το Πρόγραμμα Δημοσίων Επενδύσεων θα αντικατασταθεί από το Εθνικό Πλαίσιο Στήριξης και το Πρόγραμμα Δημοσίων Επενδύσεων, το νέο Εθνικό Πλαίσιο Στήριξης, θα λειτουργεί και για τα αμιγώς εθνικά κεφάλαια με τους ίδιους όρους, κανόνες, κανονισμούς και ελέγχους όπως και το Κοινοτικό Πλαίσιο Στήριξης.
      Τούτο σημαίνει πως οτιδήποτε ενδεχομένως απεντάσσεται από το Κοινοτικό Πλαίσιο Στήριξης δε θα μπορεί να ενταχθεί στο Πρόγραμμα Δημοσίων Επενδύσεων, στο Εθνικό Πλαίσιο Στήριξης, όπως λέμε από δω και μπρος. Τούτο σημαίνει ότι το «πάρτι» τελειώνει, σημαίνει πως ο καθένας θα πρέπει να είναι πάρα πολύ προσεκτικός διότι αν δεν είναι επιλέξιμες οι δαπάνες για τα κοινοτικά κονδύλια, δεν θα είναι επιλέξιμες και για τα εθνικά κονδύλια. Για το πώς θα πληρωθεί ο καθένας, ας κάνει το λογαριασμό του. Εκείνο, όμως, που είναι βέβαιο είναι ότι, επειδή «ο φόβος φυλάει τα έρημα», είναι διαπιστωμένο πως ο καθένας θα είναι και πολύ πιο προσεκτικός και οι μελέτες θα είναι πολύ πιο ακριβείς και όπως θα πρέπει να γίνονται και οι προκηρύξεις των έργων και οι εκτελέσεις των έργων και οι προϋπολογισμοί και το χρονικό διάστημα.
      Κυρίες και κύριοι συνάδελφοι, η σημερινή διακυβέρνηση αποφάσισε να κυβερνήσει με «νοικοκυριό», να κυβερνήσει με τάξη, διότι το μόνο που μας ενδιαφέρει είναι η ευημερία του τόπου, η πρόοδος του τόπου και η βελτιωμένη καθημερινότητα του Έλληνα πολίτη.
      Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
Το λόγο έχει ο κ. Αγοραστός και στη συνέχεια με τον κ. Σκρέκα κλείνουμε με τις πρωτολογίες.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, η Αξιωματική Αντιπολίτευση επέλεξε μία σκληρή γραμμή αντιπολίτευσης και κριτικής, μία γραμμή η οποία διαψεύδεται από την πράξη. Γιατί; Διότι οι πολίτες στη συντριπτική τους πλειοψηφία γνωρίζουν ότι επί της ουσίας πολλά από τα νομοσχέδια και τα μέτρα που παίρνει αυτή η Κυβέρνηση λειτουργούν ήδη εδώ και καιρό στην αγορά η οποία έχει τους δικούς της κανόνες και τη δική της δυναμική και βέβαια πιστώνουν στην Κυβέρνηση του Κώστα Καραμανλή τη διάθεση, τη βούληση, την τόλμη για την άσκηση αποφασιστικής, αλλά μετρημένης πολιτικής προς την κατεύθυνση των αναγκαίων τομών, ενώ ταυτόχρονα χρεώνουν στην Αξιωματική Αντιπολίτευση του Γιώργου Παπανδρέου έλλειψη οράματος και στόχων, απουσία επιχειρημάτων και αυτοκριτικής, όπως άλλωστε ακούσαμε και ήμασταν όλοι μάρτυρες της ομιλίας του.
      Βέβαια, απώλεια μνήμης έχει η Αξιωματική Αντιπολίτευση κι έχει απώλεια μνήμης για τα παρελθοντικά της πεπραγμένα, τις παρελθοντικές της πολιτικές, τις πολιτικές μερικής απασχόλησης που οδήγησαν τη χώρα σ’ έναν κύκλο χαμένων ευκαιριών, που οδήγησαν μία μεγάλη μερίδα Ελλήνων στη φτώχεια και στην ακρίβεια, που οδήγησαν τη χώρα κατηγορούμενη στην Ευρωπαϊκή Ένωση για παραλείψεις στα έργα, αλλά και στην απορροφητικότητα των κοινοτικών προγραμμάτων.
    Οι περισσότερες ομιλίες των συναδέλφων της Αξιωματικής Αντιπολίτευσης ήταν εγκλωβισμένες σε μία «παλαιοπασοκική» ρητορεία. Δυστυχώς, ένα νομοσχέδιο, πέραν της λογοπλασίας και της πολιτικής και του θορύβου για να δημιουργήσουμε δημοσιότητα, έχει και το τεχνικό μέρος του. Δεν μπήκαν καν στον κόπο να δουν μέσα στο νομοσχέδιο και να διαβάσουν για τους περιβαλλοντικούς όρους, άρα και για την αξιολογία. Ακούσαμε εδώ ότι είναι ανεξέλεγκτα. Διαβάστε μέσα στο νομοσχέδιο και θα δείτε ότι πρέπει να υπάρχει προέλεγχος και πληρότητας φακέλου, προΰπαρξη όλων των παράλληλων συνηγοριών και αδειοδοτήσεων, παράταση χρόνου προστασίας των αρχαιοτήτων, μελέτες και προμελέτες που πρέπει να προϋπάρχουν και πρέπει να θεωρηθούν, να υπογραφούν και να εγκριθούν πριν αρχίσει το έργο.
    Βέβαια απώλεια μνήμης είναι. Και τα πρόστιμα που έχουν επιβληθεί από την Ευρωπαϊκή Ένωση στη χώρα μας για τη μη τήρηση περιβαλλοντικών όρων των κυβερνήσεων του ΠΑ.ΣΟ.Κ..
    Ακούστηκε για την τακτική την οποία ακολουθούμε στην οικονομική πολιτική. Βλέπετε, Πρόεδρε, η Αξιωματική Αντιπολίτευση και η τακτική που ακολουθεί στην κριτική πέραν του ότι είναι προκλητική όταν μάλιστα προέρχεται από πολιτικούς που στη διάρκεια της θητείας τους έκαναν τρεις υποτιμήσεις της δραχμής. Από πολιτικούς οι οποίοι με την πολιτική τους μείωσαν το πραγματικό εισόδημα των Ελλήνων εργαζομένων κατά 12% περίπου, πολιτική την οποία βλέπουν και εξετάζουν στις δημοσκοπήσεις, που δεν έχει απήχηση στην κοινωνία και στους πολίτες αφού δεν συνοδεύεται από σοβαρή εναλλακτική πρόταση. Αντίθετα η οικονομία χάρις στην πολιτική που ακολουθεί η Νέα Δημοκρατία έχει τεθεί υπό έλεγχο και από εδώ και μπρος οι εξελίξεις πηγαίνουν προς το καλύτερο. 
    Κύριοι συνάδελφοι, φιλοσοφία του νομοσχεδίου είναι καλύτερα, γρηγορότερα, οικονομικότερα, διαφανέστερα έργα. Εδώ δεν μιλάμε για πανωπροίκια των προηγουμένων έργων που έγιναν με αυτοχρηματοδότηση. Δεν μιλάμε για προνομιακή μεταχείριση και προνομιακή πληροφόρηση ορισμένων «ημετέρων» που χτυπούσαν, έπαιρναν τα έργα αλλά ήξεραν εκ των προτέρων ορισμένοι ότι θα υπάρχουν τα παράλληλα έργα που θα ανεβάσουν το κόστος. 
    Και βέβαια τελείτε υπό σύγχυση. Αποφασίστε. Είστε υπέρ του θεσμού ή κατά; Άλλοι ψηφίζουν υπέρ σε ορισμένα άρθρα. Άλλα το ψηφίζουν όλο. Βέβαια επαίρεστε ότι από το 1998, το είχατε σκεφθεί, το είχατε προγραμματίσει, το είχατε σχεδιάσει και καταθέσατε σχέδιο νόμου λίγο πριν τις εκλογές. Δεν ακούσαμε όμως αφού είστε υπέρ, ορισμένες τροποποιήσεις ορισμένες παρατηρήσεις οι οποίες θα μπορούσαν να διορθώσουν και να κάνουν καλύτερο το θεσμικό αυτό πλαίσιο. 
    Εμείς προλαβαίνουμε την αγορά και πάμε μαζί με την αγορά. Γιατί οι καιροί απαιτούν τις συμπράξεις. Βέβαια εσείς είστε αποκομμένοι από την αγορά. Είναι θλιβερό αυτό. Δεν βλέπετε τι γίνεται στους δήμους; Πόσα έργα έγιναν με αυτοχρηματοδότηση; Πάμε να προστατέψουμε τη διαφάνεια και εκεί. Έγιναν πολλά έργα με αυτοχρηματοδότηση στους δήμους, άλλα τόσα έχουν δρομολογηθεί και εμείς πάμε να βάλουμε ένα θεσμικό πλαίσιο για να έχουμε διαφανή τα έργα αυτά. 
    Κύριοι συνάδελφοι, περιορίζουμε το δημοσιονομικό έλλειμμα. Δεν επηρεάζει το Πρόγραμμα των Δημοσίων Έργων. Και βέβαια αν θέλατε διαφάνεια θα είχατε προφυλάξει τον ελληνικό λαό και την οικονομία από τη δαπάνη τεραστίων ποσών που ξοδεύτηκαν επιπλέον για τα ολυμπιακά έργα. Αν είχατε εφαρμόσει το θεσμό των συμπράξεων του δημοσίου και ιδιωτικού τομέα στα ολυμπιακά έργα σήμερα θα είχαμε ολυμπιακές εγκαταστάσεις που θα λειτουργούσαν και θα είχαμε και ολυμπιακά έργα τα οποία θα ήταν οικονομικότερα. Και επίσης αν εφαρμόζατε αυτό το θεσμό ο οποίος μετακιλύει την ποιότητα και την προστασία της ποιότητας των έργων στους κατασκευαστές, σήμερα δεν θα είχε πληρώσει ο ελληνικός λαός επιπλέον και διπλά για έργα τα οποία κατασκευάστηκαν και χάλασαν στην πορεία: δρόμοι που καταστράφηκαν, γέφυρες που έπεσαν. Αλλά εσείς προτιμήσατε τον άλλον τρόπο για να αναθέσετε τα έργα αυτά με όλες τις συνέπειες. 
    (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής, κ. ΙΩΑΝΝΗΣ ΤΡΑΓΑΚΗΣ)
    Αγαπητοί συνάδελφοι, θα πρέπει κάποτε μέσα στην Αίθουσα αυτή να αναβαθμίσουμε ακόμα περισσότερο το κύρος της πολιτικής και των πολιτικών, να υπάρχουν διαφωνίες, οι διαφωνίες αυτές να είναι τεκμηριωμένες, να μιλάμε επί του πρακτέου και να βλέπουμε μπροστά και όχι πίσω. Εμείς δεν γυρίζουμε στο παρελθόν. Ακολουθούμε μια πολιτική ανάπτυξης για τη χώρα, μια πολιτική ανάπτυξης για όλους τους Έλληνες και όλες τις Ελληνίδες, χωρίς πισωγυρίσματα παρά μόνο μπροστά. 
    Σας ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς. Το λόγο έχει ο κ. Σκρέκας. 
     ΘΕΟΔΩΡΟΣ ΣΚΡΕΚΑΣ: Σας ευχαριστώ, κύριε Πρόεδρε, κύριοι συνάδελφοι. Είναι εντυπωσιακός ο τρόπος που το ΠΑ.ΣΟ.Κ. ως Αξιωματική Αντιπολίτευση ασκεί το αντιπολιτευτικό του έργο. Με τη λογική του ΠΑ.ΣΟ.Κ., η Κυβέρνηση δεν πρέπει να νομοθετεί. Δεν πρέπει να εφαρμόζει το κυβερνητικό της έργο. Δεν πρέπει να προχωρήσει τις προγραμματικές της δεσμεύσεις οι οποίες εγκρίθηκαν στις 7 Μαρτίου 2004 από τον ελληνικό λαό. Και το χειρότερο είναι ότι το πάθος τους δεν τους επιτρέπει να μελετήσουν σωστά κάθε νομοσχέδιο που η Κυβέρνηση φέρνει στο Ελληνικό Κοινοβούλιο. 
     Και εδώ παρατηρείται αυτό το περίεργο φαινόμενο της γενίκευσης απόρριψης όλων των νομοσχεδίων. Και θα συμβούλευα τον Αρχηγό του ΠΑ.ΣΟ.Κ. αλλά και τον Κοινοβουλευτικό Εκπρόσωπο να αξιοποιήσουν την εμπειρία και τη γνώση ενός συνεργαζόμενου Βουλευτή τους, του κ. Μάνου, ο οποίος έχει συγκεκριμένα πράγματα να τους πει κάνοντας τα απαιτούμενα σεμινάρια γιατί είμαι βέβαιος ότι μ’ αυτά τα σεμινάρια θα ωφεληθούν σημαντικά. Ο κ. Μάνος μίλησε για ένα νομοσχέδιο καθαρό και διαυγές που έρχεται για να μπει στο χώρο της οικονομίας και της κοινωνίας και να προσφέρει τις προσδοκώμενες υπηρεσίες. Ένα νομοσχέδιο που δεν κάνει τίποτα άλλο από το να επιχειρεί να ενεργοποιήσει τα κεφάλαια του ιδιωτικού τομέα για την ανάπτυξη της χώρας προς όφελος του συνόλου. 
     Και η Αντιπολίτευση έρχεται με επιχειρήματα τα οποία δεν  μπορούν να σταθούν, να λέει διάφορα και να προσπαθεί μέσα απ’ αυτά τελικά να πείσει τον ελληνικό λαό, ο οποίος μας παρακολουθεί, ότι πρέπει να μείνει κολλημένος και εθισμένος στο χώρο της φαντασίας, ένα χώρο τον οποίο δυστυχώς υιοθέτησε για ένα μεγάλο χρονικό διάστημα και εισέπραξε τα αποτελέσματα που όλοι σήμερα γνωρίζουμε: φτώχεια, ανεργία, αποδυνάμωση της οικονομίας. Σήμερα δεν σας ακολουθούν, κύριε συνάδελφε. Δεν μπορεί ο ελληνικός λαός πλέον. Πέρασε από τις δοκιμασίες αυτές και δεν γυρίζει πίσω. 
     Ο ελληνικός λαός θέλει μια συγκεκριμένη καθαρή ουσιαστική πολιτική. Μια πολιτική η οποία έρχεται μέσα από το νομοθετικό μας έργο να απλωθεί για να δώσει τα αποτελέσματά της. Μια πολιτική η οποία έρχεται και περνάει μέσα απ’ αυτό το σημαντικό νομοσχέδιο, ένα νομοσχέδιο που εμείς πιστεύουμε ότι θ’ απογειώσει τον τομέα της ανάπτυξης και θα δώσει την ποιότητα της ανάπτυξης που χρειαζόμαστε με χαμηλό κόστος, με καλή ποιότητα έργων, με καλή συντήρηση έργων και με χρήματα που σήμερα δεν τα διαθέτει το κράτος. Γιατί άμα μείνουμε στην κρατικίστικη λογική του ΠΑ.ΣΟ.Κ. θα πρέπει να συνεχίσουμε να δανειζόμαστε αλόγιστα και το δημόσιο χρέος από τα 200.000.000.000 που είναι σήμερα, τελικά θα το διπλασιάσουμε και θα το πολλαπλασιάσουμε. 
     Δεν είναι στην πολιτική μας αυτή η διαδικασία ανάπτυξης. Βέβαια με το άρθρο 17 έρχεται να απαντήσει το νομοσχέδιο αυτό σε μια σειρά από ανησυχίες. Ο εισηγητής της Αξιωματικής Αντιπολίτευσης, ένας σεμνός συνάδελφος, γνώστης του χώρου της εκτέλεσης των έργων, εκφράζει τις ανησυχίες του για το άρθρο 17. Και έρχεται το νομοσχέδιο αυτό να απαντήσει σε όλες αυτές τις ανησυχίες που οι συνάδελφοι των χώρων της αντιπολίτευσης εξέφρασαν στις τοποθετήσεις τους όλες αυτές τις ημέρες. 
      Βέβαια, είχαμε την τιμή σήμερα να έχουμε στο Ελληνικό Κοινοβούλιο και την παρουσία του Αρχηγού του ΠΑ.ΣΟ.Κ. του κ. Παπανδρέου.
      Τον παρασύρατε τον Πρόεδρό σας και τον παρασύρατε να κάνει αναφορές, οι οποίες τον εξέθεσαν. 
      Θα κάνω μία αναφορά, η οποία θεωρώ ότι είναι η ουσιαστικότερη, γιατί δε θα μπω στη λογική του κοστουμιού της διαφθοράς και της διαπλοκής, γιατί εδώ πάει κανείς σε άλλα θέματα, τα οποία εγώ δεν θέλω να τα σχολιάσω. Θα έρθω στις μελέτες περιβαλλοντικών επιπτώσεων, στις οποίες αναφέρθηκε ο κ. Παπανδρέου.
      Στο άρθρο 22, κύριοι συνάδελφοι, υπάρχει συγκεκριμένη αναφορά ανάθεσης των έργων που έχουν σχέση και με τις περιβαλλοντικές επιπτώσεις. Το διαβάζω για να το δείτε, για να το δει και ο Αρχηγός σας: «Οι απαιτούμενες κάθε φορά μελέτες περιβαλλοντικών επιπτώσεων εκπονούνται και εγκρίνονται πριν από την ανάθεση της σύμβασης σύμπραξης». Λέει πριν από την ανάθεση της σύμβασης. Και συνεχίζει: «Εάν ο εμπλεκόμενος δημόσιος φορέας δεν έχει ολοκληρώσει τις σχετικές διαδικασίες πριν από την υποβολή των προσφορών από τους υποψηφίους, υποχρεούται να καταβάλλει στην εταιρεία ειδικού σκοπού, στην οποία ανατίθεται η σύμβαση σύμπραξης, τις πρόσθετες δαπάνες και τα έξοδα που τυχόν προκύψουν από την υλοποίηση των όρων που περιλαμβάνονται στις τελικώς εγκριθείσες μελέτες περιβαλλοντικών επιπτώσεων».
      Ξέρετε, κύριοι συνάδελφοι, τι επιχειρούμε με το άρθρο 22; Να ενεργοποιήσουμε το δημόσιο τομέα για να παίξει τον ουσιαστικό του ρόλο. Περί αυτού πρόκειται. Και αν δεν έχετε αντιληφθεί ότι η πολιτική μας δε στοχεύει μόνο στην ανάπτυξη, αλλά και στον εκσυγχρονισμό και στη λεγόμενη επανίδρυση του κράτους, δυστυχώς, δεν μπορείτε να παρακολουθήσετε την πολιτική μας. Και βεβαίως δεν μπορείτε να παρακολουθήσετε την πολιτική, γιατί είστε κολλημένοι σε πολιτικές, τις οποίες επί είκοσι χρόνια εφαρμόζατε και που έδωσαν τα γνωστά αποτελέσματα, τα οποία τα σκέπτονται σήμερα οι Έλληνες και φρίττουν. 
      Η πολιτική μας είναι μία πολιτική, η οποία σκοπεύει να απογειώσει και την οικονομία και να δώσει αυτό που ζητάει σήμερα η κάθε οικογένεια, ο κάθε Έλληνας πολίτης: Απασχόληση, καλό εισόδημα και καλό οικονομικό και κοινωνικό περιβάλλον.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Θέλει κάποιος από τους κυρίους εισηγητές να δευτερολογήσει.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ:  Θα ήθελα να συμπληρώσω κάτι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Σπηλιόπουλε, έχετε το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ:  Ευχαριστώ, κύριε Πρόεδρε.
      Ξέρω ότι είμαστε καταπονημένοι από τη μακρά διαδικασία, όμως, οφείλω να κάνω μία παρατήρηση. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ξεκούραστοι είμαστε! 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Το νομοσχέδιο προβλέπει ότι μπορεί να έχει εφαρμογή αυτός ο νόμος για έργα και υπηρεσίες μέχρι 200.000.000 ευρώ. Μπορεί να επεκταθεί με απόφαση της διϋπουργικής. Ας θεωρήσουμε, όμως, ότι μπορεί να φθάσει λίγο παραπάνω ή εκεί. 
      Επομένως, τα μεγάλα έργα τα οποία βρίσκονται ήδη σε εξέλιξη, είναι σε διαπραγμάτευση, μιλώ για τους οδικούς άξονες κ.λπ., όπως είναι η Ιόνια Οδός, ο ΠΑΘΕ, ο Μαλιακός και άλλα μεγάλα έργα των οποίων οι συμβάσεις θα έρθουν προς κύρωση στη Βουλή. Θα έρθουν στη Βουλή αυτές οι συμβάσεις των πολύ μεγάλων έργων που ετοιμάζει το Υπουργείο ΠΕΧΩΔΕ, που είχαν ξεκινήσει την προετοιμασία τους από το 2001 και ωριμάζουν σιγά – σιγά και σε λίγο καιρό θα έρθουν.
      ΝΙΚΟΛΑΟΣ ΓΚΑΤΖΗΣ:  Ο Μαλιακός έχει τελειώσει. Προκηρύχθηκε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Άρα, λοιπόν, με ποια εγκυρότητα και με ποια αξιοπιστία η Βουλή θα κληθεί να επικυρώσει αυτές τις συμβάσεις, όταν ο ίδιος ο Υπουργός χθες χαρακτήρισε αυτήν τη διαδικασία «πλυντήριο» και όταν ο Κοινοβουλευτικός Εκπρόσωπος ο κ. Πολύδωρας και σήμερα μίλησε πολύ επικριτικά γι’ αυτήν τη διαδικασία;
    Θεωρώ απαραίτητο, κύριε Υφυπουργέ, να κάνετε μία δήλωση, γιατί θα έρθουν αυτά τα έργα σε λίγο καιρό –κι εύχομαι να έρθουν πολύ γρήγορα, γιατί τα έχουμε ανάγκη- και θα αναγκαστούμε εδώ τότε να δικαιολογούμε τα αδικαιολόγητα. Τι θα πείτε τότε; Ότι με διαφάνεια, με έλεγχο θα κουβεντιάσουμε και θα επικυρώσουμε τις συμβάσεις, αφού ήδη αυτήν τη διαδικασία την έχετε ακυρώσει με αυτά που είπατε ως κόμμα και αφού το είπε και ο Υπουργός και ο Κοινοβουλευτικός Εκπρόσωπος. Το θεωρώ μείζον θέμα. 
    Τελειώνοντας –και ευχαριστώ, κύριε Πρόεδρε, που μου δώσατε το λόγο- να πω ότι τελειώνει η διαδικασία και είμαστε πολύ πιο προβληματισμένοι απ’ ό,τι όταν ξεκινήσαμε. Και ξέρετε γιατί, κύριοι συνάδελφοι; Είπαμε στην αρχή ότι αυτοί που συνέταξαν αυτό το νομοσχέδιο και αυτοί που το υποστηρίζουν –όχι όλοι, αλλά οι περισσότεροι- δεν γνωρίζουν το αντικείμενο των δημοσίων έργων. Είμαστε βέβαιοι σήμερα. Ακούσαμε από τον κ. Αλογοσκούφη τελείως αντιφατικές θέσεις για τα δημόσια έργα. Είναι όμως δυνατόν, όταν διαπραγματεύεται το νομοσχέδιο παραγωγή δημοσίων έργων κυρίως, ο Υπουργός να μην έχει κατανοήσει τις διαδικασίες, τον έλεγχο, πώς γίνεται η παραγωγή τους; 
    Γίνονται επικίνδυνα τα πράγματα, κύριοι συνάδελφοι, και δεν ξέρω πώς θα πάνε. Εύχομαι να πάνε καλά. Και μακάρι να πάνε καλά για τη χώρα. Έχουμε επισημάνει τους κινδύνους, οφείλετε τουλάχιστον στην εφαρμογή να δείξετε και την ευαισθησία που πρέπει, και κυρίως να βοηθήσετε τη Βουλή. Και καλώς κάνατε και δεχθήκατε την παρατήρησή μας να έχουμε ετήσια έκθεση, ούτως ώστε να υπάρχει αυτός ο απαραίτητος έλεγχος. Θα είναι καλό και για τη χώρα και για τους πολίτες. 
    Σας ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
    Κύριε Γκατζή, έχετε το λόγο για τέσσερα λεπτά.
    ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα, απευθυνόμενος στον κύριο Υπουργό, να πω ότι τα λόγια ακόμα και μέσα στη Βουλή δεν είναι νόμος. Ο κ. Αλογοσκούφης μας είπε ότι και βέβαια θα ισχύσει ο νόμος περί δημοσίων έργων. Μέσα όμως στο νομοσχέδιο, αυτό αποκλείεται. Κάντε την απαιτούμενη διόρθωση που σας προτείναμε. Ένα είναι αυτό.
    Δεύτερον, σας είπαμε ότι οι διακηρύξεις των έργων θα πρέπει να γίνονται με βάση τον πίνακα συμμετοχής που έχουν τα διπλώματα των γραφείων. Δεν μπορεί να μπαίνει ο μεγάλος. Εγώ ξέρω –στην περιοχή μου τουλάχιστον που γίνονται τα έργα- ότι στα περισσότερα μεγάλα έργα, κύριοι συνάδελφοι, οι μικροί δουλεύουν σαν φατουρατζήδες στους μεγάλους. Θέλετε να επεκταθεί αυτό; Περιορίστε το. Δεν μπορεί από το 1.000.000 ευρώ μέχρι τα 200.000.000 να μπαίνουν οι μεγάλοι. Και μπαίνουν, κύριε Υπουργέ και τα δίνουν στους μικρούς. 
    Και λέτε για τους μικρούς ότι δίνετε το 15%. Όταν το θεσπίσατε αυτό, σας κάναμε την εξής πρόταση: Οριοθετήστε για την Ελλάδα ποιους θεωρείτε μικρομεσαίους επιχειρηματίες; Αντί γι’ αυτό, έχουμε το ευρωπαϊκό πλαίσιο που φτάνει στις επιχειρήσεις μέχρι τριακόσιους εργαζόμενους. Και καταλαβαίνετε ποιοι παίρνουν τα λεφτά.
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Διακόσιους πενήντα.
    ΝΙΚΟΛΑΟΣ ΓΚΑΤΖΗΣ: Ναι, αλλά σε ορισμένες περιπτώσεις φτάνει και μέχρι τους τριακόσιους. Αλλά εγώ σας λέω ότι είναι διακόσιοι πενήντα. Ποιοι τα παίρνουν τα λεφτά; Εδώ για μας επιχείρηση με διακόσιους πενήντα εργαζόμενους θεωρείται εργοστάσιο, μεγαλοβιομήχανος, όχι μικρομεσαίος. 
    Ακόμη είπατε κάτι, το οποίο είναι πάρα πολύ σοβαρό, κύριε Υπουργέ και το σημείωσα. Είπατε –αν κατάλαβα καλά- ότι με βάση την επιλεξιμότητα των έργων που κάνει η Ευρωπαϊκή Ένωση για την ένταξή τους σε προγράμματα, από δω και πέρα θα ισχύει το ίδιο και για τον εθνικό προϋπολογισμό. Και σας λέγω: Αποκλείεται, γιατί όλα τα επιλέξιμα έργα είναι αποσυνδεδεμένα από τον παραγωγικό ιστό της χώρας γενικότερα, και τον πρωτογενή και το δευτερογενή. Είναι τελείως ξεκομμένα. Είναι σε έργα, σε δρόμους, σε αεροδρόμια, σε λιμάνια, σε μαρίνες. Και σας ρωτώ: Εγγειοβελτιωτικά έργα, αρδευτικά έργα, που είναι έξω, που δεν είναι επιλέξιμα, θα τα αποκλείσει και ο κρατικός προϋπολογισμός; Τα έργα, παραδείγματος χάρη, αντιπλημμυρικής θωράκισης, αντισεισμικής θωράκισης, που είναι αποκλεισμένα από εκεί, θα τα αποκλείσει και ο εθνικός προϋπολογισμός; Είναι πάρα πολύ σοβαρό αυτό που είπατε και αν ισχύσει τελικά, αλίμονο στη χώρα.
    Τέλος, για τις περιβαλλοντικές μελέτες. Αναφέρθηκε και ο κ. Σκρέκας, αλλά δεν θέλω να αντιπαρατεθώ μαζί του. Ο νόμος λέει: «Το τελικώς εγκριθέν πόνημα της περιβαλλοντικής μελέτης».
    Ποια είναι αυτή η τελική μελέτη; Σωστά λέει να γίνεται πιο μπροστά, αλλά στην πορεία αποδεικνύεται ότι δεν είναι σωστό. Ποιος θα κατοχυρώσει ότι αυτό δεν θα είναι το πενταπλάσιο του προϋπολογισμού; 
    Αυτά είναι ερωτήματα που πρέπει να απαντηθούν, γιατί θα τα βρούμε μπροστά μας. 
    Όλο το νομοσχέδιο όπως είπαμε και προηγουμένως, κατά την άποψή μας, ενισχύει ακόμη περισσότερο τους μεγαλοκαρχαρίες και ο προϋπολογισμός θα εισπράττει από τους χρήστες στη διπλή συμμετοχή αντί τελικά αυτά να αποτελούν κοινωνικό αγαθό και δωρεάν προσφορά στους πολίτες. 
    ΠΡΟΕΔΡΕΥΩΝ (Ιωάννης Τραγάκης): Ευχαριστώ.
    Ο κύριος Υφυπουργός έχει το λόγο.
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
    Πολύ τηλεγραφικά θα αναφερθώ, διότι η ομήγυρης είναι καταπονημένη.
    ΚΩΝΣΤΑΝΤΙΝΟΣ ΤΑΣΟΥΛΑΣ: Αλλά όχι καταπτοημένη.
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ποτέ.
    Θέλω να πω πως σέβομαι την έκφραση προβληματισμού και μάλιστα μεγαλυτέρου, που εξέφρασε ο εισηγητής της Μείζονος Αντιπολιτεύσεως, μεγαλυτέρου απ’ όταν ξεκινήσαμε τη συζήτηση. Τη σέβομαι, δεν τη συμμερίζομαι όμως. Και θα παρακαλέσω απλά να κάνουμε λίγη υπομονή και να κρίνουμε εκ του αποτελέσματος. Διότι δεν είναι δυνατόν όλα όσα λέμε εμείς να είναι λάθος και όλα όσα φοβάστε εσείς να είναι δικαιολογημένα. Αυτό είναι εκ της φύσεως μη αποδεικνυόμενο, αλλά από την άλλη επιτρέψτε μου να σας θυμίσω ότι τον περασμένο Δεκέμβριο, όταν συζητούσαμε για τον επενδυτικό αναπτυξιακό νόμο σ’ αυτόν τον ίδιο χώρο, κάπως έτσι τελείωσε η συζήτηση και η επωδός ήταν ότι δεν θα έχουμε ιδιωτικές επενδύσεις, χάνουμε το 2005 και δεν θα προλάβουμε να κάνουμε τίποτα.
    Τα αποτελέσματα πιστεύω ότι όλοι συμφωνούμε πως είναι θετικά και δεν δικαιολογούν εκείνους τους φόβους που εκφράστηκαν τότε. Θέλω να σας διαβεβαιώσω ότι έχω τη σιγουριά, όχι την αισιοδοξία, πως και τώρα θα διαψευστούν οι οιεσδήποτε επιφυλάξεις. 
    Όσον αφορά την οριοθέτηση για τις  μικρομεσαίες επιχειρήσεις, θυμάμαι που το είχατε πει, αλλά θα πρέπει να θυμάστε και σεις που είχαμε πει ότι και να θέλαμε δεν μπορούμε να αλλάξουμε την οριοθέτηση. Διότι οι κανόνες που τίθενται σε επίπεδο Ευρωπαϊκής Ένωσης ισχύουν και για τις δεκαπέντε και τώρα και για τις είκοσι πέντε χώρες-μέλη. Και ο ορισμός είναι πολύ μικρές επιχειρήσεις από μηδέν μέχρι δέκα εργαζομένους, μικρομεσαίες επιχειρήσεις από έντεκα μέχρι διακόσιους πενήντα εργαζομένους. Από διακόσιους πενήντα εργαζομένους και πάνω είναι οι μεγάλες επιχειρήσεις. Μην το κάνουμε σαν τον φούρνο του Χόντζα να γυρνάει ο καθένας τον φούρνο όπως τον βολεύει. Υπάρχουν κανόνες. Ξέρω τις απόψεις σας περί Ευρωπαϊκής Ενώσεως και τις σέβομαι αλλά δεν τις συμμερίζομαι.
    ΝΙΚΟΛΑΟΣ ΓΚΑΤΖΗΣ: Όχι, κύριε Υπουργέ, τις επενδύσεις τις παίρνουν σήμερα αυτοί που ονομάζουμε εμείς βιομήχανους και όχι μικρομεσαίους. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είπα κάτι και είναι καταγεγραμμένο. Το καταλάβατε πάρα πολύ καλά. Έχετε υποχρέωση να πείτε αυτά που λέτε. Τα λέτε, τα ακούω, τα σέβομαι, δεν τα συμμερίζομαι, διαφωνώ και επεξηγώ. 
    Όσον αφορά στο Κοινοτικό Πλαίσιο Στήριξης σε σχέση με το εθνικό πλαίσιο στήριξης το οποίο είναι υπό διαμόρφωση σήμερα, εκείνο το οποίο ανέφερα είναι ότι η δομή του εθνικού πλαισίου στήριξης θα είναι παρεμφερής και παρόμοια με τη δομή του Κοινοτικού Πλαισίου Στήριξης, όχι η στρατηγική του στόχευση, αλλά ούτε οι προτεραιότητες που θέτει. Το τι προτεραιότητες τίθενται και το ποια έργα εντάσσονται στο Κοινοτικό Πλαίσιο Στήριξης, είναι θέματα κανονισμών της Ευρωπαϊκής Ένωσης. Το ποια έργα, αν θα είναι αρδευτικά, αντιπλημμυρικά, επιχειρηματικά, αναπτυξιακά, της περιφέρειας, τίποτα για το κέντρο, όλα για την περιφέρεια ή λίγα εδώ, λίγα εκεί, με τις προτεραιότητες που κρίνουμε εμείς ως χώρα ότι πρέπει να βάλουμε, αυτό είναι θέμα δικό μας. Ό,τι έργα μπαίνουν στο Πρόγραμμα Δημοσίων Επενδύσεων τώρα, θα μπαίνουν και τότε. Απλά, επειδή τώρα μπαίνουν ανεξέλεγκτα, τότε θα έχουν έλεγχο. Επειδή τώρα είναι «ρεμπέτ ασκέρι» επιτρέψτε μου την ξένη ορολογία, τότε θα είναι συντεταγμένα, τότε θα υπάρχει η σειρά, θα υπάρχει τάξη, θα υπάρχει διαφάνεια, θα υπάρχει νόμος-πλαίσιο, αρχές και κανόνες και όποιος δεν τους τηρεί, θα πληρώνει. 
    Γι’ αυτό πιστεύουμε ότι δεν πρόκειται ουδείς να διαφωνήσει σε όρους διαφάνειας, σε όρους νομιμότητας και σε όρους απολύτου σεβασμού του δημοσίου χρήματος. Μ’ αυτόν τον τρόπο και θα νοικοκυρέψουμε και θα περιορίσουμε τα οποιαδήποτε ελλείμματα μας ταλανίζουν εδώ και χρόνια και παλεύουμε να τα μειώσουμε.
     Με την ευκαιρία θέλω να σας ευχαριστήσω όλους θερμά για τη συζήτηση που είχαμε. Είμαι βέβαιος ότι σήμερα ψηφίζουμε έναν πολύ καλό νόμο. 
     ΠΡΟΕΔΡΕΥΩΝ (Ιωάννης Τραγάκης): Ο κ. Σπηλιόπουλος έχει το λόγο.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα ήθελα να κάνω ένα ερώτημα προς τον κύριο Υφυπουργό για τη διαδικασία που θα ακολουθήσουμε στη Βουλή, για τις εγκρίσεις των συμβάσεων των μεγάλων έργων οι οποίες θα έρθουν σε λίγο καιρό. 
     Όσον αφορά στην πορεία αυτού του νόμου, εμείς θα την παρακολουθούμε αντικειμενικά. Χωρίς δεσμεύσεις και εξαρτήσεις από κανέναν θα δούμε τα αποτελέσματα. 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Μιλήσαμε επί μακρόν και τα είπαμε όλα. Κάντε λίγο υπομονή και θα δείτε ότι οι επιφυλάξεις σας δεν θα έχουν αντίκρισμα. 
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της ενότητας των άρθρων 17 έως και 31 και η ψήφισή τους θα γίνει κεχωρισμένως. 
      Για να μη δημιουργούνται παρεξηγήσεις, όποιος συμφωνεί σε κάποιο άρθρο -επειδή υπήρξαν συνάδελφοι που συνεφώνησαν σε ορισμένα άρθρα- να το δηλώνει. 
      Ερωτάται το Τμήμα: Γίνεται δεκτό το άρθρο 17 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό κατά πλειοψηφία όπως τροποποιήθηκε από τον κύριο Υπουργό. 
      Ερωτάται το Τμήμα: Γίνεται δεκτό το άρθρο 18 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 19 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 20 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό κατά πλειοψηφία όπως τροποποιήθηκε από τον κύριο Υπουργό. 
      Ερωτάται το Τμήμα: Γίνεται δεκτό το άρθρο 21 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό κατά πλειοψηφία όπως τροποποιήθηκε από τον κύριο Υπουργό. 
      Ερωτάται το Τμήμα: Γίνεται δεκτό το άρθρο 22 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 22 έγινε δεκτό κατά πλειοψηφία όπως τροποποιήθηκε από τον κύριο Υπουργό. 
      Ερωτάται το Τμήμα: Γίνεται δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 23 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 24 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 24 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 25 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 25 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 26 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 26 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 27 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 27 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 28 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 28 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 29 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 29 έγινε δεκτό κατά πλειοψηφία ως έχει.
      Ερωτάται το Τμήμα: Γίνεται δεκτό το άρθρο 30 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 30 έγινε δεκτό κατά πλειοψηφία ως έχει. 
      Ερωτάται το Τμήμα: Γίνεται δεκτό το άρθρο 31 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 31 έγινε δεκτό κατά πλειοψηφία ως έχει. 
      Κύριοι συνάδελφοι, επέμενα για το θέμα της κατά πλειοψηφίας ψήφισης των άρθρων διότι υπήρξαν ορισμένοι συνάδελφοι χθες οι οποίοι διατύπωσαν την άποψη ότι σε ορισμένα άρθρα συμφωνούν. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ένας και μοναδικός ήταν.
      ΠΡΟΕΔΡΕΥΩΝ (Ιωάννης Τραγάκης): Εισερχόμεθα στη συζήτηση των τροπολογιών. 
      Υπάρχουν δυο εμπρόθεσμες τροπολογίες Βουλευτών. Πρώτη είναι η με γενικό αριθμό 409 και ειδικό 101 η οποία υπογράφεται από το συνάδελφο Βουλευτή Καβάλας κ. Καλαντζή.
      Ο κ. Καλαντζής έχει το λόγο.
      ΓΕΩΡΓΙΟΣ ΚΑΛΑΝΤΖΗΣ: Στον αναπτυξιακό νόμο και συγκεκριμένα στο νομοσχέδιο «Κίνητρα ιδιωτικών επενδύσεων για την οικονομική ανάπτυξη και την περιφερειακή σύγκλιση και άλλες διατάξεις» που ψήφισε η Ελληνική Βουλή, στην εισηγητική έκθεση αναφέρεται ότι είναι πρόθεση της Κυβέρνησης η υπαγωγή στην τέταρτη περιοχή κινήτρων και των νομών Δράμας και Καβάλας, αμέσως μετά την έγκριση της υπαγωγής τους από τις αρμόδιες υπηρεσίες της Ευρωπαϊκής Ένωσης, για την οποία θα καταβληθεί ιδιαίτερη και σοβαρή προσπάθεια. 
      Στο σημείο αυτό θέλω να πω για μια ακόμη φορά ότι πραγματικά το Υπουργείο Εθνικής Οικονομίας και ιδιαίτερα ο Υπουργός κ. Αλογοσκούφης, ο κ. Φώλιας και ο Γενικός Γραμματέας κ. Μουσουρούλης δεν είπαν μόνο λόγια αλλά τα έκαναν πράξη. Θα καταθέσω στη Βουλή το έγγραφο που εστάλη από το Υπουργείο Εθνικής Οικονομίας στις 26.4.05 προς την Ευρωπαϊκή Επιτροπή, έγγραφο με το οποίο τεκμηριώνεται η θέση και η άποψη ότι πρέπει να αλλάξει ο χάρτης των περιφερειακών ενισχύσεων και να συμπεριληφθούν πλήρως στην τέταρτη ζώνη κινήτρων οι νομοί Δράμας και Καβάλας. Ήδη το 80% της Δράμας συμπεριλαμβανόταν, όπως και η νήσος Θάσος. Έγινε λοιπόν αυτό το βήμα από το Υπουργείο Εθνικής Οικονομίας. Η Ευρωπαϊκή Επιτροπή με το έγγραφο που εστάλη από τις Βρυξέλλες στις 28.6.05 απαντά στο αίτημα και στην τεκμηριωμένη άποψη της ελληνικής Κυβέρνησης λέγοντας ότι θεωρεί συμβατική την αύξηση της μεγίστης επιτρεπόμενης ενίσχυσης για τις περιφέρειες της Δράμας και της Καβάλας στο ανώτατο ποσοστό και επισημαίνει ότι η Επιτροπή με την παρούσα απόφασή της καλύπτει το σύνολο των περιφερειών της περιοχής ενισχύσεων Γ’ στην Ελλάδα και ότι η αύξηση του μεγίστου ποσοστού ενίσχυσης είναι αναγκαία μόνον για τις περιφέρειες Δράμας και Καβάλας. 
      Θα καταθέσω τα παραπάνω έγγραφα.
      (Στο σημείο αυτό ο Βουλευτής κ. Γ. Καλαντζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω να πω ότι είναι τυπική η διαδικασία. Η τροπολογία δεν αλλάζει τίποτα, είναι καθαρά τακτοποιητική και περιμένω την ολοκλήρωση της διαδικασίας, η οποία οφείλεται σε σας, κύριε Φώλια. Αν δεν υπήρχατε εσείς και ο κ. Αλογοσκούφης, αλλά και οι υπηρεσιακοί παράγοντες δεν θα είχε επιτευχθεί αυτό. Θέλω και δημόσια να σας ευχαριστήσω, γιατί αποδείξατε ότι μπορείτε και ενεργείτε κατά τέτοιο τρόπο, ώστε να επιλύετε προβλήματα, τα οποία έχουν δημιουργήσει ανισότητες. Σας πρέπει η αναγνώριση αυτή, γιατί όντως δεν είστε Κυβέρνηση των λόγων, αλλά είστε Κυβέρνηση των έργων.
      ΠΡΟΕΔΡΕΥΩΝ (Ιωάννης Τραγάκης): Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Θα ήθελα, κύριε Πρόεδρε, να ενισχύσω την επιχειρηματολογία του συναδέλφου και να θυμίσω ότι αποτελεί ένα μεγάλο και δίκαιο αίτημα των κοινωνιών της Δράμας και της Καβάλας. Προήλθε από μία μεγάλη διαβούλευση το αίτημα αυτό με το Υπουργείο Οικονομίας. Η προσωπική μου άποψη –και την ξέρει ο κύριος Υπουργός- είναι ότι εδώ και πολύ καιρό έχουμε καθυστερήσει και θεωρούσαμε ότι έπρεπε να ενταχθούν από εκείνη τη στιγμή της ψήφισης του ενταξιακού νόμου στη Δ΄ Ζώνη. Η μετεξέλιξη που υπάρχει σήμερα και έχει να κάνει με την αναφορά από την Ευρωπαϊκή Ένωση δεν δημιουργεί πρόβλημα στο χάρτη των κοινωνικών ενισχύσεων. Είναι αίτημα που θα γίνει αποδεκτό και επιτέλους θα μπορέσει να άρει την αδικία που υπάρχει εδώ και πολλά χρόνια και θα μπορέσει να δώσει αν μη τι άλλο μία λύση στο ζήτημα της ανάπτυξης των δύο νομών.
      ΠΡΟΕΔΡΕΥΩΝ (Ιωάννης Τραγάκης): Ο Υφυπουργός κ. Φώλιας έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, συμφωνώ με τον συνάδελφο κ. Αηδόνη. Αργήσαμε πάρα πολύ να πάρουμε αυτή την απόφαση. Θα ήταν πιο αποτελεσματικό άλλωστε, εάν αυτή η εισήγηση είχε γίνει το 2000 από την προηγούμενη κυβέρνηση προς την Ευρωπαϊκή Επιτροπή. Ή έστω και τότε που δεν έγινε, θα μπορούσε να είχε ξαναγίνει το 2002 όταν έγινε η τελευταία διαπραγμάτευση, αλλά ούτε τότε έγινε.
      Εν πάση περιπτώσει έλαχε σε μας και να αντιληφθούμε και να διεκπεραιώσουμε αυτό το θέμα και υπάρχει η σύμφωνη γνώμη της Ευρωπαϊκής Επιτροπής για την ένταξη και των δύο προαναφερθέντων νομών στη Δ΄ Ζώνη.
      Δεν θα δεχθώ την τροπολογία σ’ αυτό το νομοσχέδιο, γιατί απόφασή μας είναι το νομοσχέδιο να είναι αμιγώς για τις συμπράξεις δημοσίου και ιδιωτικού τομέα και να μην έχει κανένα άρθρο που να ανήκει σε άλλο χώρο. Κρατάμε την τροπολογία, την έχουμε υπόψη μας, τη γνωρίζουμε, είναι σωστή και σε επόμενο νομοσχέδιο θα ενταχθεί, ούτως ώστε να αποτελέσει και νόμο του κράτους.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. Η δήλωσή σας μας αρκεί.
      Κύριε Καλαντζή, νομίζω μείνατε ευχαριστημένος.
      ΓΕΩΡΓΙΟΣ ΚΑΛΑΝΤΖΗΣ: Βεβαίως, κύριε Πρόεδρε. Αλλά αυτό να γίνει σύντομα.
      ΠΡΟΕΔΡΕΥΩΝ (Ιωάννης Τραγάκης): Υπάρχει και μία άλλη εμπρόθεσμη τροπολογία, με γενικό αριθμό 414 και ειδικό 102.
      Απ’ ό,τι ξέρω, κύριε Υπουργέ, δεν τη δέχεστε.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ψήφιση του ακροτελεύτιου άρθρου του νομοσχεδίου.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς, το ακροτελεύτιο άρθρο έγινε δεκτό, κατά πλειοψηφία.
      Συνεπώς, το νομοσχέδιο του Υπουργείου Οικονομίας και Οικονομικών «Συμπράξεις Δημοσίου και Ιδιωτικού Τομέα» έγινε δεκτό επί της αρχής και επί των άρθρων και αναβάλλεται η ψήφισή του στο σύνολο σε άλλη συνεδρίαση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα,
        Με τη συναίνεση του Τμήματος και ώρα 15.06΄ λύεται η συνεδρίαση για την προσεχή Τρίτη 13 Σεπτεμβρίου 2005 και ώρα 1830΄  με αντικείμενο εργασιών του Τμήματος: α) κοινοβουλευτικό έλεγχο συζήτηση επίκαιρων ερωτήσεων και β) νομοθετική εργασία, σύμφωνα με την ημερήσια διάταξη, που θα διανεμηθεί.
     
      Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ 8-9-05 	ΣΕΛ. 3

