
ΣΥΝΕΔΡΙΑΣΗ ΡΜΒ' 
Δευτέρα 19 Μαρτίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών.
2. 'Αδεια απουσίας του Βουλευτού Α. Λαϊου.
3. Ανακοινώνεται ότι τη συνεδρίαση παρακολουθούν επισκέπτες από το 'Ιδρυμα Κοινωνικής Πρόνοιας Θεσσαλονίκης "ΑΓΙΟΣ ΠΑΝΤΕΛΕΗΜΟΝΑΣ" και το ΚΑΠΗ 'Ανω Λιοσίων.
4. Ανακοινώνεται ότι ο Διοικητής της Τράπεζας της Ελλάδος κ. Λ. Παπαδήμος υπέβαλε την 'Εκθεση της Τράπεζας της Ελλάδος για τη Νομισματική Πολιτική 2000-2001.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
3. Ανακοίνωση του δελτίου αναφορών και ερωτήσεων της Τρίτης 20
Μαρτίου 2001.
4. Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών, σχετικά με τις
επιπτώσεις στην υγεία των πολιτών από την ηλεκτρομαγνητική ακτινοβολία που εκπέμπουν οι κεραίες κινητής τηλεφωνίας.
β) Προς τον Υπουργό Υγείας - Πρόνοιας: i) σχετικά με την αποπεράτωση του νέου Νομαρχιακού Νοσοκομείου στην Κέρκυρα.
ii) σχετικά με την επαναλειτουργία του Κέντρου Παραγώγων Πλάσματος,
στο Κρατικό Νοσοκομείο Νίκαιας κλπ.
γ) Προς τον Υπουργό Εργασίας και Κοινωνικών Ασφαλίσεων, σχετικά με
την επίλυση του ασφαλιστικού προβλήματος των επαγγελματικών της περιοχής Βάρδας Ηλείας.
5) Επί της επερώτησης προς τον Υπουργό Εργασίας και Κοινωνικών Ασφαλίσεων, σχετικά με το νέο τρόπο καταβολής των συντάξεων του ΙΚΑ μέσω του διατραπεζικού συστήματος "ΔΙΑΣ".
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίου νόμου:
Οι Υπουργοί Εθνικής 'Αμυνας, Οικονομικών, Εξωτερικών και Δικαιοσύνης, κατέθεσαν σχέδιο νόμου: "Κύρωση της Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Λετονίας για την ανάπτυξη σχέσεων στον τομέα της στρατιωτικής συνεργασίας και των στρατιωτικών επαφών".
ΟΜΙΛΗΤΕΣ
Α. Επί των επικαίρων ερωτήσεων:
ΒΟΥΛΓΑΡΗΣ Α.
ΓΕΩΡΓΑΚΟΠΟΥΛΟΣ Δ.
ΚΟΛΟΖΩΦ Ο.
ΜΠΕΝΤΕΝΙΩΤΗΣ Μ.
ΣΠΥΡΑΚΗ Χ.
ΣΠΥΡΟΥ Σ.
ΦΑΡΜΑΚΗΣ Ν.
Β. Επί της επερώτησης.
ΑΔΡΑΚΤΑΣ Π.
ΓΙΑΚΟΥΜΑΤΟΣ Γ.
ΓΙΑΝΝΑΚΟΥ- ΚΟΥΤΣΙΚΟΥ Μ.
ΚΩΝΤΑΝΤΟΠΟΥΛΟΣ Γ.
ΣΚΟΠΕΛΙΤΗΣ Σ.
ΣΠΥΡΟΠΟΥΛΟΣ Γ.
ΦΑΡΜΑΚΗΣ Ν.
ΦΟΥΝΤΟΥΚΙΔΟΥ Π.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΜΒ
Δευτέρα 19 Μαρτίου 2001
------------
Αθήνα, σήμερα στις 19 Μαρτίου 2001, ημέρα Δευτέρα και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Σπυρίδωνα Σπύρου, Βουλευτή
Κερκύρας, τα ακόλουθα:
Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 20 Μαρτίου 2001.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής)
1. Η με αριθμό 5356/30-1-2001 ερώτηση του Βουλευτή του Πανελλήνιου
Σοσιαλιστικού Κινήματος κ. Αλέξανδρου Χρυσανθακόπουλου προς τον Υπουργό Υγείας και Πρόνοιας, σχετικώς με την καθυστέρηση έναρξης της λειτουργίας της Μονάδας Χημειοθεραπείας του Γενικού Νοσοκομείου Πατρών "ΑΓΙΟΣ ΑΝΔΡΕΑΣ".
2. Η με αριθμό 5657/9-2-2001 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Εθνικής 'Αμυνας, σχετικώς με τη λήψη μέτρων για τη διασφάλιση της υγείας των εργαζομένων, στις μονάδες 303 και 304 προκεχωρημένου εργοστασίου βάσης (ΠΕΒ), όπου έχουν μεταφερθεί για επισκευή στρατιωτικά οχήματα από το Κόσοβο.

3. Η με αριθμό 737/16-10-2000 αναφορά του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εμπορικής Ναυτιλίας, σχετικώς με τη λήψη μέτρων απορρύπανσης της θαλάσσιας περιοχής Πάρου και Αντιπάρου, από τα καύσιμα του ναυαγίου του πλοίου "ΕΞΠΡΕΣ ΣΑΜΙΝΑ".
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 1. Η με αριθμό 5606/7-2-2001 ερώτηση του Βουλευτή της Νέας
Δημοκρατίας κ. Θεοφάνη Δημοσχάκη προς τον Υπουργό Υγείας και Πρόνοιας, σχετικώς με την ενίσχυση σε Διοικητικό και Νοσηλευτικό προσωπικό του Νοσοκομείου Διδυμοτείχου 'Εβρου.
Κύριοι συνάδελφοι, έχω την τιμή να ανακοινώσω στο Σώμα ότι ο Διοικητής της Τράπεζας της Ελλάδος κ. Λουκάς Παπαδήμος υπέβαλε στον Πρόεδρο της Βουλής των Ελλήνων την 'Εκθεση της Τράπεζας της Ελλάδος για τη Νομισματική Πολιτική 2000-2001 σύμφωνα με το άρθρο 4 του Νόμου 2548/1997.
Επίσης έχω την τιμή να ανακοινώσω στο Σώμα ότι η Βουλευτής Επικρατείας κ. Αγγελική Λαϊου ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα
άδεια.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Α. Επίκαιρες ερωτήσεις πρώτου κύκλου:
Πρώτη είναι η με αριθμό 745/14-3-2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Μεταφορών και Επικοινωνιών, σχετικώς με τις επιπτώσεις στην υγεία των πολιτών από την ηλεκτρομαγνητική ακτινοβολία που εκπέμπουν οι κεραίες κινητής τηλεφωνίας.
Η επίκαιρη ερώτηση του κ. Μπεντενιώτη έχει ως εξής:
"1. Διευρύνονται οι αντιδράσεις εναντίον της εγκατάστασης των κεραιών κινητής τηλεφωνίας σε κατοικημένες περιοχές.
2. 'Ηδη ο Δήμος Ελληνικού προχωρεί στην αφαίρεση όλων ανεξαρτήτως των κεραιών, για να προστατευθεί η υγεία των κατοίκων από τις πιθανολογούμενες βλάβες της ηλεκτρομαγνητικής ακτινοβολίας που εκπέμπουν οι κεραίες.
3. Στο μεταξύ κινητοποιήσεις έχουμε στο Μενίδι και σε πολλές άλλες
περιοχές της Αττικής. Και μάλιστα μερικές περιπτώσεις αφορούν την αφαίρεση κεραιών από σημεία που βρίσκονται πλησίον σε σχολεία.

Ερωτάται ο κύριος Υπουργός:
Ποια είναι η άποψη της Κυβέρνησης σε σχέση με τις πιθανολογούμενες βλάβες της υγείας από την ηλεκτρομαγνητική ακτινοβολία που εκπέμπουν οι κεραίες;
Ο Υφυπουργός Μεταφορών και Επικοινωνιών κ. Αλέξανδρος Βούλγαρης έχει το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, όπως είναι γνωστό τα τελευταία χρόνια έχουμε μια ραγδαία εξέλιξη στην τεχνολογία του εξοπλισμού που χρησιμοποιούμε στον τομέα των τηλεπικοινωνιών και ειδικότερα στην ασύρματη επικοινωνία, όπου μέσω των αδειών για την κινητή τηλεφωνία και των αδειών για την ασύρματη σταθερή τηλεφωνία, ζητούν την κατασκευή υποδομών για τη δραστηριότητα της κινητής και της σταθερής ασύρματης τηλεφωνίας και εκτός σχεδίου, αλλά και σε εντός σχεδίου περιοχές.

Η Κυβέρνηση, η πολιτεία, προκειμένου να αντιμετωπίσει αποφασιστικά
την προφύλαξη του κοινού από την ηλεκτρομαγνητική ακτινοβολία προχώρησε και στη χώρα μας στη θεσμοθέτηση όλων των μέτρων, που είναι απαραίτητα για την προστασία του κοινού από τη λειτουργία κεραιών εγκατεστημένων στην ξηρά, που είναι κυρίως κεραίες ραδιοφώνου, τηλεόρασης, αλλά και κινητής τηλεφωνίας.
'Ετσι με την κοινή υπουργική απόφαση 53571 που δημοσιεύτηκε στην Εφημερίδα της Κυβερνήσεως στις 6 Σεπτεμβρίου του 2000, οι Υπουργοί Ανάπτυξης, Περιβάλλοντος, Χωροταξίας και Δημοσίων 'Εργων, Υγείας και Πρόνοιας, Μεταφορών και Επικοινωνιών, αποφάσισαν ότι θα έπρεπε να υπάρχουν ακόμα πιο αυστηρά μέτρα για τα θέματα της προστασίας του κοινού από τη λειτουργία κεραιών εγκατεστημένων στην ξηρά.
'Ετσι με την κοινή αυτή υπουργική απόφαση που ισχύει πλέον και στη χώρα μας, θεσμοθετήθηκε η σύσταση του Συμβουλίου της Ευρωπαϊκής 'Ενωσης σχετικά με τον περιορισμό της έκθεσης του κοινού σε ηλεκτρομαγνητικά πεδία που προήλθε από την εποπτεία και από τη συνεργασία της παγκόσμιας οργάνωσης υγείας. 'Ετσι, με τον τρόπο αυτό θεσμοθετήθηκαν ακόμα πιο αυστηρά μέτρα -θα έλεγε κανείς από τα πιο αυστηρά μέτρα που ισχύουν στις άλλες χώρες- για την ασφαλή έκθεση του γενικού πληθυσμού σε ηλεκτρομαγνητική ακτινοβολία, που προέρχεται από τις κεραίες και συγκεκριμένα από τις κεραίες κινητής τηλεφωνίας, όπου αναφέρεται ο συνάδελφος. Και με την απόφαση αυτή ορίστηκε η Εθνική Επιτροπή Ατομικής Ενέργειας, ως υπεύθυνος φορέας για την προστασία του πληθυσμού και του περιβάλλοντος από μη ιοντίζουσες ακτινοβολίες, αλλά με την υποβολή υποχρεωτικά από την εταιρεία που δραστηριοποιείται στην κινητή τηλεφωνία μελέτης, η οποία εγκρίνεται ή όχι από την Εθνική Επιτροπή Ατομικής Ενέργειας, αλλά και με τον περιοδικό έλεγχο και μετρήσεις από ειδικό επιστημονικό προσωπικό της εταιρείας αυτής στις περιοχές που έχουν εγκατασταθεί αυτές οι κεραίες.
'Ετσι, κύριοι συνάδελφοι, με τη συνεργασία αυτών των Υπουργείων και με τη σαφή αρμοδιότητα, που έχει η Εθνική Επιτροπή Ατομικής Ενέργειας τόσο για την έκδοση των μελετών όσο και για τις περιοδικές μετρήσεις, η χώρα μας έχει πια ένα σύγχρονο θεσμικό πλαίσιο για την προστασία του πληθυσμού από την ηλεκτρομαγνητική ακτινοβολία των κεραιών κινητής τηλεφωνίας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο. ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, η απάντηση του κυρίου Υφυπουργού
μπορεί να χαρακτηρισθεί ικανοποιητική. Η Κυβέρνηση απ'όσα ειπώθηκαν φαίνεται ότι αντιλαμβάνεται το πρόβλημα, γιατί πράγματι υπάρχει θέμα, υπάρχει ζήτημα. Ακριβώς γι' αυτό, κύριε Υφυπουργέ, απαιτείται ειδικότερη παρακολούθηση τόσο στις εγκαταστάσεις των κεραιών όσο και στη λειτουργία τους και ακριβώς γι' αυτό εμείς θα επιμείνουμε στο ότι κρίνεται απαραίτητη η αυστηρή παρακολούθηση. 'Οχι μόνο αυτό πρέπει να σας απασχολήσει, αλλά επιπλέον -και θα επιμείνω σε αυτό, για να κλείσω- να γίνει ενημέρωση της κοινής γνώμης, έτσι ώστε να μην παρατηρούνται αυτές οι τριβές, αυτές οι αναταράξεις στις σχέσεις των πολιτών και των μικρών κοινωνιών, για τις εγκαταστάσεις που έχουν προκύψει και ακόμα στην προοπτική, αυτές να συγκεντρωθούν σε ένα ειδικό σημείο, έτσι ώστε να είναι πέρα από τις κατοικημένες περιοχές και να αποφεύγονται οι όποιες τριβές και οι όποιες ανησυχίες. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Μεταφορών και
Επικοινωνιών κ. Βούλγαρης έχει το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, κύριε συνάδελφε, θέλω επίσης να συμπληρώσω στην πρωτολογία μου ότι το Υπουργείο Μεταφορών και Επικοινωνιών ήδη επεξεργάζεται σχέδιο νόμου για την υποχρεωτική συνεργασία των εταιρειών, που δραστηριοποιούνται στις τηλεπικοινωνίες και κυρίως στην κινητή τηλεφωνία και στην ασύρματη σταθερή τηλεφωνία, προκειμένου οι εγκαταστάσεις τέτοιων κεραιών να γίνονται συνδυασμένα από τις εταιρείες, μετά από ένα χωροταξικό σχεδιασμό, που θα γίνεται σε κάθε αστική περιοχή, κυρίως εκεί που υπάρχουν και οι αντιδράσεις.
Θα ήθελα επίσης να σας αναφέρω και να ανακοινώσω στη Βουλή ότι στις 2 Απριλίου το Υπουργείο Μεταφορών και Επικοινωνιών σε συνεργασία με την Εθνική Επιτροπή Τηλεπικοινωνιών και Ταχυδρομείων, που έχει την αρμοδιότητα για την τεχνική υποδομή της κινητής τηλεφωνίας, διοργανώνει μία ημερίδα, στην οποία έχουν κληθεί όλα τα συναρμόδια Υπουργεία και η Εθνική Επιτροπή Ατομικής Ενέργειας. Θα κληθεί η Νομαρχιακή και η Τοπική Αυτοδιοίκηση, οι μη κυβερνητικές οικολογικές οργανώσεις, καθώς και προσωπικότητες που δραστηριοποιούνται στον πανεπιστημιακό χώρο και προσωπικότητες και από χώρες της Ευρωπαϊκής 'Ενωσης, αλλά και από τη χώρα μας και συγκεκριμένα αναφέρομαι στον καθηγητή της επιδημιολογίας και ακαδημαϊκό κ. Δημήτρη Τριχόπουλο. Σε αυτήν την ημερίδα θα συζητηθούν όλα αυτά τα θέματα, προκειμένου να γίνει μία λεπτομερής και αναλυτική ενημέρωση της κοινής γνώμης για το θέμα αυτό, καθώς και για τα μέτρα που λαμβάνει η πολιτεία για την προφύλαξη του κοινού.
Επίσης, επιθυμώ σήμερα να καταθέσω στη Βουλή ένα έντυπο, το οποίο έχει ετοιμαστεί γι' αυτήν τη διοργάνωση, που έχει συνταχθεί από την Εθνική Επιτροπή Ατομικής Ενέργειας για τις μη ιοντίζουσες ακτινοβολίες και για την κινητή τηλεφωνία, που δίνει όλα τα στοιχεία για το πώς λειτουργεί, ποιες είναι οι εκπομπές ηλεκτρομαγνητικής ακτινοβολίας από σταθμούς βάσης, δηλαδή από κεραίες κινητής τηλεφωνίας και κινητά τηλέφωνα, οι επιδράσεις στον άνθρωπο, τα όρια ασφαλείας και όλα τα μέτρα, τα οποία λαμβάνονται. Η ανάλυση όλων αυτών των μέτρων θα γίνει σ' αυτήν την ημερίδα. Ευχαριστώ πολύ.
(Στο σημείο αυτό ο Υφυπουργός Μεταφορών και Επικοινωνιών κ. Βούλγαρης καταθέτει για τα Πρακτικά τα προαναφερθέντα έγγραφα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 742/14.3.2001 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Υγείας και Πρόνοιας, σχετικώς με την αποπεράτωση του νέου Νομαρχιακού Νοσοκομείου στην Κέρκυρα.
H επίκαιρη ερώτηση του κ. Σπύρου έχει ως εξής:
"Η ανέγερση ενός νέου σύγχρονου νομαρχιακού νοσοκομείο στην Κέρκυρα ήταν ένα όνειρο ζωής για τους εκατόν δέκα χιλιάδες μόνιμους κατοίκους του νομού. Χρειάστηκε να παρέλθει μία ολόκληρη δεκαετία, για να ξεκινήσει η υλοποίηση του έργου. Η Νέα Δημοκρατία και εγώ προσωπικά ως Βουλευτής του Νομού, στηρίξαμε αποφασιστικά μία τέτοια εξέλιξη.
Σήμερα οι εργασίες έχουν σταματήσει, δεν υπάρχει κανείς εργαζόμενος
στο εργοτάξιο και μόνο το 20%-22% του έργου έχει κατασκευαστεί, παρά τις προεκλογικές διαβεβαιώσεις, που έδινε η Κυβέρνηση διά του Υφυπουργού Οικονομικών κ. Δρυ ότι το έργο θα είχε ολοκληρωθεί ως το 2001. Επιπλέον, το έργο παρουσιάζει σοβαρές ελλείψεις σε ό,τι αφορά τις κλινικές, τις οποίες πρέπει να διαθέτει, τους χώρους στάθμευσης, το χώρο προσγείωσης ελικοπτέρου, το οδικό δίκτυο γύρω από το νοσοκομείο και τη δυνατότητα πρόσβασης σε αυτό.
Η Κέρκυρα των εκατόν δέκα χιλιάδων κατοίκων και του ενός εκατομμυρίου τουριστών ετησίως δεν μπορεί να μπει στον 21ο αιώνα με ένα νοσοκομείο της προηγούμενης πενηνταετίας. Χρειαζόμαστε ένα νέο, σύγχρονο, ευρωπαϊκών προδιαγραφών κτίριο, που θα στεγάζει νέα, σύγχρονα ιατρικά μηχανήματα και θα είναι εφικτή η παροχή ιατρικών υπηρεσιών υψηλής ποιότητας και κύρους. 
Κατόπιν αυτών, ερωτάται ο κύριος Υπουργός Υγείας:
1. Τι προτίθεται να κάνει με την κατασκευάστρια εταιρία ΕΛΓΑΣ, η
οποία φαίνεται ότι δεν μπορεί να ανταποκριθεί στις υποχρεώσεις της και έχει εγκαταλείψει το έργο;
2. Εάν προτίθεται η Κυβέρνηση να ελέγξει το σύνολο του έργου, ώστε να διαπιστωθεί αν μπορεί να προσφέρει, όταν και όποτε ολοκληρωθεί, υψηλής

ποιότητας υπηρεσίες (οργανόγραμμα, αριθμό κλινικών, κατασκευαστικές ιδιαιτερότητες του κάθε τμήματος, τα γειτονικά οικόπεδα, το χώρο στάθμευσης οχημάτων του προσωπικού και των ασθενών-επισκεπτών)"
Η Υφυπουργός Υγείας και Πρόνοιας κα Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε
Πρόεδρε.
Σχετικά με τις ερωτήσεις που αφορούν την πορεία των εργασιών στο νοσοκομείο της Κέρκυρας, θα ήθελα να πληροφορήσω τους συναδέλφους για τα ακόλουθα:
Πράγματι υπάρχει μια εργολαβία που περιλαμβάνει μελέτη και κατασκευή οικοδομικών εργασιών και ηλεκτρομηχανολογικών εγκαταστάσεων, καθώς επίσης και βασικού ιατρικού εξοπλισμού. Ανάδοχος είναι η εταιρεία ΕΡΓΑΣ και ο συμβατικός προϋπολογισμός είναι για μεν τα κτίρια και τον ηλεκτρομηχανολογικό εξοπλισμό περίπου τέσσερα δισεκατομμύρια, για δε το βασικό ιατρικό εξοπλισμό 1,5 δισεκατομμύριο. Η υπογραφή της σύμβασης έγινε το 1997 και η συμβατική προθεσμία περαίωσης ήταν στις 30 Σεπτεμβρίου του περασμένου χρόνου και εδόθη μια παράταση για δεκαπέντε μήνες για το τέλος αυτού του χρόνου.
Τι έχει συμβεί μέχρι στιγμής; 'Εχει εκτελεστεί περίπου το 28% του
φυσικού αντικειμένου σε εργασίες εκσκαφών και φέροντος οργανισμού. Μέχρι σήμερα η απορρόφηση του έργου, η οποία θα έπρεπε να ήταν στο 50%, είναι της τάξεως του 30% και επομένως, βάσει αυτού του στοιχείου, δεν προβλέπεται η ολοκλήρωση μέχρι το τέλος αυτού του χρόνου, όπως είχε συμφωνηθεί με την παράταση.
Αυτή η υστέρηση αποτελεί αποκλειστική ευθύνη του αναδόχου, ο οποίος
παρά τις συνεχείς πιέσεις, τόσο του φορέα υλοποιήσης όσο και της περιφέρειας, και των τοπικών φορέων συνεχίζει να εκτελεί το έργο με ρυθμούς, οι οποίοι υπολείπονται σημαντικά απ' αυτούς που προβλέπονται.
Η ΔΕΠΑΝΟΜ, όσο και η περιφέρεια, έχουν κάνει συνεχείς επισημάνσεις
και πιέσεις προς τον ανάδοχο του έργου και κατέβαλαν και συνεχίζουν να καταβάλλουν κάθε δυνατή προσπάθεια, μέσα στα πλαίσια των συμβατικών όρων εκτέλεσης του έργου, προκειμένου να ολοκληρωθεί, έστω και με καθυστέρηση, στα πλαίσια του Γ' Κοινοτικού Πλαισίου Στήριξης. Δηλαδή, και το 1998 είχε σταλεί ειδική πρόσκληση από τη ΔΕΠΑΝΟΜ προς την εταιρεία, όπου της εφιστούσε την προσοχή για το τι έπρεπε να κάνει, αλλά τότε με παρέμβαση της τοπικής κοινωνίας και άλλων παραγόντων εκρίθη ότι ήταν καλύτερα να συνεχίσει η συγκεκριμένη εταιρεία, με παράταση προθεσμίας, για να μην έχουμε νέα προκήρυξη του έργου και καθυστερήσει αυτό ακόμα περισσότερο. 
Το Δεκέμβριο του 2000 γίνεται δεύτερη ειδική πρόσκληση από τη ΔΕΠΑΝΟΜ
προς την εταιρεία, η οποία της θέτει την προθεσμία η οποία εκπνέει στις 21 Μαρτίου, δηλαδή σε δύο ημέρες. Σε περίπτωση που δεν έχει ανταποκριθεί -και απ' ό,τι φαίνεται δεν ανταποκρίνεται, διότι υπολείπεται πάρα πολύ-τότε η ΔΕΠΑΝΟΜ θα προχωρήσει στην έκπτωση του αναδόχου και στη διαδικασία δημοπράτησης του υπόλοιπου έργου, το οποίο θα αποτελέσει γέφυρα για το Γ' Κοινοτικό Πλαίσιο Στήριξης.
Θα επανέλθω στη δευτερολογία μου, γιατί έχετε και άλλα σημεία, στα
οποία πρέπει να απαντήσω.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, από την απάντηση που έδωσε η κυρία Υφυπουργός επιβεβαιώνεται το γιατί ανησυχούσα έντονα για την πορεία του νέου νομαρχιακού νοσοκομείου, ανησυχία την οποία εξέφραζα κατ' επανάληψη δημόσια, αλλά και στη Βουλή με ερωτήσεις από τις 19 Νοεμβρίου 1997, αλλά και με επανειλημμένες επίκαιρες ερωτήσεις από τις 18.2.1999. Λόγω του περιορισμένου χρόνου δεν θα μείνω σ' αυτό, αλλά δηλώνω ότι οι ανησυχίες μου ούτε άστοχες ήταν ούτε αβάσιμες.
Αυτό όμως που θέλω να επισημάνω, κύριε Πρόεδρε, και κυρία Υφυπουργέ, είναι ότι ένα έργο μεγάλης σημασίας και σπουδαιότητας για την Κέρκυρα, για τους πολίτες, για τους χιλιάδες επισκέπτες έγινε γεφύρι της 'Αρτας. Εκεί τουλάχιστον την ημέρα κτιζόταν και το βράδυ γκρεμιζόταν. Εδώ ούτε κτίζεται ούτε συνεχίζεται και δυστυχώς, όπως και εσείς μας διαβεβαιώσατε, σταμάτησε.
Δεν είναι, λοιπόν, αυτό, κυρία Υφυπουργέ, μνημείο κυβερνητικής ανικανότητας για να σχεδιάσει και να υλοποιήσει ένα έργο; Δυστυχώς όλη η Ελλάδα είναι γεμάτη από τέτοια έργα, τα οποία μένουν στα θεμέλια ή έχουν εγκαταλειφθεί.
Κατά τα άλλα, το έργο δημοπρατήθηκε στις 27.10.1996, η σύμβαση
υπεγράφη στις 30.9.1997, άρχισαν οι εκσκαφές την 1η Μαϊου του 1998 και θεμελιώθηκε την 1.8.1998 με μια τελετή που είχε όλα τα χαρακτηριστικά προεκλογικής φιέστας, από τον τότε Υπουργό Υγείας, τον κ. Γείτονα, ο οποίος προεδρεύει αυτήν τη στιγμή και την παρουσία κυβερνητικών στελεχών. 
'Εκτοτε δόθηκαν πολλές υποσχέσεις, με αποκορύφωμα τις εθνικές εκλογές
του 2000, ότι το νοσοκομείο θα ολοκληρωνόταν στο τέλος του 2000 και εν συνεχεία θα πηγαίναμε για το 2001.
Το εκμεταλλευτήκατε πολιτικά και είχατε και οφέλη. Σήμερα τι έχετε να πείτε; Το λογικότερο, λοιπόν, εάν λέγατε μια συγγνώμη προς τον κερκυραϊκό λαό θα άφηνε κάποιες ελπίδες, κυρία Υφυπουργέ, ότι επιτέλους κάποιοι αρχίζουν να ντρέπονται σε αυτήν την Κυβέρνηση. Αλλά, δυστυχώς, ούτε αυτό ακούσαμε σήμερα.
'Οσον αφορά τις ευθύνες για τη μεγάλη καθυστέρηση του έργου και την αύξηση του κόστους που θα ξεπεράσει τα δύο έως τρία δισεκατομμύρια, ένα κόστος το οποίο θα πληρωθεί από εθνικούς πόρους και κατ'επέκταση θα το χρεωθεί ο ίδιος ο ελληνικός λαός. Επειδή το κλίμα ατιμωρησίας έχει γίνει καθεστώς, μην αμφιβάλλετε ότι ο κερκυραϊκός λαός δεν θα το χρεώσει και κεντρικά και περιφερειακά. Είναι ένα έργο το οποίο, δυστυχώς, προχωρεί πάρα πολύ αργά ήδη. 'Εχει σταματήσει. Νέες δημοπρασίες, νέο κόστος, μεγάλη αύξηση του γενικότερου κόστους. Είναι ένα θέμα το οποίο μετατίθεται στο απώτερο και άγνωστο μέλλον και μας εμπνέει ανησυχία. Το έχω φέρει το θέμα πολλές φορές στο Εθνικό Κοινοβούλιο και το 1999 ο κ. Φαρμάκης μου απαντούσε: "μην ανησυχείτε το έργο θα γίνει το 2000". Δυστυχώς επιβεβαιώθηκαν οι ανησυχίες μας και είναι κάτι που δεν μας ευχαριστεί.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Νομίζω ότι δεν θα
πρέπει να αποτελέσει το θέμα, ζήτημα πολιτικής εκμετάλλευσης έτσι όπως το θέτετε. Είδατε ότι η απάντηση ήταν ειλικρινής και από την απάντηση φαίνεται ότι υπήρχε βούληση της εκάστοτε πολιτικής ηγεσίας που στενά παρακολουθούσε και παρακολουθεί το έργο. Υπάρχουν όμως κάποιες διαδικασίες. Δεν μπορεί να σταματήσει ένα έργο. Και όταν έφθασε στο σημείο να σταματήσει αυτό το έργο για να προκηρυχθεί εκ νέου, διότι και η τότε πολιτική ηγεσία είχε επισημάνει τις αδυναμίες του εργολάβου, τότε η τοπική κοινωνία πίεσε. Το επρόβαλε ως θέμα μεγάλης κοινωνικής εμβέλειας και σημασίας -που είναι, και έκρινε ότι προκειμένου να συνεχισθεί απρόσκοπτα θα ήταν καλύτερα να παραμείνει στον ίδιο εργολάβο. Και αυτή η πίεση ήταν αποτελεσματική ώστε να δοθεί μία παράταση στο έργο. Τώρα που βλέπουμε ότι και αυτή η παράταση η οποία εδόθη δεν ήταν επαρκής για τον εργολάβο ούτως ώστε να αποπερατωθεί το έργο με τις διαδικασίες τις οποίες ανέφερα θα κριθεί έκπτωτη η εταιρεία και θα προκηρυχθεί το έργο εκ νέου. Δεν χάνονται χρήματα. Σας είπα ότι είναι έργο γέφυρα με το Γ'Κοινοτικό Πλαίσιο Στήριξης.
Θα ήθελα να πω ως προς τα άλλα δύο σημεία τα οποία θέσατε στην
ερώτησή σας ότι ο εξοπλισμός, ο οποίος έχει προβλεφθεί και ο οποίος είναι στην προηγούμενη σύμβαση και θα συνεχίσει να είναι στην οποιαδήποτε σύμβαση -είναι ανάλογος με τον εξοπλισμό όλων των άλλων νοσοκομείων της χώρας, άρα είναι πάρα πολύ καλός εξοπλισμός όπως επίσης και τα θέματα για το ελικοδρόμιο και τους χώρους στάθμευσης που θέτετε θα είναι και αυτά θέματα υπό διαπραγμάτευση στη νέα κατάσταση.
ΣΠΥΡΙΔΩΝ ΣΠΥΡΟΥ: Δεν κινδυνεύει να απενταχθεί το έργο;
ΠΡΟΕΔΡΕΥΩΝ (Κωνσταντίνος Γείτονας): Ολοκληρώσατε, κύριε Σπύρου.

Tρίτη είναι η με αριθμό 735/14-3-2001 επίκαιρη ερώτηση του Βουλευτή
του Κομμουνιστικού Κόμματος Ελλάδας, κ. Ορέστη Κολοζώφ προς τον Υπουργό Υγείας και Πρόνοιας, σχετικώς με την επαναλειτουργία του Κέντρου, Παραγώγων Πλάσματος, στο Κρατικό Νοσοκομείο Νίκαιας κλπ.
Η επίκαιρη ερώτηση έχει ως εξής:
"Την αναστολή της λειτουργίας του Κέντρου Παραγώγων Πλάσματος από
αίμα ανακοίνωσε τη Δευτέρα 12 Μάρτη 2001 το Υπουργείο Υγείας και Πρόνοιας. Το Κέντρο -που είναι το μοναδικό στη χώρα μας- λειτουργεί εδώ και τριάντα πέντε χρόνια και παρήγαγε πλάσμα το οποίο έστελνε στην Ελβετία εξασφαλίζοντας στο ελληνικό κράτος και σημαντικά οικονομικά οφέλη, αφού μόνο την τελευταία πενταετία τα κέρδη του -και μάλιστα σε συνάλλαγμα- έφθασαν τα 8,75 δισεκατομμύρια δραχμές. Ωστόσο, ο Ελβετικός Ερυθρός Σταυρός διέκοψε τη σύμβαση ανταλλαγής πλάσματος επειδή το Κέντρο

δεν πληρούσε πλέον τις σύγχρονες απαιτήσεις για τη συλλογή και την ασφαλή αποστολή του πλάσματος στην Ελβετία. Εδώ και πέντε χρόνια η Κυβέρνηση αγνόησε παντελώς τις αγωνιώδεις εκκλήσεις των υπευθύνων του Κέντρου, το οποίο λειτουργούσε στο Γενικό Κρατικό Νοσοκομείο Νίκαιας παραπέμποντας στην ανέγερση Εθνικού Κέντρου Παραγώγων Πλάσματος στο Τατόϊ. Πρόκειται για έργο που είχε ενταχθεί στο Β' Πακέτο Ντελόρ και μέχρι τώρα έχει γίνει μόνο η θεμελίωσή του.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε ώστε:
Να διατηρείται το πλάσμα φρέσκο και να μεταφέρεται με κοντέινερ, όπως απαιτούν οι σύγχρονες προδιαγραφές και έτσι να εξασφαλισθεί άμεσα η επαναλειτουργία του Κέντρου Παραγώγων Πλάσματος στο Κρατικό Νοσοκομείο Νίκαιας.
Να προχωρήσει τις διαδικασίες για τη γρήγορη ανέγερση και λειτουργία του Εθνικού Κέντρου Παραγώγων Πλάσματος στο Τατόι".
Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε συνάδελφε, η ενημέρωση η οποία έγινε στις 12 Μαρτίου από το Υπουργείο Υγείας δεν αναφέρεται σε καμία αναστολή λειτουργίας του Κέντρου Παραγώγων Πλάσματος, απλά στην πρόσκαιρη αναστολή αποστολής πλάσματος από τις ογδόντα αιμοδοσίες σε αυτό το Κέντρο. Διότι σύμφωνα με τις νεότερες προδιαγραφές, οι οποίες έχουν προκύψει σε επίπεδο Ευρωπαϊκού Συμβουλίου και Ευρωπαϊκής 'Ενωσης και λόγω των νέων συνθηκών που δημιουργούνται με τις νέες ασθένειες οι οποίες παρατηρούνται και οι οποίες υπάρχει πιθανότητα να μεταδίδονται με το πλάσμα. Χρειάζεται ιδιαίτερη προσοχή έτσι ώστε τα νέα κριτήρια να υιοθετούνται και να γίνεται το καλύτερο δυνατό για την ασφάλεια του 'Ελληνα πολίτη.
Με αυτήν την έννοια έγινε η πρόσκαιρη αναστολή για αποστολή πλάσματος, διότι ανάλογα με τη σύμβαση που θα υπογράψουμε με τη μία από τις δύο ευρωπαϊκές χώρες με τις οποίες βρισκόμαστε σε διαπραγμάτευση, θα εξαρτηθεί ποιες θα είναι ακριβώς αυτές οι προδιαγραφές.
Συγκεκριμένα το αίμα το οποίο συλλέγεται και φυλάσσεται για να αποστέλλεται κάπου, πρέπει μέσα σε σαράντα οκτώ ώρες από τη λήψη να είναι στους μείον δεκαοκτώ βαθμούς Κελσίου και να διατηρείται στους μείον τριάντα βαθμούς Κελσίου.
Μέσα σε αυτό το χρόνο -συγκεκριμένα τον Αύγουστο- τελείωσε ο ψυκτικός θάλαμος σε αυτό το Κέντρο του Πειραιά -τον οποίο θα παρακαλούσα πολύ να επισκεφθείτε, είναι με τις πιο τέλειες προδιαγραφές- όπου εκεί γίνεται η φύλαξη τόσο της λευκωματίνης, που έρχεται από την κατεργασία του πλάσματος, αλλά και των πλασμάτων.
Επίσης έχει γίνει σύμβαση με εταιρεία, η οποία έχει αυτοκίνητα τα
οποία διαθέτουν ψυκτικούς θαλάμους για να διατηρούν κατά τη διάρκεια της μεταφοράς το πλάσμα σε ψύξη, όπως επίσης υπάρχει και κοντέινερ μέσα στο νοσοκομείο.
Επομένως τα μέτρα τα οποία παίρνουμε και για τα οποία έχουν ενημερωθεί όλα τα Κέντρα Συλλογής Πλάσματος, είναι εκείνα τα οποία επιβάλλει η ασφάλεια του πολίτη από τις μεταγγίσεις.
'Οσον αφορά το Εθνικό Κέντρο Αιμοδοσίας υπάρχει μια απόφαση -και τη
γνωρίζετε- για το κτίσιμο αυτού του Εθνικού Κέντρου το οποίο έχει αναλάβει η ΔΕΠΑΝΟΜ. Το έργο έχει ενταχθεί στο πρόγραμμα Υγείας και Πρόνοιας του Β' Κοινοτικού Πλαισίου.
Στο διαγωνισμό μειοδότης ανακηρύχθηκε η κοινοπραξία "INSOVER DOT" και υπεγράφη η σύμβαση τον Ιανουάριο του 1999 με συμβατικό χρόνο περάτωσης τα δύο χρόνια. Η έναρξη, όμως, των εργασιών καθυστέρησε λόγω προβλημάτων που υπήρχαν στο οικόπεδο, στο ιδιοκτησιακό καθεστώς, λόγω της έρευνας για τυχόν ύπαρξη εκρηκτικών. Τελικώς το οικόπεδο παραδόθηκε ελεύθερο για την εγκατάσταση του αναδόχου στις 11.4.2000, μόλις πριν από ένα χρόνο.
'Ηδη έχουν ολοκληρωθεί οι εργασίες θεμελίωσης και επίκειται η αποπεράτωση του φέροντος οργανισμού του κεντρικού κτιρίου. Το έργο αναμένεται να ολοκληρωθεί στο τέλος αυτού του χρόνου και εκτιμάται ότι μπορεί να αρχίσει η παραγωγή προϊόντων πλάσματος, σύμφωνα με την εταιρεία, η οποία έχει αναλάβει την εκπαίδευση, αρκετά γρήγορα μετά την παράδοση.
Η δική μου εκτίμηση είναι μετά από ένα χρόνο από την παράδοση, διότι χρειάζεται ειδική εκπαίδευση του προσωπικού. Με τη σύμβαση που θα κάνουν το προσωπικό θα εκπαιδευτεί ως προς το μέρος ορθής αποστολής του
πλάσματος. Αυτό επιχειρείται με την ανακοίνωση που κάναμε σχετικά με την αναστολή αποστολής πλάσματος στο Κέντρο -που ήδη λειτουργεί- του νοσοκομείου Πειραιώς.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, θα ήθελα να επισημάνω το γεγονός ότι το να αναζητήσουμε καλύτερες συνθήκες, καλύτερους όρους, όπως πιθανά να προβλέπει η Ευρωπαϊκή 'Ενωση, είναι καλό πράγμα. Κανένας δεν το αμφισβητεί.
Η αναστολή, όμως, που λέτε, κυρία Υφυπουργέ, έγινε αφού προηγουμένως και ύστερα από συνεχείς προειδοποιήσεις, ο Ερυθρός Σταυρός της Ελβετίας διέκοψε τη συνεργασία που είχε μαζί μας. Και τη διέκοψε διότι οι όροι δεν ανταποκρίνονταν στο να εξασφαλιστούν συνθήκες ικανοποιητικές όπως απαιτούσαν οι κανονισμοί.
Επομένως η αναστολή δεν οφείλεται μόνο σε εκείνο το γεγονός, αλλά οφείλεται και στο γεγονός ότι βρεθήκατε με τη διακοπή της σχέσης, που είχατε με τον ελβετικό Ερυθρό Σταυρό.
Το δεύτερο ζήτημα που θα ήθελα να διευκρινίσει η κυρία Υφυπουργός στη δευτερολογία της, είναι το εξής. Εμείς δεν αντιδικούμε μαζί σας στο ζήτημα αυτό. Απλώς θέλουμε να ξέρουμε πώς θα ικανοποιηθούν οι σημερινές ανάγκες. Γιατί από τη στιγμή που δεν γίνεται αυτή η διαδικασία να στέλνουμε το πλάσμα στην Ελβετία να μας έρχεται η λευκωματίνη πίσω, να έχουμε το κέρδος που είχαμε σε συνάλλαγμα, να μη χρεώνεται δηλαδή το Σύστημα Υγείας με αυτήν τη διαδικασία, φαντάζομαι ότι σήμερα θα είμαστε υποχρεωμένοι να κάνουμε εισαγωγή με συνάλλαγμα. Και θα ήθελα να μας διευκρινίσετε τους χρόνους που προβλέπετε να κλείσει αυτή η συμφωνία με μια από τις δύο χώρες -γιατί φαίνεται ότι η διαπραγμάτευση πηγαίνει παράλληλα με δύο χώρες- και στο διάστημα αυτό, το κενό που δημιουργείται κατά πόσο θα εξασφαλιστεί το Σύστημα Υγείας από τα παράγωγα του πλάσματος.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε,
κατ' αρχάς πριν προβούμε σ' αυτό το μέτρο για την αναστολή, είχαμε δει τι έχουμε σε αποθέματα. Και τα αποθέματα σε λευκωματίνη που υπάρχουν αυτήν τη στιγμή στο Γενικό Κρατικό, καλύπτουν τις ανάγκες της χώρας για τους επόμενους τέσσερις μήνες.
'Οπως γνωρίζετε όμως, η λευκωματίνη που γινόταν σε αντάλλαγμα
αποστολής πλάσματος, δεν επαρκούσε ποτέ για τις ανάγκες, αλλά υπήρχε και επιπλέον αγορά αυτής.
'Ερχομαι τώρα στο θέμα της σύμβασης όπου γίνεται πολύς λόγος και
βέβαια φαίνεται πάντα ότι το Υπουργείο Υγείας δεν τήρησε τις υποχρεώσεις του και γι' αυτό διεκόπη. Δεν είναι όμως μόνο αυτό. Κατ' αρχάς, δεν είναι θέμα του Υπουργείου. Παρατηρήθηκε ότι λόγω μη καλής αποστολής πλάσματος σε ορισμένα δείγματα, τα οποία ελέγχοντο εκεί, διότι δεν ετηρούντο οι προδιαγραφές και στην αποστολή προς το κέντρο του Πειραιά, μερικές παρτίδες δεν ήταν καλές.
Πέραν όμως αυτού, το κέντρο αυτό της Ελβετίας, που ανήκε στον Ερυθρό Σταυρό χωρίστηκε τον τελευταίο χρόνο και εκείνο το οποίο παράγει τα πλάσματα, που παύει να ανήκει στον Ερυθρό Σταυρό -μη κερδοσκοπικό 
οργανισμό- η οποία και διατήρησε μόνο το κομμάτι διαχείρησης των ερυθρών. Και σ' αυτόν τον τομέα συνεχίζουμε τη συνεργασία μας με την Ελβετία.

'Αρα και αυτό να μην είχε συμβεί, πάλι είμαστε σε αναζήτηση ενός
άλλου εθνικού φορέα ευρωπαϊκού, ο οποίος ήταν υπό κρατικό έλεγχο ποιότητας, όπως συμβαίνει στη Γαλλία, αλλά και στην Ολλανδία, χώρες με τις οποίες βρισκόμαστε σε συζήτηση, ούτε ώστε να έχουμε τις καλύτερες προδιαγραφές και εξασφαλισμένο τον έλεγχο.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των
επικαίρων ερωτήσεων δευτέρου κύκλου.
Πρώτη είναι η με αριθμό 747/14.3.2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Εργασίας και Κοινωνικών Ασφαλίσεων, σχετικώς με την επίλυση του ασφαλιστικού προβλήματος των επαγγελματιών της περιοχής Βάρδας Ηλείας.
Η επίκαιρη ερώτηση έχει ως εξής:
"Ορισμένοι επαγγελματίες της περιοχής Βάρδας Ηλείας είχαν υπαχθεί στην προαιρετική ασφάλιση του ΤΕΒΕ και στη συνέχεια το ΤΕΒΕ άλλαξε θέσεις.

'Υστερα από αυτά κατέθεσα τη με αριθ.574/1.2.2000 επίκαιρη ερώτηση στον τότε Υπουργό Εργασίας με την οποία ρωτούσα ότι εφόσον το ΤΕΒΕ είχε απαντήσει ότι οι επαγγελματίες που ασκούν επάγγελμα στην περιοχή Βάρδας Ηλείας και είναι ταυτόχρονα ασφαλισμένοι και στον ΟΓΑ δεν ασφαλίζονται στο ΤΕΒΕ αναδρομικά, αλλά από σήμερα εφόσον ασφαλίζονται για πρώτη φορά στο ΤΕΒΕ, σύμφωνα με το από 19/9/97 έγγραφό του, σε τι ενέργειες επρόκειτο να προέλθει, ώστε να ρυθμισθεί το θέμα που είχε προκαλέσει αναστάτωση στους επαγγελματίες της περιοχής αυτής του Νομού Ηλείας. 
Κατά τη συζήτηση στη Βουλή της ανωτέρω επίκαιρης ερώτησης στις
4.2.2000 ο τότε Υφυπουργός Εργασίας και Κοινωνικών Ασφαλίσεων κ. Φοίβος 
Ιωαννίδης είχε δεσμευθεί ότι θα λυθεί το θέμα του ΤΕΒΕ, των επαγγελματιών που είναι ασφαλισμένοι και στον ΟΓΑ ακόμη και με νομοθετική ρύθμιση.
'Ηδη έχει παρέλθει πλέον του έτους από τότε και δεν έχει γίνει τίποτα μέχρι σήμερα, το θέμα εξακολουθεί να βρίσκεται σε εκκρεμότητα.
Ερωτάται ο Υπουργός Εργασίας και Κοινωνικών Ασφαλίσεων, σε τι
ενέργειες πρόκειται να προέλθει, ώστε να δοθεί οριστική λύση στο θέμα αυτό, που απασχολεί και έχει φέρει σε δεινή θέση τους επαγγελματίες της περιοχής Βάρδας Ηλείας".
O Yφυπουργός Εργασίας και Κοινωνικών Ασφαλίσεων κ. Φαρμάκης έχει το
λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, το θέμα της ασφάλισης των επαγγελματιών της περιοχής Βάρδας είναι ένα θέμα που μπορεί να εστιάζεται εκεί, αλλά πιθανόν να αφορά και επαγγελματίες άλλων περιοχών της χώρας.
ΜΑΝΩΛΗΣ ΜΠΕΝΤΕΝΙΩΤΗΣ: Και άλλες περιοχές αφορά, κύριε Υφυπουργέ.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Θα πω λίγα λόγια για το ιστορικό στη συγκεκριμένη περιοχή.
Με την ισχύουσα νομοθεσία, όσοι επαγγελματίες ασκούν το επάγγελμά τους σε οικισμούς κάτω των δύο χιλιάδων κατοίκων ασφαλίζονται στον ΟΓΑ και προαιρετικά, εάν εκείνοι το επιθυμούν, στο ΤΕΒΕ. 'Οσοι ασκούν το επάγγελμά τους σε οικισμούς ή κοινότητες άνω των δύο χιλιάδων κατοίκων, υποχρεωτικά ασφαλίζονται στο ΤΕΒΕ.
Ο οικισμός της Βάρδας ενεφάνισε πληθυσμό κάτω των δύο χιλιάδων
κατοίκων στην απογραφή του 1961 και έκτοτε σε όλες τις απογραφές, 1971, 1981, 1991, εμφανίζει πληθυσμό άνω των δύο χιλιάδων κατοίκων. Θεωρητικά, λοιπόν, από το 1971 και μετά, όλοι οι επαγγελματίες της περιοχής Βάρδας Ηλείας έπρεπε να ασφαλίζονται στο ΤΕΒΕ.
Μέχρι το 1992 το ΤΕΒΕ, κακώς, ελάμβανε υπόψη για την ασφάλισή τους
την απογραφή του 1961, μέχρι δηλαδή το ν. 2071/92, που όρισε ότι θα λαμβάνεται υποχρεωτικά υπόψη ο πληθυσμός της τελευταίας απογραφής. 'Ηρθε και μια απόφαση του Εφετείου της Τρίπολης, που επαναλάμβανε τα ίδια πράγματα.
'Εκτοτε το ΤΕΒΕ αποφάσισε να ασφαλίζει τους επαγγελματίες στην περιοχή της Βάρδας. Μάλιστα από το 1997 ή και λίγο μετά, εξήρεσε από την ασφάλιση όσους ασκούσαν το επάγγελμα πριν το 1971 και για όσους μάλιστα, είχαν εγγραφεί στο ΤΕΒΕ μπορούσαν να συνεχίσουν προαιρετικά ή να τους αποδοθούν οι εισφορές που είχαν πληρώσει. 'Ολους τους άλλους, που άρχισαν το επάγγελμά τους μετά το 1971 τους ασφάλιζε, μετά το 1992, υποχρεωτικά. 
Υπάρχει ένα πρόβλημα. Δυστροπούν και δεν επιθυμούν να ανήκουν στο
ΤΕΒΕ ως προς την ασφάλισή τους. Διότι στο ΤΕΒΕ οι εισφορές είναι υψηλότερες, ενώ στον ΟΓΑ μετά τη δημιουργία του κλάδου κύριας ασφάλισης -πριν καθόλου- τα 2/3 των εισφορών πληρώνονται από το κράτος.
Υπάρχει αυτό το πρόβλημα. Η νομοθετική ρύθμιση στην οποία πράγματι
αναφέρθηκε ο προκάτοχός μου σε προηγούμενη επίκαιρη ερώτηση του συναδέλφου δεν είναι εύκολο θέμα. Στη Γενική Γραμματεία Κοινωνικών Ασφαλίσεων ψάχνουμε να δούμε τι θα κάνουμε, αλλά αντιλαμβάνεστε ότι
δεν μπορούμε να νομοθετήσουμε για μια συγκεκριμένη περιοχή. Πρέπει να νομοθετήσουμε γενικά.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι μόνο αυτή η περιοχή.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Δεύτερον, πρέπει να καθορίσουμε σαφώς ποιοι πάνε στο ένα ταμείο και ποιοι πάνε στο άλλο ταμείο. Οι κανόνες ασφάλισης πρέπει να είναι ενιαίοι και γενικοί και δεν μπορεί, εκτός εάν προαιρετικά ορίζει ο νόμος την επιλογή, ο καθένας να πάει στο ταμείο ασφάλισης, που εκείνος επιθυμεί. Δεν είναι δυνατόν να γίνει αυτό.
Υπάρχει ένα ανοικτό θέμα που αφορά και νησιώτικες περιοχές μετά από
την επέκταση και του ΤΑΕ, το οποίο θα λυθεί αλλά δεν μπορώ να δεσμευθώ ότι αυτό θα γίνει αύριο, κύριοι συνάδελφοι ή εν πάση περιπτώσει σε πολύ σύντομο χρονικό διάστημα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γεωργακόπουλος έχει το λόγο. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, προφανώς δεν καταλάβατε τι
σας ρώτησα. 'Οσοι ήταν ασφαλισμένοι στον ΟΓΑ και ασκούν το επάγγελμά τους πριν από το 1982 το ίδιο το ΤΕΒΕ -έχω χαρτιά εδώ- τους λέει "δεν πρέπει να ήσαστε ασφαλισμένοι στο ΤΕΒΕ, αλλά από εδώ και στο εξής."
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Σας το είπα και εγώ αυτό.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αφού πέρασαν επτά χρόνια, έρχεται το 1998
και τους λέει αναδρομικά "δώστε μου ασφάλιστρα από το 1992". Είναι δυνατόν από τους φτωχούς μικροεπαγγελματίες σε μια επαρχιακή πόλη να ζητάμε αναδρομικά από το 1992, όταν το ίδιο το ΤΕΒΕ τους έχει δώσει χαρτιά με τα οποία τους λέει: "Εφόσον είσαστε ασφαλισμένοι στον ΟΓΑ και ασκείτε το επάγγελμά σας από το 1972 δεν υποχρεούστε να ασφαλιστείτε στο ΤΕΒΕ, αλλά από εδώ και στο εξής"; Και μου λέτε ότι δεν μπορείτε να το ρυθμίσετε διαφορετικά; Γιατί δεν μπορείτε να το ρυθμίσετε; Την αναδρομικότητα ζητάνε. Οι άνθρωποι δεν ζητούν να μην ασφαλιστούν στο Τ.Ε.Β.Ε. Να ασφαλιστούν στο Τ.Ε.Β.Ε., αλλά να πληρώσουν από εδώ και στο εξής, από την ημερομηνία που θα ασφαλιστούν και μετά. Δεν μπορεί να τους λέει: "εγώ αυτεπάγγελτα σας ασφάλισα στο Τ.Ε.Β.Ε. από το 1992 και φέρτε μου τα αναδρομικά", όταν το ίδιο τους έχει δώσει έγγραφα που τους λέει ότι δεν υποχρεούστε να ασφαλιστείτε. Αυτά είναι σχιζοφρενική διοίκηση, δεν είναι διοίκηση που απευθύνεται σε πολίτες. Απευθύνεται σε ιθαγενείς. Και αν κάποιοι έκαναν λάθος, να πληρώσει το Τ.Ε.Β.Ε. Δεν υποχρεούνται να πληρώσουν οι πολίτες, κύριε Υπουργέ. Επιτέλους, κάποια στιγμή πρέπει να συμπεριφερθούμε στους πολίτες με μία αξιοπρέπεια. Δεν μπορεί να τους υποβιβάζουμε και τα λάθη των υπαλλήλων ή του Τ.Ε.Β.Ε. να τα πληρώνουν οι πολίτες. Γιατί πού θα πάει αυτή η κατάσταση; Μέχρι πού θα πηγαίνουν οι πολίτες, να παρακαλούν τον έναν και τον άλλον ή να σέρνονται στα δικαστήρια; Γιατί να σέρνονται στα δικαστήρια; Ποιος ο λόγος να σέρνονται στα δικαστήρια, όταν αυτοί τους είπαν ότι δεν υποχρεούστε;
Εδώ σας έχουμε υποβάλει τα έγγραφα. Ενάμισι χρόνο πάλευα με το Τ.Ε.Β.Ε. να το λύσουμε το θέμα συναινετικά. Η απάντηση ήταν αρνητική με τον προκάτοχό σας να μου λέει ότι θα κάνει νομοθετική ρύθμιση. Περνούν δεκατέσσερις μήνες, δεν έχει γίνει τίποτε ακόμη και τώρα μου λέτε δεν είμαστε βέβαιοι αν θα δώσουμε λύση. Αυτό δεν είναι καθόλου ικανοποιητική απάντηση. Και ειλικρινά εκπλήσσομαι για την απάντηση την οποία μου δίνετε σήμερα.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εργασίας και
Κοινωνικών Ασφαλίσεων κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, κατάλαβα πολύ καλά τι με ρωτάτε, δεν ξέρω αν καταλάβατε πολύ καλά εσείς τι σας απάντησα. Και όσα είπατε και σε αυτούς τους τόνους δεν καταλαβαίνω γιατί έπρεπε να τα πείτε ή αν έπρεπε να τα πείτε. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ ...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Η πληροφόρηση που έχω από το Ταμείο ...
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, μην αρχίζουμε έτσι. Θα πει ανεμπόδιστα τον αντίλογό του ο Υπουργός.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Τον τόνο τον προδιαγράψατε εσείς.
ΠΑΝΑΓΙΩΤΗΣ ΑΔΡΑΚΤΑΣ: Λογοκρισία θα κάνει γιατί τα είπε;
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Δεν χρειάζεται
συνηγόρους ο κ. Γεωργακόπουλος, κύριε Αδρακτά. Είναι έμπειρος κοινοβουλευτικός.
Συνεχίστε, κύριε Υπουργέ.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Ανέφερα ότι δεν έχουν κανένα πρόβλημα εκείνοι που άρχισαν να ασκούν το επάγγελμα πριν το 1971. Γιατί πράγματι κατά την απογραφή του 1961 ο οικισμός της Βάρδας είχε λιγότερους από δύο χιλιάδες κατοίκους. Δεν υπάρχει εκεί πρόβλημα. Και εκείνοι που ασφαλίστηκαν υποχρεωτικά στο Τ.Ε.Β.Ε. αν ζητήσουν να πάρουν πίσω τις εισφορές θα τις πάρουν. Δεν υπάρχει γι' αυτούς πρόβλημα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μίλησα γι' αυτό. Δεν καταλάβατε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Με συγχωρείτε, να συνεχίσω, σας παρακαλώ πάρα πολύ. Δεν καταλαβαίνω γιατί τόσο μεγάλη αγανάκτηση.
Μετά το 1992, λοιπόν, που οι τρεις προηγούμενες απογραφές δείχνουν ότι ο πληθυσμός της Βάρδας είναι πάνω από δύο χιλιάδες κατοίκους, οι επαγγελματίες της περιοχής υποχρεωτικά ασφαλίζονται στο Τ.Ε.Β.Ε. Το Τ.Ε.Β.Ε., με ενημερώνει ότι θέμα αναδρομικότητας δεν υπάρχει. Μετά το 1992 όσοι ασφαλίστηκαν, σε όσους δηλαδή πήγε και κτύπησε την πόρτα τους το Τ.Ε.Β.Ε. και τους είπε ότι από εδώ και πέρα θα ασφαλιστείτε σε μένα, είστε υποχρεωμένοι να είστε ασφαλισμένοι σε μένα, είναι υποχρεωμένοι να πληρώσουν. Τι κάνουν μερικοί; Τους ειδοποίησε το 1993 για παράδειγμα και μέχρι τώρα δεν έχουν πληρώσει και αυτό το θεωρούν αναδρομική εφαρμογή. Δεν είναι έτσι. Σε αυτόν που την πόρτα του θα κτυπήσει το Τ.Ε.Β.Ε. από σήμερα δεν υπάρχει θέμα αναδρομικών από το 1992. Αλλά εκείνος που γνωρίζει το θέμα από το 1994 και δεν επιθυμεί να πληρώσει, κάνει λάθος. Δεν είναι αναδρομική εφαρμογή. Ξέρει από το 1994 ότι είναι ασφαλισμένος στο Τ.Ε.Β.Ε. Τον ασφάλισε το Τ.Ε.Β.Ε. υποχρεωτικά από το 1994 και το γνωρίζει. Αρνείται, να πληρώσει διότι δεν θέλει να είναι στο Τ.Ε.Β.Ε.. Θέλει να είναι στον Ο.Γ.Α. Αυτό είναι το θέμα, κύριε Γεωργακόπουλε. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι αυτό.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Σας παρακαλώ να επανέλθετε με έναν κατάλογο συγκεκριμένων ανθρώπων και να μου πείτε, από πότε γνωρίζουν ότι το Τ.Ε.Β.Ε. τους ασφάλισε υποχρεωτικά -για να δείτε ότι αναδρομικότητα δεν υπάρχει- και πάει σήμερα και τους λέει "πληρώστε από το 1992".
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας είπα ότι υπάρχει έγγραφο του Τ.Ε.Β.Ε.
που λέει το 1997 ...
ΠΡΟΕΔΡΕΥΩΝ (Κωνσταντίνος Γείτονας): Να μη γράφονται στα Πρακτικά οι διακοπές. Κύριε Γεωργακόπουλε, δεν θα γραφούν στα Πρακτικά αυτά, που λέτε μετά τη λήξη της συζήτησης. Το γνωρίζετε πολύ καλά από τον Κανονισμό. Μπορείτε να επανέλθετε με νέα ερώτηση, όπως σας το είπε και ο κύριος Υφυπουργός.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: ... ΠΡΟΕΔΡΕΥΩΝ (Κωνσταντίνος Γείτονας): Η με αριθμό 750/14.3.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Εμπορικής Ναυτιλίας, σχετικώς με τα πρόσφατα μέτρα που αφορούν την παράκτια αλιεία, διαγράφεται λόγω κωλύματος του κυρίου Υπουργού.
Επίσης, η με αριθμό 734/14.3.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Εμπορικής Ναυτιλίας, σχετικώς με το πρόσφατο εργατικό ατύχημα το δεξαμενόπλοιο "ΜΑΡΙΑΝΝΑ" στην περιοχή των διϋλιστηρίων της ΜΟΤΟR-OIL κλπ., διαγράφεται λόγω κωλύματος του κυρίου Υπουργού.
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 54/4/2.3.2001 επίκαιρη επερώτηση των
Βουλευτών της Νέας Δημοκρατίας κυρίων Γεράσιμου Γιακουμάτου, Παρθένας Φουντουκίνδου, Γεωργίου Κωσνταντόπουλου, Γεωργίου Βλάχου, Παναγιώτη Αδρακτά, Παναγιώτη Παναγιωτόπουλου, Παναγιώτη Μελά, Ελευθέριου Παπανικολάου και Μαριέττας Γιαννάκου προς τον Υπουργό Εργασίας και Κοινωνικών Ασφαλίσεων, σχετικά με το νέο τρόπο καταβολής των συντάξεων του ΙΚΑ μέσω του διατραπεζικού συστήματος "ΔΙΑΣ".
Σας γνωρίζω ότι για τη συζήτηση της επερώτησης ορίζεται Κοινοβουλευτικός Εκπρόσωπος από τη Νέα Δημοκρατία η Βουλευτής Α' Αθηνών κα Μαριέττα Γιαννάκου και από το Κομμουνιστικό Κόμμα Ελλάδας ο Βουλευτής Λέσβου κ. Σταύρος Σκοπελίτης.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΠΑΝΑΓΙΩΤΗΣ ΒΡΕΤΤΟΣ)
ΠΡΟΕΔΡΕΥΩΝ (Παναγιώτης Βρεττός): Κυρίες και κύριοι συνάδελφοι, από τα άνω δυτικά θεωρεία τη συζήτησή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "ΘΡΑΚΗ 2000 - 80 χρόνια από την ενσωμάτωσή στην Ελλάδα", εξήντα ένα άτομα βαριάς
νοητικής πάθησης και είκοσι πέντε συνοδοί τους του Ιδρύματος Κοινωνικής Πρόνοιας Θεσσαλονίκης "ΑΓΙΟΣ ΠΑΝΤΕΛΕΗΜΟΝΑΣ". Τους καλωσορίζουμε και τους ευχόμαστε όλα να πάνε καλά.
(Χειροκροτήματα από όλες τις πτέρυγες)
Επίσης από τα θεωρεία των δημοσίων υπαλλήλων τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "ΘΡΑΚΗ 2000: 80 χρόνια από την ενσωμάτωσή στην Ελλάδα", τριάντα ένα άτομα και μία συνοδός του ΚΑΠΗ 'Ανω Λιοσίων. Τους καλωσορίζουμε.
(Χειροκροτήματα από όλες τις πτέρυγες)
Το λόγο έχει ο κ. Γιακουμάτος.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι,
δεν ξέρω αν είναι τυχαίο σήμερα ή αν είναι τυχεροί ή άτυχοι οι φιλοξενούμενοί μας εδώ στη Βουλή από το ΚΑΠΗ 'Ανω Λιοσίων...
ΠΡΟΕΔΡΕΥΩΝ (Παναγιώτης Βρεττός): Με τον κ. Γιακουμάτο πάντα τυχεροί
είναι.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, πάντως δεν τους έφερα εγώ. Σήμερα πραγματικά θα δουν και θα καταλάβουν για άλλη μία φορά το
δράμα που περνούν εκείνα τα περήφανα γηρατειά με το φιλοδώρημα του Ανδρέα Παπανδρέου και που ξυλοκοπήθηκαν μπροστά από το Μέγαρο Μαξίμου επί Σημίτη.
Κύριε Πρόεδρε, δυστυχώς για τον ελληνικό λαό, ένα χρόνο περίπου μετά τις εθνικές εκλογές, η Κυβέρνηση του κ. Σημίτη συνεχίζει να παραμένει ανήμπορη και ανίκανη να κυβερνήσει αυτόν τον τόπο. Παρακολουθεί άβουλος ο ελληνικός λαός τη σύγκρουση κυβερνητικών στελεχών. Και δεν είναι τυχαίο ότι σ' αυτήν τη σύγκρουση το κυρίαρχο στοιχείο είναι η ιδιοκτησιακή αντίληψη και η καθεστωτική συμπεριφορά. Αυτό το κάνουν πράξη οι ενοικιαστές, οι καταπατητές και οι ιδιοκτήτες του ΠΑ.ΣΟ.Κ., λες και ο ελληνικός λαός και η Ελλάδα είναι τσιφλίκι και οικόπεδο δικό τους.

Να ποια είναι η σκληρή πραγματικότητα που σήμερα αντιμετωπίζουν αυτοί οι ηλικιωμένοι από τα Νέα Λιόσια και όλοι οι ηλικιωμένοι της Ελλάδος.
Το λέω αυτό, κύριοι του ΠΑ.ΣΟ.Κ., για να μας πείτε: Αλήθεια, τι
είδους κοινωνία οραματίζεσθε; Τι κριτήρια επιθυμείτε; Αλήθεια, τι κοινωνία υποσχεθήκατε προεκλογικά και σε ποια πραγματικότητα δέκα μήνες μετά τις εκλογές οδηγείτε τον ελληνικό λαό και προσγειώνετε τον πολίτη αυτής της χώρας; Από ναυάγιο σε ναυάγιο. Δυστυχώς το μεγαλύτερο ναυάγιο και οι περισσότεροι ναυαγοί πνιγμένοι και καταταλαιπωρημένοι από τα χρέη μέχρι το λαιμό είναι οι συνταξιούχοι, είναι οι άνεργοι, είναι οι χαμηλοσυνταξιούχοι όλης της Ελλάδος.
Κύριε Υπουργέ, αβίαστα θα χαρακτήριζα την Κυβέρνησή σας, ως κυβέρνηση της ανεργίας και της αναλγησίας. Και εσάς βέβαια ειδικό και πρώτο στην τάξη Υπουργό των ανέργων. Αυτή είναι η πραγματική ονομασία και ο τίτλος που σας αξίζει.
Το έλλειμμα δημοκρατίας, κυρίες και κύριοι συνάδελφοι, διαφάνειας, πολιτισμού και κοινωνικής αλληλεγγύης, που διαπιστώνει κανείς σήμερα στη δημόσια ζωή αυτής της χώρας δυστυχώς αγγίζει τα όρια του κοινωνικού αποκλεισμού ανάμεσα στις διάφορες κατηγορίες των συμπολιτών μας.
Αξίζει όμως κάποιος να σταθεί, κάποιος να ακούσει, να σκύψει στο
καίριο πρόβλημα μιας ευαίσθητης αλλά και περήφανης κατηγορίας, αυτής των απομάχων της εργασίας, των περηφάνων -άλλοτε για πολλούς- γηρατειών. 'Ολοι μας έχουμε ζήσει, αλλά και βιώνουμε μαζί με τους ηλικιωμένους τα καθημερινά τους προβλήματα. Αντιλαμβανόμαστε την καθημερινή τους ανάγκη, την ανάγκη για επιβεβαίωση, ευαισθησία και θαλπωρή.
Αξίζει να σταθούμε όμως και στην κοινωνική και πολιτική διάσταση αυτού του μεγάλου προβλήματος. Οφείλουμε να ξεκαθαρίσουμε αν αντέχουμε την ευθύνη της εγκατάλειψης των ανθρώπων αυτών, δηλαδή αυτών των ηλικιωμένων, αυτών που μπορεί να είναι ο πατέρας σου και η μητέρα σου, σε μια αβυσσαλέα κοινωνία, σε μια κοινωνία όπου, δυστυχώς, εμείς οι πολιτικοί έχουμε δημιουργήσει.
Κι αλήθεια, ποιος έχει το δικαίωμα να κάνει κάτι τέτοιο; Ποια κυβέρνηση, ποιος ανάλγητος Πρωθυπουργός μπορεί να πει "δεν βαριέσαι, απόμαχοι της ζωής είναι αυτοί, άστους!". Ε, ουδείς έχει, κύριε Πρωθυπουργέ, αυτό το δικαίωμα, παρά μόνο η δική σας Κυβέρνηση.

Και αναρωτιέται ο κάθε καλοπροαίρετος πολίτης, ο δυστυχής χαμηλοσυνταξιούχος και μαζί μ' αυτόν κάθε ευαίσθητος κοινωνικά πολίτης: Πάνε καλά τα πράγματα σ' αυτόν τον τομέα, σ' αυτό το τοπίο, σ' αυτήν τη
χώρα όταν υπάρχουν -κύριοι του ΠΑ.ΣΟ.Κ., σοσιαλιστές, εκσυγχρονιστέςσυντάξεις σαράντα τριών χιλιάδων του Ο.Γ.Α., συντάξεις του Τ.Ε.Β.Ε. ογδόντα χιλιάδων, ή εκατόν δέκα χιλιάδων του Ι.Κ.Α.;
Επειδή πολλά λέγονται και πολλά ακούγονται, κύριε Υπουργέ, και μέσα
από την παγερή αδιαφορία σας και από το κουβούκλιο που ζείτε, σας καταθέτω στη Βουλή μηχανογραφημένη κατάσταση πληρωμής συντάξεων του μηνός Μαρτίου 2001, ενός υποκαταστήματος, κάποιου δήμου. Ακούστε, κύριοι συνάδελφοι: Σύνταξη γήρατος, του μηνός Μαρτίου 2001 -πλήρης, δεν μιλάω για σύνταξη αναπηρίας ή θανάτου, που είναι κατά πολύ υποδεέστερες- εκατόν δώδεκα χιλιάδες εννιακόσιες πενήντα τέσσερις δρχ., εκατόν δύο χιλιάδες οκτακόσιες έντεκα δρχ., εκατό χιλιάδες πεντακόσιες τριάντα μία δρχ., εκατόν είκοσι δύο χιλιάδες τετρακόσιες είκοσι τρεις δρχ., να και μία τριάκοσιες εξήντα τέσσερις χιλιάδες δρχ., εκατόν πενήντα τρεις χιλιάδες δρχ., εκατόν δώδεκα χιλιάδες δρχ. κλπ.
Αυτές είναι οι συντάξεις, κύριε Υπουργέ, και τις καταθέτω για τα Πρακτικά της Βουλής, γιατί επιτέλους θα σας αναγκάσω να δείτε πώς ζουν κάτω από τα όρια της φτώχειας οι ηλικιωμένοι.
(Στο σημείο αυτό ο Βουλευτής κ. Γερ. Γιακουμάτος καταθέτει για τα Πρακτικά τις προαναφερθείσες καταστάσεις πληρωμής συντάξεων, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Για ποιες εκατόν πενήντα δύο χιλιάδες δρχ. μιλήσατε προεκλογικά;
Ποιον παγιδεύσατε; Ποιον κοροϊδέψατε; Ποιον ξεγελάσατε; Αυτόν το συνταξιούχο, αυτόν τον ηλικιωμένο; Ντροπή σας!
Ντροπή σας, κύριε Υπουργέ, διότι υπεσχέθη ο Πρωθυπουργός τρεις μέρες προ των εκλογών ότι από 1.1.2001 -κακή τη μοίρα αυτής της χώρας- όλοι οι ηλικιωμένοι θα πάρουν 152.000 δρχ. σύνταξη. Που είναι αυτές; Αυτή είναι η πραγματικότητα των συντάξεων του Μαρτίου του 2001.
ΠΑΝΑΓΙΩΤΗΣ ΑΔΡΑΚΤΑΣ: Αυτή είναι η αλήθεια.
ΓΕΡΑΣΙΜΟΣ ΓΙΑΚΟΥΜΑΤΟΣ: Εμπαίξατε όλους τους ηλικιωμένους όλης της χώρας. Για πρώτη φορά ένας τόσο ανίκανος και αναξιόπιστος Πρωθυπουργός παγίδευσε και κορόϊδεψε κατ' αυτόν τον τρόπο τους συνταξιούχους όλης της χώρας.
ΠΡΟΕΔΡΕΥΩΝ (Κωνσταντίνος Βρεττός): Κύριε Γιακουμάτο, σας παρακαλώ,
κάντε μια διακοπή.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, τι είναι αυτή η διακοπή;
Σταματήστε το χρόνο.
ΠΡΟΕΔΡΕΥΩΝ (Κωνσταντίνος Βρεττός): Κύριε Γιακουμάτο, πιο ψύχραιμα. Θα σταματήσω το χρόνο.
ΓΕΡΑΣΙΜΟΣ ΓΙΑΚΟΥΜΑΤΟΣ: Δεν είναι αναξιόπιστος ο Πρωθυπουργός όταν κοροϊδεύει τον πατέρα σας και την μητέρα σας, κύριε Αντιπρόεδρε; Πείτε μου πως λέγεται για να το πω και να το ανασκευάσω.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Γιακουμάτο. Η ποιότητα της συζήτησης...
ΓΕΡΑΣΙΜΟΣ ΓΙΑΚΟΥΜΑΤΟΣ: 'Οταν κοροϊδεύει, όταν ξεγελάει, όταν
εμπαίζει, όταν παγιδεύει για να αποσπάσει την ψήφο είναι αναξιόπιστος, για να μην πω βαρύτερο χαρακτηρισμό.
ΠΡΟΕΔΡΕΥΩΝ (Κωνσταντίνος Βρεττός): Δεν βγάζουμε άκρη.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατέθεσα τον πίνακα των συντάξεων του Μαρτίου του 2001. Συγχαρητήρια!
Συγχαρητήρια και σε εσάς, κύριε Πρόεδρε. Προσπαθήστε να μου βρείτε καταλληλότερη λέξη. Εάν την βρείτε στη πάροδο του χρόνου να μου την πείτε για να την πω.
Συγχαρητήρια για την ικανότητά σας, κύριοι του ΠΑΣΟΚ, να μπορείτε να εμπαίζετε από το μικρότερο πολίτη αυτής της χώρας, το συγχωρημένο εκείνο αγγελουδάκι, τον Παναγιώτη από τη Μυτιλήνη, που εμπαίξατε με το τραπεζικό τοκογλυφικό σύστημα και δεν το αφήσατε να έχει ελπίδα στη ζωή πηγαίνοντας στο εξωτερικό, μέχρι το μακροβιότερο και γηριότερο πολίτη αυτής της χώρας.
Ξέρετε, όμως κάτι άλλο καλά. Ξέρετε, κύριε Πρόεδρε, μιας και θέλετε να εξισώσετε το θέμα, ότι η Κυβέρνησή σας πληρώνει συντάξεις στους νεκρούς, στους πεθαμένους;
ΠΡΟΕΔΡΕΥΩΝ (Κωνσταντίνος Βρεττός): Κύριε Γιακουμάτο, μην αναφέρεσθε
σε εμένα. Στους συναδέλφους να αναφέρεσθε και όχι σε εμένα.
ΓΕΡΑΣΙΜΟΣ ΓΙΑΚΟΥΜΑΤΟΣ: Είναι τριάντα χιλιάδες νεκροί "μαϊμού". Τριάντα δισεκατομμύρια (30.000.000.000) δραχμές το χρόνο πληρώνει αυτή η
Κυβέρνηση που σήμερα καλά κάνει και δεν είναι εδώ, διότι αυτά δεν θέλει να τα ακούει. Θέλει να ακούει τους καταπατητές, τους ιδιοκτήτες και τους ενοικιαστές στο "αμπελοχώραφο" που λέγεται Ελλάδα. 'Ετσι έχετε καταντήσει τον τόπο.
Πληρώνετε, λοιπόν, τριάντα δισεκατομμύρια (30.000.000.000) το χρόνο
σε νεκρούς για "μαϊμού-συντάξεις", κύριε διοικητά του ΙΚΑ και αρνείσθε το δικαίωμα στη ζωή στους μικρούς αρρώστους, στα μικρά παιδιά μας που έχουν ανάγκη νοσηλείας στο εξωτερικό. Παρακολουθώ στην τηλεόραση ότι δίνετε τρία εκατομμύρια (3.000.000) δραχμές για εμβολιασμούς, ενώ μπορούσατε να δώσετε πέντε εκατομμύρια (5.000.000) δραχμές. Εκεί είστε φειδωλοί, όμως στις συντάξεις "μαϊμού" είστε σπάταλοι.
Εδώ και χρόνια, όμως, προετοιμάζει η Κυβέρνηση τον ελληνικό λαό ότι καταρρέει το ασφαλιστικό σύστημα. Και πράγματι καταρρέει. Γιατί, όμως, τον προετοιμάζετε; Ενώ πληρώνετε συντάξεις δεκαπέντε - δεκαοκτώ χιλιάδες, ενώ έχετε "συντάξεις-μαϊμού" αναπηρίας, ενώ έχετε παροχές από εδώ και από εκεί, λέτε ότι καταρρέει το ασφαλιστικό σύστημα. Γιατί; Αυτό το κάνετε επί τούτου για να φέρετε τα μεγάλα ασφαλιστικά βάρη επάνω στις πλάτες του ελληνικού λαού.
Κύριε Υπουργέ, είναι η πρώτη φορά που πληρώνετε συντάξεις "μαϊμού" όπως αυτές των δεκαοκτώ χιλιάδων των νεκρών που πληρώνετε; Ξεχάσατε ότι πριν από ένα χρόνο στο δημόσιο πάλι συνέβη το ίδιο όπου εντοπίστηκαν μερικές χιλιάδες περιπτώσεις καταβολής σε μη δικαιούχους; Μήπως καταλογίστηκαν ευθύνες; Ποιος πληρώνει σ' αυτόν τον τόπο; Ο γέρος ο ανήμπορος; Καμία κυβερνητική ανάληψη ευθυνών δεν υπάρχει.
Εάν δεν επιβληθούν και τώρα κυρώσεις, κύριε Υπουργέ, αυτό είναι εθνική απάτη και εσείς θα είσθε, διεκδικώντας τα πρωτεία " η Κυβέρνηση της εθνικής απάτης".
Γιατί το λέω αυτό, κύριε Πρόεδρε; 'Οταν ήμουν Υποδιοικητής του ΙΚΑ, έστειλα στην εισαγγελία πενήντα άτομα. Μάλιστα ένας -τότε ήταν της μόδας ο πρασινοφρουρός- διορίστηκε στο γήπεδο της Γλυφάδας δημόσιος υπάλληλος, συνταξιούχος όντας του ΙΚΑ και έπαιρνε τη σύνταξη από το ΙΚΑ, ενώ ήταν και μόνιμος δημόσιος υπάλληλος στο Γυμναστήριο της Γλυφάδας. Υπάρχουν και άλλες πολλές τέτοιες περιπτώσεις μέσα στο "κήπο των τρωκτικών" , αυτών των "παρασίτων" που υπάρχουν και θρέψατε μέσα στο κόμμα σας.
ΝΙΚΟΛΑΟΣ ΣΑΛΑΓΙΑΝΝΗΣ: Τα παραλέτε.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, είπατε ότι τα παραλέω; Επειδή
είπατε, κύριε Πρόεδρε, ότι τα παραλέω, σας προκαλώ...
ΝΙΚΟΛΑΟΣ ΣΑΛΑΓΙΑΝΝΗΣ: Εγώ το είπα.
ΓΕΡΑΣΙΜΟΣ ΓΙΑΚΟΥΜΑΤΟΣ: Σας προκαλώ, λοιπόν. Τα στοιχεία είναι σε
φάκελο στον εισαγγελέα κατατεθειμένα. Είναι στοιχεία που τα έστειλα στον εισαγγελέα το 1992. Θα τα πούμε και παρακάτω.

'Αλλωστε, δεν είναι η πρώτη φορά που η Κυβέρνηση του ΠΑ.ΣΟ.Κ. εξευτελίζει και προπηλακίζει τα γηρατειά. Πριν ένα μήνα έκπληκτη και
οργισμένη η κοινή γνώμη παρακολούθησε από την τηλεόραση σκηνές ντροπής και απανθρωπιάς με τους υπερήλικες και πτωχούς συνταξιούχους να εξευτελίζονται σε ουρές, να λιποθυμούν. Είναι ένα σκάνδαλο αυτό που ξέσπασε πριν από ένα μήνα και μου θυμίζει την εικόνα των ηλικιωμένων σε άλλη τριτοκοσμική χώρα. Μόνο στην Τουρκία έχει ξαναγίνει αυτό. Γίνεται και στην Ελλάδα της Ευρωπαϊκής 'Ενωσης του εκσυγχρονιστή Σημίτη.
Το λέω αυτό γιατί ο ένας ρίχνει τις ευθύνες στον άλλο. Κανένας ακόμη δεν τιμωρήθηκε. Γι'αυτό και τίποτε δεν βελτιώνεται στην καθημερινή ζωή του πολίτη. Να δούμε όμως τελικά τι είναι η "ΔΙΑΣ Α.Ε.". Είναι μια εταιρεία κερδοσκοπικού χαρακτήρα που την έχουν στήσει όλες οι εμπορικές τράπεζες για διακανονισμό των μεταξύ τους συναλλαγών. Η "ΔΙΑΣ Α.Ε." δεν προέκυψε χθές, κύριε Διοικητά του Ι.Κ.Α. Καταθέτω για τα Πρακτικά δημοσίευμα της 7.2.1993. Ακόμη καταθέτω επιστολή μου της 6.11.1992 προς όλους τους συνταξιούχους για να πληρώνονται με το τραπεζικό σύστημα. Επίσης καταθέτω την επισήμανση που είχα κάνει το Φεβρουάριο του 1992 ως αρμόδιος στην διοίκηση πολιτικής του Ι.Κ.Α. για την ατελή μηχανοργάνωση και για τα προβλήματα στον τρόπο πληρωμής των συντάξεων.
(Στο σημείο αυτό ο Βουλευτής κ. Γεράσιμος Γιακουμάτος καταθέτει για
τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Είχα την τιμή να είμαι Υποδιοικητής του Ι.Κ.Α. το 1992 και είχαμε ζήσει την αγωνία και την ταλαιπωρία των συνταξιούχων. Από το 1992 όμως

μέχρι το 2001 εννέα χρόνια μετά τι έχει γίνει, κύριε Υπουργέ; Κακοδιοίκηση, εγκληματική αμέλεια των διοικούντων το Ι.Κ.Α. έχουν καθυστερήσει μέχρι σήμερα τη μηχανοργάνωση. Το 1992 η διοίκηση του Ι.Κ.Α προκήρυξε διεθνή διαγωνισμό. Κατακύρωσε το διαγωνισμό με master plan 
σχέδιο εφαρμοργής στα οικονομικά, συντάξεις και παροχές το 1992. Αδιαφορήσατε αφ'ότου γίνατε κυβέρνηση του 1993. Με τον πρώην διοικητή τον

κ.Σολωμό από το 1992 έως το 1998 αδρανήσατε. Το σύστημα που θα ήταν σήμερα τελειωμένο θα μας πει ο κύριος Διοικητής ότι ξεκινάει και ότι θα είναι έτοιμο το 2003. Εννέα χρόνια εγκληματική αμέλεια και τριάντα δισεκατομμύρια το χρόνο συντάξεις "μαϊμού".
Και δεν είναι μόνο αυτό. Υπολογίζω, κύριε Υπουργέ, ότι υπάρχουν
αναπηρικές συντάξεις "μαϊμού". Το έχουμε καταγγείλει και ως Νέα Δημοκρατία σας έχουμε κάνει πρόταση για να σωθούμε από αυτήν τη μάστιγα. Ούτε η βόμβα της Χιροσίμα να έπεφτε στην Ελλάδα δεν θα δημιουργούσε τόσους αναπήρους και αναπηρικές συντάξεις. Εκτιμώ ότι πρόκειται για σαράντα δισεκατομμύρια.
Πρέπει δε να σας πω, κύριε Διοικητά, ότι οι παροχές σε χρήμα και σε είδος πιλοτικά στην Εύβοια που κάναμε το 1992 μηχανοργάνωση είχαν 40% απόκλιση. Σπαταλιώνται δισεκατομμύρια. Κάποια έπαιρνε επίδομα τοκετού από την Κάρυστο και συγχρόνως το έπαιρνε και από την Κύμη. Αν είχε γίνει η μηχανοργάνωση, κύριε Διοικητά, θα είχαμε τεράστια οικονομία και δεν θα είχαμε το Ι.Κ.Α. υπό διάλυση.
ΠΡΟΕΔΡΕΥΩΝ (Κωνσταντίνος Βρεττός): Κύριε Γιακουμάτε, σας παρακαλώ μην απευθύνεστε στον κύριο Διοικητή, γιατί δεν μπορεί να σας απαντήσει. 
ΓΕΡΑΣΙΜΟΣ ΓΙΑΚΟΥΜΑΤΟΣ: Και έρχεσθε τώρα κύριε Υπουργέ, να ανακαλύψετε
την Αμερική με την εφαρμογή του προγράμματος "ΔΙΑΣ". 'Ομως η εφαρμογή του προγράμματος "ΔΙΑΣ" προϋποθέτει να λειτουργούν οι τράπεζες, η ALPHA BANK, η Εμπορική και να καταγράφουν σωστά τα στοιχεία. Δυστυχώς όμως η ALPHA BANK και η Εμπορική έχουν διαλυμένο μηχανογραφικό σύστημα. 'Ετσι εξήντα έως ενενήντα χιλιάδες συνταξιούχοι έχουν μείνει έξω από το σύστημα και γι' αυτό υπήρξε αυτή η ταλαιπωρία.
Να καταλογιστούν οι ευθύνες. Θα βρεθεί κάποιος αρμόδιος απ' αυτές τις τράπεζες για να πληρώσει την ταλαιπωρία των συνταξιούχων; Ποιος θα χρεωθεί αυτήν την ταλαιπωρία; Γιατί αυτές οι τράπεζες πέραν του ότι είναι ανοργάνωτες, ταλαιπωρούν στις ουρές και μας εκμεταλλεύονται με άδικες προμήθειες και άλλες κατεργαριές, με τις κάρτες και τα καταναλωτικά δάνεια.
Η ρύθμιση, κύριε Υπουργέ, ξέρετε γιατί έγινε βεβιασμένα; Να σας το πω εγώ. Θέλατε να εξυπηρετήσετε αποκλειστικά το συμφέρον των τραπεζών. 'Εχουν ανάγκη οι τράπεζες από ρευστό. Και πώς το λέω αυτό. Οι συντάξεις του ΙΚΑ κάθε χρόνο είναι δυόμυσι τρισεκατομμύρια δραχμές. Διακόσια με διακόσια είκοσι δισεκατομμύρια το μήνα εισπράττει μέχρι τώρα η τράπεζα χωρίς τόκο. Το Δεκέμβριο, κύριε Υπουργέ, πήρατε εβδομήντα δισεκατομμύρια δάνειο. Με τι επιτόκιο; Για πείτε μου; 'Αρα, λοιπόν, τα ασφαλιστικά ταμεία για άλλη μία φορά ήλθαν ως μάνα εξ ουρανού να ενισχύσουν τις τράπεζες. Δηλαδή, ενίσχυση για τα τραπεζικά, τα τοκογλυφικά καρτέλ.
Κύριε Υπουργέ, μέχρι τώρα ξέραμε ότι τα χρήματα των ασφαλιστικών
ταμείων ήταν άτοκα στις τράπεζες. Ουδέποτε έχουν δώσει δεκάρα. Μέχρι παλαιότερα το επιτόκιο ήταν 28% και μέχρι το Δεκέμβριο του 2000 πείτε μας το επιτόκιο που πήρατε, τα εβδομήντα δισεκατομμύρια δραχμές.
'Ομως πέραν του ότι ο χορός στις τράπεζες καλά κρατεί, είχατε και ένα άλλο ευεργέτημα ως Κυβέρνηση. Καταφέρατε να δώσετε δεκάδες εκατομμύρια σε διαφήμιση σε όλες τις εφημερίδες, σε όλα τα ράδια, για να διαφημίσετε αυτό που θα έπρεπε να το είχατε κάνει σταδιακά και να μην προκαλέσετε και την ανησυχία των συνταξιούχων. Βέβαια και σε αυτό το ΠΑ.ΣΟ.Κ. συναγωνίζεται το BODYLINE, αλλά και ως Κυβέρνηση ξεπεράσατε τώρα με αυτήν τη διαφήμιση του ΙΚΑ, τη διαφήμιση του BODYLINE. Χάρισμά σας! Αυτή είναι η Κυβέρνησή σας, αυτό είναι που παρακολουθεί με αγωνία και βλέπει ο ελληνικός λαός!
Δεν φθάνει αυτό το θράσος σας, αλλά στέλνει ο γενικός διευθυντής του ΙΚΑ μία εγκύκλιο -την έχω εδώ και θα την καταθέσω στα Πρακτικά- που λέει "μετά την παρέλευση της 30-4-2001 χωρίς ο δικαιούχος να έχει ανοίξει λογαριασμό, αναστέλλεται η καταβολή της σύνταξής του ..." Αυτό από την αυτού εξοχότητα Υφυπουργό κ. Φαρμάκη, προς τους συνταξιούχους του ΙΚΑ. Την καταθέτω για τα Πρακτικά.
(Στο σημείο αυτό ο Βουλευτής κ. Γερ. Γιακουμάτος καταθέτει για τα
Πρακτικά την προαναφερθείσα εγκύκλιο, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ποιοι είστε εσείς που θα το πείτε αυτό; Από πού αντλείτε δύναμη για
να κόψετε τη σύνταξη ενός ηλικιωμένου που σαράντα χρόνια μόχθησε; Αν αυτό δεν είναι αλαζονεία, αν αυτό δεν είναι βοναπαρτισμός, δεν είναι καθεστωτική, ιδιοκτησιακή, καταπατημένη αντίληψη, τότε τι είναι; Πείτε μου!
ΠΑΝΑΓΙΩΤΗΣ ΑΔΡΑΚΤΑΣ: Πάντως σοσιαλισμός δεν είναι!
ΓΕΡΑΣΙΜΟΣ ΓΙΑΚΟΥΜΑΤΟΣ: Είναι ντροπή αυτή η εγκύκλιος.
Αυτό είναι δυστυχώς το τοπίο, κύριε Υπουργέ, δέκα μήνες μετά τις εκλογές! Αυτή είναι η γκρίζα πραγματικότητα, που έχει οδηγήσει το λαό σε απελπισία και απογοήτευση.
Και άκουσον-άκουσον, κύριε Υπουργέ. Ο Πρόεδρος της Δημοκρατίας αφουγκράζεται τις ανησυχίες του ελληνικού λαού και για πρώτη φορά κάνει δηλώσεις για το ασφαλιστικό, για την ανεργία, γιατί δεν υπάρχει Κυβέρνηση. Και ευτυχώς που είχαμε τη φωνή του Προέδρου της Δημοκρατίας για να μιλήσει για ευαισθησία. Αυτό πρέπει να σας προβληματίσει, κύριε Υπουργέ. Αυτό ειδικά που είπε ο Πρόεδρος της Δημοκρατίας. Τι είπε; Δεν μπορεί, είπε, κύριοι του ΠΑ.ΣΟ.Κ. -σε σας το έλεγε, όχι σε μας, εμείς δεν κυβερνάμε, εσείς κυβερνάτε αυτό το δυστυχισμένο λαό- οι λύσεις να περιλαμβάνουν την επιπλέον αύξηση των εισφορών ούτε την περαιτέρω αύξηση των ορίων συνταξιοδότησης.
Και επειδή τα ετοιμάζετε, και επειδή εγγλέζικα κόλπα και συστήματα μας φέρνετε κρυφίως και επειδή πολλά έχουν δει τα μάτια μας από σας, σας λέω ένα και μόνο, αύξηση των ορίων και αύξηση των εισφορών, που είναι μεγαλύτερη στην Ευρώπη, δεν θα περάσουν από τη Νέα Δημοκρατία! Με δήλωση του Αρχηγού της, του Κώστα Καραμανλή, είναι ξεκάθαρη η θέση μας!
Εμείς, σε αυτό το παιχνίδι της κακοδιαχείρισης, της σπατάλης, της εγκληματικής αμέλειας, στο γεγονός ότι αντιμετωπίζατε τη χώρα, για το ασφαλιστικό, ως οικόπεδο δικό σας, δεν θα συμπράξουμε. Θα σας καταγγείλουμε και θα κάνουμε αγώνα, με οποιαδήποτε μορφή μπορούμε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής 'Αμυνας, Οικονομικών, Εξωτερικών και Δικαιοσύνης, κατέθεσαν σχέδιο νόμου: "Κύρωση της Συμφωνίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Δημοκρατίας της Λετονίας για την ανάπτυξη σχέσεων στον τομέα της στρατιωτικής συνεργασίας και των στρατιωτικών επαφών".
Παραπέμπεται στην αρμόδια Διαρκή Επιτροπή.
Κύριοι συνάδελφοι, θα ξεκινήσουμε με την κα Παρθένα Φουντουκίδου, θα ακολουθήσουν οι κύριοι Κωνσταντόπουλος, Αδραχτάς και ποιος άλλος;
ΠΑΡΘΕΝΑ ΦΟΥΝΤΟΥΚΙΔΟΥ: Αυτοί νομίζω ότι είναι παρόντες.
ΠΡΟΕΔΡΕΥΩΝ (Κωνσταντίνος Βρεττός): Ο τέταρτος ποιος θα είναι;
ΓΕΡΑΣΙΜΟΣ ΓΙΑΚΟΥΜΑΤΟΣ: Προχωρήστε και θα έλθουν.
ΠΑΡΘΕΝΑ ΦΟΥΝΤΟΥΚΙΔΟΥ: Στην πορεία θα φανεί.

ΠΡΟΕΔΡΕΥΩΝ (Κωνσταντίνος Βρεττός): Καλώς.
Ορίστε, κυρία Φουντουκίδου, έχετε το λόγο. 
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, μία από τις εικόνες που θαρρώ
δεν θα ξεχάσω ποτέ γιατί ήταν έντονα τα αισθήματα οργής και αγανάκτησης που μου προκάλεσε, ήταν η εικόνα των γονιών μας πεσμένων στα πεζοδρόμια, χτυπημένων από τις δυνάμεις των ΜΑΤ, να προσπαθούν να τους απομακρύνουν με τα δακρυγόνα.
Συνειρμικά, λοιπόν, η όποια αναφορά στην κοινωνική ευαισθησία και στο κοινωνικό πρόσωπο της Κυβέρνησής σας, μου δημιουργεί αισθήματα καχυποψίας, δυσπιστίας και τα θεωρώ υποκριτικά και αναξιόπιστα. 
Αποδεικνύεται λοιπόν στην πορεία ότι αυτά τα αισθήματα δεν είναι
άδικα. Φροντίζετε να τα τροφοδοτείτε και να τα ενισχύετε γιατί διαχρονικά, κύριε Υπουργέ, είσθε ίδιοι και απαράλλακτοι. Οι κοινωνικές σας αναφορές συνοψίζονται στο να είσθε λεβέντες...
ΠΡΟΕΔΡΕΥΩΝ (Κωνσταντίνος Βρεττός): Κυρία Φουντουκίδου, δεν απευθύνεσθε στον Υπουργό, στο Προεδρείο απευθύνεσθε.
ΠΑΡΘΕΝΑ ΦΟΥΝΤΟΥΚΙΔΟΥ: Σε εσάς, αν θέλετε να τα ακούσετε...
ΠΡΟΕΔΡΕΥΩΝ (Κωνσταντίνος Βρεττός): Μέσω του Προεδρείου ακούει και ο
Υπουργός. Σας παρακαλώ πάρα πολύ.
ΠΑΡΘΕΝΑ ΦΟΥΝΤΟΥΚΙΔΟΥ: 'Αλλωστε, κύριε Πρόεδρε, εγώ είμαι απ' αυτούς που ισχυρίζονται ότι είσθε συνυπεύθυνοι όλοι εσείς της Κυβέρνησης αφού δεν υψώνετε ανάστημα, δεν σηκώνετε τη φωνή σας και στηρίζετε τις όποιες επιλογές των Υπουργών και του ίδιου του Πρωθυπουργού.
ΠΡΟΕΔΡΕΥΩΝ (Κωνσταντίνος Βρεττός): Ο Κανονισμός το λέει. Δεν είμαι καθόλου συνυπεύθυνος εγώ. Εγώ είμαι Προεδρείο. Εδώ πρέπει να απευθύνεσθε. 
ΠΑΡΘΕΝΑ ΦΟΥΝΤΟΥΚΙΔΟΥ: Οι κοινωνικές αναφορές της Κυβέρνησης, λοιπόν,
κύριε Πρόεδρε, συνοψίζονται ως εξής: Είσθε ισχυροί και σκληροί με τους αδύνατους, υποχωρητικοί και υποταγμένοι στους ισχυρούς.
ΠΡΟΕΔΡΕΥΩΝ (Κωνσταντίνος Βρεττός): Στο τρίτο πρόσωπο πρέπει να
μιλάτε. Δεν είμαστε εμείς.
ΠΑΡΘΕΝΑ ΦΟΥΝΤΟΥΚΙΔΟΥ: Μου κάνετε υποδείξεις στο λόγο μου;
ΠΡΟΕΔΡΕΥΩΝ (Κωνσταντίνος Βρεττός): 'Ετσι είναι ο Κανονισμός.
ΠΑΡΘΕΝΑ ΦΟΥΝΤΟΥΚΙΔΟΥ: Λυπάμαι πάρα πολύ.
ΠΡΟΕΔΡΕΥΩΝ (Κωνσταντίνος Βρεττός): Μα ο Κανονισμός το λέει.
ΠΑΡΘΕΝΑ ΦΟΥΝΤΟΥΚΙΔΟΥ: Ωραία, απευθύνομαι σε εσάς λοιπόν. Μιλώ για την Κυβέρνηση και ελέγχω την Κυβέρνηση. Η διαδικασία αυτή, όπως ξέρετε, είναι διαδικασία ελέγχου της Κυβέρνησης. Λυπάμαι για τις παρεμβάσεις σας. 
ΠΡΟΕΔΡΕΥΩΝ (Κωνσταντίνος Βρεττός): Να μη λυπάσθε.
ΠΑΡΘΕΝΑ ΦΟΥΝΤΟΥΚΙΔΟΥ: Θα έλεγα λοιπόν, κύριε Υπουργέ, ότι φροντίζετε και ενισχύετε αυτήν την εικόνα, όπως την έκφραση απογοήτευσης και πικρίας που είχαν οι συνταξιούχοι όταν βγήκαν από το Μαξίμου, όπου τους έκανε την τιμή ο Πρωθυπουργός να τους δεχθεί, για να αμβλύνει ίσως τις δυσάρεστες εντυπώσεις. Πίστεψαν βλέπετε οι ατυχείς, οι δυστυχείς, ότι μπορεί η Κυβέρνηση να είναι αξιόπιστη, ότι μπορεί ο λόγος του Πρωθυπουργού να
έχει συνέπεια.
Θα σας υπενθυμίσω ότι είχε πλειοδοτήσει ο Πρωθυπουργός προεκλογικά,
σε κρίση φιλευσπλαχνίας, σε παροχές προς τους ασφαλισμένους και τους συνταξιούχους. 'Ηξερε όμως ότι δεν υπάρχει δυνατότητα να τους δώσει τις εκατόν πενήντα δύο χιλιάδες (152.000) δραχμές. Τα υποσχέθηκε, τα έταξε και έγινε εν γνώσει του. Αυτό πώς λέγεται; Μία λέξη υπάρχει. Διάθεση εμπαιγμού και εξαπάτηση των συνταξιούχων. Μην ξεχνάτε ότι ζούμε σε μία χώρα όπου υπάρχει μία ιδιαίτερη κοινωνική ευαισθησία και ένας τρόπος συμπεριφοράς προς τους γέροντες.
Προκαλείτε, λοιπόν, με τη συμπεριφορά σας τις ανοχές της ελληνικής κοινωνίας και φθάνουμε στα σημερινά. Από τότε μέχρι σήμερα, όπως σας είπα, είσθε ίδιοι και απαράλλακτοι διαχρονικά. Παραμένουν οι ουρές, η ταλαιπωρία, οι λιποθυμίες, η έλλειψη σεβασμού με λίγα λόγια απέναντι στους γέροντες γονείς μας. Οι οποίοι τι ζητάνε; Ποιότητα στη ζωή τους. Ζητάνε να αντιμετωπίζουν τις όποιες καταστάσεις με αξιοπρέπεια και αυτό εσείς, με τη συμπεριφορά σας -λυπάμαι- δεν τους το εξασφαλίζετε.
Ξαφνικά θυμηθήκατε να εφαρμόσετε ένα σύστημα. Μήπως διαφυλάξατε όμως την εύκολη πρόσβαση των ασφαλισμένων; Το να ζητάνε αυτό που δικαιούνται με αξιοπρέπεια χωρίς να ταλαιπωρούνται, γιατί δεν το επιτρέπει και η ηλικία τους; Κάνατε μία σύμβαση με τις τράπεζες και δεν εξασφαλίσατε ούτε καν τα δικαιώματά τους. Πέντε μέρες εκμεταλλεύονται τα χρήματά τους. Γιατί; Για να καταγράψουν νέο ιστορικό ρεκόρ στα κέρδη- μαμούθ που μέχρι τώρα έχουν οι τράπεζες;
Τους υποχρεώνουν να ανοίγουν λογαριασμό, ενώ δεν είναι νόμιμο. Και άκουγα σήμερα τον κύριο Διοικητή του ΙΚΑ να συστήνει να μην εμφανιστούν όλοι μαζί τον επόμενο μήνα στις πληρωμές για να αποφευχθούν οι ουρές. Το ερώτημα το δικό μου είναι: Αν εμφανιστούν όλοι μαζί, τότε τι θα γίνει; Θα έχουμε επανάληψη του ιδίου φαινομένου; Γιατί κανένας δεν μπορεί να το προγραμματίσει, κανένας δεν μπορεί να το συντονίσει. Βέβαια ούτε σκέψη από τους υπευθύνους ότι μπορεί να μην αντέχουν τα οικονομικά των συνταξιούχων, με τις πενιχρές συντάξεις, το τριήμερο που συστήνει ο κύριος Διοικητής από την ασφαλή του θέση να περιμένουν!
Εγώ δηλώνω ότι η όποια προσπάθεια εμπαιγμού και ταλαιπωρίας των συνταξιούχων θα μας βρει δίπλα τους, ότι θα ενώσουμε τις φωνές μας με τα δίκαια αιτήματά τους και θα σας επιβάλουμε το σεβασμό στα γηρατειά του τόπου. Γιατί ζούμε σε μία χώρα που έχει παράδοση σεβασμού, παράδοση του χρέους προς τους υπερήλικους γονείς μας.
Θα σας υπενθυμίσω ότι στην πόλη που ζούμε και σήμερα μιλάμε, στην
αρχαία Αθήνα, οι Αθηναίοι τιμούσαν ιδιαίτερα όσους τιμούσαν τους γέροντες και δεν επέτρεπαν να εκλέγονται άρχοντες του τόπου, αλλά και δεν
παραχωρούσαν ούτε καν το Βήμα για λόγο σ' αυτούς που συμπεριφέρονταν προσβλητικά προς τους γέροντες.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, δεν υπάρχει αμφιβολία ότι το σύστημα κοινωνικής ασφάλισης στη χώρα μας βρίσκεται σε μία διαρκή κρίση, κρίση δημοσιονομική, αλλά και κρίση δομική.
Κύριε Πρόεδρε, το ερώτημα που υπάρχει σήμερα στα χείλη όλου του ελληνικού λαού είναι εάν το σύστημα κοινωνικής ασφάλισης που όλοι γνωρίσαμε θα συνεχίσει να υπάρχει ή θα υποχωρήσει πλήρως προς όφελος της ιδιωτικής κερδοσκοπικής ασφάλισης.
Η Κυβέρνηση πέτυχε μετ' εμποδίων, θα έλεγα, τη νομισματική και οικονομική σύγκλιση. Δεν μιλάει καθόλου όμως για το τι γίνεται με την κοινωνική σύγκλιση. Εκτός και εάν η απάντηση στην απαίτηση του κόσμου για μεταρρύθμιση του κοινωνικού κράτους είναι οι εικόνες που βγήκαν μέσα από τα Μέσα Μαζικής Επικοινωνίας, μέσα από την τηλεόραση σε όλην την Ευρώπη, εικόνες ντροπής, με τις ουρές των συνταξιούχων να περιμένουν στα τραπεζικά καταστήματα από τα χαράματα. Συνταξιούχοι γέροντες να περιμένουν από τις έξι το πρωϊ να ανοίξουν τα τραπεζικά καταστήματα! 
Φυσικά, δεν θα περιμέναμε κάτι διαφορετικό από μία Κυβέρνηση που έχει
βγάλει από το λεξιλόγιό της κάθε έννοια κοινωνικού κράτους, από μία Κυβέρνηση που ανθίσταται ακόμη και στις προτάσεις νόμου των Βουλευτών της, όταν καταθέτουν προτάσεις νόμου -και μάλιστα πενήντα δύο Βουλευτών του ΠΑΣΟΚ για το ελάχιστο εγγυημένο εισόδημα και ετοιμάζεται η καρατόμησή από τον Πρωθυπουργό της χώρας των μέχρι πρότινος φίλα προσκείμενων Βουλευτών, οι οποίοι υπέγραψαν αυτήν την πρόταση νόμου- από μία Κυβέρνηση η οποία αντιμετωπίζει τους συνταξιούχους με ένα βάναυσο κυριολεκτικά τρόπο.
Τι από όλα συμβαίνει; Υπάρχει αδιαφορία της Κυβέρνησης; Υπάρχει ανικανότητα; Υπάρχει έλλειψη πολιτικής βούλησης; 'Ο,τι και να συμβαίνει όμως, σίγουρα δεν είναι ικανοποιητικές οι απαντήσεις που δίνονται με τα αλληλοκαρφώματα ΙΚΑ και τραπεζών για το τις πταίει. Και το μεν ΙΚΑ ρίχνει το βάρος στις τράπεζες και ιδιαίτερα στην Εμπορική και στην 'ΑΛΦΑ Πίστεως, ενώ οι απαντήσεις της Εμπορικής και της 'ΑΛΦΑ Πίστεως λένε ότι αυτές τουλάχιστον δεν φταίνε.
Και πράγματι, προκαλεί απορίες η απάντηση της Εμπορικής Τράπεζας η
οποία δηλώνει ότι μόλις στις 22 Μαρτίου, ημέρα δηλαδή καταβολής των συντάξεων, της ήρθε με fax, παρακαλώ, έγγραφο του ΙΚΑ όπου λέει, ότι τριάντα ένας χιλιάδες πεντακόσιοι (31.500) συνταξιούχοι δεν δικαιούνται, λόγω ίδιας επωνυμίας ή άλλων στοιχείων, να πάρουν τη σύνταξή τους. Προηγουμένως δεν έγινε τίποτα; Καμία πιλοτική εφαρμογή του μέτρου αυτού; 
Είχατε το χρόνο. Μερικοί νομίζω μέσα στην Κυβέρνηση βιάζονται
υπερβολικά να δείξουν έργο στον Πρωθυπουργό της χώρας. Βιάζονται και στη βιασύνη τους αυτή πειραματίζονται πάνω στις πλάτες όχι των εχόντων και κατεχόντων κατά την προσφιλή έκφραση του Πρωθυπουργού, αλλά στις πλάτες των Ελλήνων συνταξιούχων.
Κυρίες και κύριοι συνάδελφοι, θα περιμέναμε από τον Πρωθυπουργό της χώρας τον κ. Σημίτη μεγαλύτερη υπευθυνότητα και να μην δηλώνει ότι αυτός είναι ανεύθυνος για ό,τι συνέβη στους 'Ελληνες συνταξιούχους. Θα περιμέναμε αντί για την οργή του και την αγανάκτησή του την οποία εξέφρασε ο κυβερνητικός εκπρόσωπος και ο προπαγανδιστικός μηχανισμός του Μαξίμου μεγαλύτερη υπευθυνότητα. Τουλάχιστον δεν είδαμε μέχρι τώρα να μας πείτε τίποτα για το ποιος φταίει και αν κάποιος πλήρωσε γι' αυτήν την εικόνα ντροπής που βγήκε από την ελληνική τηλεόραση προς τα έξω. Τέτοια πρότυπα θέλουμε για τους εργαζόμενους, για τους νεολαίους μας; Τέτοιες εικόνες θέλουμε να βλέπουν οι νέοι μας, αυτοί οι οποίοι θέλουν να μπουν στην αγορά εργασίας, οι εργαζόμενοι; Τέτοια τύχη τους επιφυλάσσετε αργότερα όταν θα βγουν από την αγορά εργασίας; Τέτοιο κοινωνικό κράτος θέλουμε;
Κυρίες και κύριοι συνάδελφοι, στην Ελλάδα απαιτείται μια ριζική αναμόρφωση του συστήματος κοινωνικών ασφαλίσεων. Εμείς πιστεύουμε ότι αυτή η μεταρρύθμιση πρέπει να γίνει στα ακόλουθα επίπεδα: Στη δομή και στη λειτουργία του συστήματος κοινωνικής ασφάλισης, στον τρόπο χρηματοδότησης των δαπανών, στο επίπεδο παροχών, σε σχέση ανάμεσα στο
εθνικό και στο ευρωπαϊκό και σε σχέση ανάμεσα στο κοινωνικό και στο ιδιωτικό.
Τις όποιες μεταρρυθμίσεις θα κάνετε στα θέματα κοινωνικής ασφάλισης
πρέπει να είστε πάρα πολύ προσεκτικοί. Αλίμονό σας αν καταρρίψετε το κοινωνικό κράτος το οποίο υπάρχει σήμερα. Αλίμονό σας αν ανοίξετε τους ασκούς του Αιόλου και αν οδηγηθούμε στην ιδιωτική ασφάλιση και μόνο. Νομίζω ότι με τέτοια μέτρα που παίρνετε, κλονίζεται το σύστημα κοινωνικής ασφάλισης στη χώρα μας που όλοι γνωρίσαμε. Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Παναγιώτης Αδρακτάς έχει το λόγο.
ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, είδα μια δυσφορία από τον κύριο Υπουργό κατά την ομιλία του συναδέλφου κ. Γιακουμάτου. Είπε κανένα ψέμα; 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Αντίθετα, χαμογελούσα.
ΠΑΝΑΓΙΩΤΗΣ ΑΔΡΑΚΤΑΣ: 'Επρεπε να κλαίτε και όχι να χαμογελάτε. Μετά από δεκαοκτώ χρόνια διακυβέρνησης της χώρας και αν λίγο σας βοηθάει η μνήμη να θυμηθείτε, κύριε Υπουργέ, δικές σας δηλώσεις, δικές σας ενέργειες που εμείς με πολλή ευγένεια για χρόνια σας ομιλούμε, εσείς αν θυμηθείτε τι κάνατε από το 1981 και πώς αντιμετωπίζατε τέτοια ανάλογα περιστατικά, τότε θα πείτε ότι πολύ ήπια σας μίλησε ο συνάδελφος και εμείς.
Εσείς είστε αυτοί που με συνθήματα μόνο μιλούσατε, γιατί ποτέ δεν μπορέσατε προγραμματικά να κάνετε κάτι. Και αυτό φαίνεται ακόμη σήμερα. Γιατί φτάσαμε σε αυτό το σημείο, κύριε Υπουργέ; Το 1992 έγινε η προσπάθεια από τη Νέα Δημοκρατία. Την αφήσατε. Φτάσαμε στο 2001 και με πολλή βιασύνη να προχωρήσει στο σύστημα "ΔΙΑΣ". Τι κάνατε όλα αυτά τα χρόνια; Είναι βέβαιο ότι θα αρχίσετε να λέτε τώρα η μηχανοργάνωση προχωράει, τώρα όλα.
Μα, επιτέλους εσείς δεν είστε Κυβέρνηση επί δεκαοκτώ χρόνια; Εμείς είμαστε Κυβέρνηση; Ακούω καθημερινά όλες τις απαντήσεις των Υπουργών. Μα τώρα, ξέρετε, προχωράει εκείνο, τώρα προχωράει το άλλο, τώρα το αεροδρόμιο κ.ο.κ. Ποιος υπέγραψε το αεροδρόμιο; Πόσο κόστισε παραπάνω επιτέλους, εκείνο το αεροδρόμιο; Για όνομα του Θεού! Δεν παραλάβατε από τη δική σας Κυβέρνηση; Στα είκοσι χρόνια για τρεισήμισι χρόνια κυβέρνησε η Νέα Δημοκρατία και ενθυμείστε, ήταν είδηση ότι θα πληρωνόντουσαν οι 
συντάξεις τότε. 'Ετσι ήταν εκείνη την εποχή. Κάθε μήνα αυτό ήταν είδηση. Τέτοια ταμεία παραλάβαμε, διαλυμένα και δεν βάλαμε τους συνταξιούχους σε τέτοια ταλαιπωρία και έρχεστε μετά από δεκαοκτώ χρόνια, να τους ξυλοκοπείτε. Ενθυμείστε ανάλογες αντιδράσεις δικών σας συναδέλφων εδώ. Ζητούσαν την παραίτηση της Κυβέρνησης τότε. Και είναι πολύ λίγο το ότι

δεν τη ζητάμε.
Κύριε Πρόεδρε, είναι σε τέτοιο σημείο πλέον η κατάσταση που πραγματικά κανένας απορεί με την αναλγησία τούτης της Κυβέρνησης. 
Στις 6 Απριλίου ήρθε στον Πύργο, στην εκλογική μου περιφέρεια, ο
ίδιος ο Πρωθυπουργός. Μάλιστα για να θυμήσω, ήταν να έρθει ο κ. Σκανδαλίδης να μιλήσει αλλά, επειδή έβλεπαν ότι στην Ηλεία μπορεί να 
χάσουν το πράσινο προπύργιο, ήρθε ο ίδιος ο Πρωθυπουργός. 'Εχω την ομιλία του Πρωθυπουργού στην τσάντα μου, το τι έταξε τότε. Εκεί έταξε τις εκατόν πενήντα δύο χιλιάδες (152.000) δραχμές, λες και ήταν τζόγος η αγωνία του συνταξιούχου. Είχε πει για εκατόν πενήντα χιλιάδες (150.000) δραχμές τεκμηριωμένα η Νέα Δημοκρατία και το πίστευε και το πιστεύει και σήμερα ακόμη το λέει. Και θα το έκανε, αν ήταν Κυβέρνηση η Νέα Δημοκρατία. Και ήρθε ο Πρωθυπουργός στον Πύργο να εξαπατήσει τους χαμηλοσυνταξιούχους. 'Ηρθε στον Πύργο που η ανεργία έχει φτάσει στο 35%, στην Ηλεία, στον τελευταίο νομό της χώρας από πλευράς ανάπτυξης, να τάξει τις εκατόν πενήντα δύο χιλιάδες (152.000) δραχμές και να τους παρασύρει για άλλη μια φορά. Είναι απαράδεκτη η κατάσταση.
Κύριε Υπουργέ, δεν μπορεί να εμπαίζετε άλλο, ούτε τους συνταξιούχους ούτε τον ελληνικό λαό. Είναι αδιανόητο να ζουν σήμερα άνθρωποι συνταξιούχοι με εκατόν δέκα επτά χιλιάδες (117.000) δραχμές. Από που φαίνεται η ευαισθησία σας και το δήθεν κοινωνικό κράτος που κάθε φορά μας λέτε; Αναρωτιέστε πώς ζουν αυτοί οι άνθρωποι; Πληρώνουν 25% για τα φάρμακά τους. Ξέρετε κανένα συνταξιούχο που να μη θέλει δύο, τρία φάρμακα; Ποια είναι η παροχή που τους δίνετε. Του παίρνετε και το πεντακοσάρικο ακόμη από την ίδια τη σύνταξη για τα ΕΛΤΑ. Τον βάζετε και
πληρώνει και το πεντακοσάρικο ακόμη. Για όνομα του Θεού! 'Εχει περίθαλψη; Τι έχει; Τι δίνει το ΙΚΑ ανταποδοτικά; Τις οκτώ χιλιάδες (8.000) νοσήλιο -που κανένας δεν το ξέρει- στις κλινικές; Τι πληρώνει για τις εγχειρήσεις τους; Δίνει τέσσερις χιλιάδες οκτακόσιες (4.800) για μια κήλη; Τι δίνει στον αναισθησιολόγο; Δίνει τέσσερις χιλιάδες (4.000) για μια εγχείριση; Με τι θα τον κοιμίσει;
Κύριε Υπουργέ, γιατρός είστε και ξέρετε ότι η μεγαλύτερη τιμή που
δίνεται σε εγχείριση είναι δεκαεννέα χιλιάδες (19.000) δραχμές για νευροχειρουργικές επεμβάσεις. Για όνομα του Θεού! Τι απολαμβάνει επιτέλους, αυτός ο συνταξιούχος; Δεν φτάνει που δεν απολαμβάνει την αρωγή του κράτους απολαμβάνει και τον εμπαιγμό εν τέλει και τη δίωξή του.
Κύριε Υπουργέ, είμαστε κάθετα αντίθετοι και θα μας βρείτε από εδώ και πέρα μπροστά σας. Περίοδος χάριτος δεν υπάρχει. Είστε δεκαοκτώ χρόνια Κυβέρνηση.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός Εργασίας και
Κοινωνικών Ασφαλίσεων κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κυρίες και κύριοι συνάδελφοι,άκουσα με προσοχή όσα είπατε που ελάχιστη σχέση βεβαίως είχαν με το θέμα της επίκαιρης επερώτησης -ως επίκαιρη επερώτηση την αναφέρει η αρμόδια υπηρεσία- όπως την έχω μπροστά μου. 
Ενοχλημένοι βαθύτατα φαίνεται από τη δεκαοκτάχρονη παρουσία μας στην
Κυβέρνηση...
ΠΑΝΑΓΙΩΤΗΣ ΑΔΡΑΚΤΑΣ: 'Εχει σχέση με την πραγματικότητα.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):... υβρίσατε, φωνάξατε, απειλήσατε και ό,τι άλλο.
ΠΑΝΑΓΙΩΤΗΣ ΑΔΡΑΚΤΑΣ: Αν είπαμε ψέματα, να μας το πείτε. Λέμε αλήθειες κύριε Υφυπουργέ, και η αλήθεια είναι σκληρή. Βέβαια πονάει η αλήθεια, αλλά πρέπει να την λέμε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Αδρακτά, σας παρακαλώ. Αν δεν ήμασταν στη Βουλή και έπαιρνα και εγώ αυτόν τον τόνο, μπορεί και να ...
ΠΑΝΑΓΙΩΤΗΣ ΑΔΡΑΚΤΑΣ: Χρόνια το κάνατε. Σεις το διδάξατε. Εμείς δεν
σας ακολουθήσαμε ποτέ.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Αδρακτά, μη
διακόπτετε.
ΠΑΝΑΓΙΩΤΗΣ ΑΔΡΑΚΤΑΣ: 'Οχι, να μας λέει ότι είναι και αγγελούδια
τώρα.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πάρα πολύ, μη
διακόπτετε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Είμαστε στην κυβέρνηση, αγαπητοί συνάδελφοι της Νέας Δημοκρατίας, πράγματι πολλά χρόνια και αυτό φαίνεται ότι έχει αρχίσει να σας πονά ιδιαίτερα.
ΠΑΡΘΕΝΑ ΦΟΥΝΤΟΥΚΙΔΟΥ: Και εσάς να σας κουράζει.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Είμαστε, όμως, εδώ γιατί το θέλει ο ελληνικός λαός. Αν δεν καταφέρνετε να τον πείσετε ακόμα ότι εσείς θα διαχειριστείτε καλύτερα τις υποθέσεις που τον αφορούν, δεν σας φταίμε εμείς. Προσπαθήστε. Θα έρθουν και άλλες εκλογές.
ΠΑΝΑΓΙΩΤΗΣ ΑΔΡΑΚΤΑΣ: Αυτή είναι η πολιτική σας απάντηση στο θέμα.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Τα άκουσα, λοιπόν, όλα και απήλαυσα πράγματι ιδιαιτέρως την ομιλία του κ. Γιακουμάτου, σε ένα περίεργο τόνο που δεν προσιδιάζει κατά τη γνώμη μου σε ομιλία στη Βουλή. Την απήλαυσα, γιατί ήταν μια ομιλία περιβόλι, με πολλές ύβρεις, που όμως με τον τρόπο που λέγονται δεν σε κάνουν να θυμώνεις. Γελάς.
ΓΕΡΑΣΙΜΟΣ ΓΙΑΚΟΥΜΑΤΟΣ: Να γελάς με τα χάλια σου, που φαρμακώνεις τον ελληνικό λαό.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. Δεν έχουμε εδώ προσωπικές αντιδικίες. Εδώ συζητούμε πολιτικά θέματα. Πολιτική συζήτηση κάνουμε, σας παρακαλώ.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Από τα γενικά στα οποία αναφερθήκατε, εγώ θα αναφερθώ μόνο σε δύο. Στο ύψος των κατωτέρων συντάξεων σήμερα και στη προεκλογική δέσμευση του Πρωθυπουργού για τις εκατόν πενήντα δύο χιλιάδες (152.000), την κατώτερη

σύνταξη του ΙΚΑ μαζί με το ΕΚΑΣ.
Θα παρακαλέσω, εκτός του εντύπου των συντάξεων που κατατέθηκε στα Πρακτικά για τις σύνταξεις του μηνός Μαρτίου...

ΓΕΡΑΣΙΜΟΣ ΓΙΑΚΟΥΜΑΤΟΣ: Κατάλογος ήταν.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κατάλογος συντάξεων χωρίς το ΕΚΑΣ...
ΓΕΡΑΣΙΜΟΣ ΓΙΑΚΟΥΜΑΤΟΣ: Με το ΕΚΑΣ ήταν.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 
να ανατρέξετε στο 1981 για να δείτε, ποιο ήταν τότε το ύψος των κατωτέρων συντάξεων και στο ΙΚΑ και στον ΟΓΑ και στο ΤΕΒΕ, ποια ήταν η
εξέλιξή τους και η πολιτική μας για τις συντάξεις και στην πρώτη και στη δεύτερη κυβερνητική μας θητεία, για να δούμε πότε λέτε την αλήθεια. 'Οταν μας κατηγορούσατε ότι αυξάνουμε τις συντάξεις με δανεικά, ενώ δεν άντεχε ο προϋπολογισμός των ταμείων ή τώρα που μας κατηγορείτε ότι οι συντάξεις είναι καθηλωμένες, είναι τόσο μικρές και πώς θα ζήσουν οι συνταξιούχοι; 
ΠΑΝΑΓΙΩΤΗΣ ΑΔΡΑΚΤΑΣ: Εσείς τι λέτε; Είστε ευχαριστημένοι;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Εμείς είμαστε ευχαριστημένοι ιδιαιτέρως, κύριε συνάδελφε, και μπορούμε να υπερηφανευθούμε...
ΠΑΝΑΓΙΩΤΗΣ ΑΔΡΑΚΤΑΣ: Να το ακούσει ο ελληνικός λαός αυτό.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): και για το έργο μας εκείνης της πρώτης κυβερνητικής μας θητείας και για το έργο της δεύτερης κυβερνητικής μας θητείας, ιδιαιτέρως απέναντι στους χαμηλόμισθους και τους χαμηλοσυνταξιούχους.
Οι κατά λέξη δεσμεύσεις του Πρωθυπουργού πριν από τις εκλογές, αλλά και στις προγραμματικές του δηλώσεις ενώπιον της Βουλής, στις οποίες σας παραπέμπω για τις περίφημες εκατόν πενήντα δύο χιλιάδες (152.000) δραχμές της κατώτερης σύνταξης του ΙΚΑ έχουν ως εξής:
Από 1-1-2001 οι κατώτερες συντάξεις του ΙΚΑ, συμπεριλαμβανομένου και του ΕΚΑΣ θα διαμορφωθούν στις εκατόν πενήντα δύο χιλιάδες (152.000) δραχμές. Αυτό έγινε πράγματι. Τόσο είναι σήμερα η κατώτερη σύνταξη του ΙΚΑ, συμπεριλαμβανομένου και του ΕΚΑΣ. Και η σύνταξη αναπηρίας είναι ίδια. Δεν το ήξερε αυτό ο κ. Γιακουμάτος, παρ' ότι ήταν μερικά χρόνια υποδιοικητής του ΙΚΑ, ότι οι συντάξεις αναπηρίας είναι ίδιες με τις συντάξεις γήρατος. Οι συντάξεις θανάτου είναι μικρότερες.
Αυτή ήταν, λοιπόν, η δήλωση του Πρωθυπουργού, η δέσμευση του
Πρωθυπουργού στη Βουλή -δείτε παρακαλώ από τα Πρακτικά τις προγραμματικές του δηλώσεις- και ετηρήθη στο ακέραιο αυτή η δέσμευση, έτσι ώστε να μην μπορεί να μιλάει κανείς σήμερα, εκτός αν θέλει για λόγους σκοπιμότητας να το κάνει, για αναξιοπιστία του Πρωθυπουργού σ'αυτό το θέμα.
Εάν υπάρχει αίτημα ότι η σύνταξη έπρεπε να είναι μεγαλύτερη ή έπρεπε να αφορά και άλλους, αυτό είναι ένα άλλο θέμα. Αυτή, όμως, ήταν η δήλωση και η δέσμευση του Πρωθυπουργού πριν τις εκλογές και εδώ στη Βουλή.
Ας έρθω στο θέμα της επίκαιρης ερώτησής σας. Από το δεύτερο εξάμηνο
του 1999 αποφασίσαμε να αλλάξει ο τρόπος πληρωμής των συντάξεων του ΙΚΑ και προετοιμασθήκαμε γι'αυτό, αναθέτοντας -το ΙΚΑ δηλαδή- το έργο αυτό στο διατραπεζικό σύστημα "ΔΙΑΣ", όπως είχε κάνει πριν από δύο-τρία χρόνια με επιτυχία και το δημόσιο για τους συνταξιούχους του. Ζητήσαμε, έγκαιρα από τους συνταξιούχους να ανοίξουν έναν τραπεζικό λογαριασμό σε τράπεζα της επιθυμίας τους και ανταποκρίθηκε το 92% των συνταξιούχων. Περισσότεροι από επτακόσιες εβδομήντα χιλιάδες συνταξιούχοι του ΙΚΑ, στο σύνολο των οκτακοσίων πενήντα χιλιάδων, πήγε στις τράπεζες, απεγράφη και άνοιξε λογαριασμό. Δεν προσήλθαν ογδόντα χιλιάδες περίπου να ανοίξουν λογαριασμό μέσα στους οποίους πιθανότατα υπάρχει και ένας σημαντικότατος αριθμός -θα αποκαλυφθεί αυτό τώρα- ανύπαρκτων συνταξιούχων των οποίων οι συντάξεις περιήρχοντο στα χέρια άλλων. Θα φανεί ποιος είναι αυτός ο αριθμός ακριβώς.
Αποφασίσαμε να αλλάξουμε τον τρόπο χορήγησης των συντάξεων και γιατί νομίζουμε ότι στο 2001 δεν μπορούσε να ισχύει πλέον το παλαιό σύστημα και γιατί δεν μπορούσαν εκατοντάδες δισεκατομμύρια το μήνα να κυκλοφορούν στις τσάντες των ταχυδρομικών υπαλλήλων και διότι έπρεπε να υπάρξει και μια πλήρης απογραφή αν θέλετε των συνταξιούχων και των δικαιουμένων σύνταξη και δεν νομίζω ότι υπάρχει αντίρρηση από κανέναν, ότι έπρεπε σε αυτό το σύστημα πληρωμής των συντάξεων να οδηγηθούμε. Δεν νομίζω. Για τα προβλήματα που δημιουργήθηκαν θα σας μιλήσω μετά.

Προβλέψαμε δε να συνεχίσουν να παίρνουν τις συντάξεις στο σπίτι τους, όσες κατηγορίες συνταξιούχων δεν μπορούσαν να έχουν αυτήν τη δυνατότητα. 'Ηταν σε απομακρυσμένες περιοχές, ήταν παραπληγικοί, ήταν τυφλοί. Οι κατηγορίες δηλαδή που δεν μπορούν να πάνε στην τράπεζα, να πάρουν τη σύνταξή τους, είπαμε ότι μπορούν να το δηλώσουν και να συνεχίσουν να παίρνουν τη σύνταξη στο σπίτι τους.
'Εγινε η σχετική προετοιμασία, κουβεντιάσαμε με το "ΔΙΑΣ" και τις τράπεζες, μας βεβαίωσαν ότι όλα είναι εντάξει, μας είπαν ότι μπορούμε να προχωρήσουμε και μετά από μία δύο αναβολές -είχαμε αποφασίσει στην αρχή

να ξεκινήσουμε τον Οκτώβρη- είπαμε να αρχίσουμε με τη σύνταξη του μηνός Μαρτίου, δηλαδή στο τρίτο δεκαήμερο του Φεβρουαρίου. Και αποφασίσαμε να πληρώνουμε τις συντάξεις και νωρίτερα από ό,τι τις έπαιρναν μέχρι τώρα με τους ταχυδρομικούς υπαλλήλους. Πρέπει να ξέρετε ότι οι συντάξεις έφθαναν στα σπίτια τους τώρα και μέχρι τις 10 του επομένου μηνός. Και αποφασίσαμε να τις πληρώσουμε νωρίτερα από τις 22 του μηνός, ώστε μέσα στη διάρκεια των επτά, οκτώ ημερών που ακολουθούν τις 22 του μηνός μέχρι το τέλος του μήνα, να μπορούν όλοι να πάρουν τη σύνταξή τους, τη σύνταξη του επομένου μηνός, για να είμαστε εντάξει.
'Οσον αφορά τη συμφωνία -επειδή και σε αυτήν αναφέρεσθε- με το διατραπεζικό σύστημα "ΔΙΑΣ", θέλω να σας πω, ότι οι τράπεζες παρέχουν υπηρεσίες με πληρωμή, κύριε συνάδελφε. 'Ετσι λειτουργεί η αγορά. Δεν επρόκειτο να δεχθούν να εξυπηρετήσουν οκτακόσιες πεντήντα χιλιάδες ασφαλισμένους, χωρίς την καταβολή ουδενός τιμήματος. Συμφωνήσαμε, λοιπόν, όπως είχε γίνει και με τους συνταξιούχους του δημοσίου να καταθέτουμε τα χρήματα πέντε μέρες νωρίτερα από τις 22 του μηνός που πληρώνονται οι συντάξεις, ώστε οι τράπεζες να έχουν αυτό το όφελος και όχι άλλο επιπλέον κόστος. Επαναλαμβάνω, ότι δεν επρόκειτο αυτό το προϊόν που παρέχει το διατραπεζικό σύστημα να παρέχει δωρεάν.
Και επίσης πρέπει να σας πω ότι στην αρχή δημιουργήθηκε και κάποιο πρόβλημα, γιατί και αυτό το αναφέρετε, ότι κάποιος συνταξιούχος έπρεπε να καταθέσει χρήματα, για να ανοίξει αυτόν τον περίφημο λογαριασμό.
ΠΑΡΘΕΝΑ ΦΟΥΝΤΟΥΚΙΔΟΥ: Συνέβη.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Οχι, δεν είναι έτσι. Συνέβη σε μία τράπεζα, αλλά υπάρχουν κι εδώ ακόμη στα χέρια μου έγγραφα του διοικητού του ΙΚΑ από τις 5 και 17.8.2000, όχι τώρα, ότι οι τράπεζες δεν πρέπει να το ζητούν αυτό, διότι αυτό το θέμα λύθηκε.
Είναι, λοιπόν, ημερομηνία απογραφής μέχρι τις 21.12.2000. Συνέβη, επαναλαμβάνω, με μία τράπεζα, η οποία ζήτησε και έθεσα και με παρέμβασή μας σταμάτησε το θέμα. Τελείωσε η απογραφή με τα ποσοστά που σας ανέφερα είπα και ήρθε η ώρα για να πάνε στα υποκαταστήματα οι συνταξιούχοι για τις συντάξεις. Παρά τις διαβεβαιώσεις, εμφανίστηκαν εμπλοκές στο σύστημα -θα σας δώσω πλήρη πληροφόρηση- και πράγματι ταλαιπωρήθηκαν αρκετές χιλιάδες συνταξιούχοι. Κανείς μας δεν αισθάνθηκε καλά εκείνη την ημέρα και μην πλειοδοτείτε σε ευαισθησία, σας παρακαλώ. 'Οπως αισθανθήκατε εσείς για τους γονείς μας και για τους παππούδες μας, κυρία Φουντουκίδου, έτσι αισθανθήκαμε κι εμείς, που έχουμε περίπου την ίδια ταπεινή καταγωγή, που έχετε κι εσείς και έχουμε κι εμείς και γονείς και παππούδες. Το ίδιο αισθανθήκαμε όλοι μας. Δεν χρειάζεται αυτή η επίδειξη ευαισθησίας, την οποία εμείς τάχα δεν διαθέτουμε. Και ούτε μπορείτε να ισχυριστείτε, ότι η Κυβέρνηση επιθυμούσε να συμβεί αυτό, για να έχει και το κόστος, το οποίο πράγματι είχε, από αυτό το θέμα. Τι έγινε, λοιπόν; Για έναν αριθμό συνταξιούχων δεν υπήρξε διασταύρωση των στοιχείων μεταξύ του διατραπεζικού συστήματος και του ΚΗΥΚΥ. Και υπήρχαν λάθη στο επίθετο, υπήρχε ένα δεύτερο όνομα, που δεν ύταν γραμμένο όταν ανοίχτηκε ο λογαριασμός και οι ηλεκτρονικοί υπολογιστές, όπως γνωρίζετε, αν υπάρχει αλλαγή έστω και ενός γράμματος, ενός συμφώνου ή ενός φωνήεντος του ονόματός μας, σε πετάει έξω.
Είχαμε ορίσει ότι από την ΑΤΕ θα πληρωθούν οι αναπόγραφοι, από την ΑΤΕ με διαταγές πληρωμής θα πληρωθούν και εκείνοι που για οποιονδήποτε λόγο δεν εύρισκαν το όνομά τους, δεν μπορούσαν να εξυπηρετηθούν από την Τράπεζα, στην οποία είχαν ανοίξει λογαριασμό. Και υπήρξαν τράπεζες, που δεν είχαν στείλει έγκαιρα στο "ΔΙΑΣ" τους απογραφέντες σε αυτές. Εκείνες ισχυρίζονται ότι τα έστειλαν, η Τράπεζα της Ελλάδας, εν πάση περιπτώσει,
μετά τη δημιουργία του προβλήματος, ερευνά το θέμα και θα έχουμε το πόρισμα, για να δούμε πού ακριβώς εστιάζονται οι όποιες ευθύνες υπάρχουν. 
Δημιουργήθηκε το πρόβλημα επιπλέον και από την αθρόα προσέλευση των
συνταξιούχων στις τράπεζες την πρώτη μέρα εφαρμογής του μέτρου. Εγώ το θεωρώ δικαιλογημένο αυτό. Δεν θέλω να αποδώσω καμία ευθύνη στους συνταξιούχους. Είχαν ανάγκη τα χρήματά τους, έτσι εθεώρησαν ότι έπρεπε να κάνουν, προσήλθαν στις τράπεζες περισσότεροι από όσοι πρέπει, υπήρξαν κάποιες ουρές και κάποιες καθυστερήσεις. Εκείνο που είναι αδικαιολόγητο, κατά την άποψή μου, είναι όταν κάποιος είχε ανοίξει λογαριασμό, πήγε στο υποκατάστημα που άνοιξε λογαριασμό, έδειχνε και το έντυπο του λογαριασμού και τον ίδιο τον αριθμό του λογαριασμού και παρ' όλα αυτά δεν μπορούσε ο ηλεκτρονικός υπολογιστής να βγάλει το όνομά του και να πάρει τη σύνταξή του. Δεν ήταν ευχάριστο για κανέναν. 'Εγινε όμως. Αισθανθήκαμε όλοι το ίδιο άσχημα με σας και έτσι εξηγείται και αυτό το ειρωνέυθηκαν κάποιοι, ότι ο Υπουργός Εργασίας, ζήτησε συγγνώμη. Θεωρώ ότι πολύ καλά έκανε και εξέφρασε τη συγγνώμη της Κυβέρνησης απέναντι σε ανθρώπους κάποιας ηλικίας, οι οποίοι ταλαιπωρήθηκαν και ήταν πολλοί.
'Εκτοτε προσπαθήσαμε όλα αυτά τα προβλήματα που δημιουργήθηκαν να τα μηδενίσουμε ή να τα ελαχιστοποιήσουμε, για να μην υπάρξει επανάληψη του φαινομένου, αυτό που νομίζω ότι ενδιαφέρει και εσας και όλους μας.
'Εγινε εξ' αρχής οπτική διασταύρωση όλων των στοιχείων, οι τράπεζες
ξαναείδαν τα στοιχεία τους, το διατραπεζικό σύστημα "ΔΙΑΣ" με το ΚΗΥΚΥ διασταύρωσε τα στοιχεία των ασφαλισμένων του και αποφασίσαμε να πληρωθούν οι αναπόγραφοι στο σπίτι τους με τον ΕΛΤΑ σε αυτήν τη φάση, ώστε να μην πάνε στις τράπεζες και έχουμε πάλι το ίδιο πρόβλημα. Οι αναπόγραφοι και εκείνοι που δήλωσαν ότι επιθυμούν -όπως δήλωσα και πριν είναι κάποιες κατηγορίες- θα πάρουν τη σύνταξη στο σπίτι τους, και μάλιστα θα την πάρουν πριν από τις 22 του μηνός.
Επίσης, έχουμε ειδοποιήσει όλους τους συνταξιούχους τι πρέπει να
κάνουν -ανάλογα με τις κατηγορίες στις οποίες ανήκουν- με ατομική επιστολή που έστειλε το ΙΚΑ και ευχόμαστε, ότι τα πράγματα όπως μας διαβεβαιώνουν το "ΔΙΑΣ" και οι τράπεζες, θα πάνε όλα καλά και δεν θα έχουμε προβλήματα τώρα που θα αρχίσει σε λίγες μέρες η πληρωμή της σύνταξης του μηνός Απριλίου.
Κυρίες και κύριοι συνάδελφοι, θεωρώ ότι το βήμα αυτό του εκσυγχρονισμού στην πληρωμή των συντάξεων ήταν αναγκαίο. Θεωρούμε επίσης ότι κάποια μικρά προβλήματα στην πρώτη του εφαρμογή μπορεί να υπήρχαν. Είναι απαράδεκτο όμως, ότι υπήρξαν τα προβλήματα στην έκταση την οποία γνωρίζετε και γνωρίζουμε. Κάνουμε, ό,τι μπορούμε για να μην έχουμε επανάληψη του ιδίου φαινομένου.
Θέλω να σας ευχαριστήσω που κάνατε την επερώτηση αυτή και μου δώσατε την ευκαιρία να ενημερώσω εσάς και μέσω της Βουλής τους συνταξιούχους και το σύνολο του ελληνικού λαου γι' αυτό το πρόβλημα που δημιουργήθηκε και για τις ενέργειές μας να μην επαναληφθεί.
Για τα άλλα θέματα, όσα θέσατε εδώ, που ξεκινούν από τα αεροδρόμιο
των Σπάτων και τη λειτουργία του και τα θέματα του ασφαλιστικού συστήματος και τις αλλαγές που πρόκειται να συμβούν σ' αυτό, θα έχουμε την ευκαιρία να επανέλθουμε. Η Βουλή δίνει αυτήν τη δυνατότητα μέσω του κοινοβουλευτικού ελέγχου να τα συζητούμε ένα ένα ή όλα μαζί. Ιδιαιτέρως για το ασφαλιστικό δεν χρειάζετε να "πυροβολείτε" από τώρα. Σε λίγες μέρες θα έχουμε τη μελέτη, θα έχετε τις κυβερνητικές θέσεις, θα αρχίσει ο διάλογος και θα έχετε όλη τη δυνατότητα να συνεισφέρετε και εσείς με τις απόψεις σας στη μεταρρύθμιση του ασφαλιστικού συστήματος, η οποία είναι και αναγκαία και επείγουσα, για να αποκτήσει η χώρα μας ένα δικαιότερο και βιώσιμο σύστημα κοινωνικής ασφάλισης.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Η Κοινοβουλευτική Εκπρόσωπος της
Νέας Δημοκρατίας κα Γιαννάκου, έχει το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Υφυπουργέ, θέλω λίγο να σχολιάσω τα όσα είπατε. Απαντήσατε βέβαια χωρίς να μπορείτε να διαβεβαιώσετε το Σώμα ότι δεν θα επαναληφθούν τα προβληματα, μια και είναι φανερό ότι τα προβλήματα που υπάρχουν στο δημόσιο τομέα γενικότερα, δεν επιτρέπουν έναν ουσιαστικό εκσυγχρονισμό.
Κύριε Υφυπουργέ, δεν θα είχαμε φυσικά σε οποιαδήποτε χωρα της
Ευρωπαϊκής 'Ενωσης το ίδιο φαινόμενο γιατί και το τραπεζικό σύστημα και οι διατραπεζικές συναλλαγές βρίσκονται σε άλλο επίπεδο. Ως προς αυτό έχετε σοβαρές ευθύνες, μια που εμφανίζεσθε ιδιαίτερα υπερήφανοι, για τη συμβολή σας στο ρόλο της χώρας μας μέσα στην Ευρωπαϊκή 'Ενωση. Αλλά η ουσιαστική συμβολή πρέπει να αντανακλά στην καθημερινότητα, στη διαφοροποίηση της ζωής των πολιτών.
Δεν στεναχωριόμαστε που είσαστε δεκαοκτώ χρόνια στην εξουσία. Είναι μέσα στο δημοκρατικό παιχνίδι οι επιθυμίες των κομμάτων να κυβερνήσουν για να εφαρμόσουν το πρόγραμμά τους. Αυτό δεν έχει σχέση με προσωπικές στεναχώριες. Τα ζητήματα που θέλω να σας επισημάνω είναι πολιτικά και δεν έχουν σχέση με όσα σχολιάσατε.
Και φυσικά δεν σας κατηγορήσαμε ποτέ ότι δανειστήκατε για να δώσετε
συντάξεις. Σας κατηγορήσαμε ότι φτάσατε στο δανεισμό, γιατί χρησιμοποιήσατε κατ' άλλον τρόπο τα κεφάλαια και τα αποθεματικά των ασφαλιστικών οργανισμών. Χορηγήσατε συντάξεις σε ανθρώπους που δεν είχαν εισφέρει, δηλαδή προνοιακά επιδόματα που έπρεπε να τα χορηγήσετε από τους τακτικούς προϋπολογισμούς και σε καμία περίπτωση από τους ασφαλιστικούς οργανισμούς. Αυτό είναι διεθνώς πρωτότυπο. Διαχειριστήκατε κατά τρόπο 
κομματικό και πολιτικό, λοιπόν, τα χρήματα των ασφαλιστικών οργανισμών. Και νομίζω ότι η σημερινή σας θέση, ότι πρέπει να αλλάξει το ασφαλιστικό σύστημα προκειμένου να καταστεί βιώσιμο, παρά τη δική μας παρέμβαση την οποία πολεμήσατε, είναι ευθεία ομολογία για τις αλχημείες που κάνατε στη δεκαετία του '80 και τους εξωφρενισμούς σε σχέση με την όποια
δημοσιονομική οικονομική θα έκανε οποιαδήποτε δημοκρατική κυβέρνηση. Επομένως, κακώς τα αναφέρετε διότι μέμφεσθε εαυτόν στην ουσία.

Φυσικά, η επίδειξη αναλγησίας όπως χαρακτηρίζεται, δεν είναι
πολιτικός όρος. Πολιτικός όρος είναι το τι είδους πολιτική θέλει να κάνει κανείς, αν δηλαδή θέλει στην προσπάθεια για μια προσαρμογή και στην πολιτική της Ευρωπαϊκής 'Ενωσης, μιας φιλελεύθερης πολιτικής υπολογίζει ότι αυτή είναι μια πολιτική που ανταποκρίνεται στην κοινωνική οικονομία της αγοράς. Και δεν αλλάζει απλώς κατά φάσεις με τελείως διαφορετικούς τρόπους προσέγγισης. 'Οταν είμαστε κοντά στις εκλογές, δίνουμε άλλες υποσχέσεις και προηγουμένως είχαμε μια περίοδο μέσα στην οποία ο λαός μόνο εκάνε συγκεκριμένες θυσίες για να προσαρμοστούμε στην ΟΝΕ, όπως έπρεπε πραγματικά να συμβεί. Και βέβαια, ορθώς ο Υπουργός εζήτησε συγγνώμη. 'Ηταν το λιγότερο που μπορούσε να κάνει. Αλλά το πρακτικό αντίκρισμα θα φανεί τον επόμενο μήνα αλλά και στη συνέχεια.
Κύριε Υφυπουργέ, διαβάσαμε στις εφημερίδες, ότι υπάρχει ένας μεγάλος αριθμός ανθρώπων που φέρονται ως θανόντες στην ουσία και που συγγενείς τους ή κάποιοι άλλοι, εισπράττουν τις συντάξεις αυτές.
Επειδή είναι μείζον θέμα, θέλω να σας επισημάνω ότι πιθανώς θα
μπορούσε να συμβεί και με το νέο σύστημα, αν υποθέσουμε ότι οι συνταξιούχοι ανοίγουν λογαριασμούς και σε άλλο όνομα εκτός από το δικό τους. Επομένως, είναι δυνατόν εάν δεν διασφαλίσετε ουσιαστικά την υπόθεση αυτή, να συμβούν και πάλι τα ίδια. Και ασφαλώς χρειάζεται το ΙΚΑ να προβαίνει σε δειγματοληπτικούς ελέγχους, αν δεν μπορεί να ελέγξει τα πάντα.
'Ομως, κύριε Υφυπουργέ, ξαναγυρίζω στο αρχικό θέμα για να κλείσω. Δεν είναι ζήτημα πόσο σκληρός είναι κανείς στην Αντιπολίτευση ή πόσο οξύς είναι μέσα στη Βουλή. Επί της ουσίας γνωρίζουμε πάρα πολύ καλά και οι μεν και οι δε ότι δεν τα έχετε καταφέρει, κύριε Υφυπουργέ. Αυτή είναι η αλήθεια. 'Οτι δεν τα πήγατε καλά με το κράτος το οποίο χρησιμοποιήσατε στη δεκαετία του '80 και το ταυτίσατε με το κόμμα. Σήμερα που χρειάζεται ένα κράτος φερέγγυο, αυτό συναλλάσσεται με τις άλλες χώρες της Ευρωπαϊκής 'Ενωσης, με τις Βρυξέλλες, αυτό καλείται να εφαρμόσει τις πολιτικές. Υπάρχει ένας μηχανισμός μέσα και έξω, δεν τα καταφέρνει το κράτος. Και να σας θυμίσω ότι το κράτος αυτό κατά βάση αποτελείται από μια πλειοψηφία ατόμων που μπήκαν ως κρατικοί υπάλληλοι με άλλες ρυθμίσεις και συνθήκες απ'αυτές που επιτάσσει η αξιοκρατία. Διότι υπήρχε και το κόμμα. 
Εισπράττετε, λοιπόν, εσείς στην προσπάθειά σας -εγώ δέχομαι ότι έχετε
πολιτική βούληση να κάνετε πολλά πράγματα- τα αποτελέσματα αυτής της πολιτικής που ασκήσατε τότε. Στην πραγματικότητα όμως, επειδή είστε Κυβέρνηση, στην ουσία όλα αυτά τα εισπράττει πάλι ο ελληνικός λαός. Και
επομένως η Αντιπολίτευση έχει υποχρέωση να τα επισημάνει, έχει υποχρέωση να στηλιτεύσει τις πολιτικές που οδήγησαν εδώ και που είναι φανερό ότι ήταν πιο ισχυρές και επιθετικές απ'αυτές που ασκούνται σήμερα, προκειμένου να ανατραπούν τα αποτελέσματα εκείνης της πολιτικής. Κάνοντας την καλοπροαίρετη υπόθεση, ότι ούτε ανάλγητοι είστε και ότι προσπαθείτε να τα φτιάξετε καλά και ότι προσπαθείτε να εκσυγχρονήσετε τη χώρα.
Οι μακροχρόνιες προσπάθειες εκσυγχρονισμού δεν έχουν πολύ σοβαρά
αποτελέσματα, κύριε Υφυπουργέ. 'Η πρέπει να κάνετε πιο έντονες και σκληρότερες προσπάθειες ή πρέπει να προχωρήσετε στην τιμωρία αυτών που ευθύνονται κάθε φορά και αυτό πρέπει να αποδειχθεί.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ANNA MΠΕΝΑΚΗ - ΨΑΡΟΥΔΑ)
Δηλαδή θέλουμε να δούμε αν θα τιμωρηθούν οι συγγενείς ή το περιβάλλον των ανθρώπων που εισέπρατταν συντάξεις για θανώντες. Και να μας φέρετε τα στοιχεία εδώ για να δούμε τι θα γίνει πραγματικά.
Και σας καλούμε να μην επαναλάβετε τα ίδια σφάλματα και φυσικά να τηρήσετε τις υποχρεώσεις που ανελήφθησαν διά στόματος Πρωθυπουργού. Αλίμονο εάν οι Πρωθυπουργοί ξεχνάνε τις υποσχέσεις τους, έστω και αν αυτές έγιναν προεκλογικά.
Και φυσικά θα τα λέμε εδώ στον κοινοβουλευτικό έλεγχο, όπως έχουμε
δικαίωμα και ελπίζω χωρίς την επομένη φορά να αισθάνεσθε τόσο σοκαρισμένος από τη δήθεν επιθετικότητα της Αντιπολίτευσης. Αυτό δεν είναι τίποτα μπροστά στη δική σας επιφανειακή, μάλλον, επιθετικότητα των ετών που εμείς ζήσαμε όταν κάνατε κοινοβουλευτικό έλεγχο και εγώ καθόμουν σε αυτό το έδρανο.
Ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
του Κομμουνιστικού Κόμματος Ελλάδος κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
Σίγουρα, κυρίες και κύριοι συνάδελφοι, με το γεγονός που συνέβη πριν λίγες ημέρες, στα τέλη του περασμένου μήνα, με τις ουρές των συνταξιούχων έξω από τις τράπεζες να περιμένουν για ώρες -και οι περισσότεροι από αυτούς και άσκοπα όπως απεδείχθη- για να πάρουν τη σύνταξή τους και που κυριολεκτικά προκάλεσε την αγανάκτηση του συνόλου του ελληνικού λαού, όχι μόνο τη δική μας, κατεγράφη -εκείνο το οποίο θέλω να τονίσω και εγώ- με τον πιο ανάγλυφο τρόπο το ανάλγητο πρόσωπο του κράτους που με ευθύνη σας δημιουργήσατε.
Βεβαίως αυτό το κράτος που φτιάξατε μας έχει συνηθίσει και σε χειρότερες εκφράσεις απέναντι σε απόμαχους της δουλειάς. Αρκεί να θυμηθούμε ότι πριν μερικά χρόνια δοκίμασε στις πλάτες του τις αντοχές των γκλομπ, γιατί αυτοί οι άνθρωποι διεκδικούσαν -αυτό που ειπώθηκε και σήμερα εδώ μέσα- μια καλύτερη ζωή, μια ανθρώπινη ζωή, να μη ζουν στο περιθώριο τώρα που πρέπει να απολαμβάνουν αυτά για τα οποία αγωνίστηκαν μια ολόκληρη ζωή.
'Ομως, κύριοι συνάδελφοι, απευθυνόμενοι και στο κόμμα της Αξιωματικής Αντιπολίτευσης, έχουμε να τονίσουμε ότι πάει πολύ να κάνουμε σπέκουλα πάνω σε αυτό το θέμα και θέλοντας έτσι να φανούμε σαν προστάτες περίπου των συνταξιούχων να διαρρηγνύουμε τα ιμάτιά μας για την πράγματι, λέω, απαράδεκτη -και όλοι συμφωνούμε- συμπεριφορά που εκδηλώθηκε αυτές τις ημέρες.
'Ετσι, λοιπόν, θα ήθελα να πω, κυρίες και κύριοι συνάδελφοι της Αξιωματικής Αντιπολίτευσης, το εξής: Να κάνετε την κριτική σας, αλλά να κάνετε και την αυτοκριτική σας. Και να απολογηθείτε στους συνταξιούχους για τη δική σας πολιτική απέναντί τους όταν είχατε την ευθύνη της διακυβέρνησης της χώρας και για τα προβλήματα που τότε δημιουργήθηκαν. Και κύρια να κάνετε αυτοκριτική για τους συνταξιούχους εκείνους με τα κατώτερα όρια σύνταξης που από το 1991 ο καθένας απ' αυτούς έχασε πάνω από δύο εκατομμύρια δραχμές, έτσι που τα είκοσι ημερομίσθια του ανειδίκευτου εργάτη έπεσαν στα δεκαεπτά και στους άλλους, στους συνταξιούχους των ΔΕΚΟ κλπ., που ενώ βγήκαν στη σύνταξη με το 80% του μισθού τους, τώρα ο μισθός τους έπεσε στο 60%. Και βέβαια, μια τέτοια αυτοκριτική σκοντάφτει στην πολιτική σας.
Πρέπει, όμως, να πω ότι είναι ανάγκη, κύριοι συνάδελφοι, να δείτε
αυτό το πράγμα, διότι διαφορετικά είναι σαν να διυλίζουμε τον κώνωπα την ίδια στιγμή που καταπίνουμε την κάμηλο.
'Οσον αφορά την Κυβέρνηση θέλω να πω το εξής: Ισχυρίζεστε σήμερα και
έχετε την πρόθεση, 150.000 η κατώτερη σύνταξη. 'Ομως όταν δεν δέχεστε τα είκοσι μεροκάματα, πώς μπορεί να γίνει αυτό;
Είχαμε εμπαιγμό των συνταξιούχων από την Κυβέρνηση. Και μιλάω γι' αυτό που έγινε με τις συντάξεις. Είπε ο κύριος Υπουργός για την κατώτερη σύνταξη. Δεν είναι έτσι, κύριε Υπουργέ. Το βοήθημα αυτό, τις είκοσι οκτώ χιλιάδες (28.000) δραχμές δεν τις παίρνουν όλοι οι συνταξιούχοι. Το 1/5 των συνταξιούχων τις παίρνει. Και μιλάω γι' αυτούς που παίρνουν την κατώτερη σύνταξη.
Πέρα λοιπόν, απ' αυτόν το συγκεκριμένο εμπαιγμό είχαμε και τη συγκεκριμένη πράξη. Είπε ο κύριος Υπουργός κάποια πράγματα. Εγώ ρωτάω: Κύριε Υπουργέ, δεν θα ήταν πιο εύκολο να μιλούσαμε με προβλήματα; Εμείς δεν διαφωνούμε να πληρώνονται μέσω της τράπεζας. Δεν θα ήταν όμως πιο εύκολο, καλύτερο να αφεθεί ο κάθε συνταξιούχος να κάνει επιλογή του τρόπου που θέλει να καταβληθεί η σύνταξή του; 'Ομως εσείς επιμένατε ότι πρέπει να γίνει έτσι. Και προχωρήσατε στην εφαρμογή αυτού του συστήματος που αποδείχθηκε μέσα από την ίδια την πρακτική -εκεί δοκιμάζονται όλα μέσα στην πράξη- ότι προχωρήσατε με ανευθυνότητα, περίπου στο άρπα κόλλα, όπως λέει και ο λαός μας.
Λέμε ότι προχωρήσατε με ανευθυνότητα γιατί αυτό φάνηκε από όσα διαδραματίστηκαν μετά. Ο διοικητής του Ι.Κ.Α. ρίχνει τις ευθύνες στις τράπεζες λες και δεν έδωσε εκείνος την εντολή. Οι τράπεζες ρίχνουν τις ευθύνες στη διοίκηση του Ι.Κ.Α. κλπ. Δημιουργήθηκε, δηλαδή, ένας όμορφος κόσμος, ηθικός, που λειτούργησε όμως σε βάρος των συνταξιούχων μας, που δημιούργησε προβλήματα σε ολόκληρη την κοινωνία με αυτήν την κατάσταση. 
Θα ήθελα να πω και κάτι άλλο ακόμη, κυρία Πρόεδρε.
Λέτε ότι η ρύθμιση αυτή, δηλαδή να δίνονται οι συντάξεις μέσω των τραπεζών, έγινε για να εξυπηρετήσετε τους συνταξιούχους. Επιτρέψτε μου να πω ότι κατά νου είχατε πώς θα εξυπηρετήσετε τις τράπεζες, γιατί μέσα απ' 
αυτήν τη δουλειά οι τράπεζες κερδίζουν και μάλιστα κερδίζουν αρκετά. Ξέρετε πόσο κερδίζουν. Κρατούν τα χρήματα, το Ι.Κ.Α. καταθέτει τα χρήματα

και μετά από επτά μέρες αρχίζουν να πληρώνουν οι τράπεζες. Κερδίζουν λοιπόν, απ' αυτήν τη δουλειά και τα χρήματα είναι πάρα πολλά. Το σύνολο των συντάξεων σε ετήσια βάση είναι ένα τρισεκατομμύριο τριακόσια δισεκατομμύρια αν δεν κάνω λάθος. Είναι αρκετά, λοιπόν, χρήματα που τα διαχειρίζονται οι τράπεζες για ορισμένες ημέρες που άμα τις δούμε στο σύνολο του χρόνου είναι αρκετές γι' αυτές.
ΓΕΡΑΣΙΜΟΣ ΓΙΑΚΟΥΜΑΤΟΣ: Και αυτά που καταθέτουν οι ασφαλισμένοι κάθε
μήνα;
ΣΤΑΥΡΟΣ ΣΚΟΠΕΛΙΤΗΣ: Τέλος, θα ήθελα να πω κάτι για το χαράτσι, γιατί έτσι το ονομάζω εγώ. Μιλάω για τις πεντακόσιες δραχμές. Σιγά τα πολλά χρήματα που παίρνουν οι άνθρωποι και τους κρατούμε και πεντακόσιες δραχμές. Να καταργηθεί αυτό, όταν δηλώσουν ότι θέλουν να πληρώνονται μέσω των ΕΛ.ΤΑ. Να καταργηθεί αυτό γιατί σήμερα μπορεί να είναι πεντακόσιες δραχμές, κύριε Υπουργέ, και αύριο μπορεί να φτάσει και τις χίλιες δραχμές. Σήμερα είναι πεντακόσιες δραχμές. Δεν μας λέτε πόσο μπορεί να είναι αύριο.
Κλείνω, κυρία Πρόεδρε, λέγοντας ότι αυτός ο εμπαιγμός που κύρια εκφράζεται επαναλαμβάνω με τις συντάξεις, τις συντάξεις πείνας που παίρνουν, εκφράζεται γενικότερα με την πολιτική, με το καινούριο νομοσχέδιο που επεξεργάζεται η Κυβέρνηση για να το φέρει στη Βουλή αλλά και με την εν γένει συμπεριφορά της και είναι ό,τι χειρότερο μπορεί να 
γίνει από την πλευρά του κράτους προς αυτήν την κατηγορία του πληθυσμού. Είναι ο καθρέπτης που δείχνει πραγματικά το ανάγλυφο του κράτους που οικοδομήσατε.
Σε αυτό το κράτος αντιδρούν οι συνταξιούχοι και εμείς τασσόμαστε σαν
Κομμουνιστικό Κόμμα στο πλευρό τους. Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός
Εκπρόσωπος του ΠΑ.ΣΟ.Κ. κ. Ροβέρτος Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, θα
είμαι πολύ σύντομος. Θέλω να εστιάσω την παρέμβασή μου σε δύο, τρία
θέματα.
Πιστεύω ότι η εικόνα, η οποία δημιουργήθηκε με τις καθυστερήσεις για

την πληρωμή των συντάξεων, όλους σαφώς μας ευαισθητοποίησε. Πιστεύω όμως ότι εδώ και αρκετό καιρό και το τελευταίο χρονικό διάστημα όλοι μας και κυρίως η Αντιπολίτευση επιχειρεί να ταυτίσει την εικόνα με την πολιτική ή επιχειρώντας να μεγιστοποιήσει τη δυναμική της εικόνας πιστεύω ότι
ουσιαστικά θυσιάζει και την πολιτική.
Ο κύριος συνάδελφος εκ μέρους του Κ.Κ.Ε. είπε -και το είπε ειλικρινά-ότι ο καθρέφτης του κράτους ήταν η εικόνα των προβλημάτων, τα οποία παρουσιάστηκαν σε σχέση με την πληρωμή των συντάξεων.
Κύριοι συνάδελφοι, μην "πυροβολούμε" τόσο ανέξοδα και τόσο εύκολα
και το κράτος και την εικόνα της χώρας. Το πρόσωπο της χώρας και η δυναμική της ενδεχομένως ως υπερβάλλουσα δύναμη υπερβαίνει την ευθύνη μας στους τετραετείς κύκλους. 'Αλλο το νόημα στην Κυβέρνηση, άλλο το νόημα στην Αντιπολίτευση.
Εγώ πιστεύω ότι ωρίμασε η δημοκρατία. Περάσαμε από περιόδους όπου η ένταση και η διαπάλη ήταν το κυρίαρχο στοιχείο της πολιτικής μας. Ο ίδιος ο κόσμος ζητά από όλους μας να επαναφέρουμε την πολιτική εκεί που τελικά αξίζει για την ίδια την προοπτική της χώρας μας. Μην αμαυρώνουμε τόσο εύκολα την εικόνα της χώρας, αναγορεύοντας θέματα ουσιαστικά και μη ελάσσονος σημασίας σε θέματα, τα οποία μπορούν να προσδιορίζουν συνολικά την εικόνα της Δημόσιας Διοίκησης.
Ακούστηκε από συναδέλφους ότι "μετά από δεκαοκτώ χρόνια ξυλοκοπείτε
τους εργαζόμενους, απορούμε με την αναλγησία σας, αλίμονό σας αν εγκαταλείψετε το σημερινό κοινωνικό κράτος, αλίμονό σας αν κλονίσετε το κοινωνκό κράτος". Θεωρώ, κύριοι συνάδελφοι, ότι μετά από είκοσι έξι, είκοσι επτά, χρόνια δημοκρατίας, η υπερβολή στην πολιτική είναι το λιγότερο μισή πολιτική, είναι το σημείο που αναθρέφει ή ακυρώνει την πραγματική πολιτική.
Θα σταθώ σε ένα σημείο πραγματικής πολιτικής και με αυτό θα κλείσω. Η αξιαγάπητη συνάδελφος, Κοινοβουλευτική Εκπρόσωπος της Νέας Δημοκρατίας προσδιόρισε μία σημαντική ευθύνη, ότι αν είχαμε διαχειρισθεί με άλλο τρόπο, όχι κομματικό, την κοινωνική ασφάλιση, τη δομή του κοινωνικού κράτους, το σημερινό πρόβλημα δεν θα υπήρχε, γιατί αυτό είναι απότοκος εκείνης της διαχείρισης.
Δεν συμφωνώ, κυρία Γιαννάκου, για τον εξής απλό λόγο. Τα πλέον
προβληματικά ταμεία που υπάρχουν σήμερα είναι τα λεγόμενα ειδικά ταμεία, τα οποία δεν άγγιξε καμία παρέμβαση κράτους από το 1981 και μετά. Ξέρετε πάρα πολύ καλά ότι το σημερινό πρόβλημα ή ο πυρήνας του προβλήματος δεν αφορά τον τρόπο άσκησης κοινωνικής πολιτικής από το ΠΑ.ΣΟ.Κ. από το 1981 και μετά.
Εκείνο τον καιρό ασκήσαμε και συνεχίζουμε μέχρι σήμερα να ασκούμε μία πολιτική στη βάση των αρχών και των ιδεών μας και δεν θέλω να μπω σε μια ιδεολογική αντιπαράθεση. Νομίζω ότι είναι ταυτισμένη η πορεία των σοσιαλιστικών και των σοσιαλδημοκρατικών κομμάτων με την άσκηση αυτής της πολιτικής.
Εγώ θεωρώ ότι στην πορεία και στα τελευταία πενήντα χρόνια, αρκετά
χριστιανοδημοκρατικά κόμματα -καλοδεχούμενη και η Νέα Δημοκρατίαμπαίνουν στη λογική της συνεύρεσης, του κοινού προβληματισμού για το κοινωνικό κράτος. Νομίζω ότι όταν μας προσάπτετε ευθύνες, ουσιαστικά αντιστρατεύεσθε ή δεν υιοθετείτε το σκληρό πυρήνα μιας πολιτικής που ασκήσαμε την περίοδο 1981-1989 που νομίζω ότι ήταν σωστή.
Θέλω να κλείσω με αναφορές που ενδεχόμενα θα επηρεάσουν την πολιτική μας προβληματική για τις όποιες εξελίξεις για το κοινωνικοασφαλιστικό σύστημα.
Κύριοι συνάδελφοι, αν επιλέξετε να μπείτε σ' αυτήν τη διαδικασία παράθεσης των πολιτικών μας θέσεων, σε σχέση με την κοινωνικοασφαλιστική μεταρρύθμιση, με τη λογική ότι θα πρέπει να αποκρύπτετε τις πραγματικές σας θέσεις ή να αποκρύπτετε τη λογική της πολιτικής σας βούλησης και πρόθεσης -μιας και λέτε ότι είστε ένα κόμμα που στα σοβαρά διεκδικεί την κυβέρνηση- αν μπείτε σ' αυτήν τη διαδικασία του διαλόγου, με θέσεις και μία τακτική με την οποία δεν θα κριθούμε πάνω στον πυρήνα του προβλήματος, τότε μη νομίζετε ότι θα ξεγελάσετε τον ελληνικό λαό. Με θέσεις όπως "αλίμονό σας αν εγκαταλείψετε το κοινωνικό κράτος" κλπ., δεν θα ξεγελάσετε τον ελληνικό λαό. Νομίζω ότι το επόμενο χρονικό διάστημα θα δοθεί η δυνατότητα σε όλους μας να αναλύσουμε την αντικειμενική πραγματικότητα. Και ο ελληνικός λαός κατανοεί ότι το κοινωνικοασφαλιστικό σύστημα από τα πράγματα απαιτεί -το ίδιο το σύστημα- αλλαγές και προσαρμογές πολιτικές.
Κύριοι συνάδελφοι, με την ευκαιρία αυτής της επερώτησης, αυτό που θα ήθελα να κάνω ως Κοινοβουλευτικός Εκπρόσωπος είναι να σας προσκαλέσω σ' αυτήν τη διαδικασία διαλόγου με ολοκληρωμένες τις πολιτικές μας θέσεις. 
Μπορεί να συγκρουστούμε πάνω εκεί, αλλά θεωρώ ότι η μέγιστη και η χείριστη προσφορά σ' αυτήν τη μεγάλη πολιτική απαίτηση θα είναι, αν ο καθένας εξ ημών εγκλωβιστεί σε λογικές αντιπαράθεσης που δεν αγγίζουν τον πυρήνα της πολιτικής.
Και θέλω να κλείσω με το εξής: Αρκετές φορές σε μια σειρά επερωτήσεων και διαδικασιών, μιλάτε με ένα πείσμα -που το κατανοώ σε ένα βαθμό- σε σχέση με τα χρόνια διακυβέρνησης. Τα κάνετε δεκαοκτώ, τα κάνετε είκοσι κλπ.
Κοιτάξτε, οι λαϊκές εντολές απέναντι στις κυβερνήσεις του ΠΑ.ΣΟ.Κ. ήταν τετραετείς. Η δική σας πολιτική δεν κρίθηκε μέσα σε δεκαοκτώ χρόνια, αλλά ανά τέσσερα χρόνια, όποτε γίνονταν εκλογές. Είναι λογικό, αν θέλετε να σωρεύετε ή να επιχειρείτε να αθροίζετε την πολιτική μας στα δεκαοκτώ χρόνια. 'Εχετε το δικαίωμα να το κάνετε αυτό. Ωστόσο θα πρέπει συγχρόνως να σωρεύετε και τις δικές σας ευθύνες, γιατί αθροίζεσθε στην ίδια χρονική ενότητα σ' αυτήν τη θέση.
Πιστεύω, κυρία συνάδελφε, ότι αν συνεχίσετε να μην αποκαλύπτετε την πολιτική σας και ειδικότερα στη σημερινή περίοδο, όπου η απαίτηση του ελληνικού λαού είναι ουσιαστικότερες και ειλικρινέστερες πολιτικές δεσμεύσεις, αν ακολουθήσετε μία πολιτική όπου αποκρύπτεται η πολιτική, φοράτε λεοντές που δεν σας αντιστοιχούν ούτε ιδεολογικά ούτε πολιτικά, τότε ο ελληνικός λαός με τη δική του ετυμηγορία θα μας κατατάξει εκεί όπου ο ίδιος νομίζει την ερχόμενη φορά.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρίες και κύριοι συνάδελφοι,
εισερχόμαστε στο στάδιο των δευτερολογιών.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κυρία Πρόεδρε, παρακαλώ το λόγο. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θέλετε κανονική δευτερολογία ή
απλώς να κάνετε μία παρατήρηση;
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Απλά μια παρατήρηση θέλω να κάνω.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, έχετε το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Πρώτα απ' όλα, απήντησα στον κύριο Υφυπουργό, ο οποίος ισχυρίσθηκε πως κατηγορούμε ότι "δανείζεσθε". Και είπα ότι ένας από τους λόγους κατάρρευσης των ταμείων, εκτός από τα δημογραφικά, τα άλλα προβλήματα, είναι ασφαλώς ο τρόπος διαχείρισης. Δηλαδή είναι ψέμα ότι χρησιμοποιήθηκε ως προνοιακός οργανισμός; Σε ποια χώρα χρησιμοποιούνται οι ασφαλιστικοί οργανισμοί ως προνοιακοί; Αυτό είναι διεθνώς πρωτότυπο. Επίσης, απόψε δεν συζητούμε για το ποιες είναι οι συνθέσεις για το ασφαλιστικό. Δεν καταλαβαίνω, κάποιοι θέλουν να είναι στην Κυβέρνηση και να μιλάνε τελευταίοι;
Θα μας πείτε τις θέσεις σας για το ασφαλιστικό, θα συμφωνήσουμε ή θα διαφωνήσουμε και αυτό θα το κρίνει ο λαός. Δεν υπάρχει κανένα τέτοιο ζήτημα.
Επομένως, η σημερινή επερώτηση δεν μπορεί να αποτελεί αφορμή για τον Κοινοβουλευτικό Εκπρόσωπο του ΠΑΣΟΚ να σχολιάζει τα μελλοντικά γενόμενα. Εγώ θα έλεγα να μαζευτούν απο τις εφημερίδες τα διάφορα σενάρια και οι διάφορες versiones των Βρετανών συμβούλων, αλλά για να πούμε την αλήθεια, ανεξαρτήτων συμβούλων, αλίμονο αν δεν ξέρει η Κυβέρνηση τι πρέπει να κάνει για το ασφαλιστικό, συντεκτιμώντας όσα έκανε το '90-'93 ως Αντιπολίτευση.
'Οσο για τις δικές μας ευθύνες, κύριε Σπυρόπουλε, τούτων δοθέντων
έκανα το σχόλιο. Ασφαλώς έχουμε ευθύνες.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Γιακουμάτος. ΓΕΡΑΣΙΜΟΣ ΓΙΑΚΟΥΜΑΤΟΣ: Κυρία Πρόεδρε, ο κύριος Υπουργός είπε ότι

είναι υπερήφανος για τις εκατόν πενήντα δύο χιλιάδες (152.000) σύνταξης. Μάλιστα χαμογελούσε για τη σκληρή ή άκαιρη τακτική μας να μιλήσουμε για
τα θέματα του ΙΚΑ και των ασφαλισμένων.
Τι ισχύει, κύριε Φαρμάκη; Ισχύει αυτό που είπατε προ μηνός -είναι κατατεθειμένο στα Πρακτικά: "'Εχω συνυπογράψει με τον Υπουργό Οικονομικών την αύξηση των εκατόν πενήντα δύο χιλιάδων (152.000) δραχμών σύνταξης, αλλά ακόμα δεν έχουν δοθεί και θα δοθούν" ή αυτό που είπατε σήμερα ότι δίνονται συντάξεις εκατόν πενήντα δύο χιλιάδων (152.000);
Κύριε Φαρμάκη, έχω καταθέσει στα Πρακτικά συντάξεις ενός ολόκληρου υποκαταστήματος. Είπατε πάλι ότι οι συντάξεις γήρατος και αναπηρίας είναι ίδιες. Εγώ διάβαζα τις συντάξεις γήρατος και τώρα διαβάζω τις συντάξεις αναπηρίας: "Σύνταξη 6.393, αριθμός μητρώου 4509652. Σύνταξη 62.093, αριθμός μητρώου 4631291". Ουκ έστιν αριθμός τέτοιων συντάξεων. Είναι
συντάξεις ενός ολόκληρου δήμου και δεν είναι επιλεγμένες.
'Αρα, κύριε Υπουργέ, υπάρχουν τα Πρακτικά. Αλλά δυστυχώς για σας πέρα από το γραπτό λόγο υπάρχει και ο προφορικός λόγος, δηλαδή υπάρχει τι λέγατε στα ραδιόφωνα προεκλογικά. 'Ελα, όμως, που υπάρχουν και οι οπτικές μεταδόσεις και εξαγγελίες του Πρωθυπουργού. Να είστε σίγουρος για ένα πράγμα: Στη Λάρισα θα φέρω το video wall να σας παρουσιάσω τι λέτε εδώ, ποιος κοροϊδεύει ποιον. Θέλω επιτέλους να μου πείτε: Παίρνουν ή δεν παίρνουν εκατόν πενήντα δύο χιλιάδες (152.000) σύνταξη, γιατί θα το κάνω αυτό στην πλατεία της Λάρισας. Δεν παίρνει κανείς εκατόν πενήντα δύο χιλιάδες (152.000) σύνταξη. Το ένα είναι αυτό.
Το δεύτερο, κύριε Υπουργέ, είναι ότι είπατε ότι εμείς έχουμε υβρεολόγιο, δεν μας είπατε όμως ποια είναι η ύβρις. Μας είπατε ότι κάνουμε μια σκληρή, υπερβολική αντιπολίτευση. 'Ηρθε και έκανε τη ρητορία 
του ο Κοινοβουλευτικός Εκπρόσωπος, έκανε μια θεωρητική ανάλυση και έφυγε. Και ερωτώ: Είναι σκληρή η Αντιπολίτευση όταν μιλάει για τα αυτονόητα; Δεν είναι αναξιόπιστος ο Πρωθυπουργός ή οποιοσδήποτε πολιτικός που τρεις

μέρες προ των εκλογών άλλα λέει και άλλα κάνει; Οι συντάξεις που έχω καταθέσει είναι με το ΕΚΑΣ. Είναι αναξιόπιστος ο Υπουργός ή δεν είναι όταν άλλα λέει στα Πρακτικά της Βουλής και άλλα γίνονται στην πράξη; 
Είναι σκληρή πολιτική; Ξεχάσατε -τόσο πολύ έχετε αλλοιωθεί- την εποχή
του ζιβάγκο; Ξεχάσατε, κύριε Φαρμάκη, εσείς και οι ομοϊδεάτες σας, οι συντρόφοι σας που σκίζατε τα πουκάμισά σας ότι δήθεν σας χτυπούσαν οι δημοκρατικοί πολίτες και αντιδρούσατε; Αυτά τα "καραγκιοζιλίκια" κάνατε γα να βγείτε Κυβέρνηση.
Ξεχάσατε όταν το 1992 είχαμε το ν.2084 για το ασφαλιστικό ότι
κραδαίνοντας αποχωρήσατε από τη Βουλή και είπατε ότι όταν έρθετε στην εξουσία θα καταργήσετε αυτό το νομοσχέδιο; 'Οχι μόνο το κρατήσατε, αλλά το προσέχετε σαν κόρη οφθαλμού. Αυτά είναι "καραγκιοζιλίκια". Αυτό είναι ύβρις για το Κοινοβούλιο. Αυτή είναι αναξιοπιστία.
'Ομως, μια και θέλετε, κύριε Υπουργέ, να σας πω τι σημαίνει σκληρή αντιπολίτευση, γιατί φαίνεται ότι σας κανακεύουμε πολλά χρόνια, θα σας πω ένα παράδειγμα: Μιας και ο Πρωθυπουργός σας είναι γερμανοτραφής -δεν
ξέρω πώς λέγεται, γερμανοσπούδαστος, εραστής της γερμανικής σχολής- θα σας φέρω, κύριε Υπουργέ, και θα σας καταθέσω ένα δημοσίευμα της "ΚΑΘΗΜΕΡΙΝΗΣ", όπου το Φεβρουάριο του 2001 έχει τον κ. Σρέντερ, τον Πρόεδρο της Γερμανίας με στολή καταδίκου και αριθμό φυλακισμένου. 'Εχει μια σειρά από πόστερ που δείχνουν το Γερμανό Καγκελάριο Γκέραχντ Σρέντερ ως καταζητούμενο και απατεώνα με την προειδοποίηση:" Προσοχή παγίδα". Πρόκειται για την έναρξη της μεγάλης επιθετικής εκστρατείας για το συνταξιοδοτικό. Αυτό είναι αντιπολίτευση. Αυτό είναι που ταιριάζει 
"γάντι" σ'αυτούς που παγιδεύουν, που κοροϊδεύουν που εξαπατούν τον κόσμο. Δεν ήταν, λοιπόν, σκληρή, κύριε Υπουργέ. Δεν είχαμε ύβρεις. Αυτό είναι αντιπολίτευση. Και έτσι θα δείτε τον Πρωθυπουργό σας εάν δεν δώσετε τις 152.000 δραχμές. Σας προειδοποιώ.

Τρίτον, κύριε Υπουργέ είπατε, ότι η πολιτική μας είναι υπερβολή. Είναι υπερβολή, όταν υπερασπιζόμαστε συντάξεις των 62.000 δραχμών από το
Ι.Κ.Α.; Είναι υπερβολή όταν υποστηρίζουμε ότι δεν μπορεί σήμερα να

παίρνει πολίτης 6.000 δραχμές σύνταξη; Σας έχω καταθέσει επίσημα στοιχεία. Είναι υπερβολή όταν ο αυτοκινητιστής συνταξιούχος του ΤΣΑ παίρνει 80.000 δραχμές σύνταξη; Είναι υπερβολή όταν η σύνταξη του ΤΕΒΕ είναι 90.000 δραχμές; Δεν πρέπει να είστε υπερήφανος γι'αυτές τις συντάξεις, ούτε να γελάτε, κύριε Υφυπουργέ. Πρέπει να θλίβεσθε.
Και μας είπε και κάτι ο σοφιστής εκπρόσωπος του ΠΑ.ΣΟ.Κ. "Με
συγχωρείτε, διάλογο κύριοι". Τι διάλογο, όταν τα κάνετε μπάχαλο και τα διαλύετε;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Τι συζητάμε απόψε, δεν έχω καταλάβει!
ΓΕΡΑΣΙΜΟΣ ΓΙΑΚΟΥΜΑΤΟΣ: Θα σας θυμίσω, κύριε Υπουργέ -θα την καταθέσω για τα Πρακτικά- μια επιστολή επί Αρχηγού της Νέας Δημοκρατίας Μιλτιάδη 'Εβερτ, στον Πρόεδρο της Βουλής, για διακομματική συνεννόηση για το ασφαλιστικό. Ο κ. Καραμανλής μόλις ανέλαβε μετά από έξι μήνες, έστειλε και αυτός επιστολή ως Πρόεδρος της Αξιωματικής Αντιπολίτευσης στον Πρόεδρο της Βουλής, για διακομματική συνεννόηση και σύγκλιση σ'αυτό το μεγάλο εθνικό θέμα. 'Αρα, ποιος δεν συνεννοείτε;
Τι θέλετε; Θέλετε να πάρουμε τη θέση του Προέδρου της Γ.Σ.Ε.Ε. που με
τη διπλή ψήφο πήραν στον κοινωνικό διάλογο την πλειοψηφία, με μια ψήφο; Τι μας περάσατε; Ανδρείκελα της Κεντρικής Επιτροπής του ΠΑ.ΣΟ.Κ.; Είμαστε πληρεξούσιοι εκπρόσωποι του λαού. Μιλάω για συνεννόηση. Μιλάω για κοινωνικό διάλογο. Ποιος, λοιπόν, υφήρπασε την ψήφο του ελληνικού λαού, στις εκλογές για τριάντα πέντε χιλιάδες ψήφους;
Ξεχάσατε ενάμισι εκατομμύριο ηλικιωμένους. Η Γ.Σ.Ε.Ε. προ τριημέρου δημοσίευσε κατάλογο με το 75% των συνταξιούχων να είναι κάτω από τις 130.000 δραχμές. Αυτό έκανε ο εκλεκτός σας, ο Πρόεδρος της Γ.Σ.Ε.Ε. ο
κ. Πολυζωγόπουλος. Ξεγελάσατε τους συνταξιούχους. Ξεγελάσατε ενάμισι εκατομμύριο κωδικούς στο Χρηματιστήριο. Τους υποσχεθήκατε ότι θα ανέβει και αυτό γκρεμίστηκε.
Λέτε, κύριε Υπουργέ, ότι ο ελληνικός λαός σας ψήφισε προ δεκαμήνου, αλλά εγώ σας λέω ότι τον εξαπατήσατε. 'Εχουμε ξαναδεί τέτοιες απάτες στην Ελλάδα. 'Εχουμε ξαναδεί Καραμουρτζούνηδες. Σας προκαλώ, λοιπόν, να κάνετε εκλογές όποτε θέλετε, ακόμα και τώρα, διότι εξαπατήθηκε ο ελληνικός λαός, διότι υφαρπάσατε την ψήφο του. Δικαιολογημένα αυτήν τη στιγμή τα γκάλοπς σας δίνουν το 20%. Τείνετε να γίνετε τρίτο κόμμα όπως πάτε και αν παρατείνετε τον χρόνο που θα γίνουν οι εκλογές.
Εν πάση περιπτώσει, κύριε Υπουργέ, θα σας δώσω τα στοιχεία για μια

περίπτωση:. Ξανθάκης Αντώνιος, Ηράκλειο Αττικής, συνταξιούχος του Ι.Κ.Α. Πάει στην Εθνική Τράπεζα και ανοίγει λογαριασμό. Υπογράφει ως δικαιούχος
και έχει βιβλιάριο καταθέσεων στην Εθνική Τράπεζα. Τον ευχαριστεί η τράπεζα που άνοιξε λογαριασμό και του στέλνει μια επιστολή για τα άλλα της οικονομικά προγράμματα. 'Ερχεται το Ι.Κ.Α. και του λέει: "επειδή φίλε συνταξιούχε δεν ανταποκρίθηκες στην πρόσκληση για άνοιγμα λογαριασμού στην τράπεζα να πας να πληρωθείς από την Αγροτική του κ. Λάμπρου". Είναι τσιφλίκι η Ελλάδα, του κ. Λάμπρου. Τα "λαμπρόχαρτα". Είναι στην προτίμησή μας αυτή η Τράπεζα. Είναι και του εισαγγελέα, για τα "λαμπρόχαρτα" στο Χρηματιστήριο. Και το Ι.Κ.Α., λοιπόν, του στέλνει το ΤΕΑΜ το επικουρικό 
στην Αγροτική Τράπεζα. Τότε αυτός κάνει άλλο χαρτί για να πάει στα ΕΛ-ΤΑ. Τελικά η Εθνική του στέλνει την άλλη σύνταξή του.
Αυτή η Βαβυλωνία, αυτό το μπάχαλο, γι'αυτό το πρόγραμμα, το "ΔΙΑΣ Α.Ε." είναι απαραδεκτο. Το "ΔΙΑΣ Α.Ε." ξεκίνησε επί των ημερών της Νέας Δημοκρατίας επί Υποδιοικητού Γεράσιμου Γιακουμάτου στη Διοίκηση του

Ι.Κ.Α. Εγώ τότε διαπραγματεύτηκα για πρώτη φορά. Δεν είναι κάτι καινούριο. Και δεχθήκατε ότι το βαλέρ θα είναι η αμοιβή των τραπεζών. Δηλαδή διακόσια είκοσι δισεκατομμύρια το μήνα. Τόσο είναι οι συντάξεις. Είναι τα χρήματα που καταβάλλει πέντε μέρες πριν το ΙΚΑ στην τράπεζα άτοκα να τα εκμεταλλευτεί.
Ο βιοτέχνης, ο εργοδότης, πού καταθέτει τα λεφτά του; Ο εργοδότης,
κύριοι συνάδελφοι, καταθέτει κάθε πρώτη του μηνός τα χρήματα στην τράπεζα, η οποία άτοκα τα χρησιμοποιεί και αυτά. 'Ολοι οι εργοδότες όσοι χρωστούν στο ΙΚΑ, πάνε στην τράπεζα και καταθέτουν τις εισφορές που χρωστάνε. Πρέπει αυτά τα χρήματα να πάνε στην Τράπεζα της Ελλάδος.

Σας προκαλώ να μας φέρετε στοιχεία από την Τράπεζα της Ελλάδος. Ποια είναι τα έσοδα του ΙΚΑ από τα 3 τρισεκατομμύρια που υπάρχουν στην τελική ασφάλιση για κάθε χρόνο; Και δεν φθάνει αυτό, αλλά στο καρτέλ της τοκογλυφίας των τραπεζών βάζετε και το βαλέρ υποτίθεται για συμφωνία, όπως είπατε. Είπατε ότι κάναμε συμφωνία με τις τράπεζες. Αυτό είναι το ένα. 'Ολοι οι 'Ελληνες είναι στα πρόθυρα της αυτοκτονίας από τοκογλυφική τραπεζική συμπεριφορά και οι συνταξιούχοι είναι στην πείνα.
Να τους χαίρεστε! Καλή αντάμωση, κύριε Υπουργέ, στην πλατεία της Λάρισας όπου εκεί θα σας φέρω τα οπτικά, τα ακουστικά, μαζί με το Σημίτη, πακέτο και τους δύο!
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η κ. Φουντουκίδου έχει το λόγο. ΠΑΡΘΕΝΑ ΦΟΥΝΤΟΥΚΙΔΟΥ: Οι τοποθετήσεις του Υπουργού και του
Κοινοβουλευτικού Εκπροσώπου επιβεβαιώνουν τον ισχυρισμό μας ότι η Κυβέρνηση έχει ξεπεράσει προ πολλού τα όρια της αλαζονείας και αγγίζει πλέον η πρακτική της τα όρια του αυταρχισμού.
Καινοφανείς θεωρείες ανέπτυξε ο Kοινοβουλευτικός Eκπρόσωπος. Υπονομεύουμε, λέει, την εικόνα της χώρας όταν ασκούμε τα αυτονόητα δικαιώματά μας της άσκησης κριτικής στην κυβερνητική πορεία και στο κυβερνητικό έργο. Ωραία θεωρία αυτή. Είναι εμφανής η διάθεση να μας
καταργήσουν. Ρωτώ, είναι δηλαδή ευχαριστημένοι από τη λειτουργία της Δημόσιας Διοίκησης και δεν ανέχονται κριτική;
Η δημόσια διοίκηση οδήγησε σε τριάντα χιλιάδες συντάξεις μαϊμούδες
κάτω από τη μύτη σας. Δεν έχετε ευθύνες; Τι σημαίνει αυτό; Σημαίνει ότι δεν μπορείτε να προστατεύσετε τα συμφέροντα των συνταξιούχων, ότι δεν διαχειρίζεστε όπως πρέπει τα συμφέροντά τους και τα χρήματά τους. Δεν είναι μείζον θέμα; Και έπρεπε σε αυτό το θέμα να είμαστε συμβιβαστικοί, υποχωρητικοί, αβανταδόροι και στις πολιτικές σας πρακτικές και στην ανυπαρξία σας και στην ανεπάρκειά σας;
Κύριε Υπουργέ, επικαλείσθε το διάλογο. Πολλές φορές σας καλέσαμε. Το θέμα είναι να συζητήσουμε τι εννοείτε με το διάλογο. Διότι εννοείτε προφανώς τη μονομερή επιβολή των θέσεων. Εγώ καταλαβαίνω αυτό που είπε ο κ. Σημίτης, ότι είστε κουρασμένοι και δεν αντέχετε πολλές πιέσεις και πολλές συζητήσεις, αλλά αυτό δεν σας νομιμοποιεί να επικαλείσθε τη λαϊκή εντολή. Τι να πείσουμε εμείς το λαό; Τι εννοείτε να πείσουμε; Εννοείτε να τον εξαπατήσουμε; Να τον πείσουμε εμείς με τις θέσεις και τις απόψεις μας, ναι, αλλά να τον εξαπατήσουμε, όπως κάνετε εσείς, το αρνούμαστε. Αντιστεκόμαστε με όποιο κόστος. Εν πάση περιπτώσει, σε αυτά τα ορθά μονοπάτια, καλώς ή κακώς, αργά ή γρήγορα, κύριε Υπουργέ, θα βάλουμε την πολιτική αυτού του τόπου. Διδάγματα ήθους, λοιπόν, δεν δεχόμαστε!

Κατανοώ ότι έχετε συμμάχους στο έργο σας, ότι έχετε συνεργούς στις
πολιτικές σας, αλλά εμείς θα ακολουθήσουμε το δικό μας δρόμο. Και η Αντιπολίτευση είναι θεσμικά κατοχυρωμένη, δεν μπορείτε να την καταργείτε. Εγώ πιστεύω ότι ο τόπος μας αξίζει καλύτερη κυβέρνηση και αυτήν την καλύτερη κυβέρνηση, όπως την εννοούμε όμως και τη χρηστή διοίκηση για τη σωστή διαχείριση των συμφερόντων του λαού, εμείς θα την επιβάλλουμε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, θέλω να αναφερθώ στον κύριο
Υπουργό και να του πω ότι λίγο μας ενδιαφέρει ποιος φταίει, ποιος
ευθύνεται και έχει εκτεθεί ο Πρωθυπουργός και το κοινωνικό προφίλ της Κυβέρνησής του, αν φταίνε οι τράπεζες ή το ΙΚΑ. Μας ενδιαφέρει ότι

εκτέθηκε η χώρα μας, το κοινωνικό πρόσωπο της χώρας μας στην Ευρωπαϊκή 'Ενωση.
Αντί απαντήσεως σ' αυτά που σας είπαμε, μας κάνατε μάθημα αντιπολιτευτικής τακτικής. Ποιοι; Εσείς που εκπροσωπείτε την Κυβέρνηση του ΠΑΣΟΚ. Θα σας θυμίσω μόνο την απάντησή σας στην αίτηση της χώρας μας για την είσοδό της στην τότε ΕΟΚ, την επαίσχυντη αφίσα που κυκλοφόρησε σε όλη την Ελλάδα με το χάρτη της Ελλάδας "πωλείται". Τι αντιπολίτευση κάνατε; Και στην τριετή διακυβέρνηση της χώρας μας '90-'93 η απάντησή σας στα νομοσχέδια των Σιούφα και Σουφλιά στο ασφαλιστικό, η αντιπολίτευσή σας ήταν να αποχωρήσετε από την Αίθουσα αυτή και μετά από λίγο όταν ήρθατε στην εξουσία να τα συνεχίσετε και να τα εφαρμόσετε για να σώσετε ουσιαστικά το κοινωνικό πρόσωπό σας μ' αυτούς τους νόμους.
Αυτή η κολώνια βαστάει χρόνια και τη γνωρίσαμε πολύ καλά δεκαοκτώ χρόνια. Δεν μπορείτε, λοιπόν, να μας κάνετε μαθήματα ήθους και ύφους πώς να ασκήσουμε αντιπολίτευση. 'Ολα έχουν τα όριά τους. Επιτέλους δεν είναι ντροπή να μας πείτε εδώ μέσα ποιους εξυπηρετεί το σύστημα "ΔΙΑΣ", αν εξυπηρετεί τους συνταξιούχους ή αν εξυπηρετεί το τραπεζικό σύστημα και ιδιαίτερα τη συγκεκριμένη τράπεζα, την Αγροτική Τράπεζα. Πείτε το, ομολογήστε το.
(Στο σημείο αυτό, την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
'Εχετε και άλλους τρόπους να δώσετε τις συντάξεις. 'Ολη η Ευρώπη στέλνει μια απλή επιταγή η οποία είναι πληρωτέα σε οποιαδήποτε τράπεζα επιθυμεί ο δικαιούχος. Γιατί δεν το κάνετε και εδώ; Γιατί ταλαιπωρείτε τον κόσμο; Σας αρέσει, δηλαδή, αυτή η εικόνα που βγαίνει προς τα έξω; Είσθε ικανοποιημένοι;
Επιτέλους πείτε μας εδώ μέσα, εγγυηθείτε ότι αυτή η εικόνα δεν θα επαναληφθεί, δεν θα την ξαναζήσουμε. Δεν θα βγει πάλι ο Πρωθυπουργός την επομένη των δελτίων ειδήσεων που θα δείχνουν αυτήν την εικόνα να μας πει ότι κάποιοι άλλοι φταίνε, ότι αυτός είναι ο μόνος ανεύθυνος, ότι φταίει η βιασύνη. 'Η θα αρχίσουν πάλι τα αλληλοκαρφώματα μεταξύ τραπεζών και
Ι.Κ.Α ;
Κύριε Υπουργέ, θα περίμενα τουλάχιστον να ζητήσετε συγγνώμη από τον

ελληνικό λαό, από τους 'Ελληνες συνταξιούχους, από τα περήφανα γηρατειά. Θα μου αρκούσε μια απλή συγγνώμη. Δεν το κάνατε όμως. Αντί για τη συγγνώμη, κάνατε επίδειξη ύφους εξουσίας. Επειδή πήρατε το 44% έναντι του 43% δε σημαίνει ότι έχετε και δίκιο και δεν σημαίνει ότι μπορείτε εν ονόματι αυτού του 44% να δείχνετε αυτό το ανάλγητο πρόσωπο της Κυβέρνησής σας. 'Ολα έχουν τα όριά τους, "αιδώς Αργείοι".
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Αδρακτάς έχει το λόγο.
ΠΑΝΑΓΙΩΤΗΣ ΑΔΡΑΚΤΑΣ: Κύριε Υπουργέ, για να ξεκινήσω τη δευτερολογία μου, παίρνουν εκατόν πενήντα δύο χιλιάδες ή δεν παίρνουν μετά από τα στοιχεία που καταθέτει ο συνάδελφος;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Θα
σας απαντήσω μετά.
ΠΑΝΑΓΙΩΤΗΣ ΑΔΡΑΚΤΑΣ: 'Ο,τι και να μου απαντήσετε μόνο το ότι είσθε ευχαριστημένος από την κατάσταση των συνταξιούχων έστω και αν έπαιρναν τις εκατόν πενήντα δύο χιλιάδες που δεν τις παίρνουν όπως αποδεικνύεται, ειλικρινά με κάνει να ανησυχώ. Δείχνετε ακριβώς ότι δεν αντιλαμβάνεσθε

και δεν αντιλαμβάνεται συνολικά η Κυβέρνηση ότι καταντήσατε τούτη την κοινωνία, κοινωνία των 2/3. Είναι κοινωνία που ζει κάτω από το όριο της φτώχειας σε ποσοστό 1/3. Και είσθε ευχαριστημένοι. Αυτό είναι ανησυχητικό. 'Η δεν αντιλαμβάνεσθε ή σας έχει καταλάβει η αλαζονεία και δεν βλέπετε γύρω σας.
Αφυπνηστείτε, κύριε Υπουργέ! Γι' αυτό είμαστε εδώ, όχι για να έρχεστε να μας κατηγορείτε ότι αμαυρώνουμε εμείς την εικόνα της χώρας, που είπε ο Κοινοβουλευτικός σας Εκπρόσωπος.
Πού πρέπει να είμαστε υπερήφανοι, κύριε Υπουργέ; Στην εξωτερική πολιτική, στην οικονομική πολιτική, στη διοίκηση, στην ασφάλεια, πού; Στο ξέφραγο αμπέλι, στο ένα εκατομμύριο που έφτασαν οι Αλαβανοί στην Ελλάδα; Πού να είμαστε υπερήφανοι; Στις παλινδρομήσεις των θέσεών σας από το 1981 μέχρι σήμερα; Στην αναζήτηση της ιδεολογικής σας ταυτότητας, που από το 1981 μέχρι σήμερα περάσατε όλα τα στάδια του σοσιαλισμού και ακόμη ψάχνετε ταυτότητα; Πού να είμαστε υπερήφανοι γιατί εκπροσωπείτε τούτον εδώ τον τόπο ως Κυβέρνηση;
Και αν αυτό θεωρείται απάντηση...
ΠΡΟΕΔΡΕΥΩΝ (Κωνσταντίνος Βρεττός): Επί του θέματος, κύριε Αδρακτά. ΠΑΝΑΓΙΩΤΗΣ ΑΔΡΑΚΤΑΣ: 'Εχουμε τοποθετηθεί, κύριε Πρόεδρε. Λείπατε
εσείς και έχουμε τοποθετηθεί.
ΠΡΟΕΔΡΕΥΩΝ (Κωνσταντίνος Βρεττός): Μα, τα είπε ο κ. Σπυρόπουλος. ΠΑΝΑΓΙΩΤΗΣ ΑΔΡΑΚΤΑΣ: 'Αλλωστε, κύριε Πρόεδρε, όλα αυτά έχουν
συνέχεια. Δεν προκύπτει ξαφνικά η ανικατότητα αυτής της Κυβέρνησης. 'Εχει μία διαχρονική πορεία, που έφτασε και εκεί: Να μην μπορούν οι συνταξιούχοι να εισπράξουν τη σύνταξή τους! Αυτό είναι απόρροια της λειτουργίας του κράτους, που μέχρι σήμερα δεν υπάρχει. Δεν είναι ξαφνικό και μοναδικό το φαινόμενο. Υπάρχει μία σειρά ζητημάτων -γι' αυτό τα ανέφερα- για κανένα από τα οποία δεν έχει να υπερηφανευτεί η Κυβέρνηση, ακόμη και σε τούτο δω το θέμα των συνταξιούχων, δυστυχώς.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Υπουργέ, ας σοβαρευτούμε σε τούτη εδώ την Αίθουσα. 'Ισως είχατε μάθει σε μία Αντιπολίτευση...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Τώρα θα σας πω εγώ αυτά που λέτε εσείς. Αφήστε τις νουθεσίες!
ΠΑΝΑΓΙΩΤΗΣ ΑΔΡΑΚΤΑΣ: 'Υπουλα πάτε να περάσετε ότι πέρασε η εποχή όπως έλεγε ο Κοινοβουλευτικός σας Εκπρόσωπος, ότι πέρασε η εποχή των αντιδικιών, των αντιπαραθέσεων σε αυτό το ύφος. Πάτε να μας βάλετε, όπως βάλατε τον ελληνικό λαό, στο "όλοι ίδιοι είμαστε".
Εμείς δείξαμε ότι δεν είμαστε όλοι ίδιοι και όσον αφορά την Αντιπολίτευση, γιατί είμαστε κόμμα με προτάσεις και για το ασφαλιστικό, που δεν είχα χρόνο να σας πω ποιες είναι οι προτάσεις μας. 'Εχει πρόταση η Νέα Δημοκρατία και την έχει κάνει και θα την ξανακάνει. Στα τρία λεπτά όμως δεν μπορώ να σας το εξηγήσω, για να δείτε ότι εμείς ως υπεύθυνη Αντιπολίτευση έχουμε καταθέσει σε όλα προτάσεις, αλλά σε "ώτα μη ακουόντων". Γιατί ποτέ δεν σταθήκατε υπεύθυνα να μιλήσουμε. Σας κάλεσε ο Πρόεδρος για πολλά ζητήματα και στην εξωτερική πολιτική και στην παιδεία και στο ασφαλιστικό και σε όλα. Πουθενά όμως δεν σκύψατε με ειλικρίνεια να ανοίξουμε έναν ειλικρινή διάλογο, γιατί πάντα αυτόν τον τρόπο της
διακυβέρνησης χρησιμοποιείτε.
Σας πήρε χαμπάρι ο ελληνικός λαός, κύριε Υπουργέ, και μην επικαλείστε τα δεκαοχτώ χρόνια. Πράγματι βγήκατε. Την τελευταία φορά το πώς βγήκατε το ξέρει ο ελληνικός λαός. Βγήκατε όμως τελευταία φορά. Και εκείνο για το οποίο ανησυχούμε δεν είναι ότι δεν θα ξαναβγείτε, γιατί σίγουρα δεν θα ξαναβγείτε. Ανησυχούμε γιατί όσο παρατείνεται η διακυβέρνηση της χώρας από εσάς, τόσο μεγαλύτερη ζημιά γίνεται σε τούτο εδώ τον τόπο και τόσο μεγαλύτερο έργο έχουμε να κάνουμε για να τον αναστηλώσουμε! 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υφυπουργός. ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, τον τελευταίο καιρό από τη Νέα Δημοκρατία, από τον
Πρόεδρό της μέχρι τον τελευταίο Βουλευτή, με εξαίρεση ελαχίστων, για όποιο θέμα και αν κουβεντιάζουμε στη Βουλή, ακούμε τον ίδιο μονότονο λόγο: μια ανακεφαλαίωση της επικαιρότητας, μια αναδρομή στην πολιτική ιστορία των τελευταίων είκοσι ετών αυτού του τόπου, νουθεσίες, απειλές, "αλίμονό σας", "εμείς δεν θα αφήσουμε να γίνει έτσι", "εμείς δεν θα αφήσουμε να γίνει αλλιώς".
Δεν είστε ούτε εσείς ούτε εμείς, κύριοι συνάδελφοι, που θα αποφασίσουμε ποιος θα συνεχίσει να κυβερνά και συνεπώς ποιος θα εφαρμόσει τις πολιτικές του. Αυτός που θα αποφασίσει είναι ο ελληνικός λαός. 
ΠΑΡΘΕΝΑ ΦΟΥΝΤΟΥΚΙΔΟΥ: Εμείς είχαμε φθηνότερους τρόπους από τις
πολυδάπανες διαφημίσεις.
ΠΡΟΕΔΡΕΥΩΝ (Κωνσταντίνος Βρεττός): Η κ. Γιαννάκου έχει το λόγο. ΜΑΡΙΕΤΤΑ ΓΙΑΝΑΚΟΥ ΚΟΥΤΣΙΚΟΥ: Κύριε Πρόεδρε, θα είμαι πάρα πολύ
σύντομη.
Πράγματι ο κύριος Υπουργός απήντησε μέχρι το σημείο που ήθελε. Δεν μπορεί να μας διαβεβαιώσει ότι ορισμένα προβλήματα δεν θα επαναληφθούν. Είναι γεγονός όμως ότι μέσα στο πλαίσιο της επερώτησης τίθενται και άλλα ζητήματα που είναι συναφή προφανέστατα και που έχουν σχέση με τη λειτουργία του συνόλου του μηχανισμού. 'Αλλωστε δεν θέσαμε εμείς τόσα επιπρόσθετα θέματα όσα έθεσε ο Κοινοβουλευτικός Εκπρόσωπος του ΠΑΣΟΚ. Δεν υπάρχει όμως αμφιβολία ότι σε οποιοδήποτε κοινοβούλιο και αν βρισκόμασταν, ποτέ ένα τέτοιο θέμα δεν θα ήταν ξεκομμένο.
Μία φωτογραφία, κύριε Πρόεδρε, είναι όσο χίλιες λέξεις. Εγώ δεν επικεντρώθηκα -γιατί το είχαν κάνει ήδη οι συνάδελφοι- στην εικόνα και σε αυτήν την πραγματικότητα, γιατί δεν ήθελα να θεωρηθεί ότι εν πάση περιπτώσει προσπαθούμε όλοι μας να κάνουμε αυτό που κάνατε εσείς επί τόσα χρόνια, γιατί σας θυμάμαι πάρα πολύ καλά ως αντιπολίτευση. Είμαι όμως υποχρεωμένη να πω ότι δεν είναι δυνατόν να διαμαρτύρεται η Κυβέρνηση και δεν είναι δυνατόν ο Υφυπουργός να μη θίγει καθόλου το θέμα που έθιξε ο Κοινοβουλευτικός Εκπρόσωπος του δικού του κόμματος, προσπαθώντας να προκαλέσει τη Νέα Δημοκρατία.
Εμείς κάναμε τις προσπάθειες που θεωρούσαμε ότι έπρεπε να γίνουν το
1990-1993, με δική σας έξαλλη εναντίωση, δική σας πυροδότηση όλων των κινητοποιήσεων και διαμαρτυριών και ήταν μια μαλακή, μεταβατική ρύθμιση και η ρύθμιση βέβαια για τους νέους εργαζομένους και τη δική σας υπόσχεση ότι δήθεν το πρώτο που θα κάνατε ήταν να αλλάξετε αυτόν το νόμο.
Θα μπορούσατε να μου πείτε βέβαια ότι ο λαός τα ήξερε όλα αυτά, ότι δηλαδή δεν του είπατε την αλήθεια, του είπατε ψέματα και τούτων δοθέντων σας ψήφισε. Αυτό είναι μια θεωρία. Αυτό δεν αφαιρεί από την Αντιπολίτευση την υποχρέωση να στυλιτεύσει αυτές τις συμπεριφορές, να ζητήσει ουσιαστικές απαντήσεις -εσείς δώσατε μια επιφανειακή απάντηση, αυτή είναι η αλήθεια, αλλά θα τα δούμε σε επόμενο κοινοβουλευτικό έλεγχο- και να θίξει όλα τα θέματα που θεωρεί ότι επηρεάζουν τη λειτουργία των ασφαλιστικών οργανισμών και τη λειτουργία του κράτους με αποτελέσματα σαν αυτά που εμφανίστηκαν στις φωτογραφίες που ανέφερα προηγουμένως και που πραγματικά συγκλόνισαν όλους τους 'Ελληνες, συνοδευόμενες μάλιστα και από άλλα φαινόμενα που υπάρχουν τον τελευταίο καιρό, που δείχνουν ότι σε ευαίσθητους κοινωνικούς τομείς δεν πάνε καλά τα πράγματα, κύριε Υφυπουργέ.
Ας μη λέει, λοιπόν, ο Κοινοβουλευτικός Εκπρόσωπος του ΠΑΣΟΚ ότι απαξιώνεται συνολικά το κράτος. Δεν απαξιώνεται τίποτα. Η Νέα Δημοκρατία έχει υπάρξει πολύ υπεύθυνη και προσεκτική σε όλη τη διάρκεια του κοινοβουλευτικού της βίου.
Δεν σας αρέσει η κριτική. Και δεν σας αρέσει η κριτική διότι όταν
ήσασταν αντιπολίτευση υπερβαίνατε τα όρια κάθε κριτικής. Επειδή ακριβώς έχετε τις ενοχές σας, δεν σας αρέσει η κριτική. Θα την έχετε όμως, δεν μπορεί να γίνει διαφορετικά.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Πρέπει να κλείσω, κύριοι συνάδελφοι, επιμένοντας όχι σε όσα αναφέρατε για το ασφαλιστικό και το διάλογο, που εγώ θεωρώ ότι μπορεί κατ' επέκταση ενός συνταξιοδοτικού θέματος να γίνει αναφορά στη Βουλή, αλλά πιστεύω να συμφωνείτε μαζί μου ότι θα μου ήταν αδύνατο να παρακολουθήσω τους συναδέλφους οι οποίοι αναφέρθηκαν από το αεροδρόμιο των Σπάτων μέχρι το Τέτοβο και δεν ξέρω που αλλού...
ΓΕΡΑΣΙΜΟΣ ΓΙΑΚΟΥΜΑΤΟΣ: Αυτά σας μαράνανε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):... και τους λαθρομετανάστες Αλβανούς που είναι εδώ και οτιδήποτε άλλο και να απαντήσω γι' αυτά.
ΓΕΡΑΣΙΜΟΣ ΓΙΑΚΟΥΜΑΤΟΣ: Πείτε για τις 152.000.
ΠΡΟΕΔΡΕΥΩΝ (Κωνσταντίνος Βρεττός): Κύριε Γιακουμάτο, δεν επιτρέπεται να τον διακόπτετε τώρα στο τέλος.
ΓΕΡΑΣΙΜΟΣ ΓΙΑΚΟΥΜΑΤΟΣ: Να μας πει για τις 152.000 δραχμές στις
συντάξεις.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ!
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κοιτάξτε, για το θέμα των 152.000 πρέπει να πάω φροντιστήριο, να μάθω τη γλώσσα του κ. Γιακουμάτου, μήπως μπορέσουμε και συνεννοηθούμε.
ΓΕΡΑΣΙΜΟΣ ΓΙΑΚΟΥΜΑΤΟΣ: Τέτοια γλώσσα σαν τη δική σας, όχι.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Η κατώτερη σύνταξη του ΙΚΑ είναι σήμερα, με την αύξηση του 5,5%, 124.000 δραχμές.
Και με την αύξηση το επίδομα κοινωνικής αλληλεγγύης συνταξιούχων διαμορφώθηκε στις είκοσι οκτώ χιλιάδες δραχμές. Το άθροισμα των εκατόν είκοσι τεσσάρων και των είκοσι οκτώ γι'αυτούς...
ΓΕΡΑΣΙΜΟΣ ΓΙΑΚΟΥΜΑΤΟΣ: Σε ποιους; Ποιοι είναι οι δικαιούχοι... ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε. Σας παρακαλώ. Δεν
ολοκλήρωσε.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Σας παρακαλώ. Αν δεν μου επιτρέπετε να μιλήσω, να κλείσω.
ΓΕΡΑΣΙΜΟΣ ΓΙΑΚΟΥΜΑΤΟΣ: Τα 75% τωνσυνταξιούχων...
ΠΡΟΕΔΡΕΥΩΝ (Κωνσταντίνος Βρεττός): Αυτό το πράγμα δεν είναι σωστό.
Κλείνουμε τη συνεδρίαση τώρα και διακόπτετε;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Οποιος, λοιπόν, συνταξιούχος του ΙΚΑ παίρνει την κατώτερη σύνταξη και το ΕΚΑΣ, που είναι συνδυασμένο βεβαίως με εισοδηματικά κριτήρια, λαμβάνει εκατόν πενήντα δύο χιλιάδες δραχμές από 1-1-2001.
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΠΡΟΕΔΡΕΥΩΝ (Κωνσταντίνος Βρεττός): Δεν γράφτηκαν αυτά που είπε ο κ. Γιακουμάτος ούτε πρόκειται να γραφτεί οτιδήποτε, πλην του κυρίου Υπουργού.
ΓΕΡΑΣΙΜΟΣ ΓΙΑΚΟΥΜΑΤΟΣ:...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Δεν πρόκειται να επανέλθω επ'αυτού. Παρακαλώ τους κυρίους συναδέλφους για λόγους αξιοπιστίας του Πρωθυπουργού να αναζητήσουν τα Πρακτικά των προγραμματικών δηλώσεων για να δουν για ποιο πράγμα δεσμεύτηκε, για να είμαστε εντάξει.
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κλείνω, λοιπόν, για να πω στην κ. Κουτσίκου ότι η Κυβέρνηση θα ανοίξει το διάλογο για το ασφαλιστικό σε πολύ σύντομο χρόνο και δεν πρόκειται -επειδή υπαινιχθήκατε κάτι τέτοιο- να μιλήσει τελευταία. Θα προσέλθει στο διάλογο με τις θέσεις της και θα ζητήσει και τις δικές σας θέσεις. 
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΠΡΟΕΔΡΕΥΩΝ (Κωνσταντίνος Βρεττός): Κύριε Γιακουμάτο, γιατί δεν
σέβεστε τη διαδικασία;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Πρέπει να με κατεβάσει από το γιακά από το Βήμα, ο κ. Γιακουμάτος; Επιτέλους!
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Μόνο που δεν με έπιασε από το γιακά να με κατεβάσει από το Βήμα! ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΠΡΟΕΔΡΕΥΩΝ (Κωνσταντίνος Βρεττός): Κύριε Γιακουμάτο, μην προκαλείτε
γιατί θα έχετε και ποινή.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Γιακουμάτο, ξέρετε μπορώ να μιλήσω και εγώ αυτήν τη γλώσσα, αλλά δεν το κάνω, γιατί σέβομαι τον εαυτό μου και τη Βουλή.
Σας ευχαριστώ πολύ, κύριοι συνάδελφοι.
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ! Μην υποβαθμίσουμε τη Βουλή, κύριε Γιακουμάτο.
Δεν γράφεται τίποτα από αυτά που ακούστηκαν στα Πρακτικά.
'Εχουν διανεμηθεί τα Πρακτικά της συνεδρίασης της Τετάρτης 7 Μαρτίου 2001 (απόγευμα) και ερωτάται το Σώμα αν τα επικυρώνει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της συνεδρίασης της Τετάρτης 7 Μαρτίου 2001 (απόγευμα) επικυρώθηκαν. 
Κηρύσσεται περαιωμένη η συζήτηση επί της υπ' αριθμόν 54/4/2-3-2001
επίκαιρης επερώτησης των Βουλευτών της Νέας Δημοκρατίας κυρίων Γεράσιμου Γιακουμάτου, Παρθένας Φουντουκίδου, Γεωργίου Κωνσταντόπουλου, Γεωργίου Βλάχου, Παναγιώτη Αδρακτά, Παναγιώτη Παναγιωτόπουλου, Παναγιώτη Μελά, Ελευθερίου Παπανικολάου και Μαριέττας Γιαννάκου προς τον Υπουργό Εργασίας και Κοινωνικών Ασφαλίσεων, σχετικά με το νέο τρόπο καταβολής των συντάξεων του ΙΚΑ μέσω του διατραπεζικού συστήματος "ΔΙΑΣ".
Δέχεστε, κύριοι συνάδελφοι, στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.03' λύεται η συνεδρίαση για αύριο ημέρα Τρίτη 20 Μαρτίου 2001 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


