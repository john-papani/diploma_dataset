
ΣΥΝΕΔΡΙΑΣΗ ΞΣΤ'
Παρασκευή 1 Δεκεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ανακοινώνεται ότι τη συνεδρίαση παρακολουθούν μαθητές από το 40ο Δημοτικό Σχολείο Πειραιά, το 63ο Γυμνάσιο Α' Αθηνών, το 8ο Λύκειο Πάτρας και το Δημοτικό Σχολείο Καρποχωρίου Καρδίτσας,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών,
2) Απαντήσεις Υπουργών σε ερωτήσεις Βουλευτών,
3) Ανακοίνωση του δελτίου επικαίρων ερωτήσεων της Δευτέρας 4
Δεκεμβρίου 2000,
4) Συζήτηση επικαίρων ερωτήσεων:
α) Προς τον Υπουργό Υγείας και Πρόνοιας, σχετικά με την αντιμετώπιση του προβλήματος της συνταγογράφησης φαρμάκων για τους κατοίκους μικρών νησιών κλπ.,
β) Προς τον Υπουργό Περιβάλλοντος, Χωροταξίας και Δημοσίων 'Εργων: i) σχετικά με τα προβλήματα που δημιουργούνται από την άναρχη τοποθέτηση των διαφημιστικών πινακίδων,
ii) σχετικά με τη λήψη μέτρων ολοκλήρωσης του έργου εκτροπής του
Αχελώου ποταμού κλπ.,
γ) Προς τον Υπουργό Ανάπτυξης σχετικά με τις προθέσεις της Κυβέρνησης να συμπεριληφθεί στον προϋπολογισμό του 2001 η σχετική πίστωση για τον "πάγιο πόρο" του Οργανισμού Ασφάλισης Προσωπικού της Δημόσιας Επιχείρησης Ηλεκτρισμού (ΟΑΠ-ΔΕΗ),
δ) Προς τον Υπουργό Οικονομικών, σχετικά με την πτώση των επιτοκίων καταθέσεων στις τράπεζες, για την κερδοσκοπία με τα επιτόκια χορηγήσεων κλπ.,
5) Συζήτηση επερώτησης προς τον Υπουργό Οικονομικών, σχετικά με την εφαρμογή του συστήματος TAXIS για την εκκαθάριση των φορολογικών δηλώσεων και το ελεγκτικό έργο των Δ.Ο.Υ. της χώρας,
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση εκθέσεων Διαρκών Επιτροπών:
α) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: "Ρύθμιση θεμάτων ανέλκυσης ναυαγίων και άλλες διατάξεις",
β) Η Διαρκής Επιτροπή Κοινωνικών Υποθέσεων καταθέτει την έκθεσή της
στο σχέδιο νόμου του Υπουργείου Εργασίας και Κοινωνικών Ασφαλίσεων: "Προώθηση της απασχόλησης και άλλες διατάξεις",
ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΝΝΑΚΟΠΟΥΛΟΣ Ι.,
ΚΩΣΤΟΠΟΥΛΟΣ Δ.,
ΛΑΛΙΩΤΗΣ Κ.,
ΛΕΒΟΓΙΑΝΝΗΣ Ν.,
ΠΑΤΑΚΗΣ Ι.,
ΣΚΥΛΛΑΚΟΣ Α.,
ΣΠΥΡΑΚΗ Χ.,
ΦΩΤΙΑΔΗΣ Α.,
ΧΡΙΣΤΟΔΟΥΛΑΚΗΣ Ν.,
Β. Επί της επερώτησης:
ΑΛΟΓΟΣΚΟΥΦΗΣ Γ.,
ΔΑΙΛΑΚΗΣ Σ.,
ΚΑΛΛΙΩΡΑΣ Η.,
ΚΩΣΤΟΠΟΥΛΟΣ Δ.,
ΜΑΓΚΡΙΩΤΗΣ Ι.,
ΡΕΓΚΟΥΖΑΣ Α.,
ΣΚΡΕΚΑΣ Θ.,
ΦΩΤΙΑΔΗΣ Α.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΞΣΤ'
Παρασκευή 1 Δεκεμβρίου 2000
----------------------
Αθήνα, σήμερα την 1η Δεκεμβρίου 2000, ημέρα Παρασκευή και ώρα 10.44', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Νικόλαο Λεβογιάννη, Βουλευτή Κυκλάδων, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα σας
ανακοινώσω το δελτίο επικαίρων Ερωτήσεων της Δευτέρας 4 Δεκεμβρίου 2000. Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 369/29-11-2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Πυθαγόρα Βαρδίκου προς τον Υπουργό Γεωργίας, σχετικώς με τη δυνατότητα επανένταξης στο πρόγραμμα στήριξης "νέων αγροτών", για τους αγρότες των περιοχών, που επλήγησαν από τις καταστροφικές πυρκαγιές του καλοκαιριού.
2. Η με αριθμό 353/29-11-2000 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τους Υπουργούς Γεωργίας, Οικονομικών, σχετικώς με τη λήψη μέτρων για την επίλυση των προβλημάτων των παραγωγών τσικουδιάς κλπ.
3. Η με αριθμό 355/29-11-2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Παναγιώτη Κοσιώνη προς τους Υπουργούς Εθνικής Οικονομίας, Περιβάλλοντος, Χωροταξίας και Δημοσίων 'Εργων, σχετικώς με τις απεργιακές κινητοποιήσεις των εργαζομένων στη Διώρυγα της Κορίνθου, την παραμονή της εταιρείας στον έλεγχο του δημοσίου κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν. Βουλής)
1. Η με αριθμό 364/29-11-2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Χάρη Τσιόκα προς τον Υπουργό Γεωργίας, σχετικώς με την καθυστέρηση ολοκλήρωσης της διαχειριστικής μελέτης των ζωνών παραγωγής, για την οριοθέτηση και αδειοδότηση μονάδων οστρακολλιέργειας στο Θερμαϊκό Κόλπο κλπ.
2. Η με αριθμό 365/29-11-2000 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με το σχεδιασμό της κατασκευής του παραλιακού οδικού άξονα δυτικής Ελλάδος.
3. Η με αριθμό 356/29-11-2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. 'Αγγελου Τζέκη προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με τις απεργιακές κινητοποιήσεις των εργαζομένων στα μεταλλεία της πολυεθνικής TVX στη Χαλκιδική, την προστασία των δικαιωμάτων των εργαζομένων κλπ.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Η κ. Σπυράκη με παρακάλεσε να προταχθεί η δική της ερώτηση. Συμφωνείτε να προταχθεί η ερώτηση της κ. Σπυράκη;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Επομένως, εισερχόμαστε στην πρώτη επίκαιρη ερώτηση δευτέρου κύκλου που έχει να απαντήσει η κ. Σπυράκη που είναι η με αριθμό 367/29-11-2000 του Βουλευτή του Πανελλήνιου Σοσιαλιστικού Κινήματος κ. Νικ. Λεβογιάννη προς τον Υπουργό Υγείας και Πρόνοιας, σχετικώς με την αντιμετώπιση του προβλήματος της συνταγογράφησης φαρμάκων για τους κατοίκους μικρών νησιών κλπ.
Η επίκαιρη ερώτηση του κ. Λεβογιάννη εν περιλήψει έχει ως εξής:
"To νέο σύστημα συνταγογράφησης από τους αγροτικούς γιατρούς είναι σωστό, όμως, στα αρχικά στάδια εφαρμογής του δημιουργεί πολλά προβλήματα

στους χρονίως πάσχοντες κατοίκους των μικρών νησιών, υπερήλικες κατά κανόνα, γεγονός που επιβαρύνει την υγεία τους.
Κατόπιν πολλών και έντονων διαμαρτυριών μας, δόθηκε παράταση αρχικά
ενός μήνα και στη συνέχεια δεύτερη, λόγω και των προβλημάτων που προκλήθηκαν στις ακτοπλοϊκές συγκοινωνίες μετά το ναυάγιο του "ΣΑΜΙΝΑ". 
Πρέπει βέβαια να ταξιδέψουν στην Αθήνα χειμωνιάτικα τα γεροντάκια, να
ταλαιπωρηθούν, να αρρωστήσουν προκειμένου να πάρουν από τον ειδικό γιατρό τη γνωμάτευση για τη χρόνια πάθησή τους και τη σχετική συνταγή για τα φάρμακά τους διάρκειας δύο ετών, καθότι ειδικοί γιατροί στις Κυκλάδες δεν υπάρχουν πλην ελαχίστων περιπτώσεων και αυτές στη Σύρο, όπου και πάλι το ταξίδι είναι απαραίτητο και δύσκολο όσο και για την Αθήνα.
Υποχρέωση της διοίκησης είναι να βρει τρόπους να εξυπηρετηθούν οι άνθρωποι αυτοί. Αυτό μπορεί να γίνει μόνο με την αποστολή από τα αρμόδια Υπουργεία κλιμακίου με ειδικευμένους γιατρούς, οι οποίοι θα εξετάσουν επί τόπου τους ασθενείς και θα τους χορηγήσουν το σχετικό πιστοποιητικό, διαφορετικά οι άνθρωποι αυτοί θα κινδυνεύσουν να στερηθούν τα φάρμακά τους με όλες τις συνέπειες.

Ερωτάται ο Υπουργός:
Αν προτίθεται να αποστείλει το συντομότερο δυνατό στα νησιά κλιμάκιο
γιατρών, για την αντιμετώπιση αυτού του προβλήματος και την απρόσκοπτη εφαρμογή του νέου συστήματος συνταγογράφησης":
Η κα Σπυράκη Υφυπουργός Υγείας έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε
Πρόεδρε.
Εγώ χαίρομαι διότι, επειδή αυτή η ερώτηση επαναλαμβάνεται, βλέπω μία πρόοδο αποδοχής της κατάστασης. Δηλαδή ενώ την πρώτη φορά η αίτηση και το ερώτημα ήταν να αποσυρθεί το προεδρικό διάταγμα, τώρα έχουμε φθάσει στο σημείο να συζητάμε για το πόσο θα μπορέσουμε να βελτιώσουμε την
κατάσταση. Αυτό είναι ευχάριστο.
Τι έχει συμβεί; 'Εχει θεσπιστεί με προεδρικό διάταγμα, από την αρχή του χρόνου, ο τρόπος με τον οποίο θα συνταγογραφούν οι γιατροί και πώς τα ασφαλιστικά ταμεία θα αντιμετωπίζουν αυτήν τη συνταγογράφηση.
Στη συνέχεια, με εγκυκλίους και το Υπουργείο Κοινωνικών Ασφαλίσεων,
αλλά και το Υπουργείο Υγείας έδωσε τις κατευθυντήριες οδηγίες. Βάσει

αυτών τα άτομα τα οποία έχουν μία χρόνια νόσο δεν μπορούν να διατηρούν την ίδια συνταγή για χρόνια, διότι πρέπει κάθε τόσο να εξετάζονται από το γιατρό και να ελέγχεται και η κατάσταση τους αλλά και το φάρμακο που παίρνουν αν έχει κάποια παρενέργεια ή αν έχει πράγματι αποτελεσματικότητα. Αυτό πρέπει να γίνεται από ειδικούς γιατρούς και δεν το αμφισβητεί κανείς.
Το πρόβλημα έχει προκύψει με τους αγροτικούς γιατρούς οι οποίοι έχουν δικαίωμα να συνταγογραφούν μόνο σε οξέα περιστατικά και μάλιστα μόνο ένα εμβαλλάγιο. Αλλά τα οξέα περιστατικά τα οποία προκύπτουν είναι τόσο λίγα, ώστε αν δεν αντιμετωπιστούν με το ένα εμβαλλάγιο ούτως ή άλλως θα χρειάζεται νοσοκομειακή περίθαλψη και θα πρέπει να μεταφερθεί ο άρρωστος. 
Επίσης στα χρόνια περιστατικά υπάρχει μία συνταγογράφηση η οποία
διαρκεί για κάποιο χρονικό διάστημα. Είχαμε ειδοποιήσει, άρα όλοι αυτοί θα μπορούσαν να ήταν έτοιμοι και να χρειαζόταν μία δεύτερη συνταγογράφηση μετά από μερικούς μήνες. 'Αρα στην αρχή της συνταγογραφίας εγώ δεν έχω αντιληφθεί γιατί δημιουργείται πρόβλημα.
Είμαστε σε επαφή με όλους τους αγροτικούς γιατρούς. 'Οταν πραγματικά υπάρχει πρόβλημα στέλνουμε και γενικό γιατρό ή παθολόγο οι οποίοι μπορούν και συνταγογραφούν μία πολύ μεγάλη γκάμα φαρμάκων και καλύπτονται σχεδόν όλες οι ασθένειες και σε περίπτωση που πραγματικά υπάρχει κάποιο περιστατικό, με εντολή δική μας, από το Κέντρο Υγείας ή από το παραπλήσιο νοσοκομείο πηγαίνει.
Νομίζω ότι το πρόβλημα είναι νοοτροπίας συνταγογράφησης στους γιατρούς, αλλά και απαίτησης του κόσμου. Οπότε νομίζω ότι χρειάζεται μία εκπαίδευση και μία υπομονή για να περάσει αυτό το μέτρο έτσι ώστε και οι γιατροί να μάθουν να συνταγογραφούν ορθά και ο πληθυσμός να μην έχει απαιτήσεις για φάρμακα τα οποία δεν είναι πάντα ωφέλιμα διότι τα φάρμακα αυτά μπορεί να είναι βλαπτικά.
Την πρόταση την οποία κάνετε για να πάει κλιμάκιο, την μελετάμε σε
αυτή τη φάση, για να καλυφθούν σε άλλο επίπεδο οι αγροτικοί πληθυσμοί και όχι τόσο στο επίπεδο της συνταγογραφίας και ελπίζω να έχουμε νεότερα σε ένα δύο μήνες, αφού θα έχουμε τα δεδομένα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβογιάννης έχει το λόγο για δύο λεπτά.
ΝΙΚΟΛΑΟΣ ΛΕΒΟΓΙΑΝΝΗΣ: Ευχαριστώ, κυρία Υφυπουργέ, για την απάντηση. Οφείλω βέβαια να σημειώσω ότι τουλάχιστον από τότε που άρχισε να
εφαρμόζεται αυτό το σύστημα, από την 1η Σεπτεμβρίου, εγώ το θεώρησα

πολύ σωστό και το υποστήριξα δημόσια -και με επιστολή μου- και συνέβαλα στο να εκτονωθεί η δικαιολογημένη αντίδραση που υπήρχε, διότι πρώτον, οι εμπλεκόμενοι φορείς -ας το πω έτσι- των οποίων ενδεχομένως θίγονται τα συμφέροντα, αγροτικοί γιατροί, φαρμακοποιοί ή φαρμακευτικοί σύλλογοι, δεν είχαν ενημερώσει τον κόσμο και ιδιαίτερα οι αγροτικοί γιατροί. Υπήρξε
ένας αιφνιδιασμός.
Εμείς το θεωρούμε σωστό αυτό το σύστημα. Βέβαια οφείλω να σημειώσω
ότι αυτό δεν αφορά εσάς προσωπικά, ούτε την πολιτική ηγεσία του Υπουργείου, το ότι η Δημόσια Διοίκηση -και αφορά όλη τη Δημόσια Διοίκησημε εξαίρεση την Εθνική Αντιπροσωπεία που στους νόμους κάνουμε προσπάθειες να αναγνωρίζονται οι ιδιαιτερότητες των νησιών, εξακολουθεί να παραμένει προσκολλημένη σε πάρα πολλούς τομείς σε μια νοοτροπία "ίσης" αντιμετώπισης όλων, χωρίς να λαμβάνονται υπόψη οι ιδιαιτερότητες.
Αυτό είχε επιπτώσεις, γιατί είναι αλήθεια ότι στις Κυκλάδες, στα
δεκαέξι από τα είκοσι τέσσερα νησιά, υπάρχει ένας και σε μερικά δύο αγροτικοί γιατροί. Ακόμη και προχθές στην 'Ιο οι αγροτικοί γιατροί δεν γνώριζαν, κυρία Υφυπουργέ, ότι έχει δοθεί παράταση και χρειάστηκε να τους το πω εγώ.
Αντιλαμβάνεστε λοιπόν την κατάσταση. Η κατάσταση στις Κυκλάδες από πλευράς υγείας, σε ό,τι αφορά γιατρούς ειδικοτήτων, είναι πολύ φτωχή, ακόμη και στο νοσοκομείο της Σύρου. 'Εχουμε ένα νοσοκομείο. Κάνουμε προσπάθειες να ιδρυθεί και δεύτερο στη Νάξο και είναι σε καλό δρόμο, αλλά υπάρχει πρόβλημα.
Γι' αυτό, λοιπόν, παρουσιάζεται αυτή η ένταση και αντιλαμβάνεστε ότι τώρα το χειμώνα με τις δύσκολες ακτοπλοϊκές συγκοινωνίες, σε συνδυασμό και με τα μεγάλα προβλήματα που προέκυψαν εξ αιτίας του ναυαγίου του "ΣΑΜΙΝΑ", είναι πάρα πολύ δύσκολο, αν θέλετε και ψυχολογικά, να ταξιδέψουν ιδιαίτερα οι ηλικιωμένοι άνθρωποι, αν ληφθεί υπόψη ότι το χειμώνα έχουμε και πολλά απαγορευτικά.
'Ηδη τώρα υπάρχει απαγορευτικό για δυο, τρεις μέρες και επομένως το
γεροντάκι της Δονούσας, των Κουφονησιών, της Αμοργού κλπ. αισθάνεται ανασφάλεια το λιγότερο, διότι τελειώνουν τα φάρμακά του. Ο αγροτικός γιατρός δεν του γράφει και δεν μπορεί και να ταξιδέψει. Είναι δε και φτωχοί οι περισσότεροι από αυτούς.
Γι' αυτό εγώ προτείνω να εξετάσετε, αλλά σε πιο σύντομο χρονικό διάστημα -γιατί η παράταση λήγει, νομίζω μέσα στο Δεκέμβρη λήγει η νέα παράταση- τη δυνατότητα να αποσταλεί ένα κλιμάκιο ειδικών γιατρών και για άλλους λόγους. Θα δει και άλλα πράγματα, όπως έχει γίνει και στο παρελθόν και θα έχει πολύ μεγάλη απήχηση.
Θα γράψει στους χρονίως πάσχοντες το πιστοποιητικό, που νομίζω ότι έχει ισχύ δύο ετών και ως τότε πιστεύω, ότι θα μπορέσουν να επισκεφθούν τους γιατρούς τους και να εξεταστούν, γιατί είναι θετικό έστω κάθε δύο χρόνια να βλέπει ο ειδικός γιατρός τους χρονίως πάσχοντες, γιατί θα τους βοηθήσει να αντιμετωπίσουν καλύτερα το πρόβλημά τους.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, νομίζω ότι
μπορείτε να εξετάσετε την πρόταση ευνοϊκά. Είναι θετική η πρόταση για ένα κλιμάκιο γιατρών.
Ορίστε, έχετε το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Είπα ότι είναι θετική η πρόταση και ήδη αντιμετωπίζουμε την κατάσταση προς αυτήν την κατεύθυνση. Γι' αυτό είμαστε και σε επικοινωνία με τους γιατρούς. 'Οταν είπα για δύο μήνες, αναφερόμουν στο πλήρες πρόγραμμα. 'Ηδη όταν προκύπτει τώρα πρόβλημα, κάποιος γενικός γιατρός από το πλησιέστερο νησί, ιδίως για τα νησιά, πηγαίνει εκεί.
ΝΙΚΟΛΑΟΣ ΛΕΒΟΓΙΑΝΝΗΣ: Δεν γίνεται αυτό.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ιδίως για την 'Ιο, που είναι τόσο κοντά στη Σαντορίνη, όπου υπάρχουν και όλες οι ειδικότητες και πολλοί γενικοί γιατροί...

ΝΙΚΟΛΑΟΣ ΛΕΒΟΓΙΑΝΝΗΣ: Δεν υπάρχουν.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Στη Σαντορίνη

υπάρχουν πολλοί γενικοί γιατροί πάντως και το ξέρω. Είναι πάρα πολύ απλό, ακόμη και με ένα σκάφος του Λιμενικού να πάνε απέναντι. Είναι θέμα ενός τετάρτου να πάνε απέναντι και να συνταγογραφήσουν, αλλά θα το κοιτάξουμε πιο επισταμένα το θέμα, για να μπορέσουν να πάνε εκεί οι γιατροί.
Πάντως, οπωσδήποτε επειδή νοιώθουν χωρίς ψυχολογική στήριξη, αυτό
είναι το πρόβλημα πολύ περισσότερο, παρά ο κίνδυνος από τη μη λήψη φαρμάκων. 'Οταν λοιπόν οι θάνατοι από φάρμακα είναι περισσότεροι απ' ό,τι από τα τροχαία, αντιλαμβάνεσθε ότι δεν είναι τόσο απλό το θέμα, για να το αντιμετωπίσουμε.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Eπίκαιρες ερωτήσεις πρώτου κύκλου. Πρώτη είναι η με αριθμό 361/29.11.2000 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τα προβλήματα που δημιουργούνται από την άναρχη τοποθέτηση των διαφημιστικών πινακίδων.
Η επίκαιρη ερώτηση είναι η ακόλουθη:
"Μεγάλο πρόβλημα έχει δημιουργηθεί ιδιαίτερα τη τελευταία δεκαετία με τις διαφημιστικές πινακίδες.
Καθημερινά ξεφυτρώνουν σε ταράτσες πολυκατοικιών, δρόμους, πεζοδρόμια, δάση, πλατείες και άλλους χώρους τεράστιες και πολλές φορές άκομψες και ακαλαίσθητες διαφημιστικές πινακίδες που εμποδίζουν τη θέα, τον ηλιασμό, τον αερισμό, τη σωστή οδική κυκλοφορία, τα σήματα της τροχαίας, αλλά και την απρόσκοπτη κυκλοφορία των πεζών στα πεζοδρόμια.
Η εικόνα είναι απελπιστική.
Η πολιτεία αδιαφορεί.
Η άναρχη όμως αυτή κατάσταση και η αμετροέπεια δεν μπορεί να συνεχιστεί. Σε μια ευνομούμενη πολιτεία τα πάντα λειτουργούν μέσα στα πλαίσια των νόμων.
Κατόπιν αυτών ερωτάται ο κύριος Υπουργός:
Τι πρόκειται να πράξει η Κυβέρνηση έτσι ώστε να αλλάξει η απαράδεκτη υφιστάμενη κατάσταση στο θέμα αυτό;"
Ο Υπουργός Περιβάλλοντος, Χωροταξίας και Δημοσίων 'Εργων έχει το λόγο για τρία λεπτά για να πρωτολογήσει.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κ. Γιαννακόπουλος περιγράφει μια κατάσταση την οποία μπορεί κανείς να παρατηρήσει στις περισσότερες αν όχι σε όλες τις πόλεις της Ελλάδας, καθώς και σε μεγάλους οδικούς άξονες. 
Είναι γεγονός ότι η διαφήμιση είναι συστατικό στοιχείο σε μια
σύγχρονη χώρα, γιατί είναι στοιχείο της ζωής μας. Σε καμιά περίπτωση όμως δεν πρέπει η διαφήμιση με την προβολή προϊόντων ή όποιων άλλων μηνυμάτων να προσβάλλει την αισθητική των πόλεων και να ακυρώνει και την ταυτότητα και τη φυσιογνωμία τους ή να προσβάλλει και να ακυρώνει την ταυτότητα και τη φυσιογνωμία των πολιτιστικών μνημείων, εμποδίζοντας την κοινή θέα τους ή να προσβάλλει το τοπίο.
Ως προς όλα αυτά συμφωνώ με την περιγραφή που κάνει ο αγαπητός συνάδελφος, δεν συμφωνώ όμως ότι η Πολιτεία αδιαφορεί. Θεωρούσαμε και θεωρούμε ότι είναι απολύτως αναγκαίο οι πολίτες να έχουν το δικαίωμα και στην αισθητική αλλά και στην ασφάλεια. Γιατί πολλές φορές αυτή η αλόγιστη, άναρχη και ακαλαίσθητη χρήση των πινακίδων δεν προσβάλλει μόνο την αισθητική, αλλά δημιουργεί και προβλήματα ασφάλειας. Ακριβώς γι' αυτό το λόγο στο νέο Κώδικα Οδικής Κυκλοφορίας υπάρχει συγκεκριμένη αναφορά για τις διαφημιστικές πινακίδες. 'Οπως επίσης, πολύ τελευταία υπήρξε στο νέο Γενικό Οικοδομικό Κανονισμό νέα συγκεκριμένη αναφορά για το πού επιτρέπεται και πού απαγορεύεται η ανάρτηση διαφημιστικών πινακίδων και βεβαίως και στο νόμο για τους Ολυμπιακούς Αγώνες του 2004 έχει οριοθετηθεί μια ευρύτατη περιοχή στην Αττική, όπου σε συγκεκριμένους δρόμους δεν επιτρέπεται καν ή επιτρέπεται κάτω από αυστηρές προϋποθέσεις. 
'Αρα η πολιτεία σε ό,τι αφορά την κεντρική της έκφραση: το Υπουργείο
Περιβάλλοντος, Χωροταξίας και Δημοσίων 'Εργων, το Υπουργείο Πολιτισμού, το Υπουργείο Εσωτερικών έχουν πράξει αυτά που έπρεπε να πράξουν. Η αρμοδιότητα και η ευθύνη έχει περάσει στη Νομαρχιακή και στην Τοπική Αυτοδιοίκηση, κυρίως στους Οργανισμούς Τοπικής Αυτοδιοίκησης και στους δήμους. Και εδώ πρέπει να γίνει σαφές ότι οι δήμοι πρέπει να εφαρμόσουν αυτήν τη νομοθεσία, γιατί η νομοθεσία αυτή είναι σαφέστατη και αδιαμφισβήτητη. Πιστεύω δε ότι εάν κάνουν χρήση αυτών των διατάξεων που
υπάρχουν, μπορούν να παρέμβουν αποφασιστικά και αποτελεσματικά, έτσι ώστε να μην υπάρχει αυτή η εικόνα του χάους, που δημιουργεί προβλήματα και στην αισθητική των πόλεων, των κτιρίων και των δρόμων, αλλά και εγκυμονεί και κινδύνους για την ασφάλεια των πολιτών.
Επίσης, πρέπει και τα κόμματα να δώσουν το καλό παράδειγμα. Γιατί,
κύριε Γιαννακόπουλε, αν θα πάτε σήμερα στη Καλαμάτα -και πιστεύω ότι πάρα πολλές φορές έχετε έρθει από την Καλαμάτα ή έχετε πάει από την Αθήνα στην Καλαμάτα- θα δείτε ότι στα πρανή του δρόμου υπάρχουν τεράστια συνθήματα από πολλά κόμματα, πράγμα που και αυτό προσβάλλει και την αισθητική, αλλά δημιουργεί και προβλήματα με την ασφάλεια. Επίσης, θα δείτε κολλημένες φωτογραφίες κομμάτων ή αρχηγών τις οποίες ενώ τις κολλάνε στους κεντρικούς στύλους του φωτισμού είτε δεξιά είτε αριστερά, μετά δεν έχουν την ευγένεια και την υπευθυνότητα να τις ξεκολλήσουν. Θα δείτε τουλάχιστον τρεις με τέσσερις χιλιάδες κολλημμένες φωτογραφίες. Σας το λέω γιατί ταξίδεψα κι εγώ πρόσφατα στην Καλαμάτα και τα είδα.
Νομίζω ότι και μέσα στις πόλεις και τα ίδια τα κόμματα οφείλουν, αφού επερωτούν και κόπτονται για την αισθητική των πόλεων, να δώσουν το καλό παράδειγμα....
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...Και κυρίως πρέπει να δώσουν το παράδειγμα με αίσθημα ευθύνης και ευαισθησίας και με την αποφασιστική κι αποτελεσματική τους παρέμβαση οι δήμοι και οι δήμαρχοι και όχι να βγαίνουν και να καταγγέλλουν.'Εχουν όλη την ευθύνη και την αρμοδιότητα να εφαρμόσουν την πολεοδομική νομοθεσία.
ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε, Γιαννακόπουλε, έχετε το λόγο.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κύριε Υπουργέ, σε μια χώρα που η αυθαίρετη δόμηση είναι εθνικό σπορ είναι παράδοξο να ζητάει κανείς άδεια για την τοποθέτηση μιας πινακίδας στην ταράτσα μιας πολυκατοικίας ή ακόμα και την πρόσοψη της πολυκατοικίας.
'Ομως, κύριε Υπουργέ, όπως και εσείς παραδεχθήκατε και είπατε, η
κατάσταση είναι χαώδης. Δεν μπορεί να περπατήσει κανείς σε εθνικό δρόμο ή σε κεντρικό δρόμο, σε πλατεία ή σε πεζοδρόμιο που να μην υπάρχει πινακίδα.
Κύριε Υπουργέ, θέσατε πολύ σωστά το θέμα, ότι η Νομαρχιακή και Τοπική Αυτοδιοίκηση θα πρέπει να αναλάβουν και εκείνες τις ευθύνες τους. 'Ομως ο μέσος πολίτης, κύριε Υπουργέ, δεν γνωρίζει αυτές ακριβώς τις διατάξεις. Γνωρίζει ότι για ό,τι υπάρχει ιδιαίτερα στους μεγάλους εθνικούς δρόμους και όπου έχετε εσείς ή όχι την ευθύνη, την ευθύνη την έχει η Κυβέρνηση. 'Ομως, είναι αλήθεια αυτό που λέτε, ότι έχουν δοθεί αποκεντρωμένες εξουσίες και ο κάθε δήμος ή και η Νομαρχιακή Αυτοδιοίκηση είναι υπεύθυνοι.
Σας πληροφορώ, κύριε Υπουργέ, ότι σύμφωνα με έρευνα του Πανεπιστημίου της Θεσσαλονίκης, το 12% των τροχαίων ατυχημάτων στις εθνικές οδούς οφείλεται στις αφίσες και μάλιστα στις προκλητικές και εναλλασσόμενες αφίσες.
'Οπως είπατε, βεβαίως, δεν υπάρχει μόνο η εμπορική αφίσα, η οποία
αφήνει εκατομμύρια στους ιδιοκτήτες των κτιρίων. Υπάρχει και η πολιτική αφίσα σε μερικότερη έκταση. Εδώ, θα έλεγα, ότι κάθε δήμος ανάλογα με το που πρόσκειται ο δήμαρχος, αφήνει τις αφίσες του πολιτικού αρχηγού -όπως για παράδειγμα στην Καλαμάτα, με την τελευταία επίσκεψη του αξιότιμου Προέδρου της Νέας Δημοκρατίας- και αφήνει την αφίσα του συγκεκριμένου κόμματος, τα αεροπανώ κ.ο.κ.
Το μεγάλο όμως ζήτημα δεν είναι η πολιτική αφίσα, που είναι και αυτή, όπως είπα, ένα ζήτημα. Είναι η εμπορική αφίσα, η οποία στη χώρα της παιδείας και του πολιτισμού μας προσβάλλει όλους, κύριε Υπουργέ. Δεν υπάρχει χώρος στα πεζοδρόμια, ακόμα και στα δάση και σε αρχαιολογικούς χώρους. Η ευθύνη η δική σας είναι ότι ακόμα δεν έχει εκδοθεί για τις κατοικημένες περιοχές η άδεια εκείνη, που λέει για τους ειδικούς όρους ότι η αφίσα τοποθετείται μέχρι την οικοδομική γραμμή ή δεν έχει εκδοθεί το προεδρικό διάταγμα που να καθορίζει ποια είναι η αυθαίρετη αφίσα και πώς πρέπει να κατέβει.
(Στο σημείο αυτό κτυπάει το κουδούνι λήξεως του χρόνου ομιλίας του

κυρίου Βουλευτή).
Κύριε Υπουργέ, ειλικρινά είμαι ευχαριστημένος που έχετε κατανοήσει τουλάχιστον αυτό το μεγάλο ζήτημα της αφισορρύπανσης, που πρέπει να το δούμε διαφορετικά. Πιστεύω ότι είναι πάρα πολύ δύσκολο ο δήμος να μπει στο οικογενειακό άσυλο να κατεβάσει μια πινακίδα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Τελειώνω, τη φράση μου, κύριε Πρόεδρε.
Θα πρέπει να αναμορφώσουμε τις διατάξεις με τέτοιο τρόπο, ώστε το 2004, όπως είπατε, να μην έχουμε τουλάχιστον αυτήν την εικόνα και να μην πνιγόμαστε από τα δάση των αφισών είτε εμπορικών είτε πολιτικών, αλλά προπαντός εμπορικών άσεμνων, άκομψων για να μην πω τίποτε άλλο. 
ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, στο 2004
τουλάχιστον να φαίνεται η Ακρόπολη!
ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν θα φαίνεται, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το
λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, εγώ είμαι πιο αισιόδοξος από τον κύριο συνάδελφο και από εσάς, γιατί υπάρχει θεσμικό πλαίσιο, υπάρχουν νόμοι, πρέπει όμως να εφαρμοστούν οι νόμοι από εκείνους που έχουν την ευθύνη και την αρμοδιότητα. Την ευθύνη και την αρμοδιότητα για την εφαρμογή

των νόμων, που απαγορεύουν σε κρίσιμα σημεία των πόλεων τη διαφήμιση ή περιγράφουν όρους και προϋποθέσεις για τοποθέτηση της αφίσας σε άλλα σημεία της πόλης, την ευθύνη και την εφαρμογή αυτής της νομοθεσίας, που υπηρετεί και την αισθητική και την ταυτότητα και τη φυσιογνωμία των πόλεων, αλλά και την ακεραιότητα και την αρτιότητα των πολιτισμικών μας μνημείων ως προς τη θέα τους, αλλά και την ασφάλεια των πολιτών, την έχει καθ' ολοκληρία η Τοπική Αυτοδιοίκηση, οι δήμοι και οι δήμαρχοι.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Και όταν δεν την εφαρμόζει, η κεντρική
εξουσία τι κάνει, κύριε Υπουργέ;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Πρέπει να παρεμβαίνει η δικαιοσύνη. Δεν μπορεί να έχει η κεντρική εξουσία ένα μηχανισμό για να πάει στον τάδε δρόμο του τάδε δήμου να κάνει μια παρέμβαση.
Η κεντρική εξουσία, το ΥΠΕΧΩΔΕ έχει την ευθύνη για τους εθνικούς δρόμους και παρεμβαίνει με συστηματικό τρόπο. Πιστεύω ότι πρέπει να ενταθεί αυτή η προσπάθεια, γιατί έχει να κάνει και με την αισθητική του τοπίου, αλλά κυρίως έχει να κάνει και με την οδική ασφάλεια των πολιτών. Ξέρετε ότι σε περιοδικά διαστήματα βγαίνουν ειδικά συνεργεία, τα οποία κατεδαφίζουν και καταστρέφουν τις αφίσες.
Εγώ μίλησα για την εμπορική αφίσα και όντως το πρόβλημα προκύπτει από εκεί, γιατί πολλοί δήμοι συναρτούν τα έσοδά τους και από την εμπορική διαφήμιση. Και καλώς κάνουν, αλλά θα πρέπει να εφαρμόζουν το νόμο, να μην υπάρχει ασυδοσία, να μην υπάρχει αυτή η αλόγιστη, η άναρχη χρήση. Οφείλουν τα δημοτικά συμβούλια και οι δήμαρχοι προσωπικά να εφαρμόζουν αυτούς τους νόμους.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού).
Μίλησα όμως και για την πολιτική αφίσα σε επίπεδο παραδείγματος. Αυτό έχει πολύ μεγάλη σημασία. 'Οταν ένας δήμαρχος βλέπει ότι τα κόμματα δεν επιτρέπουν να βγάλουν τις αφίσες της πόλης τους, μετά από μια πολιτική συγκέντρωση, σημαίνει ότι βεβαίως υπάρχει μια χαλαρότητα. Γι' αυτό πιστεύω ότι και τα κόμματα οφείλουν να πάρουν την ευθύνη τους, κυρίως όμως την ευθύνη για την εφαρμογή της νομοθεσίας -και υπάρχει νομοθεσία και δίνει λύσεις- την έχουν ....
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...οι οργανισμοί Τοπικής Αυτοδιοίκησης, τα δημοτικά συμβούλια και οι δήμαρχοι προσωπικά.
ΠΡΟΕΔΡΕΥΩΝ (Παναγιώτης Σγουρίδης): Κύριε Χριστοδουλάκη, δέχεστε να προηγηθεί η τρίτη επίκαιρη ερώτηση που απευθύνεται επίσης στον κ. Λαλιώτη;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μάλιστα, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Καλώς.
Ακολουθεί η τρίτη με αριθμό 358/29-11-2000 επίκαιρη ερώτηση του
Βουλευτή του Κομμουνιστικού Κόμματος Ελλάδος κ. Ιωάννη Πατάκη προς τον

Υπουργό Περιβάλλοντος, Χωροταξίας και Δημοσίων 'Εργων, σχετικώς με τη λήψη μέτρων ολοκλήρωσης του έργου εκτροπής του Αχελώου ποταμού κλπ.
Η επίκαιρη ερώτηση του κύριου συναδέλφου έχει ως εξής:
"Νέα σοβαρή εμπλοκή παρουσιάζεται στο έργο εκτροπής του Αχελώου με το σταμάτημα των εργασιών στα εργοτάξια Δρακότρυπας και Πετρωτού Καρδίτσας, βάζοντας έτσι σε κίνδυνο ένα επιτακτικά αναγκαίο έργο για τη Θεσσαλία, που αντιμετωπίζει πρόβλημα λειψυδρίας με τη δραματική μείωση της στάθμης των υπόγειων και επιφανειακών υδάτων, ενώ διακόσιοι πενήντα εργαζόμενοι που απασχολούνται σήμερα στο έργο κινδυνεύουν να χάσουν τη δουλειά τους. 
Για την αρνητική αυτή εξέλιξη τεράστιες είναι οι ευθύνες της
Κυβέρνησης, όπως δείχνουν η μικρή πρόοδος των δύο βασικών έργων κεφαλής, η ελλιπής χρηματοδότηση, η μεγάλη καθυστέρηση για την ολοκλήρωση του σχεδιασμού στα έργα κεφαλής, καθώς και για τα έργα στο θεσσαλικό κάμπο. 
Ερωτάται, λοιπόν, ο κύριος Υπουργός, γιατί σταμάτησαν τα έργα και τι
μέτρα προτίθεται να πάρει η Κυβέρνηση για την απρόσκοπτη ολοκλήρωση του έργου της εκτροπής του Αχελώου";
Ο Υπουργός Περιβάλλοντος, Χωροταξίας και Δημοσίων 'Εργων κ. Λαλιώτης έχει το λόγο για τρία λεπτά για να πρωτολογήσει.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, στην ελληνική Βουλή έχει συζητηθεί πολλές φορές, ότι η διαχείριση των υδάτινων πόρων είναι κρίσιμο θέμα για τη χώρα μας και κυρίως για ορισμένες περιφέρειες. Μια απ' αυτές είναι η Θεσσαλία.
Πιστεύαμε και πιστεύουμε ότι απαιτείται ορθολογική και εναλλακτική, ολοκληρωμένη διαχείριση των υδάτινων πόρων στη Θεσσαλία, αξιοποιώντας τους υδάτινους πόρους της περιφέρειας αυτής, με την Κάρλα, με το Σμόκοβο και με μια σειρά από άλλα έργα και ταυτοχρόνως με τη μεταφορά υδάτινων πόρων από τον Αχελώο.
Αυτό προσπαθήσαμε με συνέπεια να το κάνουμε πράξη από το 1994 και μετά και δεν μπορεί να το αμφισβητήσει κανείς. 'Εχουμε την ίδια ευθύνη και την ίδια ευαισθησία με τον ερωτώντα Βουλευτή και αυτό το γνωρίζει. 
Είναι γεγονός ότι διασφαλίστηκαν εθνικοί πόροι, γιατί δεν ήταν
επιλέξιμη η δαπάνη για τα έργα του Αχελώου από κοινοτικούς πόρους. Είναι γεγονός ότι επανασχεδιάσαμε το έργο, έτσι ώστε να μην υπάρχουν προβλήματα στο Συμβούλιο της Επικρατείας και στην Ευρωπαϊκή 'Ενωση και διασφαλίσαμε τη μεταφορά εξακοσίων εκατομμυρίων κυβικών το χρόνο από τον Αχελώο προς τη Θεσσαλία, χωρίς να υπάρχει πρόβλημα ή χωρίς να υπάρχουν καταστροφές στο οικοσύστημα του Αχελώου κατά τη διαδρομή του.
Ακυρώσαμε τον παλιό διαγωνισμό, γιατί θεωρούσαμε ότι σε οικονομικό επίπεδο ήταν σκάνδαλο και απεδείχθη ότι και για το φράγμα της Συκιάς και για τη σήραγγα της εκτροπής πετύχαμε πολύ καλύτερες τιμές για το ίδιο έργο, για τις ίδιες προδιαγραφές.
Δεν συμφωνώ με τον κ. Πατάκη ότι δεν είναι διασφαλισμένοι οι πόροι. Οι πόροι είναι διασφαλισμένοι και είναι εθνικοί πόροι και το έχουμε πει πολλές φορές.
Δεύτερον, δεν συμφωνώ ότι υπάρχουν αργοί ρυθμοί. Το έργο είναι δύσκολο. Σας πληροφορώ ότι για τη σύμβαση του φράγματος της Συκιάς που έχει έναν προϋπολογισμό συμβατικό είκοσι περίπου δισεκατομμύρια έχουν πληρωθεί περίπου έντεκα δισεκατομμύρια (11.000.000.000) δραχμές και έχουν γίνει οι εργασίες κατά 50% των εκσκαφών και μια σειρά από άλλα έργα.
Για τη σύραγγα της εκτροπής. 'Εχει συμβατικό προϋπολογισμό είκοσι
τρία δισεκατομμύρια (23.000.000.000) δραχμές, έχουν πληρωθεί περίπου εννέα και από τα 17 χιλιόμετρα της σύραγγας έχουν διανυθεί τα έξι χιλιόμετρα. Υπάρχει πρόοδος, υπάρχουν ρυθμοί.
Υπάρχει τελευταία η απόφαση του Συμβουλίου της Επικρατείας. Υπήρχαν προσφυγές που έθιγαν δεκατέσσερα θέματα. Για τα δεκατρία θέματα υπάρχει μια απόφαση που συμφωνεί απολύτως με τους σχεδιασμούς που έχει κάνει το Υπουργείο Περιβάλλοντος, Χωροταξίας και Δημοσίων 'Εργων και για την αναγκαιότητα και για τη χρησιμότητα των έργων, για την προστασία του οικοσυστήματος της Θεσσαλίας, αλλά παράλληλα για την προστασία του οικοσυστήματος της διαδρομής του Αχελώου και του δέλτα του Αχελώου. 
Υπάρχει ένα σημείο από τα δεκατέσσερα όπου διερωτάται το Συμβούλιο
της Επικρατείας αν η κοινή αποφαση του Υπουργείου Πολιτισμού και του Υπουργείου ΠΕΧΩΔΕ είχαν λάβει υπόψη τη Συνθήκη της Γρανάδας για την προστασία του μοναστηριού του Αγίου Γεωργίου. Αυτή είναι η αλήθεια. Εμείς
θα προσαρμοστούμε στα νέα δεδομένα και το έργο θα συνεχιστεί. Δεν απελύθη κανείς. Υπάρχει ροή. Υπάρχει και πάλι εργασία.
Βεβαίως θα δούμε την απόφαση από το Συμβούλιο της Επικρατείας και θα προσαρμοστούμε σε εκείνο το σημείο, δηλαδή να δώσουμε εναλλακτικές λύσεις, ως προς τη διαφύλαξη της πολιτιστικής κληρονομιάς ή να αποδείξουμε ότι δεν υπήρχε άλλη λύση, ήταν μονόδρομος η λύση η οποία ακολουθήσαμε και έτσι θα αποδειχθεί ότι σωστά πράξαμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πατάκης έχει το λόγο.
ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κύριε Υπουργέ, δεν πείθετε κανέναν, διότι δεν είναι πρόσφατο το γεγονός. Είκοσι χρόνια από τότε διακηρύσσετε συνέχεια ότι το έργο θα προχωρήσει, όπως το 1984 όπου με φιέστες παρουσιάζατε ότι το έργο προχωράει. Το 1994-1995 εσείς ο ίδιος κάνατε έναν καινούριο σχεδιασμό για τα έργα εκτροπής και αφού μειώσατε την ποσότητα από 1.200.000.000 κυβικά μέτρα νερό στα 600, είπατε ότι θα υπάρχει απρόσκοπτη χρηματοδότηση από εθνικούς πόρους. Αυτά τα χρήματα τα οποία διαθέσατε μέχρι σήμερα από δύο έως τρία δισεκατομμύρια κάθε φορά είναι αλατοπίπερο. Και το λέω αυτό γιατί; 'Οταν τα έργα, το φράγμα της Συκιάς και η σήραγγα εκτροπής, θέλουν εβδομήντα δισεκατομμύρια και τα άλλα έργα άλλα σαράντα περίπου δισεκατομμύρια με αυτούς τους ρυθμούς χρηματοδότησης, μετρήστε σαράντα πέντε με πενήντα χρόνια που θα χρειαστούν για να γίνουν αυτά τα έργα.
Το Συμβούλιο της Επικρατείας σας ήρθε γάντι, κύριε Υπουργέ, και το
επιδιώκετε γιατί -ο κ. Παπαδημητρίου, συνήγορος υπεράσπισης της προσφυγής, είναι σύμβουλος του Πρωθυπουργού- πετάτε στο δρόμο διακόσιες πενήντα εργαζόμενους και οι περισσότεροι από αυτούς είναι οικογενειάρχες. 
Επίσης πρέπει να σας θυμήσω ότι όσον αφορά το φράγμα της Μεσοχώρας
λόγω του ότι δεν προχώρησαν οι αποζημιώσεις και η μετεγκατάσταση των κατοίκων, έχουμε ζημιά επτά δισεκατομμυρίων το χρόνο διότι δεν λειτουργεί και δεν παράγει έργο ενέργειας.
Υπάρχει επίσης προμήθεια του μηχανολογικού εξοπλισμού των υδροηλεκτρικών σταθμών Συκιάς και Πευκοφύτου με συνέπεια να υπάρχουν ποινικές ρήτρες για αποζημίωση, αφού το έργο δεν προχωρά.

Ρωτάμε: Πότε σκοπεύει το Υπουργείο να προχωρήσει σε νέα περιβαλλοντική μελέτη -γιατί είπατε ότι θα προχωρήσετε- και να λάβει υπόψιν και τις παρατηρήσεις του Συμβουλίου της Επικρατείας;
Τι σκοπεύει να κάνει η Κυβέρνηση με τις δύο εργολαβίες, που βρίσκονται σε εξέλιξη, τη σήραγγα εκτροπής και το φράγμα της Συκιάς; 
Τι προτίθεται να κάνει η Κυβέρνηση με τις διαδικασίες που προβλέπει η
νομοθεσία, δηλαδή έγκριση νέων περιβαλλοντικών όρων και δημοπράτηση των υπόλοιπων εργασιών.
Σας τα λέω αυτά, επειδή το έργο, ξέρετε πολύ καλά, ότι δεν είναι μόνο 
αρδευτικό, αλλά είναι ενεργειακό, περιβαλλοντικό, είναι και υδρευτικό. Και ο λαός της Θεσσαλίας -σας το μεταφέρω, δεν θέλω να απειλήσω- είμαστε
έτοιμοι και θα σας αναγκάσουμε να προχωρήσετε στα έργα, για να
ολοκληρωθεί κάποτε αυτό το έργο, που είναι η ζωή όχι μόνο του θεσσαλικού

κάμπου, αλλά όλου του λαού. 'Ενα εκατομμύριο άνθρωποι ζουν στο θεσσαλικό κάμπο.
ΠΡΟΕΔΡΕΥΩΝ (Παναγιώτης Σγουρίδης): Καλά, και περιμένετε ο Υπουργός να σας απαντήσει σε δύο λεπτά, για να ένα θέμα που είναι θέμα επερώτησης; Είναι δυνατόν; Είναι θέμα επερώτησης και έπρεπε να κάνετε επερώτηση. Και τώρα που θα εφαρμοστεί ο Κανονισμός, δεν θα μπαίνουν τέτοιες επίκαιρες ερωτήσεις.
ΑΝΤΩΝΗΣ ΣΚΥΛΛΑΚΟΣ: Δεν μπορείτε να παρεμβαίνετε έτσι, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Κύριε Πρόεδρε, τα έργα και όταν συνδυάζονται και όταν γίνονται δεν μπορεί να είναι αντικείμενο δημαγωγίας. Και ο κ. Πατάκης νομίζει ότι βγάζει λόγο σε κάποια πλατεία, για να χειροκροτηθεί.
ΓΙΑΝΝΗΣ ΠΑΤΑΚΗΣ: Στη Βουλή είμαστε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επίσης, δεν μπορούν να γίνουν τα έργα με απειλές. 
ΓΙΑΝΝΗΣ ΠΑΤΑΚΗΣ: Δεν είπα καμία απειλή.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πατάκη, εάν θέλετε εσείς μία φορά το έργο, εμείς το θέλουμε εκατό. Μην παριστάνετε τον υπερασπιστή το μοναδικό αυτού του σημαντικού έργου. Και το ξέρετε ότι αυτό το έργο το επανασχεδιάσαμε στο
ΥΠΕΧΩΔΕ μετά το 1994, για να μπορεί να γίνει πραγματικότητα. Αν είχαμε ακολουθήσει τη δική σας συνταγή, έπρεπε να επικυρώσουμε τον άλλο σχεδιασμό και να προχωρήσει και ο άλλος διαγωνισμός, έτσι ώστε τι θα είχε φανεί από το αποτέλεσμα; Εκ των υστέρων με τον αρχικό σχεδιασμό, με το ένα εκατομμύριο κυβικά εκτροπής θα είχε ακυρωθεί στο σύνολό του το έργο, όπως ακυρώθηκε από το Συμβούλιο της Επικρατείας και δεν πρέπει να το αποσιωπείτε αυτό και επίσης θα είχε κοστίσει στο ελληνικό δημόσιο πάνω από τριάντα δισεκατομμύρια, γιατί ήταν σύμβαση σκάνδαλο. Καταλάβατε; Και τότε ως συμμέτοχος και ως πρόεδρος της Πανθεσσαλικής κατηγορούσατε εμένα και την Κυβέρνηση, ότι δεν υπερασπίζομαι το έργο. Και όμως, απεδείχθη ότι αυτή η Κυβέρνηση και εγώ προσωπικά σχεδιάσαμε το έργο, διασφαλίσαμε πόρους και γίνονται εργασίες μετά από δεκαετίες. Γι' αυτό δεν χρειάζεται δημαγωγία, δεν χρειάζονται απειλές και δεν χρειάζονται προστάτες της Θεσσαλίας.
ΓΙΑΝΝΗΣ ΠΑΤΑΚΗΣ: Σας έκανα ερώτηση και δεν μου απαντάτε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ο καθένας κρίνεται και από τα λόγια του και από την πράξη του. Και ως πρόσωπο, κύριε Πατάκη, και ως κόμματα.
ΓΙΑΝΝΗΣ ΠΑΤΑΚΗΣ: Αποφεύγετε την απάντηση.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Οι πολίτες της Θεσσαλίας γνωρίζουν τι κάνει ο Λαλιώτης και τι κάνει ο Πατάκης. Ο Λαλιώτης απαντά με την αλήθεια και την προοπτική του έργου και με τη διασφάλιση των πόρων κι εσείς απαντάτε με τη δημαγωγία.
ΓΙΑΝΝΗΣ ΠΑΤΑΚΗΣ: Αποφεύγετε να απαντήσετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Οι πολίτες της Θεσσαλίας γνωρίζουν τι πράττει το ΠΑΣΟΚ και τι πράττει το ΚΚΕ. Και γι' αυτό κάθε φορά η λαϊκή ετυμηγορία αξιολογεί τα δεδομένα.
(Στο σημείο αυτό κτυπάει το κουδούνι της λήξης του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ, κύριε Υπουργέ. Τελείωσε ο χρόνος σας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας πληροφορώ ότι το έργο θα γίνει με κάθε θυσία, οι πόροι θα διασφαλιστούν από εθνικούς πόρους και θα γίνει η απαραίτητη προσαρμογή μετά την απόφαση του Συμβουλίου της Επικρατείας.
ΓΙΑΝΝΗΣ ΠΑΤΑΚΗΣ: Μέχρι τότε δεν θα υπάρχει Θεσσαλός. Ούτε νερό δεν
έχουν να πιουν.
ΠΡΟΕΔΡΕΥΩΝ (Παναγιώτης Σγουρίδης): Τελειώνετε, κύριε Υπουργέ. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και
Δημοσίων 'Εργων): Καταλάβατε, κύριε Πατάκη; Δεν χρειάζονται προστάτες, υποδείξεις. Ξέρουν τι γίνεται πια...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
Να μη γράφεται τίποτα στα Πρακτικά από αυτά τα οποία ο κύριος
Υπουργός λέει από εδώ και πέρα.
Δεύτερη είναι η με αριθμό 366/29.11.20000 επίκαιρη ερώτηση του
Βουλευτή της Νέας Δημοκρατίας κ. Δημητρίου Κωστόπουλου προς τους Υπουργούς Ανάπτυξης, Οικονομικών, Εργασίας και Κοινωνικών Ασφαλίσεων, σχετικώς με τις προθέσεις της Κυβέρνησης να συμπεριληφθεί στον προϋπολογισμό του 2001, η σχετική πίστωση, για τον "πάγιο πόρο" του Οργανισμού Ασφάλισης Προσωπικού της Δημόσιας Επιχείρησης Ηλεκτρισμού (ΟΑΠ-ΔΕΗ).
Η επίκαιρη ερώτηση έχει ως εξής:
"Από τις συνδυασμένες διατάξεις της παρ. 6 του άρθρου 34 του ν. 
2773/99 και των άρθρων 6 και 9 της κυρωθείσας με την παρ. 12 του ιδίου άρθρου 34 Συμφωνίας, προβλέπεται ότι για τη λειτουργία του ΟΑΠ-ΔΕΗ απαιτείται πρόβλεψη πίστωσης στον κρατικό προϋπολογισμό αντιστοίχου προς την υποχρέωση του κράτους να καλύπτει τον "πάγιο πόρο" του ΟΑΠ-ΔΕΗ κατά την ειδική διαδικασία που αναφέρεται στις παραπάνω διατάξεις.
Επειδή στον κρατικό προϋπολογισμό του έτους 2001 (έτους έναρξης
λειτουργίας του ΟΑΠ-ΔΕΗ) που κατατέθηκε στη Βουλή δεν αναφέρεται εγγραφή σχετικής πίστωσης κατά τη διαδικασία που ορίζει η προηγούμενη διάταξη και επειδή α) παρά τις γενόμενες σχετικές επισημάνσεις και οχλήσεις προς τους αρμόδιους Υπουργούς (Ανάπτυξης, Οικονομικών και Εργασίας και Κοινωνικών Ασφαλίσεων) από τις Ομοσπονδίες Εργαζομένων ΓΕΝΟΠ-ΔΕΗ και Συνταξιούχων
ΠΟΣ-ΔΕΗ δεν έχει δοθεί μέχρι σήμερα συγκεκρκιμένη απάντηση, β) το θέμα αυτό εύλογα έχει προκαλέσει ανησυχία και αίσθημα ανασφάλειας σε εξήντα χιλιάδες οικογένειες εργαζομένων και συνταξιούχων της ΔΕΗ και γ) την μετατροπή της σε Α.Ε. κατά το έτος 2001 όσο και για το επιχειρησιακό σχέδιο της ΔΕΗ, που πρόσφατα προβλήθηκε από τα ΜΜΕ και τον Πρωθυπουργό, το οποίο ακυρώνεται χωρίς την εφαρμογή της υπόψη ειδικής ρύθμισης, 
Ερωτώνται
και καλούνται οι Υπουργοί Ανάπτυξης, Οικονομικών και Εργασίας και
Κοινωνικών Ασφαλίσεων να ενημερώσουν τη Βουλή για τις προθέσεις και ενέργειές τους πάνω σ' αυτό το θέμα και ειδικότερα για να συμπεριληφθεί στον προϋπολογισμό του έτους 2001 η σχετική πίστωση κατά την ειδική διαδικσία που ορίζει ο νόμος";
Κύριε Υπουργέ, πριν σας δώσω το λόγο, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία είκοσι εννιά μαθητές και τρεις συνοδοί δάσκαλοι από το 40ο Δημοτικό Σχολείο Πειραιά.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής )
Θέλω να πω στα παιδιά ότι σήμερα έχουμε κοινοβουλευτικό έλεγχο, γι'
αυτό και στην Αίθουσα βρίσκονται οι Υπουργοί οι οποίοι απαντούν σε ερωτήσεις Βουλευτών.
Ορίστε, κύριε Υπουργέ, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Χαίρομαι ιδιαιτέρως,
κύριε Πρόεδρε, κατ' αρχήν, διότι δίδεται η ευκαιρία μέσω αυτής της επίκαιρης ερώτησης να διευκρινιστούν για άλλη μια φορά ορισμένα θέματα κρίσιμης σημασίας, σχετικά με την ασφάλιση του προσωπικού της Δ.Ε.Η., ιδιαίτερα σε μια περίοδο όπου γίνονται γρήγορα βήματα προς την κατεύθυνση της απελευθέρωσης της αγοράς ενέργειας.
Εμείς από την πρώτη στιγμή είχαμε θέσει ως βασική προϋπόθεση μιας επιτυχούς απελευθέρωσης της αγοράς ηλεκτρικής ενέργειας την επίλυση του χρόνιου ασφαλιστικού ζητήματος του προσωπικού της Δ.Ε.Η. Και λέγω χρόνιο, διότι επί πάρα πολλές δεκαετίες, επί πάρα πολλά χρόνια αυτό το πρόβλημα δεν είχε αντιμετωπισθεί και είχε προκύψει, επειδή ακριβώς ένα μεγάλο μέρος των εισφορών των εργαζομένων παρεκρατούντο από την επιχείρηση, προκειμένου να χρηματοδοτήσουν επενδυτικά έργα έτσι ώστε να διαδοθεί περισσότερο η ηλεκτρική ενέργεια ακόμα και σε περιοχές, που διαφορετικά οι επενδύσεις δεν θα ήταν ασύμφορες για την επιχείρηση από μια στενή επιχειρησιακή σκοπιά, αν κοίταζε κανείς τα πράγματα.
Θέσαμε, λοιπόν, ως θεμελιώδη προϋπόθεση τη διασφάλιση της ασφαλιστικής βιωσιμότητας του ταμείου των εργαζομένων. Και γι' αυτό ψηφίσθηκε ο σχετικός νόμος. Και αυτήν την περίοδο έχει ολοκληρωθεί το προεδρικό διάταγμα, έχει υπογραφεί απ' όλους τους συναρμοδίους Υπουργούς και βρίσκεται σε επεξεργασία στο Συμβούλιο της Επικρατείας και αμέσως μετά θα συσταθεί και θα ξεκινήσει να λειτουργεί ο ασφαλιστικός φορέας του προσωπικού της Δ.Ε.Η.
Τόσο ο νόμος, όσο και το προεδρικό διάταγμα, θεσπίζουν ρητά τη
συμβολή του κρατικού προϋπολογισμού στον οργανισμό αυτόν, μια συνεισφορά η οποία αποκαλείται "πάγιος πόρος", ακριβώς επειδή είναι ένας μηχανισμός επανακατάθεσης του οφέλους το οποίο έχει αποκτήσει η κοινωνία από τις επενδύσεις για σκοπούς κοινής ωφέλειας που έκανε η επιχείρηση με χρήματα, που προήρχοντο από τις εισφορές των εργαζομένων. Και αυτό αποτελεί ένα δεδομένο, το οποίο και έχει νομοθετηθεί αλλά και περιγράφεται αναλυτικά στο προς ολοκλήρωση προεδρικό διάταγμα.
Θέλω να τονίσω για άλλη μια φορά ότι το ταμείο αυτό είναι απόλυτα διασφαλισμένο και από τους πόρους της επιχείρησης και από τις εισφορές των εργαζομένων, αλλά και από την συνεισφορά του κρατικού προϋπολογισμού, ο οποίος, όπως προβλέπεται ρητά και τελεσίδικα στο προεδρικό διάταγμα, καλύπτει κάθε διαφορά μεταξύ εσόδων και εξόδων που προκύπτει από τη διαχείριση του ταμείου.
Πώς θα γίνεται τώρα η εγγραφή στον προϋπολογισμό: Η εγγραφή στον
προϋπολογισμό θα γίνεται ακριβώς όπως γίνεται και για τους άλλους αντίστοιχους ασφαλιστικούς οργανισμούς, στους οποίους έχει μία συνεισφορά το κράτος. Το τελευταίο και πολύ γνωστό παράδειγμα είναι ο Οργανισμός Αγροτικής Ασφάλισης, ο οποίος έχει ειδική εγγραφή στον προϋπολογισμό όπου προβλέπονται οι ενισχύσεις, οι οποίες τίθενται. Μάλιστα θέλω να σας αναφέρω και ρητά ότι γίνεται σ' ένα ειδικό κεφάλαιο για τη συνεισφορά του
Κράτους σ' αυτόν τον οργανισμό έτσι ώστε να μην υπάρχει η παραμικρή αμφιβολία για τη διασφάλιση αυτών των πόρων. Γίνεται στο κεφάλαιο εκείνο όπου περιγράφονται οι εκδόσεις ομολόγων με τις οποίες προικίζεται αυτός ο οργανισμός.
Επίσης μ' έναν παρόμοιο τρόπο γίνονται και οι συνεισφορές του
κρατικού Προϋπολογισμού σε αντίστοιχα ταμεία, όπως είναι το ταμείο του ΤΑΠ-ΟΤΕ και μία σειρά από άλλα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Μισό λεπτό, κύριε Πρόεδρε.
Επειδή όμως δεν έχει ξεκινήσει να λειτουργεί αυτός ο οργανισμός τη
στιγμή αυτή που μιλάμε, διότι αναμένεται η περάτωση του προεδρικού διατάγματος, η χρηματοδότηση από τον κρατικό προϋπολογισμό θα γίνει εκ των υστέρων έτσι ώστε να υπάρχει και ο οργανισμός, ο οποίος θα δεχθεί αυτήν τη συνδρομή του κρατικού προϋπολογισμού.
Και από τον επόμενο Προϋπολογισμό φυσικά θα εγγράφεται στην ίδια ειδική γραμμή η κρατική χρηματοδότηση, η οποία θα συμπληρώνει τη διαφορά μεταξύ εσόδων και εξόδων έτσι ώστε όχι μόνο να είναι συγκεκριμένο ότι οι πόροι και οι υποχρεώσεις του οργανισμού θα καλυφθούν, αλλά να δοθεί η δυνατότητα στον οργανισμό να δημιουργήσει και μία σειρά από πλεονάσματα, τα οποία καταλλήλως θα αξιοποιηθούν.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωστόπουλε, έχετε το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, δεν καλύφθηκα και νομίζω
ότι δεν καλύφθηκε και το αίτημα των εξήντα χιλιάδων εργαζομένων και συνταξιούχων της ΔΕΗ, οι οποίοι πίστεψαν -και πολύ καλά- όταν υπογράφηκε η σύμβαση μεταξύ της Κυβέρνησης, του Υπουργού Ανάπτυξης και της ΓΕΝΟΠ-ΔΕΗ και κυρώθηκε με το ν. 2773/1999 στο άρθρο 34, ότι στον προϋπολογισμό θα κατεγράφετο το κονδύλι, το οποίο υποχρεούται το δημόσιο, η ελληνική Κυβέρνηση να καταβάλει στον Οργανισμό Ασφάλισης Προσωπικού της ΔΕΗ και το οποίο είναι η διαφορά που προκύπτει μεταξύ των εσόδων και των δαπανών. Για το πρώτο έτος λειτουργίας για το οποίο συζητάμε ανέρχεται σε ογδόντα δισεκατομμύρια πενήντα επτά εκατομμύρια (80.057.000.000) δραχμές για την ακρίβεια. Συνεπώς, κύριε Υπουργέ, αυτό το κομμάτι δεν έρχεται να λύσει το πρόβλημα.
Το άρθρο 34 αναφέρει σαφώς ότι το δημόσιο θα καταβάλει -και το δημόσιο εν προκειμένω υποκαθιστά τη ΔΕΗ- ως αντιπαροχή έναντι της περιουσίας -και εν προκειμένω θα αφαιρείται και από την περιουσία- το κονδύλι στο οποίο αναφέρθηκα. Βλέπω λοιπόν ότι έρχεστε και τα λέτε αυτά εκ των υστέρων και δεν ξέρω πώς θα γίνει πρακτικά. Διότι είναι γνωστό ότι ο προϋπολογισμός ψηφίζεται στη Βουλή ως έχει, δεν έχετε δηλαδή τη δυνατότητα παρ' όλο ότι θα έλθει εντός των ημερών ούτε σ' αυτόν τον προϋπολογισμό να το βάλετε αυτό το κονδύλι. Αφήνετε συνεπώς ένα μεγάλο κενό.
Εγώ δηλαδή έχω την απορία πώς είναι δυνατόν, υπάρχοντος αυτού του
κενού, να γίνει η ανώνυμος εταιρεία. και να υλοποιηθεί και το επιχειρησιακό σχέδιο εάν τα χρήματα αυτά δεν αναφέρονται σαφώς, επαναλαμβάνω, στον προϋπολογισμό και στην εισηγητική έκθεση με τις προϋποθέσεις που είπα προηγουμένως.
'Εχω δηλαδή μεγάλη απορία και θα ήθελα να μου πείτε πώς πραγματικά θα πούμε σ' αυτούς τους ανθρώπους που περιμένουν σήμερα ότι θα καλύψετε αυτό το ποσό. Βεβαίως το γεγονός ότι δεν έχει γίνει ο οργανισμός όπως μου λέτε και το προεδρικό διάταγμα είναι ένα θέμα, το οποίο όμως δεν λύνει το πρόβλημα του πρώτου έτους λειτουργίας του ασφαλιστικού οργανισμού. Πώς θα λειτουργήσει αυτός ο οργανισμός;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το
λόγο για δύο λεπτά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κατ'αρχήν να σας πω ότι όλο το πλαίσιο το οποίο επιτρέπει τη λειτουργία της απελευθερωμένης αγοράς ενέργειας ευτυχώς που δεν ακολούθησε τις δικές σας απόψεις και κατευθύνσεις, διότι, όταν είχατε ξεκινήσει πριν από αρκετά χρόνια να κινείσθε προς αυτήν την κατεύθυνση, δεν είχατε λάβει ουδεμία μέριμνα για το πως θα επιλυθεί το χρονίζον πρόβλημα των ασφαλισμένων της Δ.Ε.Η. Γι'αυτό ακριβώς εμείς θεωρήσαμε ως ένα από τα θεμελιώδη ζητήματα που έπρεπε να επιλυθούν, την οριστική, βιώσιμη, αξιοπρεπή και ασφαλή αντιμετώπισή του.
Θέλω να σας πω ότι το προεδρικό διάταγμα το οποίο έχει υπογραφεί και επεξεργάζεται το Συμβούλιο της Επικρατείας, περιγράφει ρητά και αναμφισβήτητα ότι το ποσό της διαφοράς μεταξύ εσόδων και δαπανών θα καλυφθεί από σχετική πίστωση του κράτους και μέχρι να αναγραφεί αυτή η πίστωση, να βρεθεί τρόπος εξόφλησης, καλύπτεται πλήρως από την επιχείρηση.
Κατά συνέπεια, δεν υπάρχει απολύτως κανένα ζήτημα ούτε θα υπάρξει, σχετικά με τη διασφάλιση της καταβολής των ασφαλιστικών υποχρεώσεων. Το ένα είναι αυτό.
Δεύτερον, την ίδια ακριβώς συζήτηση και την ίδια αμφιβολία είχε προσπαθήσει η Νέα Δημοκρατία να δημιουργήσει, όταν είχε πρωτοσυσταθεί ο Οργανισμός Ασφάλισης Αγροτών. Διότι και τότε υπήρχε ακριβώς το ίδιο πρόβλημα. 'Επρεπε να περάσουν ορισμένοι μήνες μέχρι να ξεκινήσει να λειτουργεί ο οργανισμός για να αρχίσουν να γράφονται οι πιστώσεις. Και το μέγα θέμα συζήτησης το 1997 -το θυμάμαι διότι απαντούσα ως Υφυπουργός Οικονομικών- ήταν που είναι οι πιστώσεις και γιατί λέτε πράγματα τα οποία δεν τα εφαρμόζετε.
Μόλις δημιουργήθηκε ο οργανισμός, αμέσως συμφωνήθηκε μεταξύ Υπουργείου Οικονομικών και Υπουργείου Κοινωνικών Ασφαλίσεων η καταβολή των κρατικών συνεισφορών και αμέσως μετά από τον επόμενο προϋπολογισμό δημιουργήθηκε ειδική γραμμή, που περιγράφει τις συνεισφορές του δημοσίου στην ασφάλιση με συγκεκριμένα ποσά από το 1998 και μετά.
Θέλω να σας πω ότι όλα είναι προγραμματισμένα. Και οι οφειλές θα καταβληθούν για το 2000 από τον κρατικό προϋπολογισμό και εφεξής, από τον προϋπολογισμό που θα συγκροτηθεί του χρόνου για τα επόμενα χρόνια, θα υπάρχει ειδική γραμμή πίστωσης που θα προβλέπει τα ποσά αυτά.
Κατά συνέπεια, το ασφαλιστικό της Δ.Ε.Η. είναι λελυμένο, διασφαλισμένο και βιώσιμο και αυτό θα αποτελέσει και ένα καθοριστικό παράγοντα για την επιτυχή απελευθέρωση της αγοράς ηλεκτρικής ενέργειας μέσα στην οποία εμείς βλέπουμε μια Δ.Ε.Η. να είναι μια ισχυρή επιχείρηση έτσι ώστε να μπορέσει να ανταποκριθεί στο ρόλο της προς όφελος των καταναλωτών, της εθνικής οικονομίας, αλλά και των εργαζομένων σε αυτήν. 
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δευτέρου
κύκλου. Η δεύτερη, με αριθμό 352/29.11.2000 επίκαιρη ερώτηση της Βουλευτού της Νέας Δημοκρατίας κ. Φάνης Πετραλιά-Πάλλη, προς τους Υπουργούς Δημόσιας Τάξης, Υφυπουργό Πολιτισμού (Αρμόδιο για θέματα Αθλητισμού), σχετικά με την απόφαση του Υπουργείου να υπηρετήσουν σε Αστυνομικά Τμήματα οι βετεράνοι πολυνίκες κλπ., διαγράφεται κατόπιν κωλύματος του Υπουργού.
Τρίτη είναι η με αριθμό 357/29.11.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τους Υπουργούς Εθνικής Οικονομίας, Ανάπτυξης, σχετικά με την πτώση των επιτοκίων καταθέσεων στις τράπεζες, την κερδοσκοπία με τα επιτόκια χορηγήσεων κλπ.
Η επίκαιρη ερώτηση του κ. Σκυλλάκου έχει ως ακολούθως:
"Αρνητική γίνεται πλέον η απόδοση των τραπεζικών καταθέσεων του λαού, αφού το επιτόκιο για καταθέσεις ταμιευτηρίου η Εμπορική Τράπεζα το μειώνει στο 4,5%, η Εθνική Τράπεζα στο 4,25%, η Αγροτική Τράπεζα της Ελλάδος στο 4,4%, η EUROBANK στο 4,25%, ενώ αναμένονται ανάλογες μειώσεις και από τις υπόλοιπες τράπεζες.
'Ετσι, σε μια περίοδο κατά την οποία ο πληθωρισμός "τρέχει" ήδη στο
4,2%, οι πραγματικές αποδόσεις των καταθέσεων ταμιευτηρίου -αν συνυπολογιστεί και ο φόρος 15% επί των τόκων- κυμαίνονται από 3,6% έως 3,8%, δηλαδή η πραγματική αξία των καταθέσεων μειώνεται κατά 0,4% έως 0,6%.
Η όλη εξέλιξη αποκτά χαρακτήρα πραγματικής πρόκλησης, αφού οι
τράπεζες αγοράζουν πολύ φθηνά το χρήμα με τα χαμηλότατα επιτόκια καταθέσεων την ώρα που το πωλούν πανάκριβα κερδίζοντας αστρονομικά ποσά από τα υψηλότατα επιτόκια χορηγήσεων.
Ερωτώνται οι κύριοι Υπουργοί, ποια μέτρα πρόκειται να πάρει η Κυβέρνηση και πότε ώστε να προστατευθούν οι λαϊκοί καταθέτες από την τοκογλυφική κερδοσκοπική δραστηριότητα των τραπεζών που αποσπούν τεράστια υπερκέρδη από τη λαϊκή αποταμίευση."
Ο Υφυπουργός Οικονομικών κ. Φωτιάδης έχει το λόγο για τρία λεπτά για να πρωτολογήσει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, στο νέο διεθνές ανταγωνιστικό περιβάλλον που διαμορφώνεται, εάν θέλουμε οι ελληνικές τράπεζες να είναι ανταγωνιστικές, αλλά και να επιβιώσουν και να παραμείνουν τελικώς σε ελληνικά χέρια, θα πρέπει να έχουν επαρκή κεφάλαια σε σχέση με τους κινδύνους των στοιχείων του ενεργητικού τους.
'Ενα υγιές και σταθερό τραπεζικό σύστημα είναι αποτελεσματικό, κύριε συνάδελφε, όταν επιτελεί την οικονομική του λειτουργία με μικρότερο δυνατό κοινωνικό κόστος και θα συμφωνήσω σ' αυτό μαζί σας. Σύμφωνα με απόφαση του Ευρωπαϊκού Συμβουλίου τα τραπεζικά συστήματα των χωρών-μελών της Ευρωπαϊκής 'Ενωσης θα πρέπει να έχουν απελευθερωθεί απ' όλους τους πιστωτικούς ελέγχους κατά τη δεύτερη φάση της ΟΝΕ.
Η χώρα μας έχει σχεδόν ολοκληρώσει αυτήν τη διαδικασία και συνεπώς, στα πλαίσια της νέας χρηματοοικονομικής αγοράς που έχει δημιουργηθεί οι εξελίξεις διαμορφώνονται από τον ελεύθερο ανταγωνισμό και την αποτελεσματικότητα, αλλά και την προσαρμοστικότητα που επιδεικνύει κάθε τράπεζα ξεχωριστά και όχι από κρατικές παρεμβάσεις και πιστωτικούς ελέγχους.
Είναι αυτονόητο ότι το όφελος των αποταμιευτών είναι άρρηκτα συνδεδεμένο με μία οικονομική πολιτική ιδιαίτερα σταθερή, η οποία να εξασφαλίζει ένα χαμηλό ρυθμό πληθωρισμού.
Θα πρέπει να πούμε ότι ορισμένα στοιχεία είναι καταλυτικά. Μέχρι το 1992 η σχέση μεταξύ του επιτοκίου τραπεζών και του μέσου επιπέδου του πληθωρισμού ήταν αρνητική. Δηλαδή τα επιτόκια ήταν χαμηλότερα μέχρι το 1992 από τον πληθωρισμό και επομένως η απόδοση για τους καταθέτες ήταν αρνητική. Από το 1993 και μετά δειλά φθάσαμε σε μία μεγέθυνση της ψαλίδας και θετική απόδοση η οποία έφθασε σε ένα ιστορικό ρεκόρ το 1999 μιας θετικής απόδοσης 5,3% για τους αποταμιευτές.
Το 2000 με τα στοιχεία που έχουμε μέχρι το πρώτο δεκάμηνο αυτή η
θετική απόδοση περιορίζεται στο 3%. Και βέβαια θα πρέπει να λαμβάνουμε υπόψη ότι ένας φορολογούμενος 'Ελληνας δεν είναι μόνο αποταμιευτής, είναι συγχρόνως και δανειολήπτης, είτε ως δανειολήπτης στεγαστικού δανείου, καταναλωτικού δανείου ή οποιουδήποτε καταναλωτικού δανείου.
'Ετσι, λοιπόν, θα πούμε ότι από το 1992 από το 29% των επιτοκίων
χορηγήσεων των τραπεζών έχουμε φθάσει στο 12% φέτος. 'Εχουμε, δηλαδή, μία μείωση των επιτοκίων της τάξης των δεκαεπτά μονάδων στα επτά-οκτώ τελευταία χρόνια, κάτι το οποίο αποδεικνύει πραγματικά τη ραγδαία μείωση των επιτοκίων. Η δε διαφορά μεταξύ των επιτοκίων ταμιευτηρίου και των επιτοκίων βραχυπρόθεσμων χορηγήσεων στις επιχειρήσεις, μειώθηκε και αυτή αντίστοιχα από 11,5% στο 6,5%. Δηλαδή έχουμε μία μείωση, 5%.
Επομένως, θα έλεγα ότι είναι άδικο να παίρνουμε μεμονωμένα μία συγκεκριμένη χρονική στιγμή και να προβαίνουμε σε συγκρίσεις. Σημασία έχει ότι η μείωση του πληθωρισμού και μία σταθερή οικονομική πολιτική είναι αυτή η οποία ευνοεί και τους αποταμιευτές και τους δανειολήπτες αλλά και το σύνολο της εθνικής οικονομίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Η πολιτική σας είναι περισσότερο νεοφιλελεύθερη από αυτήν που υποστηρίξατε. Δεν μπορείτε να παρεμβείτε στις τράπεζες, γιατί η ελευθερία της αγοράς δεν το επιτρέπει και γιατί θα πέσουν έξω οι τράπεζες άμα παρεμβείτε υπέρ των λαϊκών στρωμάτων.
Είχαν 200% αύξηση των κερδών το 1999 οι δώδεκα εμπορικές τράπεζες. 'Ολα τα στοιχεία που δίνετε δεν είναι ακριβή. Είναι αναληθή. Η ψαλίδα ανάμεσα στα δάνεια χορηγήσεων και στις καταθέσεις όλο και αυξάνει. Για παράδειγμα το 1994 τα καταναλωτικά δάνεια είχαν επιτόκιο 88% μεγαλύτερο από το επιτόκιο καταθέσεων. Σήμερα το 88% έγινε 200%. Η ψαλίδα ανάμεσα στα επιτόκια καταθέσεων και στα επιτόκια χορηγήσεων αυξήθηκαν. Είναι διπλάσια τα επιτόκια μέχρι και τριπλάσια και για ορισμένα καταναλωτικά δάνεια και μέχρι τετραπλάσια. Γι'αυτό και έχουν τέτοια κέρδη. Και αυτό το στηρίζετε. Αυτή είναι η πολιτική σας. Στηρίζετε τη ληστεία των τραπεζών σε βάρος των μικροκαταθετών. Μπορείτε να παρεμβείτε; Μπορείτε. Υπάρχουν κρατικές τράπεζες, που είναι οι ισχυρότερες.
Γιατί να κατεβάσουν τόσο τα επιτόκια καταθέσεων; Γιατί να κερδοσκοπούν σε βάρος των μικρών και των μεσαίων; Είναι διορισμένοι, δικοί σας άνθρωποι στις διοικήσεις. Αν είχαν υψηλότερα επιτόκια καταθέσεων, θα σέρνονταν και οι ιδιωτικές τράπεζες προς τα πάνω. Αλλά
στηρίζετε αυτά τα κυκλώματα. Γι' αυτό σας λέμε ότι είσαστε κόμμα του μεγάλου κεφαλαίου.
Ποιος σας απαγορεύει, οι κρατικές τράπεζες να δώσουν καλύτερα
επιτόκια για τους μικροκαταθέτες; Η πολιτική στήριξης του κεφαλαίου το απαγορεύει, η δική σας πολιτική.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, σέβομαι
τη διαφορετική σας άποψη, δεν συμφωνώ μαζί σας αλλά θα πρέπει και εσείς να αντιληφθείτε και να προσαρμοστείτε στη νέα πραγματικότητα η οποία διαμορφώνεται. Θα σας πω ότι κανένας απολύτως δεν απαγορεύει σε κανέναν να κάνει τίποτα. Είναι η ανταγωνιστικότητα αυτή που το υπαγορεύει. Αν θέλετε να κλείσουν όλες οι ελληνικές τράπεζες, είναι δικαίωμά σας να το προτείνετε, αλλά η υπεύθυνη Κυβέρνηση δεν θα το αποδεχτεί.
Θα σας πω ένα παράδειγμα για να δείτε τι συμβαίνει. Σε όλους τους μεγάλους δανεισμούς του ελληνικού δημοσίου τις τελευταίες δεκαετίες οι ξένες τράπεζες έχουν πάρει τις συμβάσεις δανεισμού για τον απλούστατο λόγο ότι οι ελληνικές τράπεζες δεν ήταν ανταγωνιστικές. 'Οταν έδιναν οι ελληνικές τράπεζες επιτόκια δανεισμού δύο ή τρεις μονάδες μεγαλύτερα, λόγω του μεγάλου κόστους διαχείρισης του χρήματος αλλά και λόγω άλλων συντελεστών που μεγάλωναν το κόστος του χρήματος, το αποτέλεσμα ήταν οι ξένες τράπεζες, αμερικάνικες ή γιαπωνέζικες που είχαν μικρότερο κόστος διαχείρισης του χρήματος να κερδίζουν όλους τους διαγωνισμούς δανεισμού του ίδιου του ελληνικού δημοσίου.
Κύριε συνάδελφε, δεν ξέρω αν το ΚΚΕ διαθέτει δικούς του μηχανισμούς ή οργανισμούς, ώστε να μπορεί να διαψεύδει τα συγκεκριμένα στοιχεία. Τα στοιχεία που προσκομίζουμε είναι επίσημα στοιχεία της Τράπεζας της Ελλάδας, προκύπτουν από τα μηνιαία στατιστικά δελτία της Τράπεζας της Ελλάδας. Αν τυχόν αμφισβητείτε την Τράπεζα Ελλάδας ή την Εθνική Στατιστική Υπηρεσία είναι δικαίωμά σας, αλλά μία ευνομούμενη χώρα στηρίζεται σε θεσμούς και έχει κάποια όργανα τα οποία πρέπει με τον ίδιο επιστημονικό τρόπο και χθες και σήμερα και αύριο να εξάγουν κάποια συμπεράσματα, ώστε να είναι συγκρίσιμα και να λαμβάνονται υπόψη από όποιους καλόβουλους θέλουν πραγματικά να λάβουν γνώση αυτών.

Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Υφυπουργέ. 
Η τέταρτη με αριθμό 359/29.11.2000 επίκαιρη ερώτηση του Ανεξάρτητου
Βουλευτή κ. Γεωργίου Καρατζαφέρη προς τον Υπουργό Ανάπτυξης σχετικώς με την καταγγελία της 'Ενωσης Καταναλωτών και Δανειοληπτών για παραπλανητική τηλεοπτική διαφήμιση της Τράπεζας EUROBANK κλπ. διαγράφεται λόγω
κωλύματος του Υπουργού.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, ο Υπουργός είναι εδώ. Συζήτησε τα μη ουσιώδη, τα μη δύσκολα και στο δύσκολο, επειδή αφορά το θέμα του κ. Λάτση έφυγε;
ΠΡΟΕΔΡΕΥΩΝ (Παναγιώτης Σγουρίδης): Κύριε Καρατζαφέρη ...
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΕΥΩΝ (Παναγιώτης Σγουρίδης): Κύριε Καρατζαφέρη, κλείνω το
μικρόφωνο.
ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΕΥΩΝ (Παναγιώτης Σγουρίδης): Είχε υπάρξει συνεννόηση να απαντήσει η κ. Αποστολάκη και θα σας απαντήσει η κ. Αποστολάκη.

ΓΕΩΡΓΙΟΣ ΚΑΡΑΤΖΑΦΕΡΗΣ: ...
ΠΡΟΕΔΡΕΥΩΝ (Παναγιώτης Σγουρίδης): Επαναλάβετε, λοιπόν, την επίκαιρη ερώτησή σας και θα σας απαντήσει η κ. Αποστολάκη.

Εξαντλήθηκε το δελτίο των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητήσουμε την επερώτηση με αριθμό 25/15.11.2000 των Βουλευτών
της Νέας Δημοκρατίας κυρίων Α. Ρεγκούζα, Δ. Κωστόπουλου, Θ. Σκρέκα, Σ. Δαϊλάκη, Η. Καλλιώρα, Α. Τσιπλάκου, Ε. Χαϊτίδη, Ν. Νικολόπουλου και Γ. Αλογοσκούφη προς τον Υπουργό Εθνικής Οικονομίας και Οικονομικών, σχετικά

με την εφαρμογή του συστήματος TAXIS για την εκκαθάριση των φορολογικών δηλώσεων και το ελεγκτικό έργο των ΔΟΥ της χώρας.
Στην επερώτηση θα απαντήσει ο Υφυπουργός κ. Φωτιάδης.
Με επιστολή του ο κ. Σιούφας εκ μέρους της Νέας Δημοκρατίας ορίζει ως Κοινοβουλευτικό Εκπρόσωπο για την επερώτηση αυτή τον κ. Αλογοσκούφη.
Το λόγο έχει ο πρώτος επερωτών κ. Ρεγκούζας.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, η σημερινή επερώτηση
των συναδέλφων της Νέας Δημοκρατίας υπαγορεύτηκε από δύο βασικά επίκαιρα ζητήματα που απασχολούν την ελληνική κοινωνία και που έχουν σχέση με το Υπουργείο Οικονομικών.
Το πρώτο ζήτημα είναι οι πρωτοφανείς καθυστερήσεις των εκκαθαριστικών σημειωμάτων, δηλαδή η αποστολή των εκκαθαριστικών σημειωμάτων προς τους 'Ελληνες φορολογούμενους. Το δεύτερο ζήτημα είναι η κυκλοφορία ενός ανυπόγραφου σχεδίου προεδρικού διατάγματος που έχει σχέση με την αναβάθμιση των υπηρεσιών του Υπουργείου Οικονομικών και που έχει ξεσηκώσει κοινωνικές αντιδράσεις.
Στο πρώτο θέμα, πριν από δεκαπέντε ημέρες υπήρχαν εξακόσια
είκοσι οκτώ χιλιάδες οκτακόσια σαράντα επτά (628.847) εκκαθαριστικά σημειώματα τα οποία δεν είχαν εκδοθεί από τις υπηρεσίες του Υπουργείου Οικονομικών. Αυτή η καθυστέρηση είναι πρωτοφανής. Να εξηγήσουμε ότι οι προθεσμίες για την υποβολή των φορολογικών δηλώσεων σύμφωνα με το ισχύον νομικό πλαίσιο είναι για το Μάρτιο και για τον Απρίλιο ανάλογα με την κατηγορία των φορολογουμένων. Φέτος, επειδή μεσολάβησαν οι εκλογές στις 9 Απριλίου, είχε δοθεί ένας μήνας παράταση για την υποβολή των φορολογικών δηλώσεων. Ωστόσο αυτή η προθεσμία δεν δικαιολογεί αυτήν τη μεγάλη καθυστέρηση -και θα περιμένουμε βεβαίως εξηγήσεις από την Κυβέρνηση-γιατί δημιουργούνται δύο ειδών επιπτώσεις. Υπάρχουν οι οικονομικές παρενέργειες και υπάρχει και η κοινωνική διάσταση των παρενεργειών.
'Οσον αφορά την οικονομική διάσταση, πολλοί από αυτούς τους φορολογουμένους που θα έχουν χρεωστικά σημειώματα, στερούνται του δικαιώματος που έχουν όλοι οι άλλοι πολίτες, να έχουν την έκπτωση του 2,5% από το κράτος. Επιπλέον όσοι δεν έχουν πάρει τα σημειώματα και τα οποία είναι πιστωτικά ενδεχομένως, ουσιαστικά δανειοδοτούν, χωρίς βέβαια επιτόκιο, το κράτος. Και αυτό γιατί παρακρατήθηκαν φόροι στην πηγή, όταν δηλαδή υπολογιζόταν ο φόρος των αποδοχών παραδείγματος χάρη των εργαζομένων ιδιωτικού και δημόσιου τομέα. Αυτά τα χρήματα καθυστερούνται να αποδοθούν στους φορολογουμένους και αυτοχρηματοδοτείται ουσιαστικά το κράτος χωρίς να πληρώνει τόκους.
Αλλά η οικονομική διάσταση του προβλήματος θα έλεγε κανείς ότι έχει
και μία άλλη πτυχή. Αυτοί που θα κληθούν τώρα με τα εκκαθαριστικά σημειώματα να πληρώσουν μονομιάς αυτές τις υποχρεώσεις, είναι αναγκασμένοι να το κάνουν μες στις γιορτές των Χριστουγέννων με δύο δεδομένα: Με τα αυξημένα έξοδα που προβλέπονται για το τραπέζι των εορτών και ταυτόχρονα με το βάρος των αυξημένων τιμών των καυσίμων που δημιουργούν τεράστια προβλήματα κυρίως στα μικρά εισοδήματα.
Η κοινωνική διάσταση του προβλήματος, κυρίες και κύριοι συνάδελφοι,
έχει σχέση με τα προβλήματα που δημιουργούνται στην εξυπηρέτηση του πολίτη, έχει σχέση, δηλαδή, με αυτό που λέμε ποιότητα παρεχομένων υπηρεσιών από το κράτος. Τα προβλήματα που δημιουργούνται είναι ποικιλόμορφα. Θα σας πω μερικά.
Καθυστερούν οι συντάξεις διαφόρων συνταξιούχων και κυρίως των πολυτέκνων. Και αυτό γιατί, όπως γνωρίζετε, στη σύνταξη της πολύτεκνης μητέρας υπάρχει το πλαφόν οροφής του εισοδήματος, όπου, αν το ξεπεράσει κάποιος, στερείται αυτής της συντάξεως. Αλλά όσοι είναι πιο κάτω, για να μπορέσουν να πάρουν τη σύνταξη, πρέπει να υποβάλουν αίτηση στον Οργανισμό Γεωργικών Ασφαλίσεων με αποτέλεσμα να καθυστερούν πλέον αυτές οι συντάξεις και να δημιουργούνται τεράστια κοινωνικά και βιοποριστικά προβλήματα στους συνταξιούχους.
'Οσοι τη δικαιούνται δεν μπορούν να πάρουν την επιδότηση ενοικίου. Αυτοί που παίρνουν την επιδότηση ενοικίου είναι εκείνοι που δεν έχουν σπίτι και έχουν βέβαια χαμηλό εισόδημα. 'Αρα, λοιπόν, έχει πολύ μεγάλη κοινωνική διάσταση αυτή η καθυστέρηση και εξανεμίζει ουσιαστικά το μέτρο, όπως το οραματίστηκε ο αρχικός νομοθέτης.
Δεν μπορεί κανείς να πάρει έστω και ένα καταναλωτικό δάνειο εάν δεν
έχει το εκκαθαριστικό σημείωμα. Οι τράπεζες ζητούν το εκκαθαριστικό σημείωμα, με έμφαση βέβαια στα στεγαστικά δάνεια. Αυτό συμβαίνει εξαιτίας της καθυστέρησης των εκκαθαριστικών σημειωμάτων.
Τεράστια προβλήματα δημιουργούνται αυτόν τον καιρό στους φοιτητές, οι οποίοι έχουν προβλήματα με τη μη κατάθεση του εκκαθαριστικού σημειώματος
για τον υπολογισμό μορίων με βάση το εισόδημα για τις μεταγραφές των φοιτητών από πανεπιστήμιο σε πανεπιστήμιο, για την εγγραφή τους στη σίτιση και βέβαια για τη δυνατότητα εξασφάλισης μιας θέσης στις φοιτητικές εστίες. Ασφαλώς, όλοι αυτοί που απευθύνονται στις φοιτητικές εστίες είναι εκείνοι οι οποίοι έχουν χαμηλά εισοδήματα. 'Αρα, λοιπόν, η κοινωνική διάσταση και αυτού του προβλήματος είναι πολύ μεγάλη. 
Προβλήματα, επίσης, δημιουργούνται και στη μεταβίβαση οχημάτων. Για
μια μεταβίβαση οχήματος η οικονομική υπηρεσία ζητά και το αντίγραφο του εκκαθαριστικού σημειώματος.
Οι οικοδόμοι δεν μπορούν να πάρουν τα επιδόματα, εάν δεν κατατεθεί το εκκαθαριστικό σημείωμα. Ξέρετε ότι τα επιδόματα αυτά τα παίρνουν κυρίως στις γιορτές. 'Αρα, λοιπόν, αυτή η καθυστέρηση δημιουργεί πρόσθετα προβλήματα.
Ακόμα και μια καινούρια σύνδεση ενός κινητού τηλεφώνου χωρίς το εκκαθαριστικό σημείωμα δεν μπορεί να "περπατήσει". Πολύ δε περισσότερο στα μεγάλα πολυκαταστήματα που υπάρχει η δυνατότητα των δόσεων για τις αγορές, αδυνατούν κάποιοι οικονομικά αδύναμοι πολίτες να κάνουν πράξη αυτήν τη δοσοληψία και να πραγματοποιήσουν αγορές κυρίως τώρα στις γιορτές.

'Ολα αυτά τα προβλήματα παρατηρούνται, όπως σας είπα, για πρώτη φορά. Οι πληροφορίες που έχουμε, είναι ότι στις φετινές φορολογικές δηλώσεις έγιναν πάρα πολλά λάθη. Τα λάθη γίνανε για τους εξής λόγους:
Πρώτον, γιατί τα λεγόμενα τετραγωνάκια δεν συμπληρώθηκαν από τις δημόσιες οικονομικές υπηρεσίες, αλλά αφέθηκαν στην ευθύνη των πολιτών. Ασφαλώς οι πολίτες δεν είναι φοροτεχνικοί για να ξέρουν να συμπληρώνουν

με τον καλύτερο δυνατό τρόπο τις φορολογικές τους δηλώσεις.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ).
Δεύτερη αιτία γι' αυτήν την καθυστέρηση είναι ότι οι υπηρεσίες του Υπουργείου Οικονομικών -κύριε Υπουργέ, δεν λέω ότι είναι διαλυμένεςείναι αποσυντονισμένες. Η έμφαση που δίνω είναι μεταξύ του ΚΕΠΥΟ και του συστήματος ΤΑΧΙS που λειτουργεί.
Τι εννοώ μ' αυτό; Υπάρχουν πληροφορίες -εσείς θα μας το ξεκαθαρίσετεότι η αρχική εκτύπωση των φορολογικών δηλώσεων έγινε από το ΚΕΠΥΟ. Η εκκαθάριση με μεταφορά του προγράμματος από το ΚΕΠΥΟ στο TAXIS έγινε με διαφορετικό τρόπο. 'Ετσι δεν υπήρχε πανομοιότυπη έκδοση στο αποτέλεσμα του εκκαθαριστικού σε κάποιες περιπτώσεις, με αποτέλεσμα να γίνουν φοβερά λάθη, τα οποία βέβαια οι υπηρεσίες όταν τα είδαν έσπευσαν να τα διορθώσουν.
Σημασία έχει ότι και αυτήν τη στιγμή που μιλάμε χιλιάδες εκκαθαριστικά σημειώματα δεν έχουν ακόμα αποσταλεί από το Υπουργείο Οικονομικών. Οι οικονομικές επιπτώσεις που ανέφερα, αλλά κυρίως οι κοινωνικές, εξακολουθούν να υπάρχουν και να δημιουργούν μεγάλες ευθύνες στην Κυβέρνηση.
Το τρίτο θέμα αφορά στην αναδιοργάνωση των οικονομικών υπηρεσιών.
Κυρίες και κύριοι συνάδελφοι -δεν αντέχει αυτό σε απάντηση και αντίκρουση- η Κυβέρνηση αυτοσχεδιάζει. Και αυτοσχεδιάζει, γιατί δεν έχει μια συγκεκριμένη στρατηγική αναδιοργάνωσης των υπηρεσιών. Τουλάχιστον εμείς δεν την ξέρουμε. 'Οφειλε να την παρουσιάσει και προς τους εργαζόμενους και προς τον ελληνικό λαό για να γνωρίζουμε τι κάνει. Ξεκίνησε η δημιουργία του Εθνικού Ελεγκτικού Κέντρου για τις μεγάλες επιχειρήσεις που έχουν πάνω από δύο δισεκατομμύρια (2.000.000.000) δραχμές τζίρο.
Πριν αναφερθώ στα τμήματα ελέγχου, θα ήθελα να σας υπενθυμίσω κάποια πράγματα. Το 1983 οι δύο τότε υπάρχοντες κλάδοι των εφοριακών και των ταμειακών και κυρίως των εφοριακών πραγματοποίησαν τη μεγαλύτερη απεργία της εποχής εκείνης των πενήντα μία ημερών, επειδή αντιδρούσαν στη συνένωση των εφοριών και των ταμείων.
Τότε οι υπηρεσίες ζητούσαν εξειδίκευση του ελεγκτικού έργου και
οργάνωση των υπηρεσιών και στο τμήμα των εισπράξεων και στα λοιπά τμήματα που υπάρχουν στις φορολογικές υπηρεσίες. Η Κυβέρνηση με επιμονή ενοποίησε αυτές τις υπηρεσίες. Σήμερα έρχεται Κυβέρνηση του ιδίου κόμματος και
λέει ξεχωριστά οι έλεγχοι, ξεχωριστά οι ταμειακές υπηρεσίες ουσιαστικά, γιατί με την υποβάθμιση που γίνεται τώρα και μετατρέπονται κάποιες μονάδες σε απλά καταστήματα είσπραξης, αυτό γίνεται.
Πότε τελικά είχε δίκιο η Κυβέρνηση; 'Οταν ενοποιούσε αυτές τις

υπηρεσίες ή τώρα που τις διαλύει; Εγώ θα έλεγα ότι ούτε τότε που τις ενοποιούσε είχε δίκιο ούτε τώρα με τον τρόπο που τις διαλύει έχει δίκιο. Και αυτό γιατί δεν έχει στρατηγικό σχεδιασμό για το θέμα. Αυτό προκύπτει από τα εξής: Κύριε Υπουργέ, υπάρχει αναλογιστική μελέτη γι'αυτό που πάτε να κάνετε; Τι θα γίνει με το κόστος και με τις δαπάνες που έχουν γίνει μέχρι σήμερα για την εγκατάσταση του TAXIS; Μία πρίζα σε μία ΔΟΥ που μπαίνει για το TAXIS στοιχίζει εκατό χιλιάδες δραχμές. 'Εχουν δε μπει όχι μόνο πρίζες αλλά έχουν γίνει και εγκαταστάσεις.
Πόσες είναι αυτές οι δαπάνες, γιατί τις κάνατε; Αφού τώρα αλλάξατε, ποιος θα τις πληρώσει; Ασφαλώς ο ελληνικός λαός. Γι'αυτό σας λέω ότι δεν έχετε ούτε σχεδιασμό συγκεκριμένο ούτε αναλογιστική μελέτη που να προβλέπει το κόστος και τη διάρθρωση των υπηρεσιών. Υπάρχουν ακόμη και προβλήματα θέσεων. Υπάρχουν διευθυντικές θέσεις που με τον υπάρχοντα σχεδιασμό δεν προβλέπεται τι θα γίνουν. Οι εργαζόμενοι αντιδρούν, η

Τοπική Αυτοδιοίκηση και οι επαγγελματικές οργανώσεις αντιδρούν. Αναφέρομαι στο σχέδιο του προεδρικού διατάγματος για την ολοκλήρωση υποτίθεται της οργανωτικής δομής.
Κάνατε, λοιπόν, το Εθνικό Ελεγκτικό Κεντρο. Το στελεχώσατε με κάποιες διαδικασίες που οι ίδιοι οι εργαζόμενοι τις κατήγγειλαν. Δημιουργήθηκε θέμα αν η στελέχωση έγινε αξιοκρατικά ή αν κυριάρχησε ο κομματισμός. Πάντως, αυτές οι εξετάσεις μέχρι ένα βαθμό ήταν χαλαρές. Στη συνέχεια δημιουργήσατε τα Περιφερειακά Ελεγκτικά Κέντρα. Σε όσα από αυτά έχουν τη δικαιοδοσία ελέγχων από τριακόσια πενήντα εκατομμύρια μέχρι δύο δισεκατομμύρια η στελέχωσή τους έγινε με κάποιες διαδικασίες πάρα πολύ διάτρητες. Για παράδειγμα έμπαιναν μέσα για εξέταση οι υποψήφιοι ένας ένας και όχι πέντε πέντε για να μην ακούν ο ένας τον άλλον. Το κυρίαρχο στοιχείο της επιλογής ήταν η κομματική προσήλωση. Δεν εξηγείται διαφορετικά γιατί αυτός ο μηχανισμός αδιαφάνειας στη διαδικασία των εξετάσεων.
Μάλιστα, υπάρχουν πληροφορίες ότι κάποιοι από τους υποψήφιους ελεγκτές που έμπαιναν μέσα έλεγαν την ιστορία της ζωής τους και κανένα αστείο με την επιτροπή και έφευγαν. 'Ομως, σε κάποιους άλλους έκαναν προδιαγεγραμμένες ερωτήσεις για να κοπούν και να βγουν έξω από το σύστημα.
'Ερχομαι στο θέμα των Τοπικών Ελεγκτικών Κέντρων. Είναι μία λύση που θα μπορούσε να υπάρξει μέσα στις υφιστάμενες ΔΟΥ ώστε να αναβαθμισθεί το ελεγκτικό έργο και να πλαισιωθεί με κάποιους ανθρώπους ειδικά σε κάποιες περιφερειακές μονάδες για να μπορούν να κάνουν τη δουλειά τους και όχι να γίνονται αυτά τα ξεχωριστά ελεγκτικά κέντρα. Εδώ οι διαδικασίες είναι πιο αυστηρές από αυτές που είχατε στο Εθνικό Ελεγκτικό Κέντρο. Δηλαδή, από τους ελεγκτές που θα ελέγχουν επιχειρήσεις με τζίρο πενήντα εκατομμύρια έως τριακόσια εκατομμύρια τους ζητάμε πέραν της γνώσεως των ηλεκτρονικών υπολογιστών -καλώς- βιομηχανική λογιστική, νομικές γνώσεις. Εδώ υπάρχουν άνθρωποι που δεν είναι όλοι πανεπιστημιακού επιπέδου.
Δηλαδή οι εξετάσεις πιο σκληρές και απ' αυτές του ΕΦΕΚ, του ανωτάτου ελεγκτικού οργάνου. Γιατί όλα αυτά; Γιατί δεν τα σχεδιάσατε από την αρχή ώστε να προσδιορίσετε και τις εξετάσεις και τις προϋποθέσεις για τους ελεγκτές και πώς θα αναπαράγετε το ελεγκτικό έργο γιατί κινδυνεύετε να το χάσετε, εννοώ την τροφοδότηση με νέους ελεγκτές από τη στιγμή που ο φορολογικός έλεγχος θα φύγει μέσα από τη φορολογική μονάδα και θα μεταφερθεί στο ελεγκτικό κέντρο. Εκεί θα γίνει μόνο η βελτίωση των ελεγκτών που θα υπάρχουν. Νέο φυτώριο ελεγκτών δεν θα αναπαράγεται και σε μερικά χρόνια θα το αντιμετωπίσετε αυτό. Βέβαια εσείς επαίρεστε ότι με τη λειτουργία του ελεγκτικού έργου κατ' αυτόν τον τρόπο αυξήσατε τα φορολογικά έσοδα. Θα σας πω εγώ πώς θα αυξήσετε. Στην αρχή πιάσατε τους 
οργανισμούς του ευρύτερου δημόσιου τομέα, τις κρατικές επιχειρήσεις π.χ. την Εθνική Τράπεζα τον προηγούμενο χρόνο και βάλατε φόρους κατά το "Γιάννης κερνάει Γιάννης πίνει", δημιουργήσατε προϋποθέσεις έπαρσης ότι αυξήθηκαν τα έσοδα και τρέχετε να τα εισπράξετε από τον εαυτό σας. Δημιουργήσατε π.χ. μέσα στο 2000 φορολογικό έλεγχο για τη ΔΕΗ, έρχεστε

στη Βουλή δεν απαντάτε πόσοι είναι οι φόροι για τη δημόσια επιχείρηση δεν απαντάτε αν υπάρχουν ευθύνες υπηρεσιακές ή ποινικές για ανθρώπους που διαχειρίζονται τα ζητήματα της ΔΕΗ και με το τελευταίο φορολογικό
νομοσχέδιο έρχεστε και κάνετε πέντε χρόνια άτοκο διακανονισμό στη ΔΕΗ, αυτά, δηλαδή, που παρουσιάσατε πριν λίγες μέρες και που θα μας τα πείτε σύντομα και στον προϋπολογισμό ότι αποτελούν το στοιχείο υπολογισμού αυξημένων εσόδων τα μεταβιβάζετε για να τα εισπράξετε μετά από πέντε χρόνια. Την ίδια ευαισθησία δεν τη δείχνετε ούτε κάνετε την ίδια χαριστική ρύθμιση στους πολίτες και κυρίως όταν κάνετε ρυθμίσεις κάνετε σ' αυτούς που έχουν χρήματα για να πληρώσουν κυρίως και όχι στους μικρούς.
Εκείνο που θέλω να τονίσω ιδιαίτερα, κύριε Υπουργέ, είναι ότι με το σχέδιο προεδρικού διατάγματος που σας είπα ότι διαφωνούν όλοι οι φορείς και που το συνδικαλιστικό κίνημα των εργαζομένων ετοιμάζεται και για απεργιακές κινητοποιήσεις, που σημειωτέον αυτό το σχεδιο έχει υπογραφεί από κάποιους υπηρεσιακούς παράγοντες, οι οποίοι διαφωνούν ακόμα και για την υπογραφή τους και ταυτόχρονα δεν έχει την υπογραφή του Γενικού Διευθυντή. Το έχω εδώ το σχέδιο αυτό και θα ήθελα να μας εξηγήσετε γιατί ο αρμόδιος Γενικός Διευθυντής των ελέγχων δεν υπογράφει αυτό το προεδρικό διάταγμα. Μήπως διαφωνεί και δεν το υπογράφει; Επίσης για τις επιπτώσεις που έρχονται έχω λάβει πάρα πολλά υπομνήματα από διάφορους νομούς που αναφέρουν ότι με τον τρόπο που λειτουργείτε και με την αναδιοργάνωση που επαγγέλεστε δεν προωθείτε την περιφερειακή ανάπτυξη του τόπου, δημιουργείτε προβλήματα λειτουργίας, αλλά και ποιότητας παρεχομένων 
υπηρεσιών προς τους πολίτες και ετοιμάζονται για κάποιες κινητοποιήσεις. Μάλιστα λέγεται πως σε ορισμένες περιπτώσεις, δεν ξέρω αν είναι αλήθεια, κάποιοι δήμαρχοι λένε ότι επειδή δεν ανήκουν στο κυβερνών κόμμα τους εκδικείστε. Δεν ξέρω αν έτσι έχουν τα πράγματα σημασία έχει ότι λέγονται και εγώ θα αναφερθώ στην εκλογική μου περιφέρεια στη ΔΟΥ Λαγκαδά που υποβαθμίζεται. Εξ άλλου υποβαθμίζετε πολλές ΔΟΥ, όπως είναι του Ζαγκλιβερίου, του Σοχού στην εκλογική μου περιφέρεια, τις μετατρέπετε σε γραφεία είσπραξης και πριν λίγες μέρες σε παρόμοια επερώτηση Βουλευτών

του Νομού Τρικάλων δηλώσατε ότι κάποιες από αυτές τις μονάδες τις καταργείτε, γιατί είναι αντιπαραγωγικές και έχουν μεγάλο κόστος. Δηλαδή σε λίγο καιρό θα πείτε και γι' αυτά τα τμήματα που δημιουργείτε ότι έχουν τα ίδια προβλήματα και τελικά η περιφερειακή ανάπτυξη πάει περίπατο. 
Στοχεύετε, κύριε Υφυπουργέ, να κάνετε μια εφορία ανά νομό, το λέτε
μέσα στο προεδρικό διάταγμα και τα υπόλοιπα θα μείνουν υποκαταστήματα ταμειακής είσπραξης. Αυτός είναι ο εκσυγχρονισμός; Και όταν κάνετε ένα σχέδιο δεν μιλάει κανένας ειδικός, αφού δεν έχετε αναλογική μελέτη και λαμβάνετε υπόψη ψυχρά μόνο να περιορίσετε το κόστος λειτουργίας των 
υπηρεσιών και όχι την ποιότητα των παρεχομένων υπηρεσιών προς τον πολίτη. Τεχνοκράτες είναι οι πολιτικοί ή πρέπει να συμβουλεύονται τους
τεχνοκράτες αλλά το βασικό κριτήριο πρώτα και κύρια είναι το συμφέρον του πολίτη και οι προσφερόμενες υπηρεσίες στον πολίτη. Λάβατε υπόψη σας τους γεωγραφικούς παράγοντες γι' αυτήν την αναδιοργάνωση, δηλαδή, την
κατάργηση αυτών των μονάδων;
Λάβατε υπόψη τους εθνικούς λόγους που υπαγορεύουν την παρουσία ορισμένων από αυτές τις μονάδες στα σύνορα της χώρας; Νομίζω πως όχι. Και ακριβώς επειδή δεν λάβατε υπόψη σας όλους αυτούς τους παράγοντες, εμείς

και σας ελέγχουμε και προβλέπουμε ότι αυτό το σχέδιο των ελεγκτικών μηχανισμών που έχετε δημιουργήσει δεν πρόκειται να αντέξει, γιατί ο ελεγκτικός μηχανισμός που κάνατε είναι μία προσπάθεια συγκέντρωσης οικονομικής δύναμης σε δύο, τρεις ανθρώπους κεντρικά στο Υπουργείο Οικονομικών. Την οικονομική αυτή δύναμη μπορούν άνετα να τη μετατρέψουν σε πολιτική δύναμη επηρεασμού κατά τη διάρκεια των εκλογών ή και κατά περίπτωση και ταυτόχρονα συντηρείται μία φημολογία η οποία υπάρχει ότι εκεί δημιουργήθηκε ένα κλειστό μαύρο κύκλωμα, που ενδεχομένως να δημιουργούνται και προβλήματα που έχουν σχέση με την ηθική, με τη διαφάνεια και τη λειτουργία των υπηρεσιών γενικότερα σε όλη την Ελλάδα. 
Κάνετε λάθος, κύριε Υπουργέ, και σας καλούμε εμείς της Νέας
Δημοκρατίας να μην προχωρήσετε τουλάχιστον στην υπογραφή του προεδρικού διατάγματος, πριν μας φέρετε εδώ στη Βουλή μία υποτυπώδη, έστω, αναλογιστική μελέτη, που να προβλέπει και τα προβλήματα που δημιουργούνται στο διοικητικό επίπεδο και στο κοινωνικό επίπεδο και

βεβαίως να μας δίνουν και το κόστος αυτής της επιχειρούμενης αλλαγής, που προσπαθείτε στην αναδιοργάνωση των υπηρεσιών του Υπουργείου Οικονομικών. 
Πάντως, μη χρησιμοποιείτε πάντα για την αύξηση των εσόδων που
επικαλείσθε την ελεγκτική αναδιοργάνωση της χώρας, γιατί σε λίγο με τον τελειωμό των ελέγχων των μεγάλων επιχειρήσεων, που έχετε προεπιλέξει στην αρχή τώρα, θα βρεθείτε πολύ γρήγορα στο φαινόμενο να μην μπορείτε να καταγράψετε τα έσοδα που με ευχέρεια μπορείτε να τα προβλέπετε στον προϋπολογισμό.
Εγώ έχω κάποια στοιχεία και για την απόδοση των ελεγκτικών και περιφερειακών κέντρων. Αλλά επιφυλάσσομαι για τη δευτερολογία, για να δούμε και επί της ουσίας τι προσφέρουν αυτά τα ελεγκτικά κέντρα, αν τα ποσοστά αποδόσεώς τους είναι ανάλογα με τα ποσοστά αποδόσεως των μονάδων ελέγχου, που λειτουργούν σήμερα μέσα στις δημόσιες οικονομικές υπηρεσίες. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία σαράντα τρεις μαθητές και δύο συνοδοί καθηγητές, το πρώτο γκρουπ από το 63ο Γυμνάσιο Α' Αθηνών.
Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες)
Κύριοι συνάδελφοι, χειροκροτάτε αλλά θα ήταν καλύτερα να έλθετε μπροστά, να σας δουν κιόλας κι εσείς, κύριε Καρρά, και ο κ. Αγολοσκούφης και οι υπόλοιποι Βουλευτές που παρευρίσκονται. Κανονικά πρέπει να αναγγέλλουμε τα ονόματα των παρόντων Βουλευτών από τη συγκεκριμένη περιφέρεια.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, να εξηγήσετε στα παιδιά ότι έχουμε επερώτηση, γι'αυτό δεν είναι παρόντες σήμερα στο Κοινοβούλιο πολλοί Βουλευτές!
ΠΡΟΕΔΡΕΥΩΝ (Κωνσταντίνος Βρεττός): Μάλιστα.
Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν μπορούμε βέβαια να πούμε ότι το Υπουργείο Οικονομικών σήμερα βρίσκεται στην κατάσταση που βρισκόταν μερικά χρόνια πριν. Τα πράγματα έχουν κάπως καλυτερεύσει. Βέβαια αυτό, κύριε Υπουργέ, δεν είναι προς έπαινο ή προς ψόγον γι' αυτά που θα πω εν συνεχεία για σας, γιατί εσείς είσθε καινούριος στον τομέα αυτόν.
Πρέπει όμως να πω τα εξής. Εγώ είμαι ένας φορολογούμενος 'Ελληνας επί δεκαετίες και υποβάλλω μία φορολογική δήλωση, η οποία είναι απλή, ξεκάθαρη. Το εκκαθαριστικό μου σημείωμα κάθε χρόνο το παίρνω είτε ένα μήνα μετά από την υποβολή της καινούριας φορολογικής δήλωσης παρεμβαίνοντας ο ίδιος, όπως έγινε πριν από δύο χρόνια, είτε όπως πέρυσι που το πήρα τις παραμονές της υποβολής της φορολογικής δήλωσης.
Φέτος μπαίνουμε σε ένα μήνα στο 2001. Ετοιμαζόμαστε να υποβάλουμε φορολογικές δηλώσεις κι εγώ δεν έχω πάρει ακόμα το εκκαθαριστικό. Το λέω αυτό, για να δω -είναι και ο λόγος για τον οποίο επερωτάσθε σήμερα- ποιΑ είναι η οργάνωση του ΚΕΠΥΟ. Αν αρχίσετε να μου λέτε διάφορες δικαιολογίες, θα τις δεχθώ, αλλά γενικώς βλέπω ότι κάτι δεν πάει καλά στο ΚΕΠΥΟ. Τα πράγματα έχουν αλλάξει, αλλά κάνοντας κριτική στο τέλος του 2000, νομίζω ότι μπορούμε να πούμε ορισμένα πράγματα.
Εκείνο που πρέπει να έχουμε σαν κεντρικό σημείο σκέψεως είναι ότι το Υπουργείο Οικονομικών θα έπρεπε να είναι το Υπουργείο πιλότος για ολόκληρη την Κυβέρνηση.
Φωνάζουμε όλοι και μιλάμε για εκσυγχρονισμό της Δημόσιας Διοίκησης. Και τι σημαίνει εκσυγχρονισμός; Πέρα από τα τεχνολογικά μέσα και της σύγχρονης τεχνογνωσίας που πρέπει να γνωρίζουν οι υπάλληλοι και να τα χρησιμοποιούν πρέπει να έχουμε μια αξιοκρατική πυραμίδα στο Υπουργείο, πρέπει να έχουμε μια πληρωμή παραγωγικότητας των υπαλλήλων, να μην τους βάζουμε όλους στο ίδιο τσουβάλι, διότι υπάρχουν άνθρωποι, οι οποίοι έχουν προσόντα, υπάρχουν άνθρωποι, οι οποίοι κάνουν πολύ μεγαλύτερες προσπάθειες και κυρίως να απαλλαγούμε από τον κομματισμό.
Με λύπη μου άκουσα από το συνάδελφο εισηγητή τον κ. Ρεγκούζα ότι στην επιλογή των ΤΕΚ και των ΤΕΚΔ, αυτά τα πράγματα δεν ακολουθήθηκαν, δηλαδή η αξιοκρατία πήγε περίπατο.
Εγώ για τι πράγμα κατηγορώ την Κυβέρνηση σήμερα ή η Νέα Δημοκρατία και κατ' επέκταση κι εγώ: Επειδή έπρεπε ένα Υπουργείο Οικονομικών σήμερα να λειτουργεί όπως είπα και προηγουμένως ως πιλότος. Θα έπρεπε, δηλαδή, να έχει τελειώσει το TAXIS σε όλες του τις μορφές, θα έπρεπε, δηλαδή, να
έχουμε κάνει τις υπηρεσίες τέτοιες κυρίως του ελέγχου, οι οποίες να μην έχουν, κύριε Υπουργέ, κενά. Και, είμαι σαφής, να μην παρέχουμε το δικαίωμα στον υπάλληλο ελεγκτή να πιέζει το φορολογούμενο. 'Η κλείνουμε με αυτά μαύρα ή ανοίγουμε με πολλαπλάσια νόμιμα τα οποία θα καταβάλει στο ελληνικό δημόσιο. Είναι θέμα της καθ' ημέραν πρακτικής και έπρεπε αυτά, όχι τα παράθυρα, τις πόρτες να τα έχουμε κλείσει. Και για να τα κλείσουμε αυτά απαιτείται ένα φορολογικό σύστημα απλό, ένα φορολογικό σύστημα δίκαιο ένα φορολογικό σύστημα να το καταλαβαίνει ο μέσος 'Ελληνας, αλλά κυρίως και ένα φορολογικό σύστημα το οποίο να έχει σταθερούς φόρους μειωμένους συνεχώς με προοπτική ετών και δεύτερον να έχει τη δυνατότητα 
μέσα από αυτό να περάσουμε στην ανάπτυξη και για μια περίοδο σταθερή. Διότι πιστεύω απόλυτα και νομίζω το πιστεύουμε όλοι εδώ μέσα ότι το φορολογικό σύστημα είναι εκείνο που δημιουργεί τις προϋποθέσεις επιχειρηματικότητας στην Ελλάδα. Ο ξένος επενδυτής αλλά και ο 'Ελληνας επενδυτής θέλει να ξέρει βασικά τις προϋποθέσεις με τις οποίες θα φορολογείται. Εδώ στην Ελλάδα κάθε τρεις και πέντε φέρνουμε φορολογικούς νόμους, τα τελευταία τέσσερα πέντε χρόνια έχουμε ψηφίσει αν δεν απατώμαι, δεκαεπτά φορολογικούς νόμους, έχουμε επιβάλει ογδόντα έξι φορολογικές επιβαρύνσεις και κανένας επενδυτής που σέβεται τον εαυτό του και τα

χρήματά του δεν μπαίνει σε αυτό το παιχνίδι.
Με άλλα λόγια, κύριε Υπουργέ, η δική μου αντίληψη είναι ότι τώρα που είστε εκεί και αν εχετε κάποιο χρόνο -συνταγματικά τον έχετε, φοβάμαι ότι πρακτικά δεν θα τον πολυέχετε με όσα γίνονται στο ΠΑΣΟΚ- θα πρέπει να ακολουθήσετε μια διαδικασία μελέτης και σε αυτό να καλέσετε και τα άλλα κόμματα για κωδικοποίηση της σημερινής φορολογίας -αυτό όμως για μένα είναι το λιγότερο- αλλα και για έναρξη μελέτης ενός φορολογικού συστήματος, όπως το είπα και προηγουμένως και ταυτόχρονα όλα αυτά πρέπει να γίνουν από ανθρώπους, οι οποίοι γνωρίζουν και ενδιαφέρονται για το αντικείμενο. Μελέτη όσον αφορά επαναλαμβάνω το φορολογικό σύστημα, μελέτη όσον αφορά το στήσιμο της διοίκησης των υπαλλήλων και της λειτουργίας βεβαίως, μελέτη όσον αφορά την τεχνογνωσία και πάνω από όλα το επαναλαμβάνω μελέτη ώστε το φορολογικό σύστημα να έχει σαν άμεσο στόχο και τη δικαιοσύνη και την ηθική αλλά και την ανάπτυξη. Αποτελεί το Υπουργείο Οικονομικών και πρέπει να αποτελεί τους πνεύμονες της ανάπτυξης της χώρας μας.
Ευχαριστώ.
(Χειροκροτήματα απο την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κ. Σκρέκας έχει το λόγο. ΘΕΟΔΩΡΟΣ ΣΚΡΕΚΑΣ: Η επερώτησή μας, κύριε Πρόεδρε, έχει δύο σκέλη:
'Eνα σκέλος αφορά την καθυστέρηση αποστολής των εκκαθαριστικών σημειωμάτων στους φορολογούμενους πολίτες και το δεύτερο σκέλος αφορά το από φήμη αναμενόμενο σχέδιο προεδρικού διατάγματος, το οποίο θα ασχοληθεί με την αναδιοργάνωση του Υπουργείου Οικονομικών και των ΔΟΥ και από πλευράς διοικητικής αλλά και από πλευράς ελεγκτικής.
Αρχίζω από το πρώτο σκέλος που έχει σχέση με την καθυστέρηση
αποστολής των εκκαθαριστικών σημειωμάτων των φορολογούμενων. Θέλω εδώ, πριν μπω στην αναφορά των προβλημάτων που δημιουργεί αυτή η καθυστέρηση, να ρωτήσω τον κύριο Υπουργό αλλά και την Κυβέρνηση πώς εννοούν τον εκσυγχρονισμό της Δημόσιας Διοίκησης και του φορολογικού συστήματος. 'Ετσι όπως τον βιώνουμε; Αντί να πάμε μπροστά, πάμε πίσω; Αντί τα εκκαθαριστικά σημειώματα να έρχονται στην ώρα που πρέπει, να έρχονται με μεγαλύτερη καθυστέρηση από τα προηγούμενα χρόνια.
Φοβούμαι ότι και φέτος ορισμένοι από εμάς -γιατί μέσα σ' αυτούς είμαι και εγώ- τα εκκαθαριστικά σημειώματα θα τα πάρουμε τον επόμενο χρόνο. 'Ισως να τα πάρουμε και μετά την υποβολή των νέων φορολογικών δηλώσεων. Αυτό κατά την ταπεινή μου άποψη, αλλά και κατά τη λογική των σκεπτόμενων ανθρώπων ούτε εκσυγχρονισμός λέγεται ούτε και σωστή λειτουργία του Υπουργείου Οικονομικών και των υπηρεσιών του.
Θα επισημάνω τώρα τις παρενέργειες τις οποίες δημιουργεί αυτή η καθυστέρηση των εκκαθαριστικών σημειωμάτων. Πρώτον, δημιουργεί μεγάλο πρόβλημα στους ανθρώπους που θέλουν να πάρουν δάνειο. Γιατί για να συνάψει κανείς μια σύμβαση λήψης δανείου, βασική προϋπόθεση είναι να καταθέσει και το εκκαθαριστό σημείωμα από την εφορία.
Δεύτερον, δεν μπορούν οι πολύτεκνοι να πάρουν τις συντάξεις τους,

γιατί και γι' αυτό χρειάζεται η υποβολή εκκαθαριστικού σημειώματος.
Τρίτον, οι φοιτητές που επιθυμούν να μετεγγραφούν -και είναι περίοδος των μετεγγραφών από πανεπιστήμιο σε πανεπιστήμιο- ή να ενταχθούν στις λέσχες σίτισης ή να διεκδικήσουν φοιτητική στέγη, δεν μπορούν να το
κάνουν χωρίς την υποβολή εκκαθαριστικού σημειώματος της οικογένειάς τους. Γιατί αυτό είναι ένα από τα κριτήρια τα οποία χρησιμοποιούνται για την απόρριψη ή την επιλογή τους.
Τέταρτον, η απώλεια του δικαιώματος έκπτωσης του 2,5% αυτών που υποχρεούνται να πληρώσουν το φόρο ο οποίος προκύπτει από την εκκαθάριση

της φορολογικής τους δήλωσης, σε περίπτωση που θέλουν να τα πληρώσουν όλα μαζί. Χάνουν δε και το δικαίωμα καταβολής της υποχρέωσής τους σε δόσεις. Τους καλεί, λοιπόν, η πολιτεία στο τέλος του έτους και μάλιστα σε μια εποχή με αυξημένα έξοδο να καταβάλουν το ποσό εκείνο που οι περισσότεροι αδυνατούν να καταβάλουν σε μια δόση.
Επίσης, υπάρχει πρόβλημα γι' αυτούς οι οποίοι έχουν επιστροφή

φόρου από τις φορολογικές τους δηλώσεις. Ουσιαστικά έρχεται ο φορολογούμενος πολίτης να χρηματοδοτεί το δημόσιο, γιατί το δημόσιο και με καθυστέρηση επιστρέφει τα χρήματα και ατόκως. Ενώ, αντίθετα, όταν είναι να εισπράξει και υπάρχει καθυστέρηση από το φορολογούμενο πολίτη, τότε του επιβάλλονται οι νόμιμες επιβαρύνσεις που προβλέπονται.
Εκτός από αυτά υπάρχει βέβαια και μια σειρά άλλων προβλημάτων τα
οποία δημιουργούνται για παράδειγμα στη μεταβίβαση αυτοκινήτων, στη λήψη των επιδομάτων των οικοδόμων, στην απόκτηση κινητών τηλεφώνων, γιατί και οι εταιρείες που δίνουν κινητά τηλέφωνα, κύριε Υπουργέ, ζητούν το εκκαθαριστικό σημείωμα. 'Οπως επίσης, υπάρχει πρόβλημα και στην έκδοση πιστωτικών καρτών από τις τράπεζες. Αυτό ήταν το πρώτο σκέλος.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Επιτρέψτε μου ένα λεπτό, κύριε Πρόεδρε, για να αναφερθώ πολύ γρήγορα στο δεύτερο σκέλος, που αφορά στην αναδιοργάνωση του Υπουργείου Οικονομικών και των Δ.Ο.Υ. Υπάρχει ένα σχέδιο προεδρικού διατάγματος το οποίο προβλέπει την κατάργηση πολλών Δ.Ο.Υ. στην Ελλάδα. Είναι, όμως, κατάργηση η οποία δημιουργεί προβλήματα στους πολίτες αλλά και στο σύστημα γενικότερα.
Αυτά δεν τα κάνετε γνωστά στους ανθρώπους, ώστε να ξέρει ο καθένας τι γίνεται. Αλλά και για να γίνουν γνωστά, πρέπει να ανακοινωθεί πρώτον, ο σχεδιασμός που ετοιμάζεται και δεύτερον, η μελέτη που έχει γίνει, η οποία στη συνέχεια θα έλθει σε μας για να την ψηφίσουμε και τελικά να την κάνουμε νόμο του κράτους και να εφαρμοστεί.
Αυτά δείχνουν ότι το σχεδιασμό της αναδιοργάνωσης, το περιβόητο TAXIS -το οποίο παλεύει η Κυβέρνησή σας τόσα χρόνια- δεν μπορεί να το εφαρμόσει. Και επειδή δεν μπορείτε να το εφαρμόσετε, καταργείτε Δ.Ο.Υ. γιατί δεν μπορείτε να τις εντάξετε στο σύστημα.
Να πάτε να αντιγράψετε ένα σύστημα μηχανοργάνωσης από μία τράπεζα,
ώστε να βάλετε και την on line επικοινωνία αλλά και τη δυνατότητα άμεσης λειτουργίας των υπηρεσιών.
Με βάση το πρόβλημα της εκκαθάρισης των φορολογικών δηλώσεων
προκύπτει ότι δεν υπάρχει συμβατότητα μεταξύ του ΚΕΠΥΟ και του προγράμματος TAXIS.
Γιατί αλλιώς, πώς εξηγείται, κύριε Υπουργέ, να έχει εκσυγχρονιστεί το σύστημα και αντί ο πολίτης τελικά να έχει γρήγορες και καλές υπηρεσίες, να ταλαιπωρείται και να βασανίζεται;
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Δαϊλάκης έχει το λόγο. ΣΤΑΥΡΟΣ ΔΑΙΛΑΚΗΣ: Κύριε Πρόεδρε, η "αταξία" που προήλθε από το TAXIS
έχει ως αποτέλεσμα τις διαρκείς εκκρεμότητες ακόμη και στους πιο συνεπείς φορολογούμενους πολίτες. Αποτελεί, δηλαδή, παράδειγμα προς αποφυγή παγκοσμίως.
Ενώ τα υπόλοιπα κράτη, κύριε Υπουργέ, κάνουν τα πάντα για να
εξυπηρετούν καλύτερα τους πολίτες τους, εδώ έχουμε ένα κεντρικό σύνθημα "εμπρός προς τα πίσω". Ουρές παντού και ρυθμίσεις μόνο για τους παράνομους. Είμαστε στο Δεκέμβρη του 2000 και στην ιδιαιτέρα πατρίδα μου, υποβάλλονται σαράντα δύο χιλιάδες δηλώσεις και είμαστε σε αναμονή χιλίων πεντακοσίων ακόμη.
Η κάλυψη από τους συναδέλφους μου ήταν, θα έλεγα, πλήρης, αλλά με την ευκαιρία θα ήθελα να αναφερθώ στο φημολογούμενο σχέδιο του Υπουργείου σας
περί κατάργησης κάποιων Δ.Ο.Υ.
Στη Δράμα έχουμε δύο. Η μία είναι στο λεκανοπέδιο Νευροκοπίου που
πιθανόν θα είναι μέσα στο σχεδιασμό -έτσι λένε οι πληροφορίες- για κατάργηση. Κύριε Υπουργέ, πρέπει να λάβετε υπόψη σας ότι αυτοί οι άνθρωποι εκεί, φυλάττουν σύνορα, ζουν σε κλιματολογικές συνθήκες -30 βαθμών το χειμώνα και αυτός είναι μεγάλος. Νομίζω ότι είναι απαραίτητο, τα στοιχεία αυτά να τα λάβετε υπόψη σας, ούτως ώστε να παραμείνει αυτή η Δ.Ο.Υ.
Αλλά ας επανέλθουμε λίγο στα στοιχεία που συζητούμε σήμερα.
Τα μεγάλα ελεγκτικά κέντρα αποτελούν "εστίες μόλυνσης", κύριε
Υπουργέ. Αυτό να το ξέρετε και πρέπει να το λάβετε πολύ σοβαρά υπόψη σας. Κυρίως οι αδιαφανείς διαδικασίες, όταν πρόκειται για εταιρείες που είναι καθ' οδόν για το χρηματιστήριο, νομίζω ότι θα πρέπει να είναι από τα στοιχεία που πρέπει να ληφθούν πολύ σοβαρά υπόψη.
Διαφάνεια και γενναίες αποφάσεις είναι τα στοιχεία που πρέπει να
χαρακτηρίζουν το δικό σας Υπουργείο.
Θεωρώ ότι είστε άνθρωπος που προέρχεσθε από μία περιοχή που είναι καθαρή. Νομίζω δε ότι, με τη βοήθεια τόσο των συνεργατών σας αλλά και των προτάσεων που έγιναν από τη Νέα Δημοκρατία και από άλλους συναδέλφους εδώ, μπορείτε να πάτε προς τη σωστή κατεύθυνση.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, αυτό που λείπει περισσότερο σ' αυτήν την Κυβέρνηση είναι το μεγάλο "όραμα".
Ποτέ η Κυβέρνησή σας με όσα έχετε κάνει μέχρι σήμερα, δεν έχει δείξει σε κανέναν ότι εκλαμβάνετε τους φορολογικούς νόμους και τις διατάξεις σαν μία απαρχή για να αναπτυχθεί ο τόπος. Με άλλα λόγια βλέπετε τους φορολογικούς νόμους καθαρά φοροεισπρακτικά, χωρίς να έχετε αυτό που λέμε "μεγάλη ιδέα".
Επιτρέψτε μου να φέρω δύο συγκεκριμένα παραδείγματα μέσα από τα οποία μπορείτε να καταλάβετε τι εννοούμε σε άλλα κράτη όταν λέμε "αναπτυξιακή" διάσταση.
Πρώτο παράδειγμα, η Ολλανδία. Διάβαζα τις προάλλες σε ξένο περιοδικό ότι μεγάλη ξένη εταιρεία καναδικών συμφερόντων επέλεξε την Ολλανδία για να τοποθετήσει τα δικαιώματα τα πνευματικά και τα δικαιώματα παραγωγής, συμπαραγωγής κάποιου εξαρτήματος, πολύπλοκου μάλιστα, επειδή η Ολλανδία είχε ειδικό φόρο στην προκειμένη περίπτωση ίσο με 10% και σε καμία άλλη χώρα της Ευρώπης, μέσα στην Ευρωπαϊκή 'Ενωση, δεν υπήρχε ανάλογο ποσοστό. 
Η δεύτερη χώρα την οποία έβλεπα στο συγκεκριμένο άρθρο ότι θα ήταν
πιθανό σημείο αναφοράς και επιλογής, ήταν η Ελβετία για τους ίδιους λόγους.
Εγώ πιστεύω, από το συγκεκριμένο άρθρο το οποίο είναι σε ένα
περιοδικό παγκόσμιας εμβέλειας και κυκλοφορίας και στο οποίο αναφέρομαι, ότι θα βλέπαμε στην προκειμένη περίπτωση πως το κράτος της Ολλανδίας θα είχε ένα τεράστιο όφελος μόνο και μόνο από αυτήν τη "μικροεπένδυση".

'Ενα δεύτερο παράδειγμα είναι το παράδειγμα, κύριε Υπουργέ, της
Ιρλανδίας. Δεν είναι τυχαίο το ότι η Ιρλανδία αναπτύσσεται με ρυθμούς 8% και 9% τα τελευταία πέντε έως επτά χρόνια. Είναι μία συγκεκριμένη πολιτική απόφαση σε οικονομικό επίπεδο που κάνει κατά βάση χρήση των φορολογικών νόμων. Και με τις συγκεκριμένες φοροελαφρύνσεις, τις οποίες επιβάλλει φυσικά διά των νόμων, οι ξένες επιχειρήσεις θέλουν να μεταφέρουν τις δραστηριότητές τους κυρίως στην Ιρλανδία.
Εάν δείτε τα συγκεκριμένα νούμερα των άμεσων ξένων επενδύσεων, θα
δείτε ότι περνάνε τη φαντασία όλων μας.
Δεν ξέρουμε πώς να το κάνουμε; Καλώς. Ας τους μιμηθούμε. Ας δούμε τι κάνουν οι άλλοι, να κάνουμε το ίδιο. Εσείς όμως, δεν βλέπετε τον αναπτυξιακό ρόλο των σχεδίων νόμων για την προκειμένη περίπτωση που συζητάμε. Βλέπετε μόνο πώς θα καλύψετε κοινωνικές ανάγκες και εταίρους, να καλύψετε πιθανόν αναταραχές που θα έλθουν στο σύστημα και σταματάτε μέχρι εκεί. Μα, είναι πολιτική αυτή; Ούτε πρωτοετής φοιτητής του πανεπιστημίου δεν θα δεχόταν αυτήν τη συλλογιστική.
Μακροοικονομικά. Με τον τρόπο που σκέφτεστε και ενεργείτε καταφέρατε τα τελευταία χρόνια, επειδή υπάρχουν στοιχεία από το 1994 μέχρι το 1999, να ψηφίσετε δεκαέξι φορολογικά νομοσχέδια εισπρακτικού χαρακτήρα, να επιβάλετε ογδόντα επτά φορολογικές επιβαρύνσεις και να αυξήσετε κατά τριάμισι τρισεκατομμύρια τα φορολογικά έσοδα, 106% σε σχέση με τη

σωρευτική αύξηση του ΑΕΠ κατά 80%.
Μα, είναι πολιτική αυτή; Είναι δυνατόν ο τόπος να αναπτυχθεί; Δεν βλέπετε τις εκθέσεις του Διεθνούς Νομισματικού Ταμείου, του ΟΑΣΑ, του διοικητή της Τραπέζης Ελλάδος που λέει "προχωρήστε σε φοροελαφρύνσεις και μειώστε το δαιδαλώδες κράτος και τις δαπάνες";
Βεβαίως σε μικροοικονομικό επίπεδο κάνετε όλα αυτά που δεν επιτρέπονται σε μία ευνομούμενη πολιτεία, δίνοντας σε συγκεκριμένο επιχειρηματία, μιλάω για το ΤΑXIS, που δημιουργεί τραγελαφικές καταστάσεις, με αποτέλεσμα, κύριοι συνάδελφοι, να έχουμε απώλειες σε εκπτώσεις προεξόφλησης, όπως το 2,5% που πλέον δεν μπορεί να συμβεί για μερίδα του ελληνικού λαού. Και δεν καταλαβαίνω γιατί να υπάρχουν
δύο κατηγορίες πολιτών, να τους επιβάλουμε να υπάρχουν πλέον αναγκαστικά οι πληρωμές μέχρι το τέλος του έτους και βεβαίως όλα όσα προαναφέρθηκαν. 
Και φθάνουμε σήμερα κύριε Υπουργέ -να αναφερθώ ειδικότερα στο θέμα
του TAXIS -απ'ό,τι έμαθα, από τη μία πλευρά να μπαίνουν τα στοιχεία με ένα σύστημα α' πληροφορικής, να ταξινομούνται και να γίνονται οι εγγραφές τους και με άλλο σύστημα στη συνέχεια να γίνεται η οριστική-τελική εκκαθάριση, με αποτέλεσμα να είναι ένας βασικός λόγος -διαψεύστε με στη συνέχεια- της τεράστιας καθυστέρησης φέτος και με τα προβλήματα που προαναφέρθηκαν.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Δώστε μου, κύριε Πρόεδρε, τριάντα δευτερόλεπτα σας παρακαλώ, για να
πω κάτι που συμβαίνει στη Φθιώτιδα. Στη Λαμία, στη Στυλίδα, στη Μακρακόμη, στο Δομοκό, στην Αμφίκλια και στην Αταλάντη έχουμε αντίστοιχες ΔΟΥ.
'Ερχεται εδώ αυτό το σχέδιο του προεδρικού διατάγματος και αλλάζει τα πάντα και ουσιαστικά τους λέει: "θα σας καταργήσω εν καιρώ". Μάλιστα είναι πιθανόν πιο σύντομα να συμβεί αυτό απ' ό,τι πιο αργά με βάση ακριβώς αυτό το σχέδιο. Τους φεύγει από τα χέρια ο φορολογικός έλεγχος, πάνε όλα στη Λαμία, με αποτέλεσμα τα υπόλοιπα να μένουν μόνο σαν θυρίδες πλέον και αναρωτιέμαι πώς οι άνθρωποι που ζούν στην περιφέρεια του νομού θα εξυπηρετούνται με αυτού του είδους τη συλλογιστική.
Αλλά δεν είναι εκεί το πρόβλημα. Το πρόβλημα είναι, κύριε Πρόεδρε και τελειώνω σε τριάντα δευτερόλεπτα, ότι ...
ΠΡΟΕΔΡΕΥΩΝ (Κωνσταντίνος Βρεττός): Αυτό μου το ξαναείπατε.
ΗΛΙΑΣ ΚΑΛΛΙΩΡΑΣ: Δεν θα έχω δευτερολογία, κύριε Πρόεδρε, δεν με
πειράζει.
Κύριε Υπουργέ, έτσι αναπτύσσεται με συστηματικό τρόπο και ολοφάνερα
-και το υπογραμμίζω- η διαπλοκή, διότι όταν φθάνει η εξουσία να μεταφέρεται στο ΤΕΠ το αντίστοιχο, θα υπάρχουν πάντα οι δικοί σας. Και πρέπει να πούμε ότι υπάρχει μεγάλη αναντιστοιχία σήμερα μεταξύ της συνολικής ψήφου του 43%, 44% που παίρνει το ΠΑ.ΣΟ.Κ. στην κοινωνία με το 73% περίπου που παίρνει στις εφορίες.
Από αυτό και μόνο το στοιχείο μπορείτε να καταλάβετε ότι ωριμάζουν εκεί, εκκολάπτονται και έχουν δημιουργηθεί μεγάλες εστίες παρακέντρων εξουσίας, τα οποία αντί να βοηθήσουν τον τόπο, βοηθούν τους εαυτούς τους σε βάρος όλων μας.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Οικονομικών
κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, κατ'αρχήν θέλω να ευχαριστήσω ιδιαίτερα την Αξιωματική Αντιπολίτευση για τη συγκεκριμένη επερώτηση, γιατί μας δίνει τη δυνατότητα να αναπτύξουμε ένα ζήτημα, για το οποίο σεμνυνόμεθα ότι έχουμε κάνει πολύ μεγάλο έργο.
'Ετσι, λοιπόν, θα έλεγα, για να κατανοήσω το λόγο κατάθεσης αυτής της επερώτησης, ότι η Αξιωματική Αντιπολίτευση ή πολύ μας αγαπά και μας δίνει την κοινοβουλευτική δυνατότητα να απαντάμε σε ζητήματα, στα οποία μπορούμε πραγματικά θετικά να προπαγανδίσουμε ή να υποθέσω ότι έχει έλλειψη επαρκούς γνώσης και ενημέρωσης, με αποτέλεσμα τελικώς να βάζει αυτογκόλ, κατά την ποδοσφαιρική ορολογία.
'Ετσι, λοιπόν, θα ήθελα να πω ότι τα τελευταία χρόνια στο Υπουργείο
Οικονομικών γίνεται μια θεαματική προσπάθεια εκσυγχρονισμού, μια προσπάθεια η οποία έχει φθάσει σε σημείο ωρίμανσης, με αποτέλεσμα να έχουμε ορατά θεαματικά αποτελέσματα.
'Ετσι, λοιπόν, θα ξεκινήσω από το θεσμικό εκσυγχρονισμό, που τέθηκε από αγαπητό συνάδελφο στην ομιλία του και θα πω ότι τους τελευταίους μήνες είναι γνωστό σε εσάς ότι έχουν κατατεθεί τρεις κωδικοποιήσεις νομοθεσίας σε ελάχιστους μήνες και ότι βρίσκονται ήδη σε ολοκλήρωση της επεξεργασίας τους μέχρι το τέλος του χρόνου άλλοι δύο κώδικες, με αποτέλεσμα να έχουμε το σύνολο σχεδόν της φορολογικής νομοθεσίας κωδικοποιημένο ή προς κατάθεση για ψήφιση στη Βουλή.
Ασφαλώς θα έχετε ακούσει τη δέσμευσή μας διά στόματος του Υπουργού Εθνικής Οικονομίας και Οικονομικών ότι τα επόμενα δύο χρόνια, μέχρι να έρθει το επόμενο φορολογικό νομοσχέδιο, θα είναι χρόνια προετοιμασίας μιας μεγάλης φορολογικής μεταρρύθμισης, για ένα καινούριο φορολογικό σύστημα, το οποίο θα ανατρέπει όλα τα μέχρι σήμερα δεδομένα, μια και θα έλεγα ότι η προηγούμενη σημαντική μεταρρύθμιση έγινε πριν από πενήντα περίπου χρόνια.
'Εκτοτε, όλοι οι φορολογικοί νόμοι είναι απλώς παρεμβάσεις μικρές ή μεγάλες σε ένα υφιστάμενο φορολογικό σύστημα.
Το δεύτερο που ήθελα να τονίσω είναι ότι υπάρχει ένα πρόγραμμα κτιριολογικού εκσυγχρονισμού του Υπουργείου Οικονομικών. Τα δύο χρόνια, 2000 και 2001, υπάρχει ένα μεγάλο πρόγραμμα ύψους τριάντα δισεκατομμυρίων δραχμών, που βρίσκεται σε εξέλιξη και υλοποιείται ικανοποιητικά για τη στέγαση των δημόσιων οικονομικών υπηρεσιών και των τελωνείων.
Ταυτόχρονα το σύνολο των υπαλλήλων των οικονομικών υπηρεσιών έχει ήδη περάσει από το στάδιο της μετεκπαίδευσης μέσα από τη Σχολή Επιμόρφωσης Υπαλλήλων του Υπουργείου Οικονομικών, που λειτουργεί εδώ στην Αθήνα και πιστεύουμε ότι και το σύνολο των εργαζομένων στα τελωνεία πολύ σύντομα θα έχει ολοκληρώσει το στάδιο της επιμόρφωσής τους στα νέα αντικείμενα και στον τρόπο χρήσης της σύγχρονης τεχνολογίας.
Στο σημείο αυτό θα ήθελα να τονίσω ότι καταβάλλουμε προσπάθειες για αποκέντρωση της διαδικασίας επιμόρφωσης στις περιφέρειες της χώρας και κάτι τέτοιο έχει ξεκινήσει ήδη από μερικές περιφέρειες. Ελπίζουμε ότι θα ολοκληρώσουμε την προσπάθειά μας ώστε να μην είναι υποχρεωτική η μετάβαση υπαλλήλων από την επαρχία στην Αθήνα.
Πρέπει να πω ότι το ΤΑXIS έχει αρχίσει να αποδίδει συγκεκριμένα ορατά αποτελέσματα. 'Ισως να μην το γνωρίζετε, αλλά αυτό δεν είναι δικό μας σφάλμα. Είναι δικό σας σφάλμα, γιατί ακριβώς δεν ξέρετε τι ακριβώς συμβαίνει σήμερα με το TAXIS.
Για ενημέρωσή σας, λοιπόν, θα σας πω ότι από το μήνα Μάϊο τέθηκε σε λειτουργία συγκεκριμένη υπηρεσία του ΑΦΕΝΕΤ, η οποία δίνει τη δυνατότητα λήψης των πιστοποιητικών φορολογικής ενημερότητας μέσω ενός σύγχρονου συστήματος με ένα απλό τηλεφώνημα από την πλευρά του ενδιαφερόμενου φορέα και την πληκτρολόγηση του ΑΦΜ του φορολογούμενο σε λιγότερο από πενήντα δευτερόλεπτα έρχεται η απάντηση στο προπιστοποιημένο φαξ του συγκεκριμένου φορέα. Αντί δηλαδή ο φορολογούμενος να προσφεύγει στις ΔΟΥ και να στήνεται στις ουρές όπως συνέβαινε μέχρι πρόσφατα, σήμερα το συγκεκριμένο πιστοποιητικό το ζητεί ο φορέας και όχι ο φορολογούμενος. Δέκα εκατομμύρια πιστοποιητικά τουλάχιστον ήταν αυτά τα οποία χορηγούνταν τις προηγούμενες χρονιές σε συνδυασμό με τη δυνατότητα που δώσαμε για πρώτη φορά φέτος τα εκκαθαριστικά σημειώματα να αποτελούν ταυτόχρονα και πιστοποιητικά φορολογικής ενημερότητας, αλλά και τη συγκεκριμένη δυνατότητα που δώσαμε της λήψης με τηλεφωνική αίτηση των συγκεκριμένων πιστοποιητικών, έχουμε απλοποιήσει σημαντικότατα αυτές τις διαδικασίες. 
'Ετσι, λοιπόν, μέχρι σήμερα χίλιοι επτακόσιοι φορείς μεταξύ των
οποίων τράπεζες, συμβολαιογράφοι, δημόσιες υπηρεσίες, νομαρχιακές ή δημοτικές υπηρεσίες, επιμελητήρια, όλοι όσοι τελικώς ζητούν πιστοποιητικά φορολογικής ενημερότητας έχουν συμβληθεί με την υπηρεσία ΑΦΕΝΕΤ του Υπουργείου Οικονομικών και λαμβάνουν τα πιστοποιητικά φορολογικής ενημερότητας με το νέο σύστημα.
Το δεύτερο στοιχείο και η δεύτερη προσπάθειά μας είναι ότι από το
τέλος του Μαϊου υπάρχει η δυνατότητα απ'όλους τους 'Ελληνες φορολογούμενους να υποβάλουν τις δηλώσεις του φόρου προστιθέμενης αξίας μέσα από τη διαδικασία του ΤAXIS NET με τη χρήση δηλ. του INTERNET. Σαράντα δύο χιλιάδες επιχειρήσεις μέχρι αυτήν τη στιγμή έχουν συμβληθεί με τη συγκεκριμένη υπηρεσία και συνεργάζονται κάθε μήνα για την αποστολή
κατ'αρχήν των πιστωτικών και μηδενικών δηλώσεων ΦΠΑ και από 1-1-2001 θα υπάρξει η δυνατότητα υποβολής και των χρεωστικών δηλώσεων του Φ.Π.Α. 
Πρέπει να τονίσω ότι ήδη έχουμε έλθει σε συμφωνία με την 'Ενωση
Ελληνικών Τραπεζών ώστε από την 1 Ιανουρίου του προσεχούς έτους υπάρχει η δυνατότητα όλων των Ελλήνων φορολογουμένων. Από το γραφείο τους ή από το σπίτι τους.
'Ηδη η συμφωνία περιλαμβάνει τη δυνατότητα πληρωμής μέσω του ΙΝΤΕRΝΕΤ BANKING των οφειλομένων ποσών φορολογίας, τη δυνατότητα πληρωμής μέσω του PHONE BANKING, μέσω των τηλεφωνικών δηλαδή εντολών πληρωμής, των παγίων εντολών των φορολογουμένων προς τις τράπεζες, τη δυνατότητα πληρωμής φόρων μέσω του συστήματος των ΑΤΜ, των αυτόματων μηχανών λήψεως χρημάτων με εντολή δι' αυτού του συγκεκριμένου μηχανήματος μεταφοράς του οφειλομένου ποσού από το τραπεζικό λογαριασμό του φορολογούμενου στο λογαριασμό του δημοσίου. 'Οπως, επίσης, θα υπάρξει η δυνατότητα πληρωμής φόρων για πρώτη φορά και γι' αυτήν την περίπτωση μέσω των πιστωτικών και χρεωστικών καρτών των τραπεζών με τη διαδικασία των POS. Δηλαδή, με την κάρτα θα μπορεί ο καθένας να πληρώνει τους φόρους, ώστε να εκλείψει η ταλαιπωρία του 'Ελληνα φορολογούμενου.
Από την 1η Ιανουαρίου του 2001 θα υπάρξει η δυνατότητα -ήδη έχουν λυθεί όλα τα τεχνικά προβλήματα- υποβολής των δηλώσεων φορολογίας εισοδήματος για τα 4,5 εκατομμύρια των Ελλήνων οικογενειαρχών, αυτών που υποβάλλουν ως αρχηγοί οικογένειας φορολογικές δηλώσεις μέσω του
INTERNET. 'Ετσι, λοιπόν, δεκάδες χιλιάδες 'Ελληνες φορολογούμενοι έχουν πάρει με αίτησή τους διά του INTERNET τον προσωπικό κωδικό πρόσβασης, ώστε να μπορούν με την πρώτη ευκαιρία να συνεργάζονται με το Υπουργείο Οικονομικών κάνοντας χρήση της σύγχρονης τεχνολογίας.
'Εχουμε κάνει ήδη πολλές επαφές, συγκεντρώσεις, σεμινάρια σε όλες τις περιφέρειες της χώρας, ώστε να πληροφορηθεί ο ελληνικός λαός αυτά τα οποία προσφέρει το σύγχρονο σύστημα του Υπουργείου Οικονομικών, σύστημα το οποίο τελικώς απλοποιεί τις συναλλαγές των Ελλήνων φορολογουμένων με τις εφορίες αλλά και τα τελωνεία.
Η ανταπόκριση των Ελλήνων πολιτών οφείλω να πω ήταν θετική πέρα από κάθε προσδοκία. 'Ηταν πραγματικά καταπληκτική η ανταπόκριση των Ελλήνων φορολογουμένων στις προσφερόμενες διά της σύγχρονης τεχνολογίας υπηρεσίες. Εκτός από τις σαράντα δύο χιλιάδες επιχειρήσεις, θα αναφέρω ότι μέχρι τις 15 Νοεμβρίου έκαναν χρήση της αντίστοιχης υπηρεσίας, η οποία προσφέρεται για την παροχή πληροφοριών, είτε για την εκκαθάριση είτε για οποιασδήποτε άλλη πληροφόρηση, τριάμισι εκατομμύρια 'Ελληνες. 'Ενα νούμερο απ' ό,τι καταλαβαίνετε ιδιαίτερα σημαντικό. Απέχει πάρα πολύ σημαντικά από το δεύτερο κέντρο, το οποίο χρησιμοποιούν για λήψη πληροφοριών για οποιονδήποτε άλλο λόγο. Περίπου δεκαεπτά χιλιάδες ημερησίως είναι οι κλήσεις από τους φορολογούμενους για πολλά και
διάφορα θέματα.
Επίσης, υπάρχει η δυνατότητα λήψης μέσω της οθόνης του κομπιούτερ του 'Ελληνα φορολογούμενου, όλων των εντύπων του Υπουργείου Οικονομικών, όπως επίσης υπάρχει η δυνατότητα της e-mail επικοινωνίας του 'Ελληνα φορολογούμενου με το Υπουργείο Οικονομικών.
Πρέπει να πούμε ότι σε αντίστοιχη υπηρεσία, η οποία τέθηκε σε λειτουργία πριν από λίγο χρόνο, έχουν ήδη εγγραφεί δυόμισι χιλιάδες χρήστες, ώστε οποιαδήποτε πληροφορία αφορά το Υπουργείο Οικονομικών ταυτόχρονα να μπαίνει στην ηλεκτρονική θυρίδα του 'Ελληνα φορολογούμενου. 
Πιστεύω ότι γίνονται σημαντικά πράγματα. Αν σ' αυτά, για παράδειγμα,
προσθέσουμε την εξυπηρέτηση που προσφέρει το TAXIS σε μία σειρά από 'Ελληνες φορολογούμενους, του να μπορούν να γνωρίζουν την αντικειμενική αξία οποιουδήποτε συγκεκριμένου ακινήτου σε οποιοδήποτε μέρος της Ελλάδος -διαδικασία η οποία διαρκεί λιγότερο από μερικά δευτερόλεπτα-αν προσθέσουμε τη δυνατότητα του να μπορούν οι ελεύθεροι επαγγελματίες να επιβεβαιώνουν την ακρίβεια των φορολογικών στοιχείων, του φορολογικού μητρώου των συναλλασσομένων με αυτούς Ελλήνων πολιτών και μία σειρά από υπηρεσίες ηλεκτρονικής πληροφόρησης κάθε είδους, θα καταλάβει κανένας ότι κάτι το ιδιαίτερα σημαντικό συμβαίνει στο Υπουργείο Οικονομικών.
Από την 1η Ιανουαρίου του προσεχούς έτους στόχος μας είναι όλες οι υπηρεσίες, οι οποίες προσφέρονται προς τον 'Ελληνα φορολογούμενο, να μπορούν να προσφέρονται κατά τρόπο ηλεκτρονικό, χωρίς την υποχρέωση του
φορολογούμενου να στήνετε στις ουρές των εφοριών, προκειμένου να εξυπηρετηθεί. Είμαστε αισιόδοξοι ότι μεγάλο ποσοστό των Ελλήνων πολιτών θα κάνουν χρήση αυτών των υπηρεσιών, ώστε πραγματικά να μειωθεί η ταλαιπωρία.
Το κυρίαρχο σύνθημα και ο κυρίαρχος στόχος του Υπουργείου Οικονομικών, αγαπητοί συνάδελφοι, είναι προτεραιότητα στον 'Ελληνα φορολογούμενο. Φαίνεται ότι θα έχετε πολύ καιρό να πάτε σε μεγάλες Δ.Ο.Υ., όπου υπήρχαν πραγματικά ουρές ατέλειωτες. 'Ισως να αναφέρεστε στην εμπειρία σας των προηγούμενων χρόνων, αλλά οφείλω να πω ότι ήδη οι ουρές αυτές σε πάρα πολλές Δ.Ο.Υ. έχουν εξαφανιστεί πλήρως και σε ορισμένες υπάρχουν σε συγκεκριμένες ημέρες του μήνα, όταν σωρεύονται όλοι μαζί, πολλές φορές χωρίς κανένα δικαιολογητικό λόγο, την τελευταία μέρα για την εξυπηρέτησή τους.
Θα έλεγα όμως ότι δεν σταματούμε σ' αυτά. Κάθε μέρα θέλουμε να
βελτιώνουμε τις προσφερόμενες υπηρεσίες στους 'Ελληνες φορολογούμενους. Αυτός είναι ο λόγος, για τον οποίο σχεδόν καθημερινά βρισκόμαστε πάντα στην ευχάριστη θέση να ανακοινώνουμε κάτι θετικό για τον 'Ελληνα φορολογούμενο.
'Ετσι, λοιπόν, θα έρθω στην καταγγελία για την καθυστέρηση εκκαθάρισης των φορολογικών δηλώσεων, γιατί πιάσατε την παρωνυχίδα και μας δώσατε τη δυνατότητα να απαντήσουμε για το όντως θεαματικό έργο, το οποίο επιτελείται στο Υπουργείο Οικονομικών.

ΑΔΑΜ ΡΕΓΚΟΥΖΑΣ: 'Ετσι το βλέπετε εσείς;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ετσι, λοιπόν, επειδή εσείς γνωρίζετε καλύτερα από μένα, θα έπρεπε να ξέρετε ότι για πρώτη φορά φέτος η προθεσμία υποβολής των δηλώσεων διά νόμου, που εμείς στη Βουλή ψηφίσαμε το Νοέμβριο του 1999, ορίστηκε δύο μήνες μεταγενέστερα. Ενώ δηλαδή μέχρι το 1999 οι δηλώσεις φορολογίας εισοδήματος υποβάλλονταν μέχρι το τέλος του Μαρτίου, φέτος υποβλήθηκαν νομίμως εις εκτέλεση επιταγής νόμου, μέχρι το τέλος του Μαϊου.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Ηταν προεκλογικό παιχνίδι.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επομένως, κύριοι συνάδελφοι, έχουμε μια παράταση της προθεσμίας δύο μηνών, που αντίστοιχα βέβαια θα κατανοείτε ότι σημαίνει δύο μήνες αργότερα η εκκαθάριση
των φορολογικών δηλώσεων.
Δεν πρέπει να ξεχνάμε ότι υποβάλλονται περίπου τεσσεράμισι
εκατομμύρια φορολογικές δηλώσεις και ότι η κάθε μια ξεχωριστά, για κάθε ένα ποσό, το οποίο αναφέρεται στη φορολογική δήλωση, θα πρέπει να πληκτρολογηθεί από έναν υπάλληλο. Επομένως για τεσσεράμισι εκατομμύρια φορολογικές δηλώσεις θα πρέπει να γίνουν εκατομμύρια πληκτρολογήσεις, ώστε να ολοκληρωθεί η συγκεκριμένη διαδικασία.
Θα βοηθήσω επίσης την ασθενή σας μνήμη και θα πω ότι και πέρυσι και πρόπερσι, όταν η προθεσμία υποβολής των φορολογικών δηλώσεων ήταν δύο μήνες πριν, το Μάρτιο, η εκκαθάριση των φορολογικών δηλώσεων, σύμφωνα με τα στοιχεία τα οποία ζήτησα και έχω στα χέρια μου, ολοκληρώθηκε πάλι το Νοέμβριο. 'Αρα, η εντατική προσπάθεια των εργαζομένων είναι αυτή η οποία κάλυψε τους δύο μήνες νόμιμης καθυστέρησης υποβολής των φορολογικών δηλώσεων. 'Ηδη έχουν εκκαθαριστεί όλες σχεδόν οι δηλώσεις. Για μερικές δεκάδες χιλιάδες δηλώσεων που έχουν προβλήματα δώσαμε εντολή να γίνει εκκαθάριση από τις κατά τόπου Δ.Ο.Υ., κάποια στιγμή δηλαδή να τελειώνει η κεντρική επεξεργασία των δηλώσεων.
ΑΔΑΜ ΡΕΓΚΟΥΖΑΣ: Πόσες είναι αυτές;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρέπει να ανέρχονται γύρω στις εξήντα χιλιάδες. Είναι δηλώσεις οι οποίες δεν εκκαθαρίστηκαν για τον απλούστατο λόγο ότι αποτελούν ένα μέρος των επτακοσίων πενήντα περίπου χιλιάδων δηλώσεων, που είχαν προβλήματα όσον αφορά τη συμπλήρωσή τους. Κι εγώ θα δεχτώ την πολυπλοκότητα του φορολογικού συστήματος, ότι έχουμε δηλαδή ως 'Ελληνες φορολογούμενοι να συμπληρώσουμε ή να μελετήσουμε εκατοντάδες "κουτάκια", όπως και εσείς είπατε, και σίγουρα ένα μέρος

αυτής της απροσεξίας και των λαθών οφείλεται στην πολυπλοκότητα του φορολογικού συστήματος.
ΘΕΟΔΩΡΟΣ ΣΚΡΕΚΑΣ: Κάθε χρόνο αλλάζετε έντυπα, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ θα συμφωνήσω μαζί
σας και θα δεσμευτώ σήμερα απέναντί σας ότι του χρόνου θα έχουμε σημαντικότατες αλλαγές στη φορολογική δήλωση. Το λέω αυτό γιατί και φέτος για τους εργαζόμενους, τους μισθωτούς και τους συνταξιούχους, που δεν
έχουν άλλες πηγές εισοδήματος πλην των μισθών τους, ήδη καθιερώσαμε ένα δεύτερο έντυπο φορολογίας, το οποίο είναι πολύ απλό. Συμπληρώνονται τα ποσά των μισθών και τίποτα επιπλέον. Αρα για μια μεγάλη μερίδα φορολογουμένων απλοποιούνται τα πράγματα. Δεν θεωρώ ότι είναι πολύ σημαντική η παρέμβαση, είναι όμως ένα πρώτο βήμα για την απλοποίηση των διαδικασιών.
Το δεύτερο που θέλω να σας πω είναι ότι από την 1η Ιανουαρίου
είτε εμείς είτε με τους εκπροσώπους μας, αυτούς που μπορούν να συμπληρώσουν, είτε μέσω των φοροτεχνών, εφόσον χρησιμοποιούμε φοροτέχνες λογιστές, θα συμπληρώνουμε τη φορολογική μας δήλωση, όχι στα έντυπα αλλά στην οθόνη του κομπιούτερ μας.
'Ετσι λοιπόν μέσα από οδηγίες οι οποίες θα δίνονται από το σύστημα θα μπορούμε να συμπληρώνουμε με μεγαλύτερη ασφάλεια και λιγότερες πιθανότητες λαθών τη δήλωσή μας και με το πάτημα ενός πλήκτου του κομπιούτερ θα γίνεται η αυτόματη διαβίβαση της φορολογικής μας δήλωσης στο TAXIS.
Το δε εκκαθαριστικό σημείωμα θα έρχεται ταχύτατα με τον ίδιο τρόπο
και δεν θα τόσο όσο σήμερα. Η δέσμευή μας είναι για την πρώτη χρονιά 
λειτουργίας αυτού του συστήματος να μην υπερβαίνει τις δεκαπέντε ημέρες. Σε δεκαπέντε ημέρες στο e-mail του γραφείου μας θα έρχεται η απάντηση και το εκκαθαριστικό σημείωμα από την πλευρά του Υπουργείου Οικονομικών. Βέβαια από το εκκαθαριστικό θα ορίζεται το ύψος του ποσού το οποίο θα πρέπει να πληρώσουμε και η δυνατότητα να πληρώσουμε πάλι μέσω της χρήσεως της σύγχρονης τεχνολογίας με την ηλεκτρονική διαβίβαση μιας τραπεζικής εντολής ή θα γίνεται αυτόματα η κατάθεση των επιστρεπτέων φόρων σε αυτούς που πραγματικά έχουν να λάβουν επιστροφές των φόρων.
Είναι μια επανάσταση στο χώρο του Υπουργείου Οικονομικών και πιστεύω ότι θα ομολογήσετε και σεις ότι το Υπουργείο είναι πρωτοπόρο στη Δημόσια Διοίκηση, όσον αφορά τη χρήση της σύγχρονης τεχνολογίας.
Βέβαια πρέπει να σας πω ότι ήδη με τις εκκαθαριστικες δηλώσεις οι οποίες έχουν αποσταλεί περίπου το 80% των Ελλήνων φορολογουμένων έχουν πάρει στα χέρια τους, είτε τους χρειαστεί είτε όχι, ένα πιστοποιητικό φορολογικής ενημερώτητας. 'Ηταν μια απλή παρέμβασή μας, αλλά ουσιαστική γιατί -το ξανατονίζω- δόθηκε η δυνατότητα της μη προσέλευσης των φορολογουμένων για τη λήψη των πιστοποιητικών φορολογικής ενημερότητας. 
Επίσης πρέπει να σας πούμε κάτι το οποίο οφείλεται πιθανόν σε άγνοιά
σας. Κανένας φορολογούμενος δεν πρόκειται να πληρώσει μέχρι 31.12 αυτού του χρόνου, μέσα στις γιορτές δηλαδή, από αυτούς που έχουν ήδη πάρει τα εκκαθαριστικά μέσα στο μήνα Νοέμβριο, γιατί η προθεσμία πληρωμής των

φόρων είναι η 31η Ιανουαρίου 2001, δηλαδή δύο μήνες στο τέλος του διμήνου μετά την παραλαβή του εκκαθαριστικού σημειώματος.
'Ετσι, λοιπόν, θα έλεγα ότι μάλλον σε έλλειψη πληροφόρησης οφείλεται ότι ανησυχήσατε γι' αυτές τις τετρακόσιες περίπου χιλιάδες. Οι τελευταίοι φορολογούμενοι που πήραν από το TAXIS, από τη Γενική Γραμματεία Πληροφορικών Συστημάτων, θα υποχρεωθούν να πληρώσουν φορολογία τώρα μέσα στις γιορτές.
Το δεύτερο, το οποίο πιστεύω ότι πάλι σε έλλειψη ενημέρωσης οφείλεται, είναι ότι η καθυστέρηση στέρησε έστω και σε έναν 'Ελληνα φορολογούμενο τη δυνατότητα να εγγραφεί σε φοιτητική εστία, να λάβει δάνειο ή οτιδήποτε άλλο. Επειδή είσθε πολύ εμβριθής, αλλά και γνώστης των οικονομικών και των διαδικασιών αλλά και των νόμων, θα γνωρίζετε ότι η δυνατότητα η οποία υπάρχει στον 'Ελληνα φορολογούμενο να προσκομίσει το εκκαθαριστικό, μπορεί να υποκαθίσταται από τη δυνατότητα προσκόμισης θεωρημένου αντίγραφου της φορολογικής δήλωσης που υποβλήθηκε. Και κάθε φορολογούμενος υποβάλλοντας τη φορολογική του δήλωση παίρνει και την πιστοποίηση-υπογραφή της Δ.Ο.Υ. ότι κατέθεσε τη φορολογική του δήλωση. Σ' 0αυτό βέβαια θα προσθέσουμε και τις δυνατότητες που παρέχονται για την προσκόμιση βεβαίωσεων, εφόσον είναι δημόσιοι υπάλληλοι ή οι ιδιωτικοί, από τους εργοδότες, για το εισόδημα της συγκεκριμένης χρονιάς.
'Οσον αφορά το θέμα της αναδιάρθρωσης των υπηρεσιών του Υπουργείου, ήδη βρισκόμαστε σε μια διαδικασία αναδιάρθρωσης όλου του Υπουργείου με ένα συγκεκριμένο πρόγραμμα και μια συγκεκριμένη λογική και φιλοσοφία. Δεν πρόκειται να μας σταματήσουν διαμαρτυρίες κάποιων οι οποίοι έχουν προσωπικά άγχη για την ύπαρξη ή μη ύπαρξη θέσεων εργασίας σε
συγκεκριμένες Δ.Ο.Υ.. Δεν πρόκειται να μας σταματήσουν διαμαρτυρίες ορισμένων ελευθέρων επαγγελματιών που αγχώνονται μήπως τυχόν θα πρέπει να πάνε σε διπλανή Δ.Ο.Υ. για να εξυπηρετηθούν ή πιθανόν να φύγει δουλειά από τα φοροτεχνικά γραφεία, τους λογιστές, για να πάει στη διπλανή πόλη. Και το λέω αυτό, γιατί τελικώς φαντάζομαι ότι διαμαρτυρόμαστε προκαταβολικά χωρίς να έχουμε μελετήσει με λεπτομέρειες το σχέδιο προεδρικού διατάγματος, χωρίς να γνωρίζουμε καν το τι θα συμβεί. Γιατί ένα είναι γεγονός, ότι η δημιουργία του Εθνικού Ελεγκτικού Κέντρου, του ΕΘΕΚ, ή των περιφερειακών ελεγκτικών κέντρων, των τοπικών ελεγκτικών κέντρων, που θα αρχίσουν να δραστηριοποιούνται στο βραχύ άμεσο χρονικό διάστημα, ότι δημιούργησαν νέες συνθήκες στις Δ.Ο.Υ.. Σήμερα έχουν αντικείμενο ελεγκτικό μόνο μέχρι το ύψος των πενήντα και είκοσι πέντε εκατομμυρίων αντίστοιχα, αν πρόκειται για ελεύθερους επαγγελματίες, δηλαδή παροχή υπηρεσιών ή επιτηδευματίες.
ΑΔΑΜ ΡΕΓΚΟΥΖΑΣ: Τριακόσια εκατομμύρια.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε,
αναφέρομαι στην ολοκλήρωση και στην έναρξη της διαδικασίας. Γιατί ο φόβος σας είναι για τα ΤΕΚ. Παράλληλα με τη λειτουργία των ΤΕΚ θα λειτουργήσουν και τα νέα όρια για τους ελέγχους. Δεν πρόκειται να λειτουργήσουν τμηματικά και τυχαία. Δεν θα υπάρξει δηλαδή κενό νόμου ούτε κενό χρόνου κατά το οποίο δεν θα υπάρχει έλεγχος σε κάποια γκάμα εισοδημάτων Ελλήνων φορολογουμένων.
ΑΔΑΜ ΡΕΓΚΟΥΖΑΣ: Εγώ προσωπικά κανένα φόβο δεν έχω.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ασφαλώς θίξατε ένα
ζήτημα, το ζήτημα της διαφθοράς. Από αρχαιοτάτων χρόνων όσοι ασχολούνται περί τα οικονομικά είναι ευάλωτοι γενικώς σε υπαρκτές ή και ανύπαρκτες και πολλές φορές άδικες επιθέσεις όσον αφορά το θέμα της διαφθοράς. Να σας θυμίσω ότι από τα μαθητικά μας χρόνια μάθαμε στην ΑΝΤΙΓΟΝΗ ότι "ουδέν οίον άργυρος έβλαστε βροτών". Δυόμισι χιλιάδες χρόνια πριν από τώρα "τίποτε δεν ζημίωσε περισσότερους τους ανθρώπους απ'ό,τι το χρήμα". "Τούτο και πόλεις πορθεί, τόδ' άνδρας εξανίστησι δώμων", αλλά και το βασικότερο "τόδ' εκδιδάσκει και παραλλάσσει φρένας χρηστάς".
Εμείς δεν λέμε ότι είμαστε μια κοινωνία αγγέλων, ούτε ισχυριζόμαστε ότι δεν υπάρχουν υπάλληλοι οι οποίοι όντως είναι διεφθαρμένοι και έχουν παραβεί τον όρκο τους απέναντι στον 'Ελληνα πολίτη. 'Ομως οι θεσμοί τους οποίους έχουμε ήδη θεσμοθετήσει θα μπορούσα να ισχυρισθώ ότι περιόρισαν σημαντικά τα φαινόμενα. Η αντικειμενοποίηση ορισμένων φορολογικών διαδικασιών, όπως αντικειμενοποίηση για παράδειγμα της αξίας της φορολογίας μεταβιβάσεως των ακινήτων, απήλλαξε από το βραχνά και τον 'Ελληνα φορολογούμενο αλλά και τον εργαζόμενο στις Δ.Ο.Υ., αλλά και όλους εμάς από τέτοια φαινόμενα.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Για τη δυνατότητα των ελέγχων με την απόφαση 1144 του Υπουργού
Οικονομικών καθιερώθηκαν αντικειμενικές διαδικασίες ελέγχου. Παρ'όλα αυτά θα μου πείτε ότι υπάρχουν πάντα κάποια παραθυράκια, τα οποία δίνουν δικαίωμα αυθαιρεσίας στους ελεγκτές. 'Εχουμε επιβάλει κυρώσεις σε αυτούς τους λίγους επίορκους εργαζόμενους του Υπουργείου. Και τις επιβάλαμε

για να προστατέψουμε, πρώτον, τους ίδιους εργαζόμενους, τους χιλιάδες εργαζόμενους που είναι συνεπείς και ηθικά άμεμπτοι, αλλά ταυτόχρονα και για να προστατεύσουμε το κύρος του Υπουργείου Οικονομικών.
'Ετσι, λοιπόν, πριν από δύο μήνες με απόφασή μας ενεργοποιήσαμε τη διαδικασία για τον επανέλεγχο ελεγχθέντων ήδη φορολογικών υποθέσεων. Δηλαδή, ελέγχονται σε δεύτερο βαθμό οι φορολογικές υποθέσεις, όχι για τους φορολογούμενους, αλλά για την αξιοπιστία των ελέγχων από την πλευρά των υπαλλήλων. Νομικά, νομοθετικά δεν υπάρχει η δυνατότητα επανελέγχου 
μιας κλεισμένης υπόθεσης και το ξέρετε αυτό καλύτερα από μένα. Προχωρήσαμε όμως, για να υπάρχει ο φόβος ότι όταν κλείνεται μια υπόθεση,

θα υπάρξει δειγματοληπτικά έλεγχος των ήδη ελεγχθέντων υποθέσεων. Αυτήν τη διαδικασία τη θέσαμε σε εφαρμογή και πιστεύω ότι ικανοποιεί απόλυτα τους συνεπείς υπαλλήλους, οι οποίοι δεν θέλουν να επικρέμεται οποιαδήποτε σκιά που να αφορά την εντιμότητά τους.
Θα έχω τη δυνατότητα στη δευτερολογία μου, για να μη φέρω σε δύσκολη θέση το Προεδρείο ζητώντας περισσότερο χρόνο, να αναφερθώ περισσότερο σε
αυτό.
Θα ήθελα ακόμα να σας πω ότι οποιαδήποτε διαδικασία γίνεται σε
επίπεδο αναδιάρθρωσης αρμοδιοτήτων των Δ.Ο.Υ. δεν αφορά κατ'ελάχιστον την ταλαιπωρία του πολίτη. Ο πολίτης τις συνήθειες τις οποίες είχε, τις ίδιες συνήθειες θα έχει. Οποιεσδήποτε αρμοδιότητες, έστω και αν μεταβιβάζονται σε ανώτερη Δ.Ο.Υ. από Β' σε ΑΒ' ή σε Α' αυτές θα μπορούν να ασκούνται από την ίδια Δ.Ο.Υ. που μέχρι σήμερα τις ασκούσε.
Δεν αφορά το φορολογούμενο πολίτη αν ο τελικός έλεγχος της δήλωσής
του δεν γίνει στο κατάστημα που την υποβάλλει, όπως για παράδειγμα δήλωση μεταβίβασης ακινήτου ή αν αυτόν τον έλεγχο τον κάνει κάποιος άλλος. Η διαβίβαση όλων αυτών των δηλώσεων θα γίνεται μέσα από τη σύγχρονη 
διαδικασία του TAXIS χωρίς την παρεμβολή ταχυδρομείων ή οτιδήποτε άλλο. Απλά και μόνο θα διαβιβάζονται από την πιο μικρή Δ.Ο.Υ. στην μεγαλύτερη. 

Από το πιο μικρό μέρος της χώρας μας όπου λειτουργεί Δ.Ο.Υ. θα εξακολουθήσει η συναλλαγή να γίνεται με τον ίδιο τρόπο.
Επομένως δεν έχουν κανέναν απολύτως λόγο ανησυχίας οι φορολογούμενοι. Θα συναλλάσσονται με τον ίδιο τρόπο που συναλλάσσονταν προηγούμενα. Το ζήτημα της αναδιάρθρωσης αποτελεί κύρια υπόθεση του Υπουργείου Οικονομικών. Τον 'Ελληνα φορολογούμενο τον ενδιαφέρει να μην

ταλαιπωρείται και προς αυτήν την κατεύθυνση κάνουμε το παν και αυτός ο στόχος αποτελεί την άμεση προτεραιότητά μας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριοι συνάδελφοι, η κυβερνητική πολιτική έχει πάρα πολλές αδυναμίες. Αλλά οφείλω να ομολογήσω ότι η Κυβέρνηση σε έναν τουλάχιστον τομέα έχει να επιδείξει εξαιρετικές επιδόσεις. Αυτός είναι ο τομέας το να κάνεις το άσπρο μαύρο και το μαύρο άσπρο. Και είδαμε αυτήν την πρακτική να εφαρμόζεται για μια ακόμη φορά από τον κύριο Υφυπουργό των Οικονομικών.
'Ηρθε εδώ να μας εγκαλέσει γιατί τον επερωτούμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σας ζητώ συγγνώμη, αλλά σας ευχαρίστησα, δεν σας εγκάλεσα. Ευχαριστώ είπα.
ΓΕΩΡΓΙΟΣ ΑΛΟΓΟΣΚΟΥΦΗΣ: Και μας είπε ότι η επερώτησή μας στην ουσία δεν είχε αντικείμενο και μάλιστα ότι ήταν επερώτηση που βοηθούσε την Κυβέρνηση.
Το μισό της ομιλίας του στην αρχή το ανάλωσε μιλώντας για θέματα εκτός της επερώτησης. Μίλησε για περίπου πέντε λεπτά για τα ουσιαστικά θέματα της επερώτησης και μετά επανήλθε σε θέματα πάλι εκτός της επερώτησης.
Κύριε Υφυπουργέ, δεν είστε ο Μπιλ Γκέιτς. Δεν μπορείτε να έρχεστε εδώ και να προσπαθείτε να οικειοποιηθείτε τις τεχνολογικές εξελίξεις των τελευταίων χρόνων και να λέτε ότι το γεγονός πως ότι μπορούμε σήμερα να επικοινωνήσουμε μέσω του INTERNET οφείλεται στις άοκνες προσπάθειες του Υπουργείου Οικονομικών ή της Κυβέρνησης.
Η νέα τεχνολογία χρησιμοποιείται πλέον και από τη μικρότερη επιχείρηση της χώρας και θα ήταν γελοίο, όπως ήταν για πολλά χρόνια, να μην μπορεί να τη χρησιμοποιήσει το Υπουργείο Οικονομικών. Καθυστερήσατε το ΤΑΧΙS για περίπου τρία χρόνια -αν όχι παραπάνω, γιατί δεν έχουν υλοποιηθεί και όλες οι εφαρμογές- και βεβαίως μία από τις συνέπειες του TAXIS ήταν ότι θα μπορούσαμε πλέον να επικοινωνούμε ηλεκτρονικά κι εμείς οι πολίτες με τις εφορίες.
Αυτό δεν οφείλεται σε καμία ιδιαίτερη αποτελεσματικότητα εκ μέρους σας. Στοιχειώδες ήταν να μπορούμε να επικοινωνούμε ηλεκτρονικά με τις εφορίες. 'Αρα προς τι όλο αυτό το δεκάλεπτο, με το οποίο μας παρουσιάσατε το θαυμαστό καινούριο κόσμο της νέας τεχνολογίας; Ξέρουμε ότι υπάρχει αυτός ο θαυμαστός καινούριος κόσμος της νέας τεχνολογίας. Το κακό είναι ότι οι κυβερνητικές υπηρεσίες στο σύνολό τους δεν μπορούν να τον αξιοποιήσουν προς όφελος των πολιτών και όταν τον αξιοποιούν είναι για ελάχιστες εφαρμογές.
Γιατί είσθε τόσο περήφανος για το έργο που επετέλεσαν -όχι εσείς,
γιατί εσείς είσαστε σχετικά πρόσφατος στο Υπουργείο των Οικονομικών- οι προκάτοχοί σας στο Υπουργείο των Οικονομικών; Είσθε υπερήφανος για τον τριπλασιασμό της φορολογικής επιβάρυνσης την τελευταία επταετία; Για το γεγονός ότι μπήκαν ογδόντα επτά νέες φορολογίες και ήρθαν εδώ δεκαέξι φορολογικοί νόμοι, καθένας από τους οποίους επέβαλε όλο και περισσότερα φορογικά βάρη στους πολίτες; Είσθε υπερήφανοι για την κατάσταση που
επικρατεί στη διαδικασία των ελέγχων των πολιτών από τις υπηρεσίες σας; Είσθε υπερήφανος για τους εκβιασμούς που υφίσταται η μεγάλη
πλειοψηφία των ελεύθερων επαγγελματιών, των μικροεπιχειρηματιών, των επαγγελματιών των επιχειρήσεων από τους ελεγκτές του Υπουργείου των Οικονομικών; Είσθε υπερήφανος γι' αυτή τη διάδοση της διαφθοράς; Είσθε υπερήφανος για το γεγονός ότι όταν οι φορολογούμενοι υφίστανται ελέγχους, ένα μέρος των καταλογιζομένων δεν πάει ποτέ στο Υπουργείο των Οικονομικών, γιατί ακριβώς ο συμβιβασμός επέρχεται κατά τη διαδικασία του ελέγχου ανεπίσημα; Είσθε υπερήφανος γι' αυτήν τη διαφθορά που αυξάνει και συνεχώς καταγγέλλεται και που τη βιώνουν όλοι οι πολίτες; Είσθε υπερήφανος γι' αυτό;
Είσθε υπερήφανος για τις συνέπειες της αδυναμίας των υπηρεσιών να
ολοκληρώσουν την εκκαθάριση και την αποστολή των εκκαθαριστικών σημειωμάτων, για την οποία εγκαλείσθε στην επερώτηση; Και ήρθατε να μας πείτε ότι έχει παραταθεί με νόμο της Βουλής των Ελλήνων η προθεσμία υποβολής των φορολογικών δηλώσεων. 'Ημαστε σε μία προεκλογική περίοδο φέτος στην αρχή της χρονιάς και ήρθε η Κυβέρνηση να αναστείλει την προθεσμία υποβολής των δηλώσεων για μετά τις εκλογές, προκειμένου να μη δημιουργηθούν έστω και πρόσκαιρα οι αρνητικές εντυπώσεις που δημιουργούνται κάθε φορά που ο φορολογούμενος έχει την υποχρέωση να έρθει σε επαφή με τις υπηρεσίες του Υπουργείου Οικονομικών. Γι' αυτό αναστείλατε την προθεσμία, όχι για κανέναν άλλο λόγο. Δεν σκεφθήκατε τους φορολογούμενους. Σκεφθήκατε τα δικά σας μικροκομματικά εκλογικά οφέλη. Και έρχεσθε τώρα εδώ να μας το παρουσιάσετε αυτό ως πλεονέκτημα;
Θα έλεγα, κυρίες και κύριοι συνάδελφοι, ότι αν η επερώτηση αυτή έκανε ένα καλό, είναι το εξής: Κινητοποίησε κάπως την πολιτική ηγεσία του Υπουργείου των Οικονομικών, που ήξερε ότι θα έπρεπε να έρθει εδώ στη Βουλή και να απαντήσει σ' αυτήν την επερώτηση, στο να επισπευθεί λίγο η εκκαθάριση και η αποστολή των σημειωμάτων.
Και όσο για την παράταση της προθεσμίας για την αποπληρωμή, τελικά κύριε Υπουργέ, δεν μας ξεκαθαρίσατε το εξής. Λέτε τέλος Ιανουαρίου θα είναι η τελική προθεσμία. Θα ισχύουν και οι εκπτώσεις μέχρι τέλος Ιανουαρίου; Θα ισχύει και η δυνατότητα τμηματικής καταβολής; Διότι εάν δεν ισχύουν αυτά, τότε στην ουσία πάλι μας εμπαίζετε. Εντάξει, τέλος Ιανουαρίου. Βεβαίως όταν πάρει ο άλλος το εκκαθαριστικό μέσα στα Χριστούγεννα, λογικό είναι να έχει την προθεσμία τέλος Ιανουαρίου. 'Ομως θα μπορεί να πάρει την έκπτωση του 2,5%; Θα μπορεί να πληρώσει με δόσεις; 
Αγαπητοί συνάδελφοι, και αυτά τα θέματα τα οποία ανέλυσαν τόσο
πετυχημένα οι συνάδελφοι της Νέας Δημοκρατίας και ο κ. Ρεγκούζας και οι άλλοι συνάδελφοι είναι μια ακόμα απόδειξη του γεγονότος ότι η Κυβέρνηση αυτή δεν έχει ούτε κατεύθυνση ούτε προσανατολισμό ούτε όραμα πλέον. Από τη στιγμή που μπήκε η Ελλάδα στην ΟΝΕ, η Κυβέρνηση χάθηκε, πνίγηκε σε μια κουταλιά νερό. Διότι αν δει κανείς ορισμένα αντικειμενικά δεδομένα στην οικονομία, υπάρχουν ορισμένες θετικές εξελίξεις.
Το ένα είναι ότι σε λίγες μέρες θα είμαστε και επισήμως ισότιμο μέλος της ΟΝΕ. Τα επιτόκια, ονομαστικά και πραγματικά, θα πέσουν σε επίπεδα που δεν είχαμε συνηθίσει ποτέ τα τελευταία χρόνια. Από το 11,5% του 1998, τα βραχυχρόνια επιτόκια του χρόνου θα είναι σε επίπεδο κάτω του 6%. Αυτό είναι θετικό. Θα έπρεπε να δημιουργήσει ένα καλό κλίμα στην οικονομία. 
Μέσα στην επόμενη εξαετία, λόγω της μακρόπνοης απόφασης του
Κωνσταντίνου Καραμανλή να βάλει την Ελλάδα στην τότε ΕΟΚ και σήμερα Ευρωπαϊκή 'Ενωση, θα υπάρχει η δυνατότητα να εισρεύσουν στη χώρα από την Ευρωπαϊκή 'Ενωση αναπτυξιακά κονδύλια της τάξης των είκοσι επτά περίπου δισεκατομμυρίων ευρώ, μια ετήσια εισροή που θα ξεπερνάει το 4% του ΑΕΠ. 
Υπάρχει η προοπτική της Ολυμπιάδας του 2004 που δημιουργεί μεγάλες
οικονομικές ευκαιρίες για την ανάπτυξη της οικονομίας. Παρά όμως αυτές τις αισιόδοξες οικονομικές προοπτικές, η εξέταση των πραγματικών οικονομικών δεδομένων της χώρας αποκαλύπτει σημαντικά προβλήματα και το οικονομικό βέβαια κλίμα που επικρατεί στη χώρα κάθε άλλο παρά θετικό μπορεί να χαρακτηριστεί. Είναι πολύ χειρότερο από την κατάσταση που επικρατούσε ακόμα και πριν από δώδεκα μήνες.
Μπορούμε αυτό να το αποδείξουμε με δύο στοιχεία. Το πρώτο είναι η ανεργία, η οποία είναι ο κυριότερος δείκτης της ανταγωνιστικότητας και
της πραγματικής κατάστασης της οικονομίας, που του 1999 έφθασε στο 11,7% έναντι 9,6% το 1994 και σε μια περίοδο όπου η ανεργία στην Ευρωπαϊκή 'Ενωση παρουσιάζει πτωτική τάση. 'Ηδη η ΓΣΕΕ εκτιμά ότι η ανεργία το 2000 θα έχει φτάσει το 11,9%. Στην Ευρώπη των δεκαπέντε η ανεργία έχει περιοριστεί στο 8,4% και συνεχίζει να πέφτει. Δεν σας ανησυχεί η ανεργία; Θεωρείτε ότι η εξέλιξη της ανεργίας είναι άσχετη με το τι κάνει το Υπουργείο Οικονομικών ή το Υπουργείο Εθνικής Οικονομίας; Γενικότερα είναι άσχετη με το τι κάνουμε στον τομέα της οικονομικης πολιτικής ή μάλλον με το τι δεν κάνουμε στον τομέα της οικονομικής πολιτικής;
Το χρηματιστήριο βρίσκεται σε παρατεταμένη κρίση εδώ και δεκατέσσερις μήνες. Οι συνολικές απώλειες για τους μετόχους το τελευταίο δωδεκάμηνο προσεγγίζουν στα τριάντα πέντε τρισεκατομμύρια (35.000.000.000.000), τα 3/4 σχεδόν του ΑΕΠ και χιλιάδες μικροεπενδυτές, έχοντας παρασυρθεί απ' αυτήν τη μεγάλη και επιτυχή προσπάθεια της Κυβέρνησης να παρουσιάσει το άσπρο μαύρο και το μαύρο άσπρο, βρίσκονται εγκλωβισμένοι σε μετοχές τις οποίες δεν μπορούν να ρευστοποιήσουν. Οι απώλειες για τους μικρομετόχους, άμεσες και έμμεσες, πλησιάζουν σήμερα τα είκοσι τρισεκατομμύρια (20.000.000.000.000) , περίπου το μισό των συνολικών απωλειών.
Μας υπερηφανευόταν η Κυβέρνηση προ μερικών μηνών για το ένα εκατομμύριο κωδικούς. Αν έχουν χαθεί είκοσι τρισεκατομμύρια (20.000.000.000) στο σύνολο για τους μικροεπενδυτές -που τόσα περίπου έχουν χαθεί, είναι τα μισά της πτώσης της κεφαλοποίησης- για κάθε κωδικό έχουν χαθεί περίπου είκοσι εκατομμύρια δραχμές. Κάθε μέτοχος, δηλαδή, που παρασύρθηκε -κατά μέσο όρο βεβαίως, διότι δεν ισχύει για όλους αυτό- και μπήκε στο χρηματιστήριο, έχασε περίπου είκοσι εκατομμύρια (20.000.000). Πόσα δώσατε εσείς σε κάθε μέτοχο πίσω σε φορολογικές ελαφρύνσεις;
Του δώσατε είκοσι εκατομμύρια (20.000.000) δραχμές; Του δώσατε είκοσι χιλιάδες (20.000) δραχμές; Του δώσατε διακόσιες χιλιάδες (200.000) δραχμές; Ούτε αυτά δεν του δώσατε πίσω, διότι ακόμα και από τον προϋπολογισμό προκύπτει ότι η συνολική επιβάρυνση του χρόνου θα είναι αυξημένη κατά διακόσιες πενήντα χιλιάδες (250.000) δραχμές για κάθε οικογένεια.
Και η προσπάθεια στήριξης που έγινε στο χρηματιστήριο την προεκλογική περίοδο -που έγινε για ένα μικρό διάστημα- χρησιμοποιώντας πάλι τα δικά μας λεφτά, τα λεφτά των φορολογουμένων, μέσω της ΔΕΚΑ, της Αγροτικής και άλλων κρατικών και κυβερνητικών βραχιόνων, εγκαταλείφθηκε μετά τις εκλογές, με αποτέλεσμα οκτώ μέρες μετά τις εκλογές να σημειωθεί πτώση 20% στο χρηματιστήριο, για να διαψευσθεί έτσι πανηγυρικά ο Υπουργός Εθνικής Οικονομίας που προέβλεπε λίγες μέρες πριν ότι μετά τις εκλογές το χρηματιστήριο θα ανέβει και θα σταματήσει η περίοδος της νευρικότητας. Και μετά από μια μακρά περίοδο επτά μηνών κυβερνητικής απραξίας το χρηματιστήριο σημειώνει τεράστια πτώση και τις τελευταίες εβδομάδες. 
Είσθε υπερήφανοι γι' αυτήν την πολιτική σας; Θεωρείτε ότι όλα αυτά
γίνονται εξ ουρανού και εσείς δεν έχετε καμιά ευθύνη; Δεν νιώθετε την ανάγκη να απολογηθείτε σε κανέναν; Για τίποτα; Ούτε για το τι κάνετε στο Υπουργείο Οικονομικών ούτε για το τι κάνετε στην οικονομία;
Κυρίες και κύριοι συνάδελφοι, η κατάσταση που έχει δημιουργηθεί στην οικονομία οφείλεται αποκλειστικά και μόνο στην αναποτελεσματικότητα της 
οικονομικής πολιτικής που ακολουθήθηκε. Διότι όλα τα άλλα πήγαιναν καλά. Η παγκόσμια οικονομία πήγαινε καλά τα τελευταία επτά χρόνια. Είχαμε μεγάλους ρυθμούς ανάπτυξης. Ο παγκόσμιος πληθωρισμός έπεφτε. Κρίσεις δεν είχαμε. 'Ολα πήγαιναν καλά. Είχαμε τις εισροές από την Ευρωπαϊκή 'Ενωση. Είχαμε την Ευρωπαϊκή 'Ενωση να ανακάμπτει. Είχαμε την υλοποίηση της ΟΝΕ

το 1998. 'Ολα πήγαιναν καλά στο εξωτερικό. Μόνο εμείς εδώ είχαμε προβλήματα.
Και είχαμε προβλήματα, γιατί δεν είχαμε σωστή πολιτική. Είχαμε μια
αδύναμη και αναποτελεσματική πολιτική, μια πολιτική που οδήγησε σε αδιέξοδα. Διότι τα αδιέξοδα που βλέπουμε σήμερα τα δημιούργησε η αναβλητικότητα της Κυβέρνησης σε μείζονα ζητήματα που απαιτούσαν μεταρρυθμίσεις, τα δημιούργησε η κατάσταση αδράνειας στην οποία περιέπεσε η Κυβέρνηση μετά τις εκλογές. Και τελικά το πρόβλημα που έχουμε σήμερα στην οικονομία είναι ένα πρόβλημα πολιτικό, είναι ένα πρόβλημα που έχει να κάνει με το ότι έχουμε μια Κυβέρνηση που επανεξελέγη σχετικά πρόσφατα,
έστω και οριακά -όπως επανεξελέγη- αλλά που δεν έχει σήμερα ούτε όραμα ούτε κατεύθυνση ούτε προσανατολισμό.
Το μήνυμα της πολιτικής που ακολουθήθηκε φαίνεται τώρα πια ότι ήταν
και λανθασμένο και αδύναμο. Και είναι γεγονός ότι για ένα διάστημα οι αδυναμίες συγκαλύφθηκαν από την αισιοδοξία που δημιούργησε η προοπτική της εισόδου της Ελλάδας στην ΟΝΕ.
Γιατί ήταν αδύναμη και λάθος η πολιτική; Διότι ήταν κατά βάση μια εισπρακτική πολιτική. Δεν είχε κανένα άλλο στοιχείο. Το μόνο στοιχείο που 
διέπει δυστυχώς αυτήν την πολιτική ακόμη είναι η εισπρακτική μανία. Αύξηση των φορολογικών εσόδων, για την οποία επαίρεται σήμερα ο κύριος

Υφυπουργός και τα έσοδα από τις μετοχοποιήσεις. Το άρμεγμα του χρηματιστηρίου με τις μετοχοποιήσεις.
Τα τρέχοντα έσοδα της γενικής κυβέρνησης ανέβηκαν στο 42,6% του ΑΕΠ
το 2000 έναντι 37,4% το 1994. Είχαμε αύξηση κατά πέντε ποσοστιαίες μονάδες του ΑΕΠ. Ξέρετε τι έγινε την ίδια περίοδο στην Ευρωπαϊκή 'Ενωση; 'Επεσαν τα τρέχοντα έσοδα -τα φορολογικά κυρίως είναι αυτά- κατά μια ποσοστιαία μονάδα του ΑΕΠ. 'Επεσαν όμως και οι πρωτογενείς δαπάνες. Εδώ οι δαπάνες συνεχίζουν και αυξάνονται, παρά το γεγονός ότι πέφτουν οι δαπάνες για τόκους. Γι' αυτό δεν μπορούμε να κάνουμε φορολογική μεταρρύθμιση.
Και έρχεται και εξαγγέλλει προ ημερών ο Υπουργός Εθνικής Οικονομίας, σήμερα ο κύριος Υφυπουργός, ότι σε δύο χρόνια θα έχουμε τη φορολογική μεταρρύθμιση που δεν είχαμε τα τελευταία πενήντα χρόνια. Τι ανιστόρητες ιστορίες είναι αυτές, για να χρησιμοποιήσω μια παράφραση; Τι ανιστόρητοι ισχυρισμοί είναι αυτοί; Είχαμε σοβαρή φορολογική μεταρρύθμιση πολλές φορές στο παρελθόν. Εσείς δεν μπορέσατε ποτέ να κάνετε φορολογική μεταρρύθμιση. Είκοσι χρόνια είσαστε Κυβέρνηση και δεν μπορέσατε να κάνετε μια φορολογική μεταρρύθμιση της προκοπής. Ακόμα και στην τριετία της Νέας Δημοκρατίας έγινε μια ουσιαστική φορολογική μεταρρύθμιση. Ελαφρύνθηκαν οι πολίτες, έγινε μείωση των συντελεστών, απλοποίηση του φορολογικού συστήματος. Και έπρεπε να περάσει αυτή η επταετία και να φέρετε τους δεκαέξι φορολογικούς νόμους για να ανατρέψετε πάλι την κατάσταση.
Δεν ζουν οι πολίτες κάθε χρόνο το ότι αλλάζει το φορολογικό σύστημα; Δεν ζουν το ότι αλλάζει το έντυπο με το οποίο πρέπει να κάνουν φορολογικές δηλώσεις; Δεν αλλάζουν οι κανόνες και οι προθεσμίες κάθε χρόνο; Είναι φορολογικό σύστημα αυτό το οποίο υπάρχει στη χώρα μας σήμερα και για το οποίο επαίρεσθε;
Η εισπρακτική πολιτική της Κυβέρνησης και η μανία της αντανακλάται
βέβαια και στις μετοχοποιήσεις. Δεν είναι μόνο τα φορολογικά έσοδα. Με τις διαδοχικές μετοχοποιήσεις η Κυβέρνηση, χωρίς να επιφέρει καμία ουσιαστική αλλαγή στην οικονομία, εισέπραξε τεράστια ποσά από το χρηματιστήριο, από εμάς δηλαδή, από τους μικρομετόχους, αυτούς που έχασαν κατά μέσο όρο ο καθένας τους είκοσι εκατομμύρια τον τελευταίο χρόνο. Εισέπραξε ποσά τα οποία δεν τα χρησιμοποίησε για να γίνουν επενδύσεις, να γίνει ανάπτυξη αυτών των επιχειρήσεων, των πρώην κρατικών ή και νυν κρατικών, να υπάρξει αλλαγή στην οικονομία. Τα χρησιμοποίησε για να κλείσει τις μαύρες τρύπες του προϋπολογισμού. Τα χρησιμοποίησε για να καλύψει καταναλωτικές δαπάνες του δημοσίου. Τα χρησιμοποίησε για να επιχορηγήσει ζημιογόνες επιχειρήσεις του δημοσίου. Εκεί πήγαν τα έσοδα από τις μετοχοποιήσεις. Γι' αυτό σήμερα το χρηματιστήριο βρίσκεται σ' αυτή την άθλια κατάσταση.
Αλλά η εισπρακτική πολιτική, κυρίες και κύριοι συνάδελφοι, έχει φθάσει στα όριά της. Δεν είναι δυνατό να έχουμε πλέον συνεχείς αυξήσεις στη φορολογία. Αυτό το κατάλαβε και η Κυβέρνηση και προεκλογικά έκανε κάποιες υποτυπώδεις φορολογικές ελαφρύνσεις. Αλλά επίσης δεν είναι δυνατό να συνεχιστεί και η πολιτική των μετοχοποιήσεων, διότι η κακή κατάσταση, την οποία έφερε η οικονομική πολιτική της Κυβέρνησης στο χρηματιστήριο, δεν επιτρέπει πλέον τη συνέχιση αυτής της αδιέξοδης πολιτικής. Και βλέπουμε τώρα τις δυσκολίες που έχει και πώς οι προθεσμίες για τις μετοχοποιήσεις αναβάλλονται και πάνε από μήνα σε μήνα, από εξάμηνο σε εξάμηνο και από χρόνο σε χρόνο και πολύ φοβάμαι ότι θα συνεχίσουν να πηγαίνουν έτσι, εάν δεν υπάρξει αλλαγή πολιτικής.
Χρειάζονται πλέον ουσιαστικές πολιτικές πρωτοβουλίες, κυρίες και κύριοι συνάδελφοι, που να δίνουν αναπτυξιακές διεξόδους στην οικονομία. 
Χρειάζεται πρώτα απ' όλα το άνοιγμα κρίσιμων αγορών στον ανταγωνισμό. Είναι μία διαφορετική πολιτική από τη μετοχοποίηση. Τέρμα τα μονοπώλια, κρατικά ή ιδιωτικά. Δεν έφταναν στην Κυβέρνηση τα κρατικά μονοπώλια, πήγαν να δημιουργήσουν και ιδιωτικά. Και είναι η τραγική κατάσταση που ζήσαμε αυτές τις μέρες. Πήγαν να δημιουργήσουν ένα κρατικό μονοπώλιο στην ακτοπλοϊα. Δεν τους έφθαναν τα κρατικά που είχαμε. Αντί να ανοίγουμε τις αγορές στον ανταγωνισμό, τις κλείναμε. Δημιουργούσαμε κρατικο-κομματικά μονοπώλια με τραγικές συνέπειες μερικές φορές, όχι μόνο για τους πολίτες, τους ογδόντα δύο δυστυχείς συμπολίτες μας που πνίγηκαν, αλλά και για μερικούς από τους πρωταγωνιστές αυτής της ιστορίας. Και καλά οι επιχειρηματίες. Εγώ αντιλαμβάνομαι τους επιχειρηματίες να θέλουν να δημιουργήσουν μονοπώλια. Πολιτική ευθύνη δεν υπάρχει στην Κυβέρνηση που τους επέτρεψε να δημιουργήσουν αυτήν την κατάσταση;
Χρειάζεται μία νέα πολιτική αποκρατικοποίησης, που δεν θα στηρίζεται 
αποκλειστικά και μόνο στο ελληνικό χρηματιστήριο και στις μετοχοποιήσεις. Πρέπει να χρησιμοποιήσουμε και τους πόρους που είναι διαθέσιμοι και σε πολλούς 'Ελληνες ιδιώτες και σε ελληνικές επιχειρήσεις. Και σε ξένες επιχειρήσεις, αν είναι δυνατόν, να δοθούν δουλειές για τους 'Ελληνες ανέργους, διότι αυτό που μας ενδιαφέρει είναι να υπάρξει απασχόληση και ανάπτυξη στη χώρα, να έλθουν κεφάλαια και από το εξωτερικό, να υπάρχουν

και άμεσες ξένες επενδύσεις. Δεν έρχονται άμεσες ξένες επενδύσεις. Οι τελευταίες άμεσες μεγάλες ξένες επενδύσεις που έγιναν στη χώρα μας ήταν γύρω από την κινητή τηλεφωνία.
Χρειάζεται λοιπόν κι εκεί διαφορετική πολιτική. Και κυρίως χρειάζεται διαφορετική πολιτική στα δημοσιονομικά θέματα. Χρειάζεται άλλη πολιτική και όχι εισπρακτική. Χρειάζεται περιορισμός των δαπανών, μείωση της φορολογίας, για να δει ο πολίτης ορισμένα οφέλη από τις θυσίες που υπέστη τα τελευταία χρόνια.
Κυρίες και κύριοι συνάδελφοι, ο κατάλογος είναι μακρύς, δεν θα τον εξαντλήσω. Μεγάλες και πολλές είναι και οι παραλείψεις της Κυβέρνησης και δεν δικαιολογείται να επαίρεται για τίποτα και κυρίως για την πολιτική της στο Υπουργείο Οικονομικών.
Χρειάζονται άλλες προτεραιότητες. Και η Κυβέρνηση θα πρέπει να ξυπνήσει, γιατί αλλιώς δημιουργείται μείζον πολιτικό θέμα στη χώρα. Εάν δεν ξυπνήσει η Κυβέρνηση, θα χάσουμε άλλη μία μεγάλη ευκαιρία, που είναι η ένταξη της Ελλάδος στην ΟΝΕ. Διότι είναι δυνατόν -για να τελειώσω με μία αισιόδοξη νότα- η ελληνική οικονομία και η ελληνική κοινωνία να προσαρμοστεί με επιτυχία στις νέες προκλήσεις και της τεχνολογίας και της ΟΝΕ και των ευρωπαϊκών εξελίξεων και να δουλέψει, τέλος πάντων, αυτή η έρημη η οικονομία μας προς όφελος και των Ελλήνων πολιτών και όχι προς όφελος μόνον των κομματικών συμπαθούντων της σημερινής Κυβέρνησης. Γιατί η σημερινή Κυβέρνηση στους συμπαθούντες και στα κομματικά όργανά της έχει φερθεί καλά. Το ζήτημα είναι να φερθεί καλά σε όλον τον ελληνικό λαό.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, τη
συνεδρίασή μας παρακολουθούν από τα άνω δυτικά θεωρεία σαράντα ένας μαθητές και δύο συνοδοί του 63ου Γυμνασίου Αθηνών, αφού πρώτα ξεναγήθηκαν στους χώρους του Κοινοβουλίου.
Τους καλωσορίζουμε και ιδιαιτέρως εγώ ως Βουλευτής Α' Αθηνών.
(Χειροκροτήματα απ' όλες τις πτέρυγες)
ΓΕΩΡΓΙΟΣ ΑΛΟΓΟΣΚΟΥΦΗΣ: Και εγώ, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, εγώ αν και από τη Θεσσαλονίκη, με την ίδια συμπάθεια καλωσορίζω τους μαθητές των σχολείων της Αθήνας.

'Ομως δεν μπορώ να πω, παρ' ότι φαίνεται πως η λαϊκή παροιμία
"δάσκαλε που δίδασκες και λόγο δεν εκράτησες" βγήκε για τους πανεπιστημιακούς δασκάλους. Λυπάμαι πολύ για τον κ. Αλογοσκούφη, αλλά τήρησε πιστά αυτή την παροιμία.
ΠΡΟΕΔΡΕΟΥΣΑ ('Αννα Μπενάκη-Ψαρούδα): 'Ισως ευθύνομαι και εγώ για την αποστροφή, κύριε συνάδελφε!
ΙΩΑΝΝΗΣ ΜΑΓΚΡΙΩΤΗΣ: Είσαστε άψογη στα καθήκοντά σας ως προεδρεύουσα
της σημερινής συζήτησης.
'Ηθελα να πω ότι κατηγόρησε τον κ. Φωτιάδη πως μίλησε μόνο για
πέντε λεπτά απαντώντας στους επερωτώντες Βουλευτές της Νέας Δημοκρατίας

και τον άλλο χρόνο τον κατανάλωσε μιλώντας γενικότερα για τα επιτεύγματα της τεχνολογίας και την ενσωμάτωσή της στο Υπουργείο Οικονομικών.
Θα έλεγα όμως ότι αυτός ούτε τριάντα δευτερόλεπτα δεν ασχολήθηκε με
την επερώτηση, έθεσε απλώς ένα ερώτημα ή επανέθεσε ένα ερώτημα τριάντα δευτερολέπτων προς τον Υπουργό και όλο τον άλλο χρόνο τον κατανάλωσε κάνοντας έναν περίπατο στην ιστορία της ελληνικής οικονομίας. Δεν μπορούσε παρά να κλείσει με λίγο χρηματιστήριο και με λίγο "Μινωϊκές Γραμμές", για να είμαστε και μέσα στην επικαιρότητα.
Κατηγόρησε τον εκπρόσωπο της Κυβέρνησης ότι σε ένα πράγμα ακολουθεί

πιστά το ΠΑΣΟΚ, ότι μπορεί να κάνει το άσπρο μαύρο και το μαύρο άσπρο. Τον χαρακτήρισε δηλαδή εν ολίγοις ταχυδακτυλουργό. Μόνο που πρέπει να του
πω ότι ο κ. Φωτιάδης -και το Υπουργείο Οικονομικών- αν χαρακτηριστεί ταχυδακτυλουργός, αυτό σημαίνει ότι έβγαλε το λαγό από το καπέλο.
Τα έσοδα έχουν πολλαπλασιαστεί και γνωρίζει πολύ καλά ότι αυτά αντανακλούν την αύξηση της οικονομικής δραστηριότητας, αντανακλούν το χτύπημα της φοροδιαφυγής, δηλαδή την αποτελεσματικότητα του φοροεισπρακτικού μηχανισμού. Και εδώ έχει σημαντικό ρόλο, τόσο η εκπαίδευση των φοροτεχνικών υπαλλήλων, η απόδοσή τους, όσο και η μηχανοργάνωση του Υπουργείου Οικονομικών και βεβαίως η ανάπτυξη της φορολογικής συνείδησης των Ελλήνων πολιτών και ιδιαίτερα των μεγάλων επιχειρήσεων που ξέρουμε ότι τον προηγούμενο οικονομικό χρόνο τα πρόσθετα έσοδα του Υπουργείου Οικονομικών από τη φορολόγησή τους ήταν πεντακόσια δισεκατομμύρια.
Ο κ. Αλογοσκούφης όμως ως ένας άλλος μαθητευόμενος ταχυδακτυλουργός δεν μπόρεσε να βγάλει το λαγό της δικής του αντιεπιχειρηματολογίας, γιατί ήταν τρύπιος ο πάτος και έπεσε στο πάτωμα ο λαγός!
Αυτή ήταν η διαφορά ανάμεσα στον κ. Φωτιάδη και στον Κοινοβουλευτικό Εκρόσωπο της Αξιωματικής Αντιπολίτευσης.
Πάλι αναφέρθηκε με την ιδιότυπη αριθμητική. Και άλλοι αγορητές της Νέας Δημοκρατίας αναφέρθηκαν σε αυτά: Τριπλασιασμός των φορολογικών εσόδων σε σχέση με την προηγούμενη δεκαετία ή τις αρχές της δεκαετίας, διακόσιες πενήντα χιλιάδες πρόσθετους φόρους θα πληρώσει κάθε ελληνική οικογένεια το επόμενο οικονομικό έτος και σήμερα προστέθηκε και ένα νέο στοιχείο, ότι περίπου είκοσι εκατομμύρια κατά μέσο όρο απώλεσε τον προηγούμενο χρόνο κάθε κωδικός του χρηματιστηρίου. Εδώ λοιπόν ακολουθεί μία άλλη λαϊκή παροιμία "τρεις το λάδι, τρεις το ξίδι, έξι το λαδόξιδο". Ξέρει όμως πολύ καλά ότι δεν είναι έτσι.
Για να μπω στο θέμα του χρηματιστηρίου πάρα πολύ απλά, το έχω πει και άλλη φορά στην αναφορά αυτής της ιδιότυπης αριθμητικής. Το χρηματιστήριο είχε χρηματιστηριακή κεφαλαιοποίηση στις αρχές του καλοκαιριού του 1999 είκοσι οκτώ τρισεκατομμύρια δραχμές. Αυτή η χρηματιστηριακή κεφαλαιοποίηση λόγω της εκρηκτικής ανάπτυξης το Σεπτέμβρη του 1999, δηλαδή μερικούς μήνες μετά, έφτασε τα εξήντα οκτώ τρισεκατομμύρια δραχμές και βεβαίως για το διάστημα που αναφέρεται έπεσε και πάλι η χρηματιστηριακή κεφαλαιοποίησή του στα σαράντα πέντε τρισεκατομμύρια δραχμές. Γι'αυτό συνεχώς επαναλαμβάνει για τριάντα τρία τρισεκατομμύρια δραχμές που έχουν χαθεί.
Αυτοί δεν είναι πραγματικοί πόροι, δεν είναι η πραγματική κεφαλαιακή, εμπορική αξία των επιχειρήσεων. Είναι η χρηματιστηριακή τους αξία που έχει μέσα ενσωματωμένο το πιο κρίσιμο στοιχείο του χρηματιστηρίου, την προσδοκία του μελλοντικού κέρδους.
'Ολα τα χρηματιστήρια του κόσμου είναι υπερτιμημένα και το γνωρίζουμε. Αυτό είναι το χαρακτηριστικό του χρηματιστηρίου. 'Εχουν ενσωματωμένη μέσα τους την προσδοκία του κέρδους, διαφορετικά δεν λειτουργούν. Αυτό είναι το κίνητρό τους.
Θα μπορούσα να πω πάρα πολύ απλά, ότι ο NASDAQ, ο δείκτης υψηλής
τεχνολογίας στις ΗΠΑ, που έχασε το 25% το τελευταίο τρίμηνο, σημαίνει ότι περίπου καταστράφηκε η οικονομία των ΗΠΑ. Ε, δεν είναι έτσι τα πράγματα. 
Νομίζω ότι πρέπει να συζητούμε με μεγαλύτερη ειλικρίνεια και
σαφήνεια, να μην τρομοκρατούμε τον κόσμο.
Θα ξαναθέσω ένα ερώτημα. Αν από τα εικοσιοκτώ τρισεκατομμύρια
(28.000.000.000.000) πήγαμε στα εξήντα οκτώ τρισεκατομμύρια (68.000.000.000.000), αυτή η υπεραξία που παρήχθη, 1,5% περίπου ΑΕΠ μέσα σε λίγους μήνες, ποιος την παρήγαγε;
ΑΔΑΜ ΡΕΓΚΟΥΖΑΣ: Ποιος την καρπώθηκε να λέτε.
ΙΩΑΝΝΗΣ ΜΑΓΚΡΙΩΤΗΣ: Θα σας πω. Ούτε παρήχθη ούτε καρπώθηκε από
κανέναν. Θα πρέπει να συμφωνήσετε ότι, αν παρήχθη, παρήχθη από την ελληνική οικονομία. Δεν παρήχθη όμως. Είναι ακριβώς η χρηματιστηριακή κεφαλαιοποίηση, δεν είναι η πραγματική κεφαλαιοποίηση του χρηματιστηρίου. 
Eπιτέλους, ορισμένα απλά πράγματα της οικονομίας πρέπει να τα
συμφωνήσουμε. Μην τρομοκρατούμε τον πολίτη.
ΑΔΑΜ ΡΕΓΚΟΥΖΑΣ: Ποιος τα έβαλε στην τσέπη;
ΙΩΑΝΝΗΣ ΜΑΓΚΡΙΩΤΗΣ: Κανείς δεν έβαλε αυτά τα υπέρογκα αριθμητικά ποσά και κανείς δεν τα έχασε. Είναι η χρηματιστηριακή κεφαλαιοποίηση. Είναι άλλο νούμερο αυτό, άλλος αριθμός και άλλο βεβαίως η πραγματική κεφαλαιοποίηση.
Σαφέστατα η παράδοξη εκρηκτική χρηματιστηριακή ανάπτυξη εκείνο το τρίμηνο βεβαίως μέσα είχε και τις απώλειες για πολλούς μικροεπενδυτές, που εκείνη την εποχή εισήλθαν στο χρηματιστήριο. Σαφέστατα υπάρχουν απώλειες, υπάρχουν εγκλωβισμένοι. Κανείς δεν το αρνείται αυτό. Καμία σχέση όμως δεν έχει, γιατί η πραγματική διακίνηση πόρων εκείνη την περίοδο στο χρηματιστήριο δεν ξεπέρασε τα τριάμισι τρισεκατομμύρια (3.500.000.000) δραχμές. Καμία σχέση δεν έχουν τα 40 ή τα 50 τρισεκατομμύρια.
ΑΔΑΜ ΡΕΓΚΟΥΖΑΣ: 'Αρα, η Κυβέρνηση δεν φταίει!
ΙΩΑΝΝΗΣ ΜΑΓΚΡΙΩΤΗΣ: Κανείς δεν είπε αυτό.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Σας παρακαλώ, κύριε Ρεγκούζα.
Ακολουθούν οι δευτερολογίες και θα τα πείτε όλα.
ΙΩΑΝΝΗΣ ΜΑΓΚΡΙΩΤΗΣ: Κανείς δεν είπε ότι δεν έχει ευθύνες η Κυβέρνηση, δεν έχει ευθύνες η Αντιπολίτευση, δεν έχει ευθύνες ο πολιτικός κόσμος. Είναι άλλο οι ευθύνες μας και άλλο αυτά τα μυθώδη ποσά που αναφέρετε, για να τρομοκρατείτε τον κόσμο.
Βέβαιως τα φορολογικά έσοδα τον επόμενο χρόνο θα αυξηθούν κατά 1 τρισεκατομμύριο δραχμές. Αυτά όμως κυρίως προέρχονται από τη φορολόγηση των μεγάλων επιχειρήσεων, των υψηλών εισοδημάτων. 'Οπως και την προηγούμενη χρονιά, τα χαμηλότερα εισοδήματα με το φορολογικό νομοσχέδιο που ψηφίσαμε προχθές -και εσείς το παραδεχθήκατε- θα έχουν φοροελαφρύνσεις, θα πληρώσουν λιγότερο. Και αυτό το αποδεικνύει και η αλλαγή στην αναλογία των φορολογικών εσόδων ανάμεσα στα άμεσα και στα 
έμμεσα φορολογικά έσοδα, αλλά και το φορολογικό νομοσχέδιο που ψηφίσαμε. Στον προϋπολογισμό όλα αυτά αναγράφονται. Τις επόμενες μέρες θα τα συζητήσουμε και πάλι.
Επιτέλους, σταματήστε να χρησιμοποιείτε τις αλχημείες των αριθμών με
τον ταχυδακτυλουργικό τρόπο. Δεν βγάζετε λαγούς. Απλώς δείχνετε ότι στοιχειωδώς δεν σέβεστε την κοινή γνώμη έτσι όπως χρησιμοποιείτε τους αριθμούς.
Ανέφερε ο κ. Αλογοσκούφης ότι η διαφθορά στις εφορίες βαίνει αυξάνουσα. Μπορεί να μας το τεκμηριώσει αυτό; Διαισθητικά βαίνει αυξάνουσα;
Εμείς μπορούμε να του τεκμηριώσουμε ότι η διαφθορά βαίνει μειωμένη. 
Και αυτό από πού τεκμηριώνεται; Τεκμηριώνεται γιατί έχουμε αύξηση των φορολογικών εσόδων. Και αυτή η αύξηση οφείλεται στην αύξηση του οικονομικού κύκλου και τζίρου. Οφείλεται όμως κυρίως στην πάταξη της φοροδιαφυγής μέσα από τη μηχανοργάνωση, την εκπαίδευση, την κατάρτιση των φοροτεχνικών, την πιο διαφανή λειτουργία του φοροτεχνικού συστήματος. Αυτό είναι το στοιχείο που τεκμηριώνει τη μείωση της διαφθοράς και της συναλλαγής απ' ό,τι γινόταν στο παρελθόν και επί δικών μας κυβερνήσεων, αλλά πολύ περισσότερο επί των δικών σας κυβερνήσεων. Αυτό το γνωρίζετε πολύ καλά.
Εμείς τεκμηριώνουμε με στοιχεία ότι η διαφθορά μειώνεται. Και θα συνεχίσουμε να τη χτυπούμε και να τη μειώνουμε. Η συμμετοχή και η βοήθεια και του φορολογούμενου πολίτη, αλλά και της τεχνολογίας φυσικά και πολύ περισσότερο των φοροτεχνικών είναι πολύ σημαντική και πρέπει να την εκτιμήσουμε και να την τιμήσουμε. Δεν πρέπει να συνεχίζουμε να

απαξιώνουμε με τον ίδιο τρόπο, κύριε Ρεγκούζα.
Ρωτώ, κύριε Ρεγκούζα, εσάς που προέρχεστε από τον κλάδο: Οι
συνάδελφοί σας είναι αυτοί που αυξάνουν τη διαφθορά στο φοροτεχνικό μηχανισμό; Θα πρέπει να απαντήσετε και να πάρετε θέση στο θέμα αυτό. 
Είπε, λοιπόν, ο κύριος Αλογοσκούφης ότι η Κυβέρνηση μας έβαλε στην
Ο.Ν.Ε. και δεν έχει πλέον όραμα. Παραδέχθηκε, και αυτό είναι προς τιμή του, ότι βεβαίως θα έχουμε μια δραστική πτώση των επιτοκίων, ότι έχουμε μπροστά μας τους πόρους του Γ' Κοινοτικού Πλαισίου Στήριξης, ότι έχουμε

την Ολυμπιάδα του 2004, ότι έχουμε δηλαδή ένα λαμπρό μέλλον.
Ποιος δημιούργησε τις προϋποθέσεις αυτού του λαμπρού μέλλοντος; Σημαντική, σημαντικότατη η επιλογή του Κωνσταντίνου Καραμανλή να μας βάλει το 1980 στην Ε.Ο.Κ. Ποιος όμως πορεύτηκε όλη αυτήν την περίοδο; Ποιος ήταν Κυβέρνηση όλη αυτήν την περίοδο και κολύμπησε στα βαθιά και θολά νερά, που έλεγε ο Καραμανλής ότι ρίχνουμε την Ελλάδα απροετοίμαστη, για να βγει στην απέναντι άκρη και να δημιουργηθεί αυτό το οικονομικό περιβάλλον, που και εσείς σήμερα παραδέχεσθε, με τα υγιή οικονομικά, με τη δραστική πτώση των επιτοκίων, με το Γ' Κοινοτικό Πλαίσιο Στήριξης; Εάν δεν είχαμε υγιή οικονομία, απορροφητικότητα και αποδοτικότητα θα μας έδιναν τα δεκαεπτά τρισεκατομμύρια (17.000.000.000.000) δραχμές;
Εσείς δεν μας κατηγορούσατε μέχρι πέρυσι ότι θα χάσουμε πόρους από το Γ' Κοινοτικό Πλαίσιο Στήριξης, γιατί η οικονομία έχει τα κακά της τα χάλια; Σήμερα, πώς έρχεσθε και λέτε ότι θα πάρουμε όλους αυτούς τους πόρους; Τους παίρνουμε, γιατί η οικονομία πάει καλά και εσείς οι ίδιοι το ομολογείτε.
Η Κυβέρνηση έχει όραμα και στρατηγικούς στόχους. Βεβαίως, θα συμφωνήσω και εγώ και θα πω ότι δεν ακούστηκε ούτε σε εμένα καλά ότι έχουμε καυθυστέρηση στις εκκαθαρίσεις. Θα θέλαμε να είναι πιο αποτελεσματικός ο μηχανισμός του Υπουργείου Οικονομικών και του ΚΕΠΥΟ. 
Βεβαίως υπήρξε η δίμηνη παράταση. Βεβαίως υπήρξε η αύξηση των
φορολογικών δηλώσεων. Από την άλλη πλευρά, όμως, έχουμε και βελτίωση και εκσυγχρονισμό και ανάπτυξη -όλα όσα είπα αυτό τεκμηριώνουν- του ΚΕΠΥΟ και του γενικότερου φοροτεχνικού μηχανισμού.
Κύριε Υπουργέ, θα θέλαμε και καλύτερη απόδοση. Θα θέλαμε να μην υπάρχει αυτή η καθυστέρηση. Θα θέλαμε αυτοί που εγκαίρως πληρώνουν τις δόσεις, που τους αναλογούν στην εφορία, να έχουν τα ευεργετήματα του νόμου. Θα θέλαμε την απάντησή σας στο συγκεκριμένο θέμα που έχει τεθεί. 
Ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Ρεγκούζας για να δευτερολογήσει.
ΑΔΑΜ ΡΕΓΚΟΥΖΑΣ: Κυρία Πρόεδρε, κυρίες και κύριοι συνάδελφοι, επιβεβαίωσε ο κύριος Υφυπουργός, τουλάχιστον σήμερα με την πρωτολογία του, αυτό που κάνει με τις ερωτήσεις, που απευθύνονται στο Υπουργείο Οικονομικών. Τον ρωτάμε: "Υπάρχει μια λογιστική μελέτη; Ελήφθη υπόψη το κόστος που έχει δημιουργηθεί μέχρι τώρα για την εγκατάσταση, υποτίθεται, του TAXIS και τώρα αναιρείται αυτή η μορφή λειτουργίας των οικονομικών υπηρεσιών; Πόσες είναι και γιατί έγιναν αυτές οι δαπάνες; Επιβεβαιώνουν αυτές οι αιτιάσεις το γεγονός ότι πράγματι η Κυβέρνηση πορεύεται χωρίς πυξίδα, "ράβε-ξήλωνε" και όπως μας έρθουν;"
Κύριε Υπουργέ, εκεί βρίσκεται η μεγάλη ευθύνη, στο σχεδιασμό, γιατί
μέσα από το σχεδιασμό μπαίνουν και οι προτεραιότητες. Μέσα από τις προτεραιότητες προλαμβάνονται και λάθη που μπορούν να γίνουν ακόμα και στη διαδικασία και της επιλογής του προσωπικού και της χωρικής αρμοδιότητας.
Κριτήριο χωρικής αρμοδιότητας γι'αυτήν την επιχειρούμενη, μέσω του προεδρικού διατάγματος, αναδιάρθρωση των λειτουργικών μονάδων έχετε; Ποιο είναι το κριτήριο;
Θα σας πω ένα παράδειγμα. Καταργείτε και αφήνετε μια Δ.Ο.Υ. ανά νομό. Για παράδειγμα την αφήνετε στη Θήβα. Με ποιο κριτήριο δημιουργείτε τη μονάδα στη Θήβα και όχι, για παράδειγμα, στη Λειβαδιά;
Θα σας πω ένα άλλο παράδειγμα. Μας λέτε ποια κριτήρια χρησιμοποιείτε; Λάβατε υπόψη σας τις κοινωνικές αντιδράσεις; Την ποιότητα των υπηρεσιών προς τον πολίτη δεν την προσδιορίζουμε εμείς μόνο. Την προσδιορίζουν κυρίως εκείνοι, γιατί εκείνοι τη βιώνουν καθημερινά, αυτοί την εισπράττουν. Δεν μπορούμε για παράδειγμα να λέμε: "Ο πολίτης από το Λαγκαδά, που δεν είναι βέβαια μακριά από τη Θεσσαλονίκη, θα πηγαίνει για να περαιώνει τις εργασίες του μέσα στην πόλη της Θεσσαλονίκης με τα κυκλοφοριακά και άλλα προβλήματα που υπάρχουν". Δεν μπορεί να λέμε ότι θα εξυπηρετείται με τη μορφή θυρίδας που θα λειτουργεί στη μονάδα του Λαγκαδά για να κάνει όλες τις δουλειές του εκεί, γιατί δεν θα τις κάνει. Μόνο ταμείο θα είναι. 'Οταν θα θέλει να κάνει μεταβίβαση ακινήτου δεν θα μπορεί να την κάνει στο Λαγκαδά με τις μονάδες, που θα έχετε εσείς.
Εν τοιαύτη περιπτώσει, εάν λάβω υπόψη μου σοβαρά αυτά που είπατε στην επερώτηση των συναδέλφων του Νομού Τρικάλων πριν από μερικές μέρες θα τις καταργήσετε, γιατί είπατε: "Εάν ένας υπάλληλος εργάζεται πέντε λεπτά
εκεί, πρέπει να μείνει αυτή η μονάδα;".
Προτάσσεται ασφαλώς το κόστος μπροστά στο κοινωνικό κόστος. Είναι μια λογική και αυτή. Είναι μια πολιτική, αλλά εμείς δεν συμφωνούμε με αυτήν την πολιτική.
Είπατε ότι εμείς έχουμε έλλειψη γνώσης. Πράγματι, για πολλά ζητήματα στη λειτουργία του κράτους έχουμε έλλειψη γνώσης, γιατί μας δημιουργείτε τέτοιες διαδικασίες αυτασφάλισης μυστικών, που δεν έχουμε τη δυνατότητα να προβούμε.
Κυβερνάτε είκοσι χρόνια και έχετε δημιουργήσει κάποιους μηχανισμούς, από τους οποίους δεν μπορούμε να έχουμε πληροφορόρηση. Εμείς κάνουμε, όμως, μια αποτελεσματική κριτική, που επιβάλλεται να υπάρχει σε μια δημοκρατία. Μας κλείσατε όλες τις πόρτες επικοινωνίας σε κάποια πράγματα, που θα μπορούσαμε να τα αξιοποιήσουμε σε πολιτικό επίπεδο.
Μιλήσατε για θεαματικά αποτελέσματα. Ποια είναι αυτά; Της τεχνολογίας; Σας είπε κάποια πράγματα ο κ. Αλογοσκούφης. Μήπως είναι η μεγάλη τομή στο φορολογικό σύστημα η κωδικοποίηση των νομοθεσιών; Είναι ένα νοικοκύρεμα, αλλά δεν είναι η τομή στο φορολογικό σύστημα. Μην επαίρεστε, λοιπόν, ότι έχετε βελτιώσει έτσι το φορολογικό σύστημα. Είπατε ότι θα κάνετε ματαρρύθμιση σε δύο χρόνια. Εγώ είμαι βέβαιος ότι δεν θα την κάνετε. Βέβαια, αν την κάνετε, θα την επικροτήσω και θα βοηθήσω σε αυτήν την προσπάθεια, γιατί ενδιαφέρει όλο τον ελληνικό λαό για την προοπτική στην ανάπτυξη της οικονομίας της χώρας.
Μιλήσατε ακόμη για το ΤAXIS. Μα, το TAXIS δεν είναι μόνο για τα
πιστοποιητικά. Κυρίως είναι για τη διασταύρωση των στοιχείων. Εκεί έχετε τρομακτικές καθυστερήσεις. Οι λειτουργίες του TAXIS δεν είναι συμβατές μεταξύ τους και έτσι δεν μπορείτε να κάνετε αυτά που προβλέπει το όραμα λειτουργίας του TAXIS. Είπατε για τις προθεσμίες, δηλαδή ότι παρατάθηκε κατά δύο μήνες η προθεσμία υποβολής των δηλώσεων. Γιατί δεν παρατείνετε νομοθετικά και την παράταση της προθεσμίας προς τα πίσω, για να δώσετε τη δυνατότητα σε όσους καθυστέρησαν να πάρουν τα εκκαθαριστικά να έχουν έκπτωση και να πληρώσουν δόσεις; Τώρα τους βάζετε να τα πληρώσουν όλα σε μία δόση χωρίς να έχουν έκπτωση.
Είπατε ότι ορισμένες δουλειές που κάνουν στις εφορίες θα μπορούν να τις κάνουν και με αντίγραφα δηλώσεων, με βεβαιώσεις των εργοδοτών. Τα πράγματα, όμως, δεν γίνονται έτσι στην πράξη. Βέβαια κάποια γίνονται και κάποια άλλα δεν γίνονται. Για παράδειγμα η σύνταξη της πολύτεκνης μητέρας δεν ξεμπλοκάρεται. Πρέπει να έχει το εκκαθαριστικό σημείωμα. Αν έχει καθυστερήσει να το καταθέσει για ένα χρόνο, δεν πληρώνεται η πολύτεκνη μητέρα. Εδώ μιλάμε για πρόβλημα επιβίωσης, γιατί αφορά αυτό χαμηλά εισοδήματα.
Είπατε ότι για όποια αναδιοργάνωση γίνεται υπάρχουν άγχη και διαμαρτυρίες εργαζομένων και επαγγελματιών. Τι άγχη είναι αυτά, κύριε Υπουργέ; Δηλαδή, όταν ο πολίτης βλέπει ότι η περιφερειακή ανάπτυξη της λειτουργίας του κράτους αντί να προωθηθεί, απαξιώνεται, σημαίνει ότι έχει άγχος; 'Οταν βλέπει ότι από εδώ και πέρα θα ταλαιπωρείται, σημαίνει ότι έχει άγχος και δεν πρέπει να διαμαρτύρεται; 'Εχω καταγγελίες και υπομνήματα, που θα τα έχετε πάρει και εσείς. 'Εχω εδώ μία διαμαρτυρία του επαγγελματικού συλλόγου Λαγκαδά, που θα την καταθέσω για τα Πρακτικά, δηλαδή για την ιστορία, γιατί τελικά μέσα στη Βουλή νιώθω ότι μιλάμε μόνο για την ιστορία. Ρωτάμε, αλλά δεν απαντάτε. Χθες σας ρωτήσαμε για τη ΔΕΗ, αλλά δεν απαντήσατε για να μας πείτε πόσα είναι τα ποσά. Αυτό το γεγονός, όμως, έχει σχέση με την ποιότητα της δημοκρατίας και ειδικότερα με τη λειτουργία του Κοινοβουλίου.
Εγώ δεν είμαι Βουλευτής επί πολλά χρόνια, αλλά αυτό με ενοχλεί, γιατί πρώτα απ'όλα εμείς πρέπει να φροντίζουμε για την αναβάθμιση της διαδικασίας μέσα στο Κοινοβούλιο.
Μιλήσατε, κύριε Υπουργέ και εσείς και ο κ. Μαγκριώτης, για τη διαφθορά. Προέρχομαι από αυτόν τον κλάδο και δεν διστάζω να λέω τα πράγματα με το όνομά τους. Δεν γνωρίζει επιχειρηματίες ο κ. Μαγκριώτης; Δεν γνωρίζει ότι πριν γίνει ένας έλεγχος -αυτό είναι το εγκληματικό, αφού ο ελεγκτής πρέπει να κάνει πρώτα τη διάγνωσή του για να δει αν υπάρχει μεγάλη φοροδιαφυγή στην επιχείρηση, ώστε να την καταλογίσει- κάποιοι, ελπίζω λίγοι, αρχίζουν τη διαπραγμάτευση "πακέτο". Δηλαδή λένε "η δουλειά σας θα κοστίσει 50.000.000" που εξειδικεύονται τεμαχισμένα. Το ένα μέρος στη διαφθορά και το άλλο για το κράτος.
'Ομως, ζημιώνετε και το ένα και το άλλο. Το μεν κράτος γιατί δεν

εισπράττει αυτά που πρέπει, αν υπάρχει ενδεχόμενο μιας μεγάλης φοροδιαφυγής και ταυτόχρονα συντηρείται μια διαφθορά.
Σας εγκαλούμε με την επερώτησή μας και με την κριτική μας για το γεγονός ότι δημιουργείται μια παραεξουσία κεντρικά στο Υπουργείο,που μπορεί εύκολα να μεταβληθεί και σε πολιτική δύναμη παρέμβασης είτε πριν 
από τις εκλογές είτε κατά τη διάρκεια μιας θητείας, μιας κυβέρνησης. Δηλαδή, μπορεί να μεταβληθεί σε πολιτικό χρήμα και ταυτόχρονα με την
ολιγομελή μορφή, που παίρνει αυτό το σύστημα μπορεί να είναι περισσότερο
διεφθαρμένο και το λέω εγώ που έζησα από μέσα τα πράγματα στις υπηρεσίες. Υπήρξα ελεγκτής δέκα χρόνια και τα υπόλοιπα δέκα ήμουνα συνδικαλιστής. Ξέρω, λοιπόν, και παρακολουθώ τη φορολογία, δεν την αγγίζω επιδερμικά

μόνο. Μην, λοιπόν, κάνετε ότι είστε απομονωμένοι από την κοινωνία γιατί πολιτικά δεν σας συμφέρει.
Κύριε Μαγκριώτη, επικοινωνείτε με επαγγελματίες και πρέπει να τα ξέρετε αυτά. Είπατε ακόμα και κάτι για αλχημείες αριθμών. 'Ομως, στο σπίτι του κρεμασμένου δεν μιλάνε για σκοινί. 'Εχετε αναδειχθεί σε προφέσορες των αλχημειών, στη διαμόρφωση των οικονομικών μεγεθών του κράτους και ταυτόχρονα και στην παρουσίαση των αποτελεσμάτων της πολιτικής σας προς τον ελληνικό λαό. Αλλά να ξέρετε, σας έχει πάρει μυρωδιά ο λαός και μη μου πείτε ότι ο λαός ψήφισε πριν από έξι μήνες. Ο λαός δεν ψηφίζει δίνοντας εν λευκώ εξουσιοδότηση στους πολιτικούς ή στα κόμματα για να κάνουν ό,τι θέλουν. Υπάρχει και η επόμενη κρίση.
Μιλήσατε για την αύξηση των εσόδων. Σας είπα πώς γίνεται η αύξηση των εσόδων. Πήρατε όλες τις μεγάλες επιχειρήσεις αυτές που θέλουν να μπουν στο χρηματιστήριο, που δίνουν όσα - όσα για να τελειώνουν και πολλές 
φορές για να εμφανίζονται και με θετικό αποτέλεσμα γιατί τους χρειάζεται. Αυτά όμως εξαντλούνται. Βάλατε τις κρατικές επιχειρήσεις, πήρατε φόρους, ελέγξατε τα φορολογικά και τα οικονομικά έτη και τελείωσα. Τον επόμενο χρόνο θα πάτε με ένα έτος.
ΙΩΑΝΝΗΣ ΜΑΓΚΡΙΩΤΗΣ: Τα ίδια λέτε.
ΑΔΑΜ ΡΕΓΚΟΥΖΑΣ: Δεν λέω τα ίδια, ξέρω τι λέω. Κύριε Μαγκριώτη, για

την ιστορία θα καταθέσω στα Πρακτικά και έναν πίνακα για να δείτε ποια είναι η πορεία απόδοσης των εφοριών και των ελεγκτικών κέντρων. Των ελεγκτικών κέντρων είναι φθίνουσα, των εφοριών με άνισους τρόπους βρίσκονται σε πολύ καλύτερο ρυθμό απόδοσης εσόδων.
'Οσο για το χρηματιστήριο, παρακαλώ να σεβαστείτε τους εγκλωβισμένους, αυτούς που έχασαν κόπους ζωής, αυτήν την απαράδεκτη αναδιανομή εισοδήματος που πραγματοποιήθηκε τα τελευταία χρόνια με την απώλεια των χρημάτων στο χρηματιστήριο παρ' ότι αυτά θα μπορούσαν να διοχετευθούν σε υγιείς παραγωγικές δραστηριότητες της οικονομίας και να έχουν και αποτέλεσμα για τους πολλούς.
Πάντως εγώ θα ήθελα να σας συστήσω να μη μας ευχαριστείτε, κύριε

Υπουργέ, όταν σας δίνουμε την ευκαιρία για να ωραιοποιείτε την κατάσταση. Θα ήθελα η Κυβέρνηση, που ανήκετε, να δίνει συγκεκριμένες απαντήσεις στα
ερωτήματα που βάζουμε γιατί η περιφρόνηση είναι προσωρινή διαφυγή από την πραγματικότητα. Η πραγματικότητα πάντως είναι σκληρή και κάποια στιγμή έρχεται.
(Στο σημείο αυτό ο Βουλευτής κ. Αδάμ Ρεγκούζας καταθέτει για τα Πρακτικά τους προαναφερθέντες πίνακες, που βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, στα λίγα λεπτά που έχω στη διάθεσή μου είναι δύσκολο να ανταποκριθώ σε όλα αυτά τα ερεθίσματα, που δέχτηκα από τον κύριο Υπουργό. Ο τρόπος που επιχειρήθηκε για να απαντηθούν τα ερωτήματα, που τέθηκαν στην ανάπτυξη της επερώτησης τόσο από το βασικό εισηγητή μας όσο και από τον Κοινοβουλευτικό μας Εκπρόσωπο αλλά και από τους άλλους συναδέλφους, δυστυχώς απάντηση ουσιαστική δεν πήραμε.
Εκείνο που είδαμε ήταν από τον κύριο Υπουργό να μας ευχαριστήσει για την ευκαιρία που του δώσαμε να έρθει και να μας βεβαιώσει το πόσο καλά προχωράει το πρόγραμμα εκσυγχρονισμού του Υπουργείου Οικονομικών και το πόσο ευχαριστημένοι πρέπει να είναι οι 'Ελληνες πολίτες, που παίρνουν τα αγαθά αυτής της καταπληκτικής προσπάθειας που κάνει η Κυβέρνηση για τον υποτιθέμενο εκσυγχρονισμό.
Βέβαια εθελοτυφλούμε και εθελοτυφλεί η Κυβέρνηση, μη βλέποντας την
πραγματικότητα.
Εμείς με την επερώτησή μας έχουμε καταγράψει την πραγματικότητα, την οποία δεν θέλετε να τη δείτε γιατί είναι σκοτεινή, σκληρή και τη βιώνει ο 'Ελληνας πολίτης.
Σας εγκαλούμε και σας καλούμε διά μέσω της Βουλής όχι να
υποτιμήσετε τη νοημοσύνη μας και τη νοημοσύνη των Ελλήνων πολιτών, αλλά για να σας προκαλέσουμε το ερέθισμα που χρειάζεται η Κυβέρνηση για να βγει από το λήθαργό της.
Ετοιμάζετε ένα προεδρικό διάταγμα και βέβαια αναγκαστήκατε να το πείτε εδώ το τί ετοιμάζετε. Και εμείς τις πληροφορίες τις παίρνουμε από την αρβύλα, αυτή που λειτουργούσε στο στρατό, κύριε Υπουργέ, όταν και εσείς υπηρετήσατε.
Φθάσαμε στο σημείο με τα στεγανά που έχετε
δημιουργήσει είκοσι χρόνια λειτουργώντας σε αυτόν τον τόπο να μην μπορούμε να έχουμε μία στοιχειώδη ενημέρωση, πληροφορία. Για να την πάρουμε, πρέπει να κάνουμε σάλτα άλματα. Εδώ μας οδηγήσατε.
Μένω στο θέμα της αναδιάρθρωσης του Υπουργείου Οικονομικών, αλλά και των ΔΟΥ, γιατί είμαι Βουλευτής από ένα νομό που ήδη έχετε επέμβει. 
Απάντηση ουσιαστική και σοβαρή δεν δώσατε. Και μας εμπαίξατε και στο
τέλος καταργήσατε αυτό που τελικά είχατε αποφασίσει. Και έρχεσθε τώρα να καταργήσετε και μία άλλη ΔΟΥ δυνατή στο νομό μας, της Καλαμπάκας, που εξυπηρετεί τριάντα επτά χωριά, πάνω από σαράντα χιλιάδες κατοίκους. 
Καταθέτουν κάθε χρόνο πάνω από οκτώ χιλιάδες φορολογικές δηλώσεις σε

αυτήν τη ΔΟΥ. Και έρχεσθε να την καταργήσετε και να τη μεταφέρετε εκεί που είπε ο συνάδελφος κ. Ρεγκούζας, σε συγκεκριμένα κέντρα και πρόσωπα. Δηλαδή τη μεταφέρετε στη ΔΟΥ Τρικάλων, μία ΔΟΥ που πλέον έχει πάθει το έμφραγμά της.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σε ποιο πρόσωπο ανήκει η
ΔΟΥ Τρικάλων;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Σας παρακαλώ, κύριε Υφυπουργέ! ΘΕΟΔΩΡΟΣ ΣΚΡΕΚΑΣ: 'Ερχομαι τώρα και στον Κοινοβουλευτικό Εκπρόσωπο, ο
οποίος ούτε λίγο ούτε πολύ έκανε μια επίθεση σε όλους μας για τις
αναφορές που κάναμε σε αυτά που επισημάναμε.
'Ερχομαι στο χρηματιστήριο. Δεν βλέπει η Κυβέρνηση ποιος εγκλώβισε

και ποιος στέρησε ιδρώτα πολλών χρόνων από τον 'Ελληνα πολίτη; Γιατί δεν είναι οι εγκλωβισμένοι, αλλά είναι αυτοί, που έχουν επενδύσει τα χρήματά τους στο χρηματιστήριο μέσα από μία συστηματική προπαγάνδα, η οποία επιχειρήθηκε από την Κυβέρνηση, με τα ΜΜΕ, χρησιμοποιώντας όλα εκείνα τα παπαγαλάκια, κάποιους περιβόητους, αυτοχρησμένους, προέδρους των μικροεπενδυτών, κάποιους καραγκούνηδες, οι οποίοι χάθηκαν μετά τις εκλογές, δεν εμφανίζονται πουθενά. Και σήμερα μας λένε ότι οι μετοχές θα ανακάμψουν στο χρηματιστήριο. Για ποιους; Γι' αυτούς που έχουν συγκεντρώσει τα χρήματα, όχι γι' αυτούς που κρατούν στις τσέπες τους τα χαρτιά και δεν μπορούν να τα κάνουν τίποτε. Το χρηματιστήριο σήμερα από τις 6,5 χιλιάδες έχει πάει στις 3,2 χιλιάδες.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Τελειώσατε, κύριε συνάδελφε.
'Εχετε ήδη μιλήσει δύο λεπτά παραπάνω από το χρόνο σας.
ΘΕΟΔΩΡΟΣ ΣΚΡΕΚΑΣ: Ευχαριστώ, κυρία Πρόεδρε. Αλλά δεν είναι δυνατό να δεχόμεθα και εμείς, αλλά και ο ελληνικός λαός από το Βήμα της Βουλής αυτήν την κακοποίηση της νοημοσύνης για ό,τι ισοπεδωτικό έχει παρουσιαστεί όλα αυτά τα χρόνια!
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κυρίε Πρόεδρε, επειδή στην Αίθουσα αυτή τουλάχιστον πρέπει να παράγουμε πολιτική στο μέτρο του εφικτού βεβαίως και δεν γράφουμε εκθέσεις ιδεών, θα ήθελα να ρωτήσω ευθέως και να μου απαντήσει ο κύριος Υφυπουργός ευθέως σε ενεστώτα χρόνο, θα χάσουμε -περιλαμβανομένου και εμού, που δεν έχει έλθει ακόμα το εκκαθαριστικό- το 2,5%, ναι ή όχι; Δεν θέλω περαιτέρω επεξηγήσεις.
Δεύτερο ερώτημα: Θα υπάρξει δυνατότητα τμηματικής αποπληρωμής με δόσεις σ'αυτούς που θα παραλάβουν από σήμερα ή αυτούς που πήραν σήμερα τα εκκαθαριστικά στα σπίτια τους; Απαντήστε με ένα "ναι" ή ένα "όχι".
Τρίτο, αλλάζει ή όχι με το προσχέδιο, που έχετε ετοιμάσει, άνευ
υπογραφής του προεδρικού διατάγματος και αφορά το χάρτη των ΔΟΥ; Εγώ θέλω να σας πω συγκεκριμένα ότι στη Φθιώτιδα και το Δομοκό συγκεκριμένα και τη Μακρακώμη και οι άλλοι υπάλληλοι εκεί μου είπαν ότι τους ρώτησαν επισήμως, εσείς το Υπουργείο, ποιες ΔΟΥ πρέπει να καταργηθούν και σεις
μας λέτε πράγματα, τα οποία δεν ευσταθούν. Αλλά οι αναλήθειες όμως φαίνονται στο εγγύς μέλλον. Θέλω και σ'αυτό να μου απαντήσετε αν θα καταργηθεί ή όχι ο σημερινός χάρτης των ΔΟΥ.
Μετά είπατε για τη χρήση του ηλεκτρονικού ταχυδρομείου. Μα, είναι
δυνατόν ένας κάτοικος της Σπερχειάδας, αγρότης ή επαγγελματίας, να μπορεί να κάνει χρήση όλων αυτών των οποίων θεωρείτε εσείς σήμερα ότι είναι εφικτά για να έχει τις υπηρεσίες που εσείς, ως κράτος, ακόμη έχετε τόσο μεγάλη καθυστέρηση να φθάσετε τους ρυθμούς ανάπτυξης και επιπέδου των άλλων κρατών της Ευρωπαϊκής 'Ενωσης; Που πληρώνετε τόσους και τόσους περιλαμβανομένου και του κ. Κόκκαλη όλα αυτά τα χρόνια, που τον βρίσκουμε στον ΟΠΑΠ, που τον βρίσκουμε στον ΟΤΕ, στις επικοινωνίες, τον βρίσκουμε στα τυχερά παιχνίδια, στα λαχεία; Που βρίσκουμε αυτούς τους ίδιους τους ανθρώπους και δεν σας δίνουν την ευχέρεια να απογαλακτισθεί το σύστημα από σας και μέσα απ' αυτό τον απογαλακτισμό να καταφέρουμε σαν έθνος να πετύχουμε καλύτερους ρυθμούς ανάπτυξης, αλλά να προσφέρουμε και υπηρεσίες στον ταλαιπωρημένο λαό;
Και πάω στον ταλαιπωρημένο λαό, για να απαντήσω και στον κύριο εκπρόσωπο, ο οποίος είναι φυσικός και το καταλαβαίνω. Καταλαβαίνω ότι δηλώνει επιχειρηματίας και επίσης καταλαβαίνω ότι τα οικονομικά τα μαθαίνει από τις εφημερίδες. Δεν είναι έτσι. Τα οικονομικά είναι βαθύτερη επιστήμη και θέλω να σας πω ότι εάν ρωτήσετε τους υπεύθυνους του Χρηματιστηρίου Αξιών Αθηνών, θα σας πουν ότι άλλαξαν πεντοχίλιαρα -να το πω σε απλή γλώσσα- δηλαδή μπήκαν άνθρωποι και βγήκαν από το χρηματιστήριο και αν κάνουμε τις προσθαφαιρέσεις θα δούμε ότι πάνω από δεκαπέντε τρισεκατομμύρια (15.000.000.000.000) δραχμές άλλαξαν τσέπη. Δε μιλάμε για κεφαλαιοποιήσεις με θετικό ή αρνητικό πρόσημο. Και είναι εθνική ντροπή, το επαναλαμβάνω, να μη συζητάμε ειδικά για το χρηματιστήριο. Αυτή ήταν η χειρότερη περίπτωση αναδιανομής εισοδήματος στην ελληνική ιστορία από τη σύσταση του ελληνικού κράτους.
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Υφυπουργός Οικονομικών κ.
Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, κύριοι συνάδελφοι, εγώ θα επαναλάβω τις ευχαριστίες μου στη Νέα Δημοκρατία και θα πω ότι μας έδωσε την καλύτερη ευκαιρία να διαφημίσουμε το έργο, το οποίο κάνουμε στο Υπουργείο Οικονομικών.
Με πολύ μεγάλη απλότητα έως αφέλεια, θεώρησε αυτονόητο η Νέα
Δημοκρατία ότι αυτά θα μπορούσαν να είχαν γίνει και χθες, κάτι το οποίο δεν έκανε η ίδια βέβαια ούτε στο ένα χιλιοστό όταν της δόθηκε η ευκαρία ως κυβέρνηση ή μας εγκαλεί ότι καθυστερήσαμε να τα κάνουμε. Σημασία έχει ότι αυτός ο ισχυρισμός αποτελεί επιβεβαίωση του ότι γίνεται κάτι σημαντικό στο Υπουργείο Οικονομικών. Δε γίναμε ούτε ο Μπιλ Γκέϊτς, δεν φέραμε εμείς τη χρήση της ηλεκτρονικής τεχνολογίας, δεν εφεύραμε εμείς το κομπιούτερ. 'Ομως, θέλω να θυμίσω ότι το κομπιούτερ δεν εφευρέθηκε χθες, έχει εφευρεθεί η σύγχρονη τεχνολογία και έχει δοθεί η δυνατότητα χρησιμοποίησής της εδώ και πολλές δεκαετίες. Εμείς είμαστε όμως αυτοί, οι οποίοι θέσαμε σε λειτουργία τη συγκεκριμένη διαδικασία.
Είπατε ότι δεν αναφέρθηκα στην επερώτηση και ότι αναφέρθηκα σε άσχετα θέματα. Λάθος. Στην πρωτολογία μου αναφέρθηκα 100% στη δική σας επερώτηση, αλλά απλώς εσείς θέλατε να περιορίσετε το θέμα της ταλαιπωρίας των πολιτών σε συγκεκριμένο αντικείμενο, αν δηλ. καθυστέρησαν οι τετρακόσιες χιλιάδες των φορολογικών δηλώσεων κατά μήνα. Η ταλαιπωρία όμως των πολιτών δεν εξαντλείται σε μια συγκεκριμένη πράξη είτε είναι αληθής είτε δεν όχι.
Μιλήσατε για το ότι όλη αυτή η προσπάθεια αναδιάταξης των οικονομικών υπηρεσιών αποσκοπεί σε ταλαιπωρία των πολιτών. Και εμείς σας απαντήσαμε τεκμηριωμένα και με αποδείξεις ότι κάναμε πραγματικά θεαματική πρόοδο, όσον αφορά την εξυπηρέτηση του 'Ελληνα φορολογούμενου.
Αυτός ήταν ο λόγος για τον οποίο αναφερθήκαμε σε όλα τα επιτεύγματα του Υπουργείου Οικονομικών αυτήν την περίοδο. Αμφισβητείτε ότι για πρώτη φορά φέτος το μήνα Μάιο δώσαμε τη δυνατότητα λήψης των πιστοποιητικών φορολογικής ενημερότητας κατά έναν πολύ απλό τρόπο, που δεν ταλαιπωρεί καθόλου για το φορολογούμενο; Να παίρνει, δηλαδή, το πιστοποιητικό του από το συμβολαιογράφο, από την τράπεζα, από τη δημόσια, δημοτική ή

νομαρχιακή υπηρεσία, αντί να στήνεται σε ατελείωτες ουρές και να χάνει ώρες από τον πολύτιμο χρόνο του. Είναι λίγο ότι καταργήθηκαν δέκα εκατομμύρια πιστοποιητικά από τη ζωή του 'Ελληνα φορολογούμενου;
Είναι λίγο το ότι σαράντα δύο χιλιάδες επιχειρήσεις άλλαξαν ριζικά
τον τρόπο συνεργασίας τους με το Υπουργείο, κέρδισαν σε χρόνο, κέρδισαν σε χρήμα; Κέρδισε όμως και το ελληνικό κράτος και το Υπουργείο Οικονομικών από την μη ταλαιπωρία των εργαζομένων κατ'αρχήν ή από την εξοικονόμηση πολύτιμου χρόνου των υπαλλήλων, που θα μπορούν να διοχετεύσουν την ικμάδα και τη ενεργητικότητά τους σε άλλες δραστηριότητες.
Είναι ψέματα για παράδειγμα το ότι ήδη έχει κλείσει η συμφωνία με την 'Ενωση Ελληνικών Τραπεζών για την πληρωμή των φόρων μέσω σύγχρονων τρόπων, με την πιστωτική ή χρεωστική του κάρτα ή μέσω του internet ή του phone banking; Είναι ή δεν είναι πρόοδος;
Τα θεωρήσατε αυτονόητα αυτά και τα περάσατε, θα έλεγα, πολύ εύκολα.
Δεν είναι όμως αυτονόητα, γιατί αυτά τα οποία γίνονται στο Υπουργείο Οικονομικών είναι δράσεις παντελώς αδιανόητες και για εσάς τους ίδιους. Εσείς οι ίδιοι δεν φανταζόσασταν, όπως δεν φανταζόταν και μια μεγάλη μερίδα των Ελλήνων φορολογουμένων, ότι το Υπουργείο Οικονομικών πρωτοπόρο στη χρήση της σύγχρονης τεχνολογίας θα βρισκόταν μπροστά σε μία εποχή όπου όλες οι συναλλαγές του πολίτη θα γίνονταν με σύγχρονο τρόπο από το σπίτι του ή από το γραφείο του.
Και βέβαια, κύριε συνάδελφε, στο ξεκίνημα των προσπαθειών μας δεν απαιτούμε από τον κάτοικο της Σπερχειάδος να είναι συνδεδεμένος με το internet. Θα σας θυμίσω, όμως, επειδή συμμετέχετε στην Επιτροπή Οικονομικών Υποθέσεων και είστε γνώστης των τεκταινομένων στη χώρα μας, ότι το 50% των φορολογικών υποθέσεων διεκπεραιώνονται μέσα από φοροτεχνικά γραφεία στη χώρα μας, ένα 10% με 20% διεκπεραιώνεται μέσα από τα οργανωμένα λογιστήρια των επιχειρήσεων ή των επιτηδευματιών,
και ένα 20% με 30% είναι αυτές που διεκπεραιώνονται από τον ίδιο το φορολογούμενο.
Επομένως η προτεραιότητα που δώσαμε κατ' αρχήν στην ενημέρωση εργαζομένων μέσα από την εκπαίδευσή τους στη σχολή επιμόρφωσης, ταυτόχρονα τα σεμινάρια, που κάναμε και η πραγματικά άψογη συνεργασία με τις ομοσπονδίες και τους συλλόγους των φοροτεχνικών, η συνεργασία που είχαμε με τους δήμους, τις κοινότητες και τις νομαρχίες έχουν αποφέρει ήδη θεαματικά για την αρχή αποτελέσματα.
Εμείς αισιοδοξούμε ότι στο τέλος της χρονιάς θα έχουμε περίπου εκατό χιλιάδες 'Ελληνες φορολογούμενους και επιχειρήσεις συμβεβλημένους με το TAXIS-NET. Αυτό είναι ένα νούμερο, λαμβανομένου υπόψη του μικρού ποσοστού των χρηστών του internet στη χώρα μας, πολύ σημαντικό.
Μην ξεχνάτε ότι στην Ελλάδα μπορεί να καθυστερούμε σε ορισμένα ζητήματα στην αρχή. 'Οταν όμως αρχίσουμε και θελήσουμε, τότε η πρόοδος είναι σημαντική. Να σας θυμίσω ότι ήμασταν τελευταίοι στη χρήση των κινητών τηλεφώνων αλλά όταν ξεκινήσαμε σε δύο-τρία χρόνια ξεπεράσαμε σε ποσοστά και αναλογία και τις πιο πλούσιες και ευημερούσες οικονομικά χώρες της Ευρωπαϊκής 'Ενωσης. Είμαστε πρώτοι σε όλη την Ευρώπη σε αναλογία στη χρήση των κινητών τηλεφώνων.
'Ετσι, λοιπόν, μπορεί και στο θέμα της χρήσης του INTERNET να
καθυστερήσαμε, όμως οι ρυθμοί ανάπτυξης και οι ρυθμοί αύξησης των χρηστών της νέας τεχνολογίας είναι πάρα πολύ γοργοί. Για του λόγου το αληθές, θα επαναλάβω αυτό που ήδη συνέβη. Τρεισήμισι εκατομμύρια ήταν οι προσβάσεις στους έξι μήνες λειτουργίας των σύγχρονων μορφών επικοινωνίας των φορολογουμένων με το Υπουργείο Οικονομικών. Θεωρείτε, άραγε, μικρό τον αριθμό των τρεισήμισι εκατομμυρίων Ελλήνων φορολογουμένων, που έκαναν χρήση της σύγχρονης τεχνολογίας;
Μιλήσατε για πολλά. Θα μου δώσετε την ευκαιρία να αναφερθώ και σε
μερικά απ' αυτά τα ζητήματα, με τα οποία ασχολήθηκε κυρίως ο Κοινοβουλευτικός Εκπρόσωπος της Νέας Δημοκρατίας, ο οποίος κατηγόρησε τον Υφυπουργό, εμένα, ότι δεν ασχολήθηκα, δήθεν, πολύ με την επερώτηση, ενώ το αληθές είναι ότι το 100% της ομιλίας μου είχε άμεση σχέση με την επερώτηση. Ο ίδιος όμως ασχολήθηκε με την επερώτηση μόνο σε ένα φιλολογικής μορφής ερώτημα, το οποίο αφορούσε τη συγκεκριμένη επερώτησή σας. 'Ετσι, θα έλεγα, αν κάποιος είναι που κάνει το άσπρο μαύρο, δεν είναι η Κυβέρνηση. Γιατί η Κυβέρνηση εκ του ρόλου της πρέπει να δίνει στοιχεία. Δεν έχει αβάσιμα επιχειρήματα ούτε κάνει κριτική. Απολογιστικά

στοιχεία είναι κυρίως αυτά που δίνει.
Να σας θυμίσω ότι ο Αρχηγός της Νέας Δημοκρατίας προ δύο μόλις ετών στοιχημάτιζε δημοσίως ότι η χώρα μας δεν πρόκειται να πετύχει τους στόχους της ΟΝΕ;
ΑΔΑΜ ΡΕΓΚΟΥΖΑΣ: Ποτέ.

ΗΛΙΑΣ ΚΑΛΛΙΩΡΑΣ: Ποτέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι δημόσια
Και τώρα θεωρούμε αυτονόητα τα σημαντικά επιτεύγματα της ελληνικής οικονομίας ότι δηλαδή πετύχαμε στόχους πραγματικά μεγαλεπήβολους, στόχους που όχι μόνο εσείς δεν περιμένατε -και κάποια στιγμή μας κατηγορούσατε ότι είναι μη ρεαλιστικοί στόχοι, στόχοι πολύ μακρινοί και στόχοι που απέχουν πολύ από την πραγματικότητα; Πιθανότατα και εμείς οι ίδιοι, να μην πιστεύαμε στην επίτευξή τους; Και, όμως, σήμερα η χώρα μας μπορεί να υπερηφανεύεται που έχει ενταχθεί μέσα στο λόμπι των ισχυρά οικονομικών κρατών της Ευρωπαϊκής 'Ενωσης και καταφέρνει να συμμετέχει ισότιμα στο οικονομικό γίγνεσθαι της Ευρώπης. 'Η μήπως είναι τυχαίο το ότι σε μία διεθνή κρίση, η οποία έληξε όλες τις χώρες της υφηλίου, που έληξε όλες τις χώρες της Ευρωπαϊκής 'Ενωσης, κατάφερε η χώρα μας να σταθεί στα πόδια της και οι συνέπειες αυτής της κρίσης να μην την επηρρεάσουν σε μεγαλύτερο βαθμό απ' ό,τι επηρέασαν τις υπόλοιπες οικονομικά ανεπτυγμένες χώρες; 'Η μήπως χρειάζεται να σας θυμίσω ότι σε παρόμοιες κρίσεις κατέρρεε κάθε φορά η εθνική μας οικονομία και με δικές σας κυβερνήσεις, αλλά ακόμα και με δικές μας κυβερνήσεις; 'Η αυτά έχουν γίνει κατά τύχη και δεν χρειάστηκε κάποιος να οδηγήσει το πλοίο της οικονομίας σε μία κατεύθυνση, η οποία τελικώς αποδείχθηκε ιδιαίτερα αποτελεσματική;
Μιλήσατε για αύξηση των εσόδων. Θα επαναλάβω το λαϊκό επιχείρημα, το οποίο σας είπε ο εισηγητής Κοινοβουλευτικός Εκπρόσωπος του ΠΑΣΟΚ, ο αγαπητός φίλος κ. Μαγκριώτης. Δεν μπορεί να ακούγονται επιχειρήματα τύπου "τρεις το ξίδι, τρεις το λάδι, έξι το λαδόξιδο".
Είστε γνώστης των οικονομικών δεδομένων και ξέρετε ότι με το
διπλασιασμό του αφορολογήτου όλων των Ελλήνων -που ουσιαστικά ευνοεί τους χαμηλόμισθους και τα μεσαία εισοδήματα- με τη μείωση της φορολογίας των ανθρώπων της αγοράς, των προσωπικών εταιρειών, ομορρύθμων και ετερορρύθμων και άλλων εταιρειών, με τη σημαντικότατη αυτή μείωση της φορολογίας, με τη μείωση της φορολογίας όλων σχεδόν των Ελλήνων, μη εισηγμένων στο χρηματιστήριο εταιρειών, με τη μείωση της φορολογίας του συμπληρωματικού φόρου μεταβίβασης ακινήτων, με τη μείωση του καταληκτικού συντελεστή φορολόγησης φυσικών προσώπων, με την τιμαριθμοποίηση της φορολογικής κλίμακας, επέρχεται μείωση των φορολογικών βαρών για τους εργαζόμενους, αλλά και τους λοιπούς 'Ελληνες.
Θα πρέπει να σας θυμίσω ότι το 35% περίπου των Ελλήνων φορολογουμένων δεν πληρώνουν καθόλου φόρο; Και εσείς έρχεστε και προσθέτετε τον παντελώς αφορολόγητο 'Ελληνα συνταξιούχο ή αγρότη, μαζί με τον μεγαλοεπιχειρηματία, ο οποίος όντως πληρώνει τα τελευταία χρόνια περισσότερα απ' ό,τι προηγούμενα και διαιρείτε ανόμοια ποσά και λέτε ότι θα είναι διακόσιες πενήντα (250.000) χιλιάδες η επιβάρυνση κάθε μεσαίας οικογένειας;
Εγώ σας απέδειξα ότι πάνω από 35% είναι εντελώς αφορολόγητοι και σε
ένα μεγάλο ποσοστό από το 35% και πάνω η φορολογία τους έχει μειωθεί σημαντικά.
ΗΛΙΑΣ ΚΑΛΛΙΩΡΑΣ: Μισθωτοί και συνταξιούχοι.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μισθωτοί, συνταξιούχοι
και ελεύθεροι επαγγελματίες. Με τα στοιχεία που έχουμε μέχρι τις 30 Οκτωβρίου, με την εκκαθάρισή τους, αποδεικνύεται ότι έχουν πληρώσει οι μικροί της αγοράς λιγότερη φορολογία κατά 53% απ' ό,τι το 1999.
Εμείς υπερηφανευόμαστε γιατί μετά την ωρίμανση όλων των προσπαθειών μας και μετά τη δυνατότητα διασταύρωσης των φορολογικών στοιχείων από το TAXIS, έχουμε μια αύξηση των εσόδων από τις μεγάλες επιχειρήσεις. Γι' αυτό μας κατηγορείτε άραγε; Πείτε το ξεκάθαρα. Στενοχωριέστε γιατί οι μεγάλες επιχειρήσεις πληρώνουν περισσότερους φόρους; Ε, λοιπόν σας λέμε ότι πλήρωσαν φέτος πεντακόσια δισεκατομμύρια (500.000.000.000) δραχμές περισσότερο απ' ό,τι πέρσι. Οι μεγάλες επιχειρήσεις πλήρωσαν κατά 50% περισσότερα απ' ό,τι πέρσι. Σας το είπαμε χιλιάδες φορές, το επανέλαβε και ο Κοινοβουλευτικός μας Εκπρόσωπος. Γι' αυτό στενοχωριέστε;

ΗΛΙΑΣ ΚΑΛΛΙΩΡΑΣ: Τα εξακόσια δισεκατομμύρια (600.000.000.000); Γιατί
δεν τα λέτε;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα πρέπει να εκφράσετε
την άποψή σας πολύ καθαρά. Εγώ θα δεχόμουν να μου πείτε "μειώστε τη φορολογία ακόμη περισσότερο". Μας είπατε να πάρουμε παράδειγμα από την Ολλανδία, όπου μειώθηκε η φορολογία των ανωνύμων εταιρειών και των εταιρειών στο 10%. Ε, λοιπόν σας λέμε ότι εμείς δεν έχουμε τέτοια διάθεση. Μειώσαμε μεν για λόγους αναπτυξιακούς κατά πέντε μονάδες τη φορολογία των μη εισηγμένων στο χρηματιστήριο εταιρειών και για λόγους ισότητος μεταξύ των εταιρειών εισηγμένων και μη εισηγμένων, όμως, το ξανατονίζω, η μείωση της φορολογίας σε όλους τους τομείς οδήγησε σε αύξηση των εσόδων γιατί και οι ρυθμοί ανάπτυξης στη χώρα μας είναι θετικοί, αλλά και γιατί οι μηχανισμοί ελέγχου, οι μηχανισμοί τους οποίους αυτή η Κυβέρνηση και αυτό το Υπουργείο Οικονομικών έθεσε σε λειτουργία, αποδείχθηκαν ιδιαίτερα αποτελεσματικοί, και η φορολογική συνείδηση των Eλλήνων φορολογουμένων, έχει ενισχυθεί.
'Ετσι, λοιπόν, τελειώνοντας, κύριοι συνάδελφοι, θα έλεγα να μη μιλάτε για θέματα της οικονομίας, όπου η Κυβέρνηση έχει σοβαρά επιτεύγματα να δείξει. Αντί του αρνητικού ρυθμού ανάπτυξης μόλις το 1993, της δικής σας Κυβέρνησης, εμείς έχουμε να επιδείξουμε ρυθμούς ανάπτυξης της τάξεως του 4% για το 2000 ή του 5% ως προσδοκόμενου ποσοστού ανάπτυξης το 2001. Αντί της μείωσης των επενδύσεων, που πάλι μόλις πριν εφτά χρόνια εσείς είχατε να επιδείξετε -είχαμε δηλ. αποεπένδυση στη χώρα μας- εμείς έχουμε να επιδείξουμε αύξηση των επενδύσεων ιδιωτικών και δημοσίων της τάξεως του 10%.
Αντί να κάνουμε βήματα πίσω, όπως εσείς, κάνουμε μπροστά. Εάν αυτό
σας στενοχωρεί, εμάς όχι. Θα οδηγήσουμε τη χώρα στη λεωφόρο της ευημερίας, σε μια λεωφόρο, η οποία θα δίνει ελπίδα στον 'Ελληνα φορολογούμενο, ελπίδα η οποία άρχισε να γίνεται πράξη ήδη με το φορολογικό νομοσχέδιο, το οποίο έχουμε ψηφίσει εδώ στη Βουλή.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, παρακαλώ το λόγο επί προσωπικού.
ΑΔΑΜ ΡΕΓΚΟΥΖΑΣ: Κυρία Πρόεδρε, παρακαλώ το λόγο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Ρεγκούζα, δεν είσθε Κοινοβουλευτικός Εκπρόσωπος. Δεν μπορώ να σας δώσω το λόγο, εκτός αν συναινεί ο κ. Μαγκριώτης.
ΑΔΑΜ ΡΕΓΚΟΥΖΑΣ: Μα, δεν είναι και ο κ. Αλογοσκούφης εδώ, ο οποίος θα μπορούσε να πάρει το λόγο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ακριβώς γι' αυτό, λοιπόν,
επειδή δεν είναι ο κ. Αλογοσκούφης, θα πάρετε το λόγο κατ' οικονομία και με την συγκατάθεση του κ. Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Συμφωνώ, κυρία Πρόεδρε.
ΑΔΑΜ ΡΕΓΚΟΥΖΑΣ: Ευχαριστώ πολύ, κυρία Πρόεδρε.
Κύριε Υπουργέ, είναι δικαίωμα σας να ακολουθείτε την πολιτική τακτική της ωραιοποίησης των πραγμάτων και κυρίως των μεγεθών της ελληνικής οικονομίας. Επίσης δικαίωμά σας είναι να χρησιμοποιείτε για το κόμμα σας τη λέξη "εκσυγχρονισμός" ανεξάρτητα αν αλλοιώνετε το ουσιαστικό περιεχόμενο της λέξεως αυτής με την πολιτική σας.
'Ομως θα πρέπει να γνωρίζετε κάτι, ότι ο ελληνικός λαός βιώνει τα αποτελέσματα της πολιτικής σας, και της οικονομικής σας πολιτικής και της φορολογικής πολιτικής. Της φορολογικής πολιτικής με αύξηση των φόρων, της οικονομικής πολιτικής με τα αποτελέσματα που υπάρχουν σήμερα, που έχετε καταγράψει μέχρι σήμερα και με την ανάγκη πραγματικής σύγκλισης της οικονομίας.
Μέχρι πριν λίγο δεν την αναγνωρίζατε αυτήν την αλήθεια, την οποία επεσήμανε κατά κόρον η Νέα Δημοκρατία πριν μπούμε στην ΟΝΕ. Σας μιλούσαμε για ονομαστική σύγκλιση και μας λέγατε "κάνουμε πραγματική σύγκλιση". Τώρα ήρθατε στα λόγια μας και αναγνωρίζετε την ανάγκη πραγματικής σύγκλισης.
Ερχόμαστε τώρα στη λέξη εκσυγχρονισμός. Δεν μπορεί να λέτε σε μας ότι εμείς είμαστε είτε πολιτικά αγράμματοι, όπως λέει ο κ. Δρυς και δεν σας κατατάσσω εσάς, κύριε Υπουργέ, στην ίδια θέση, ξέρετε. Μη με αναγκάσετε, λοιπόν, να θυμάμαι τέτοια πράγματα. 'Η πάσχουμε από πολιτική πενία ... 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ σας επαίνεσα για τις
γνώσεις σας τις οικονομικές, το αντίθετο.
ΑΔΑΜ ΡΕΓΚΟΥΖΑΣ: Το λέω για σας πραγματικά, γιατί θεωρώ ότι έχετε ένα άλλο επίπεδο. Ούτε πρόκειται για πολιτική πενία, σχετικά με την αδυναμία που μπορεί να έχουμε στην πρόσβαση δεδομένων, επειδή τα κρατάτε
επτασφράγιστα. Δηλαδή, υπάρχουν αυτά τα στεγανά στην πληροφόρησή μας μέσα από τη λειτουργία του κράτους, επειδή, όπως σας είπα, είστε πολλά χρόνια Κυβέρνηση και τα έχετε εξασφαλίσει. Μη λέτε, λοιπόν, ότι έχουμε πενία εμείς, επειδή εσείς μας την εμποδίζετε.
Αλλά το κυριότερο είναι το εξής: Εδώ στο Κοινοβούλιο πρέπει να συνεννοηθούμε κάποια στιγμή. Δεν μπορούμε να μιλάμε για ένα νομοσχέδιο, να σας κάνουμε συγκεκριμένα ερωτήματα και εσείς να μας λέτε άλλα λόγια. Σας ρωτήσαμε: Αναλογιστική μελέτη είχατε για το πρόβλημα της αναδιοργάνωσης; Το κόστος το υπολογίσατε; Δώσατε λογαριασμό σε κανέναν; 
Πρέπει κάποτε τελικά να αρχίσετε να μας απαντάτε, να δίνετε έστω και
αληθοφανείς απαντήσεις, όχι αληθείς. Κάποτε πρέπει να γίνει αυτό. Το απαιτεί η αναβάθμιση της ποιότητας του Κοινοβουλίου. Εγώ σας περιμένω, αλλά θα είμαι και πάλι έντονα κριτικός, όταν θα χρειαστεί, αν δεν συμμορφωθεί η Κυβέρνηση προς αυτήν την κατεύθυνση. Η παραπληροφόρηση του ελληνικού λαού ...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Τελειώνετε, κύριε Ρεγκούζα, σας παρακαλώ.
ΑΔΑΜ ΡΕΓΚΟΥΖΑΣ: Την παραπληροφόρηση του ελληνικού λαού εγώ τη θεωρώ
και ένα είδος πολιτικής ασέβειας, το να μη μας απαντάτε. Δεν μπορώ να την ανεχθώ περισσότερο.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, το λόγο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Ολως κατ' οικονομία και ο κ. Μαγκριώτης έχει το λόγο με τη συγκατάθεση των άλλων συναδέλφων.

ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ, κυρία Πρόεδρε.
Πάρα πολύ γρήγορα θα ήθελα να πω ότι σέβομαι τις γνώσεις και τις
σπουδές των οικονομολόγων. Αν όμως είχαν επιβεβαιωθεί οι προβλέψεις τους σε παγκόσμιο επίπεδο, θα είχε καταστραφεί πολλές φορές ο πλανήτης αυτός. Δεύτερον, σέβομαι και τους οικονομολόγους της Νέας Δημοκρατίας και για
τις λαμπρές σπουδές τους.
'Ομως μέχρι πέρυσι, το Σεπτέμβρη του 1999, εν αντιθέσει -είπαν ότι ο Αρχηγός τους δεν το είπε ποτέ αυτό, παρ' ότι δεν είναι οικονομολόγοςέλεγαν ότι η ελληνική οικονομία πάει στο δρόμο της καταστροφής και δεν πρόκειται ποτέ η Ελλάδα να μπει στην ΟΝΕ.
Δεν θα ζητήσω από τους οικονομολόγους της Νέας Δημοκρατίας να σκίσουν
βεβαίως τα πτυχία τους, γιατί ξέρω ότι οι οικονομικές τους γνώσεις τους έλεγαν ότι θα μπούμε στην ΟΝΕ. Απλώς για πολιτικούς λόγους έπρεπε να λένε κάτι διαφορετικό. Είναι ένα από τα τιμήματα και τα κόστη της δημοκρατίας. 
Τελειώνοντας, θέλω να πω κάτι πολύ απλό. Η οικονομία βεβαίως έχει να
κάνει με τις σπουδές και τις γνώσεις, που αποκτάς στο πανεπιστήμιο και στις μεταπτυχιακές σπουδές. 'Εχει να κάνει όμως και με αυτό που λέει ο λαός μας ότι αν δεν κολλήσεις ένσημα, αν δεν κόψεις και δεν πληρώσεις επιταγή, τότε δεν μπορείς να καταλάβεις τι σημαίνει οικονομική δραστηριότητα, γιατί μόνο ο επιχειρηματίας, ο επαγγελματίας και ο μικρομεσαίος καταλαβαίνουν, σε τελευταία ανάλυση, τι σημαίνει αναπτυξιακή πολιτική, τι σημαίνει φορολογική πολιτική, γιατί πάνω στη δική του επιχείρηση, στη δική του δραστηριότητα, εμείς εφαρμόζουμε όλα αυτά που

εδώ θεωρητικά συζητούμε και νομοθετικά κατοχυρώνουμε.
Τέλος, για την υπόθεση του χρηματιστηρίου, θα ήθελα να αναφέρω ένα άλλο επιχείρημα, πρακτικό, καθημερινό, από τη ζωή, για να αποδείξω ότι όλα αυτά τα τρισεκατομμύρια, που πηγαίνουν και έρχονται, δεν έχουν καμία σχέση με την πραγματικότητα. Απλώς εντυπωσιάζουν και τρομοκρατούν την κοινή γνώμη. Και είναι καλό να τα αποσύρει η Νέα Δημοκρατία από την τρέχουσα συζήτηση. 'Εχει επιχειρήματα να μας πει ότι το χρηματιστήριο δεν πήγε καλά, γιατί υπάρχουν και πολιτικές ευθύνες σε πολλές πλευρές και αυτό μπορούμε να το συζητήσουμε επί της ουσίας.
Αλλού όμως είναι το πρόβλημα του χρηματιστηρίου και πρέπει όλοι να σταθούμε κοντά του, να το βοηθήσουμε, γιατί πράγματι η οικονομία είναι σε καλό δρόμο. Το παραδέχεται και η Νέα Δημοκρατία σήμερα. 'Αλλωστε, γι' αυτό έχουμε αυτήν τη δραστική πτώση των επιτοκίων. Δεν έπεσαν με διοικητικές ή πολιτικές πράξεις ή διά μαγείας. 'Επεσαν και πέφτουν τα επιτόκια, γιατί ακριβώς αντανακλούν την υγεία και την προοπτική της οικονομίας.
Γι' αυτό, λοιπόν -και τελειώνω, κυρία Πρόεδρε- θέλω να πω ότι προχθές πολύ πρακτικά το χρηματιστήριο έχασε 2% στο γενικό του δείκτη. Ξέρετε τι σημαίνει αυτό; 'Οτι ο τζίρος εκείνη την ημέρα ήταν σαράντα πέντε δισεκατομμύρια (45.000.000.000) δραχμές, δηλαδή σαράντα πέντε
(45.000.000.000) δισεκατομμύρια πούλησαν και αγόρασαν συνολικά. Αυτό το 2%, αν το πολλαπλασιάσουμε με τα σαράντα τρισεκατομμύρια (40.000.000.000.000) που είναι η κεφαλοποίηση του χρηματιστηρίου της προχθεσινής ημέρας, σημαίνει ότι έπρεπε να είχαν χαθεί ή να είχαν κερδηθεί οκτακόσια δισεκατομμύρια (800.000.000.000) δραχμές.
Σαράντα δισεκατομμύρια (40.000.000.000) ήταν ο τζίρος, οκτακόσια δισεκατομμύρια (800.000.000.000) φαίνονται στο δείκτη ότι χάθηκαν. Αυτή είναι η πραγματικότητα και πρέπει να την κατανοήσει η Νέα Δημοκρατία για να πάμε σε μια πιο πρακτική συζήτηση γύρω από την οικονομία. Και νομίζω ότι έχει τα επιχειρήματά της, έχουμε και μεις τα επιχειρήματά μας και πολύ περισσότερο μια συζήτηση επί του πραγματικού είναι επ' ωφελεία της ελληνικής οικονομίας και των Ελλήνων πολιτών. Ευχαριστώ πολύ. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχω την τιμή
να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας "Ρύθμιση θεμάτων ανέλκυσης ναυαγίων και άλλες διατάξεις". 
Επίσης η Διαρκής Επιτροπή Κοινωνικών Υποθέσεων καταθέτει την έκθεσή
της στο σχέδιο νόμου του Υπουργείου Εργασίας και Κοινωνικών Ασφαλίσεων "Προώθηση της απασχόλησης και άλλες διατάξεις".
'Εχουν, επίσης, διανεμηθεί τα Πρακτικά της Τετάρτης 15 Νοεμβρίου
2000, Πέμπτης 16 Νοεμβρίου 2000, Παρασκευής 17 Νοεμβρίου 2000, Δευτέρας 20 Νοεμβρίου 2000 και Τρίτης 21 Νοεμβρίου 2000 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς τα Πρακτικά της Τετάρτης 15 Νοεμβρίου 2000, Πέμπτης 16 Νοεμβρίου 2000, Παρασκευής 17 Νοεμβρίου 2000, Δευτέρας 20 Νοεμβρίου 2000 και Τρίτης 21 Νοεμβρίου 2000 επικυρώθηκαν.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, παρακαλώ το λόγο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θέλετε το λόγο, κύριε Υπουργέ; Για πολύ σύντομα όμως.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πιστεύω ότι σε ορισμένα ερωτήματα, τα οποία θέτετε δεν χρειάζεται καν απάντηση.
ΗΛΙΑΣ ΚΑΛΛΙΩΡΑΣ: Για το 2,5% και για τις δόσεις να μας απαντήσετε. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας απαντήσω.
Πιστεύω ότι δεν χρειάζεται απάντηση, κύριε συνάδελφε, στο θέμα που
υπάρχουν μελέτες και μάλιστα εμπεριστατωμένες και εγκεκριμένες από την Ευρωπαϊκή 'Ενωση, από επιτροπές, οι οποίες είναι πολύ αυστηρές και αφορούν την επέκταση και τη λειτουργία του TAXIS σε καθεμία ΔΟΥ ξεχωριστά.
Από εκεί και πέρα πιστεύω ότι το να ρωτάτε και να ξαναρωτάτε τα ίδια πάντα είναι περιττό. Για ένα έργο που κόστισε δεκάδες δισεκατομμύρια δραχμές είναι αυτονόητο ότι υπάρχουν σχετικές μελέτες, τις οποίες εφόσον επιθυμείτε να τις δείτε, ελάτε ή ζητήστε μέσα από τον κοινοβουλευτικό έλεγχο να σας τις καταθέσουμε.
ΑΔΑΜ ΡΕΓΚΟΥΖΑΣ: Δεν μιλώ για το TAXIS.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεύτερον, όσον αφορά την αναδιοργάνωση των ΔΟΥ, ασφαλώς και υπάρχει μελέτη από την πλευρά του Υπουργείου Οικονομικών, μελέτη όμως όπως την εννοούμε εμείς και όχι όπως τη θέλετε εσείς. Εμείς είμαστε υπεύθυνοι κι εμείς απολογούμαστε για την ορθή λειτουργία του Υπουργείου Οικονομικών και τον τρόπο αξιολόγησης τελικά των υπηρεσιών μας.
ΑΔΑΜ ΡΕΓΚΟΥΖΑΣ: Η Βουλή δεν πρέπει να ξέρει;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η επέκταση ή η συρρίκνωσή τους, η δημιουργία νέων υπηρεσιών είναι ευθύνη δική μας. Εσείς έχετε τη δυνατότητα να κρίνετε, όμως μέχρι τώρα δεν έχετε κανένα επιχείρημα για να επικρίνετε το Υπουργείο Οικονομικών για αρνητική πορεία 
Μέχρι τώρα στο Υπουργείο Οικονομικών έχουμε να επιδείξουμε θετικό
έργο. Δεν ήταν τυχαία η αύξηση των εσόδων ούτε ήρθε εξ ουρανού, όπως δεν ήρθε εξ ουρανού και η σωστή λειτουργία όλων αυτών των μηχανισμών και η παροχή της δυνατότητας στους φορολογούμενους για τη χρήση όλων αυτών των τεχνολογιών, που ανέφερα λεπτομερώς στην πρωτολογία και τη δευτερολογία μου. Είναι αποτέλεσμα μιας πραγματικά σωστής, επιμελημένης, προγραμματισμένης και αποτελεσματικής λειτουργίας του Υπουργείου Οικονομικών.
'Οσον αφορά τώρα το 2,5%, έχω την εντύπωση ότι σκοπίμως θέτετε το δίλημμα. Γιατί η ύπαρξη έκπτωσης συνδυάζεται και με το χρόνο καταβολής εντός του οικονομικού έτους του συγκεκριμένου ποσού. Βέβαια δεν φταίει ο φορολογούμενος διότι πήρε καθυστερημένα την εκκαθάρισή του, αλλά θα σας θυμίσω ότι όλες αυτές τις δεκαετίες που πέρασαν και επί κυβερνήσεων του ΠΑΣΟΚ, αλλά και της Νέας Δημοκρατίας υπάρχει ακριβώς η ίδια λογική: 'Οτι όποιος πληρώνει ευθύς μέσα σε ένα συγκεκριμένο χρονικό διάστημα από το τέλος της προθεσμίας υποβολής των φορολογικών δηλώσεων έχει η συγκεκριμένη απαλλαγή.
Δεν κατανοείτε άραγε εσείς ότι είναι τελείως διαφορετικό οικονομικά
να πληρώσει το φόρο το Μάϊο ή τον Ιούνιο και να έχει την έκπτωση του 2,5% και είναι πλεονεκτικότερο οικονομικά για το φορολογούμενο, αν πληρώσει δέκα μήνες αργότερα το φόρο, έστω και αν δεν έχει την έκπτωση του 2,5%; Δεν θα έχει κερδίσει; Εσείς είστε διαπρεπείς οικονομολόγοι, δεν μπορείτε να αντιληφθείτε, λοιπόν, ότι τελικώς η απόδοση των μη κατατεθέντων, ως φόροι χρημάτων είναι ένα όφελος υπέρ του φορολογούμενου;
Αυτά εφαρμόζατε εσείς, οι ίδιοι νόμοι είναι, οι ίδιοι εξακολουθούν να εφαρμόζονται.
Για να τελειώσω, θα πω το εξής: Δίδεται δυνατότητα από την 1η Ιανουαρίου σε όσους θέλουν να έχουν την εκκαθάρισή τους ευθύς αμέσως -είναι ένα κίνητρο τελικά του να σπρώξουμε τους 'Ελληνες φορολογούμενους στη χρήση των νέων μεθόδων, οι οποίες τους εξυπηρετούν- να βρουν τον τρόπο είτε από το γραφείο τους είτε από την επιχείρησή τους είτε από το συνεργάτη, το λογιστή, το φοροτεχνικό, το φίλο, είτε από οπουδήποτε αλλού, να υποβάλουν τη φορολογική τους δήλωση μέσω του TAXIS-ΝΕΤ και η επιστροφή του φόρου θα είναι άμεση.
ΑΔΑΜ ΡΕΓΚΟΥΖΑΣ: Αυτό δεν είναι υπέρ του πολίτη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αν τόσο πολύ θέλετε τον εκσυγχρονισμό, αν επιθυμείτε πραγματικά να πορευθούμε στη νέα εποχή για την Ελλάδα, συμβάλλετε και σεις θετικά στην ευαισθητοποίηση του 'Ελληνα φορολογούμενου προς αυτήν την κατεύθυνση.
Εμείς, πρωτοπόροι στο Υπουργείο Οικονομικών, ανοίξαμε τις θύρες. Εμείς δώσαμε τη δυνατότητα της χρήσης της σύγχρονης τεχνολογίας. Από κει και πέρα απομένει στον 'Ελληνα φορολογούμενο να κάνει κατά το δυνατόν μεγαλύτερη και πιο αποτελεσματική χρήση αυτών των υπηρεσιών.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία μαθητές με συνοδούς-καθηγητές από το 8ο Λύκειο Πάτρας και το Δημοτικό Σχολείο Καρποχωρίου Καρδίτσας.
Τους καλωσορίζουμε στο Κοινοβούλιο. 'Ηλθαν στο τέλος της συνεδρίασής μας, δεν πειράζει, εμείς τους υποδεχόμαστε.
(Χειροκροτήματα απ' όλες τις πτέρυγες)
Κύριοι συνάδελφοι, κηρύσσεται περαιωμένη η συζήτηση επί της υπ'
αριθμόν 25/15.11.2000 επερώτησης των Βουλευτών της Νέας Δημοκρατίας κυρίων Α. Ρεγκούζα, Δ. Κωστόπουλου, Θ. Σκρέκα, Σ. Δαϊλάκη, Η. Καλλιώρα, Α. Τσιπλάκου, Ε. Χαϊτίδη, Ν. Νικολόπουλου και Γ. Αλογοσκούφη προς τον Υπουργό Εθνικής Οικονομίας και Οικονομικών, σχετικά με την εφαρμογή του συστήματος TAXIS για την εκκαθάριση των φορολογικών δηλώσεων και το ελεγκτικό έργο των Δ.Ο.Υ. της χώρας.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.32' λύεται η συνεδρίαση για τη Δευτέρα 4 Δεκεμβρίου 2000 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

