      ΣΥΝΟΔΟΣ Δ΄
      ΣΥΝΕΔΡΙΑΣΗ ΛΖ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ Ι΄
      Τρίτη 2 Δεκεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων, σελ.
      α) Προς τον Υπουργό Γεωργίας, σχετικά με τη μείωση του κόστους των αιτήσεων πληρωμής των κοινοτικών ενισχύσεων, σελ.
      β) τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την καταβολή αποζημίωσης για υπερωριακή εργασία και εργασία πέραν του πενθημέρου στους πολιτικούς υπαλλήλους του Υπουργείου Δημόσιας Τάξης, σελ.
      Γ΄. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση ενιαία επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Δημόσιας Τάξης: «Γραφεία Ιδιωτικών Ερευνών και άλλες διατάξεις», σελ.
      ΟΜΙΛΗΤΕΣ
      Επί των Ερωτήσεων:
      ΓΑΡΟΥΦΑΛΙΑΣ Γ., σελ.
      ΔΡΥΣ Γ., σελ.
      ΜΠΙΣΤΗΣ Ν., σελ.
      ΤΣΙΠΛΑΚΗΣ Κ., σελ.
      Επί του σχεδίου νόμου του Υπουργείου Δικαιοσύνης:
      ΓΕΙΤΟΝΑΣ Κ., σελ.
      ΘΩΜΑ Μ., σελ.
      ΚΑΡΑΤΖΑΦΕΡΗΣ Γ., σελ.
      ΚΟΥΒΕΛΗΣ Φ., σελ.
      ΠΟΛΥΔΩΡΑΣ Β., σελ.
      ΣΚΟΠΕΛΙΤΗΣ Σ., σελ.
      ΣΠΥΡΙΟΥΝΗΣ Κ., σελ.
      ΤΖΑΝΗΣ Λ., σελ.
      ΤΣΕΡΤΙΚΙΔΗΣ Π., σελ.
      ΤΣΙΟΚΑΣ Θ., σελ.
      ΤΣΟΥΡΝΟΣ Γ., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΛΖ΄
Τρίτη 2 Δεκεμβρίου 2003
Αθήνα, σήμερα στις 2 Δεκεμβρίου 2003, ημέρα Τρίτη και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Γεώργιο Γαρουφαλιά, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Σ.Τσαγκάρης, κάτοικος Καλύμνου, ζητεί την επίλυση επαγγελματικού του προβλήματος.
      2. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το Εθελοντικό Κλιμάκιο Πυρόσβεσης Αστυπάλαιας ζητεί αναγνώριση από την Πυροσβεστική Υπηρεσία.
      3. Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία ο Σύλλογος Εργαζομένων στα Προγράμματα Κοινωνικής Μέριμνας ζητεί την οικονομική υποστήριξη των Δήμων για τη συνέχιση λειτουργίας των Προγραμμάτων Κοινωνικής Μέριμνας.
      4. Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία ο Τομέας Παιδείας της Ν.Ε. – ΠΑΣΟΚ Κοζάνης ζητεί τη μελέτη προτάσεων για την επίλυση προβλημάτων των ΤΕΙ και των αποφοίτων τους.
      5. Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία ο Πολιτιστικός Εξωραϊστικός Σύλλογος Οικιστών Εργατικών Κατοικιών Πτολεμαΐδας Ε’ ζητεί την επίλυση προβλήματος, σχετικά με τη μη τήρηση των όρων του συμφωνητικού μεταξύ ΟΕΚ και Δήμων για τις εργατικές κατοικίες Πτολεμαΐδας.
      6. Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία το Τεχνικό Επιμελητήριο της Ελλάδας ζητεί την προώθηση νομοθετικής ρύθμισης για την ισοδυναμία των τίτλων σπουδών που χορηγούνται από τις Πολυτεχνικές Σχολές της χώρας μας με το Αγγλοσαξονικό Master.
      7. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Βενζινοπωλών Ελλάδος διαμαρτύρεται για την έκδοση παράνομης άδειας ίδρυσης πρατηρίων υγρών καυσίμων από το Βοηθό Νομάρχη Δωδεκανήσου και ζητεί την τήρηση των διατάξεων των Νόμων των Υπουργικών Αποφάσεων και των Προεδρικών Διαταγμάτων.
      8. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Κοινότητα Πεντέλης Αττικής ζητεί τη μετατροπή της σε Δήμο.
      9. Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Κρωπίας  Αττικής ζητεί την τροποποίηση της παρ. 6 του άρθρου 2 του ΠΔ/γματος 209/98.
      10. Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Δικηγορικός Σύλλογος Κορίνθου ζητεί την πλήρωση των κενών οργανικών θέσεων του Πρωτοδικείου Κορίνθου.
      11. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία επιστημονικό προσωπικό και παγιδοθέτες, εργαζόμενοι στη Δ/νση Αγροτικής Ανάπτυξης της Νομαρχιακής Αυτοδιοίκησης Νομού Φθιώτιδας ζητούν την επίλυση οικονομικού προβλήματος που αντιμετωπίζουν.
      12. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αχελώου Καρδίτσας ζητεί την εκτέλεση έργων βελτίωσης του οδικού δικτύου της περιοχής του.
      13. Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Ομοσπονδία Αγροτικών Αλιευτικών Συλλόγων Παράκτιας Αλιείας Περιφέρειας Αττικής ζητεί να απαγορευθεί η αλιεία με συρόμενα εργαλεία στον Κόλπο των Πεταλιών.
      14. Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Κοινότητα Δροσιάς Αττικής ζητεί την εκπόνηση μελέτης κυκλοφοριακής διαρρύθμισης της Λεωφόρου Διονύσου.
      15. Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο κ. Δημήτριος Λάμπρου, δικαστικός επιμελητής, διαμαρτύρεται για τον τρόπο λειτουργίας της Δ/νσης Ιδιωτικών Επενδύσεων του Υπ. Οικονομικών.
      16. Ο Γ΄ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Σύλλογος Κατοίκων «Φανερωμένης – Δημιουργίας» οικισμού νεοκτίστων Ασπροπύργου Αττικής ζητεί την αναθεώρηση των όρων δόμησης της περιοχής του.
      17. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Πανελλήνιος Σύλλογος Οικονομικών Επιθεωρητών διαμαρτύρεται για το περιεχόμενο σχεδίου νόμου με τίτλο «Συστήματα ελέγχου των δαπανών, Οργάνωση Εσωτερικού Ελέγχου των υπηρεσιών του Υπουργείου Οικονομίας και Οικονομικών κ.λπ.
      18. Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία η κυρία Κωστούλα Βάμβακα, μαθηματικός, ζητεί το διορισμό της, ως επιτυχούσα του ΑΣΕΠ.
      19. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Τολοφώνος Φωκίδας ζητεί πληροφορίες σχετικά με μετατάξεις δημοτικών υπαλλήλων.
      20. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία εκπαιδευτικοί που υπηρέτησαν στις Ένοπλες Δυνάμεις με την ιδιότητα του ανακαταταγμένου αξιωματικού ζητούν την ικανοποίηση αιτήματος αναγνώρισης προϋπηρεσίας τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1857/19-8-03 ερώτηση της Βουλευτού κ. Πόπης Φουντουκίδου δόθηκε με το υπ΄ αριθμ. 179/11-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε την κα Βουλευτή σε θέματα της αρμοδιότητας μας και σύμφωνα με τα στοιχεία της εταιρίας «ΕΓΝΑΤΙΑ ΟΔΟΣ Α.Ε.» και της Περιφέρειας Κεντρικής Μακεδονίας τα εξής:
     1. Η οδός «Χαλκιδόνα - Γιαννιτσά - Έδεσσα - Φλώρινα» στο Ν. Πέλλας ήδη κατασκευάζεται. Αναλυτικότερα:
     α) Κατασκευάστηκε το τμήμα «Μελίσσι - Μαυροβούνι
     β) Κατασκευάζεται η «Παράκαμψη Έδεσσας»
     γ) Δημοπρατείται η «Ολοκλήρωση της παράκαμψης Έδεσσας» μέσα στο Νοέμβριο του 2003 με προϋπολογισμό 31.000.000 ευρώ από το Γ΄ ΚΠΣ
     δ) Δημοπρατήθηκε στις 3.9.2003 η «Παράκαμψη Πελλαίας χώρας» με προϋπολογισμό 17.556.000 ευρώ από το Γ΄ ΚΠΣ
     ε) Τελεί υπό μελέτη η σύνδεση του Νομού Πέλλας με την ΕΓΝΑΤΙΑ ΟΔΟ μέσω της οδού «Βέροια - Πατρίδα - Νάουσα - Σκύδρα», της οποίας η μελέτη προχωρά με εντατικούς ρυθμούς και προβλέπεται η δημοπράτηση του τμήματος «Πατρίδα - Νάουσα» το Δεκέμβριο του 2003.
     2. Η σύνδεση του Ν. Πέλλας με την Εγνατία Οδό γίνεται ήδη μέσω των Ανισόπεδων Κόμβων της Εγνατίας Οδού που υπάρχουν καθ' όλο το μήκος της στο τμήμα από Θεσσαλονίκη μέχρι Βέροια.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
     2. Στις με αριθμό 1776 και 1777/19-8-03 ερωτήσεις του Βουλευτή κ. Ηλία Καλλιώρα δόθηκε με το υπ΄ αριθμ. 171/172/11-9-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Στερεάς Ελλάδας τα εξής:
     1. Για το έργο κατασκευής της γέφυρας Κωσταλεξίου έχει υπογραφεί τέλος lουλίου 2003 η Κοινή Υπουργική Απόφαση για την κήρυξη των απαλλοτριώσεων. Με την ολοκλήρωση της διαδικασίας αυτής, δηλαδή τον καθορισμό από το Πρωτοδικείο προσωρινής τιμής μονάδας, αναγνώρισης των δικαιούχων και πληρωμής των απαλλοτριωμένων εκτάσεων, θα ξεκινήσουν οι εργασίες κατασκευής της υπόψη γέφυρας.
     Ο συνολικός προϋπολογισμός-του έργου είναι 1.614.087 Ευρώ και το ποσό της σύμβασης 1.228.255 Ευρώ.
     2. Έχουν ξεκινήσει οι εργασίες θεμελίωσης και κατασκευής της γέφυρας Φραντζή. Οι καθυστερήσεις που παρουσιάσθηκαν στο υπόψη έργο οφείλονται στη διαδικασία των απαλλοτριώσεων.
     Η γέφυρα προβλέπεται να ολοκληρωθεί εντός του 2003 εφόσον το επιτρέψουν οι καιρικές συνθήκες.
     Ο προϋπολογισμός του έργου είναι 2.347.762 Ευρώ και το ποσό της σύμβασης 2.182.804 Ευρώ.
     Το έργο χρηματοδοτείται από πιστώσεις της ΣΑΕ 071.
     Ο Υφυπουργός
     ΙΩΑΝΝΗΣ ΤΣΑΚΛΙΔΗΣ»
      3. Στην με αριθμό 1867/19-8-03 ερώτηση του Βουλευτή κ. Κωνσταντίνου Τσιπλάκη. δόθηκε με το υπ΄ αριθμ. 56198/Β1877/10-9-03 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης που κατέθεσε στη Βουλή των Ελλήνων ο Βουλευτής κ. Κ. Τσιπλάκης, σας γνωρίζουμε τα ακόλουθα:
     Με τη νέα νομοθετική ρύθμιση άρθρο 19 Ν. 3215/2003 (ΦΕΚ 152 Α) προσδιορίζεται ενιαίος συντελεστής εισφοράς του Ν. 128/75 για τα πάσης φύσεως πιστωτικά ιδρύματα, με σκοπό τη βελτίωση των όρων ανταγωνισμού μεταξύ των πιστωτικών ιδρυμάτων, ενώ παράλληλα διευρύνεται σημαντικά ο κατάλογος των υφισταμένων εξαιρέσεων της εφαρμογής τo ιδίως για τις δανειοδοτούμενες επιχειρήσεις. Το πλαίσιο αυτό βρίσκεται ήδη σε εφαρμογή και δεν προβλέπεται άλλη τροποποίησή του.
     Ειδικότερα για τις επιχειρήσεις που αναφέρεσθε, υπάρχουν διάφορα μέτρα στήριξης όπως ο αναπτυξιακός νόμος 2601/98, (επιχορηγήσεις, επιδοτήσεις τόκων, φορολογικές απαλλαγές κλπ), ο ν. 2733/99 ο οποίος δίνει δυνατότητα άντλησης φθηνών επιχειρηματικών κεφαλαίων από τη χρηματιστηριακή αγορά, διάφορα προγράμματα ενίσχυσης ΜΜΕ μέσω του ΚΠΣ καθώς και ο θεσμός εταιρειών επιχειρηματικού κινδύνου.
     Ο Υπουργός
     Ν. ΧΡΙΣΤΟΔΟΥΛΑΚΗΣ»
      4. Στην με αριθμό 1869/19-8-03 ερώτηση των Βουλευτών κυρίων Στυλιανού Παπαθεμελή, Κυριάκου Σπυριούνη και Παναγιώτη Κρητικού δόθηκε με το υπ΄ αριθμ. ΑΝΥΠΕΞ/ΑΣ677/10-9-03 έγγραφο από τον Αναπληρωτή Υπουργό Εξωτερικών η ακόλουθη απάντηση:
     «Δεδομένου ότι η προώθηση της ελληνικής γλώσσας αποτελεί προτεραιότητα για το Υπουργείο Εξωτερικών, η Πρεσβεία μας στο Παρίσι ενημερώθηκε αμέσως από την Κεντρική Υπηρεσία σχετικά με το περιεχόμενο της ερώτησης προκειμένου να διερευνήσει το θέμα.
     Από τα πρώτα στοιχεία που κατέστη δυνατόν να συλλέγουν προκύπτει ότι στο πλαίσιο των εξετάσεων για την επιλογή των μελών του Δικηγορικού Συλλόγου Παρισιών, η εξέταση στην ξένη γλώσσα είναι προαιρετική και. δεν περιλαμβάνεται στην κύρια εξεταστέα ύλη των υποψηφίων. Κατά συνέπεια, το . γεγονός ότι η ελληνική δεν συμπεριλαμβάνεται στις εξεταζόμενες γλώσσες δεν θέτει τους Έλληνες υποψήφιους σε δυσμενέστερη θέση.
     Επιπλέον, σύμφωνα με τους συνομιλητές μας, η επιλογή συγκεκριμένων ξένων γλωσσών προς εξέταση βασίζεται στις επαγγελματικές ανάγκες των δικηγόρων. Η ελληνική δεν συμπεριλαμβάνεται στη λίστα, αφού η ελληνική παροικία στη Γαλλία είναι ολιγομελής σε σχέση με άλλες κοινότητες αλλοδαπών, η γλώσσα των οποίων περιλαμβάνεται στις εξεταστέες.
     Ο Αναπληρωτής Υπουργός
     ΤΑΣΟΣ ΓΙΑΝΝΙΤΣΗΣ»
      5. Στην με αριθμό 1803/19-8-03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 16946/10-9-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Π. Λαφαζάνης, όσον αφορά σε θέματα αρμοδιότητάς μας, σας γνωρίζουμε τα εξής:
      1. Τα Ναυπηγεία Σκαραμαγκά και με το νέο τους ιδιοκτησιακό καθεστώς, λειτουργούν ομαλά.
      2. Οι θέσεις εργασίας προβλέπονται και διασφαλίζονται από τη σύμβαση πώλησης των Ναυπηγείων.
      Ο Υφυπουργός
      ΑΛΕΞΑΝΔΡΟΣ ΚΑΛΑΦΑΤΗΣ»
      6. Στην με αριθμό 1831/19-8-03 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ. 1080304/273/11-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.1831/19.8.03 ερώτησης που κατέθεσε ο Βουλευτής κ. Γεωργ. Τσούρνος σχετικά με το ανωτέρω θέμα, σας γνωρίζουμε τα εξής:
      Σύμφωνα με την Ερώτηση, η Ε.Τ.Α. Α.Ε. προβαίνει σε παραχωρήσεις χρήσης αιγιαλού κατόπιν διενέργειας δημοπρασιών, στα πλαίσια υλοποίησης του προγράμματος «Στολίδια στην άμμο».
      Η αρμόδια Δ/νση Δημόσιας Περιουσίας δεν έχει εξετάσει ακόμα τη διαδικασία υλοποίησης του προγράμματος, καθώς ενημερώθηκε για αυτό πρόσφατα, με το υπ' αριθμ. 5127/20.8.2003 έγγραφο της Ε.Τ.Α. ΑΕ..
      Σύμφωνα με το πιο πάνω έγγραφο, για την διενέργεια των σχετικών διαγωνισμών η Ε.Τ.Α Α Ε. εφήρμοσε τον Κανονισμό Μισθώσεων - Εκμισθώσεων ακινήτων της και όχι τις περί Δημοσίων Κτημάτων διατάξεις.
      Η αρμόδια Δ/νση μελετά την υπόθεση και σύντομα θα διατυπώσει τις απόψεις της στην Ε. Τ Α. για το εάν η εφαρμογή του προγράμματος εμπίπτει στη διαδικασία του Ν.2971/2001.
      Ο Υφυπουργός
      ΑΠ. ΦΩΤΙΑΔΗΣ»
      7. Στην με αριθμό 1881/20-8-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. 58935/10-9-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση που κατέθεσε στη Βουλή ο βουλευτής κ. Κ. Σπυριούνης, σας γvωρίζoυμε τα παρακάτω:
      1. Η ελληνική οικονομία τα τελευταία χρόνια, όπως προκύπτει και από τις εκθέσεις διεθνών οργανισμών, έχει επιτύχει υψηλούς ρυθμούς ανάπτυξης, πάνω από το μέσο όρο της Ευρωπαϊκής Ένωσης 3,4% ετησίως την πενταετία 1996-2000 έναντι 2,6% της ευρωζώνης και 4% ετησίως την τριετία 2001-2003 έναντι 1% της ευρωζώνης, Παράλληλα περιόρισε σημαντικά το δημοσιοοικονομικό έλλειμμα από 10,2% του ΑΕΠ το 1995 στο 0,9% φέτος, ενώ συγχρόνως οι δαπάνες για κοινωνική προστασία σημείωσαν το μεγαλύτερο ποσοστό αύξησης, μεταξύ των χωρών - μελών της Ε.Ε, 42,6% σε σταθερές τιμές την πεταετία 1996-2000, έναντι 8,7% του μέσου όρου της Ευρωπαϊκής ΄Ενωσης.
      Η αύξηση αυτή ήταν 2,5 φορές μεγαλύτερη από την αντίστοιχη άνοδο του ΑΕΠ ενώ στο μέσο όρο της Ε.Ε. των 15, ανήλθε μόνο στο 67%.
      Επίσης οι πραγματικές αποδοχές των εργαζομένων την οκταετία 1996-2003, αυξήθηκαν με ρυθμό 2,8% ετησίως, ενώ στην ευρωζώνη κατά 0,4%,
      Είναι σαφές ότι το μείγμα της οικονομικής πολιτικής που εφαρμόζεται, έχει πετύχει πέραν της ονομαστικής σύγκλισης και την πραγματική σε μεγάλο βαθμό, αφού όπως προκύπτει και από πρόσφατα στοιχεία της Eurostat, το κατά κεφαλή διαθέσιμο εισόδημα των ελληνικών νοικοκυριών το 2000, ανήλθε στο 97% του μέσου όρου της Ε.Ε. των 25, ψηλότερα από την Ισπανία, την Σουηδία, την Ιρλανδία, τη Φιλανδία και την Πορτογαλία που κυμαίνεται μεταξύ 92% και 74%.
      2. Τα μέτρα που λαμβάνονται επί πλέον, βρίσκονται στα πλαίσια του δημοσιονομικού σχεδιασμού και των δυνατοτήτων του κρατικού προϋπολογισμού, ειδικότερα δε όσο αφορά τις δαπάνες για νέες προσλήψεις, σας γνωρίζουμε ότι γι' αυτές έχουν προβλεφθεί τα σχετικά κονδύλια στον προϋπολογισμό του τρέχοντος έτους,
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      8. Στην με αριθμό 1846/19-8-03 ερώτηση της Βουλευτού κ. Μαρίας Κόλλια- Τσαρουχά δόθηκε με το υπ’ αριθμ. Β-4324/12-9-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 1846/19-08-03 που κατέθεσε στη Βουλή η Βουλευτής κ. Μαρία Κόλλια - Τσαρούχα που αφορά «Προβλήματα στην έκδοση διπλωμάτων οδήγησης» ,σας γνωρίζουμε τα εξής:
      1. Καμία έλλειψη εντύπων αδειών οδήγησης δεν υπάρχει σήμερα στις Υπηρεσίες Μεταφορών και Επικοινωνιών των Ν.Α της χώρας και τα υπάρχοντα απoθέματα επαρκούν για να καλύψουν τις ανάγκες των Υπηρεσιών για ένα (1) έτος τουλάχιστον.
      Η έλλειψη που παρατηρήθηκε κατά τους πρώτους μήνες του τρέχοντος έτους οφείλετο στην εξέλιξη των διαδικασιών προμήθειας των εντύπων (διενέργεια διαγωνισμού, διαδικασίες παραλαβής, έλεγχος του Γενικού Χημείου του Κράτους για την ποιότητα του ειδικού χαρτιού).
      2. Το νέο μηχανογραφικό σύστημα θεωρητικών εξετάσεων έχει ήδη εγκατασταθεί και λειτουργεί σε έξι (6) περιφερειακές Δ/νσεις Μεταφορών και Επικοινωνιών της χώρας (Ναύπλιο, Πύργος Αμαλιάδα, Δράμα, Καρδίτσα, Βόλος) , ενώ βρίσκεται σε εξέλιξη δημόσιος διαγωνισμός από το Υπουργείο Ανάπτυξης, προκειμένου να γίνει η προμήθεια του απαραίτητου εξοπλισμού για την εγκατάσταση του συστήματος στις υπόλοιπες νομαρχιακές υπηρεσίες.
      Ο Υπουργός
      ΧΡΙΣΤΟΣ ΒΕΡΕΛΗΣ»
      9. Στην με αριθμό 2527/4-9-03 ερώτηση του Βουλευτή κ. Κώστα Καρρά δόθηκε με το υπ’ αριθμ. ΥΠΠΟ/Γ.Υ/ΚΕ/197/19-9-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 2527/04.9.2003 ερώτηση του Βουλευτή κ. Κώστα Καρρά, σας γνωρίζουμε τα εξής:
      Με την αριθμ. ΥΠ.ΠΟ./ΔΙΟΙΚ/Α7/29991/13.6.20Ο3 κοινή απόφαση του Υπουργού Πολιτισμού και των Υφυπουργών Εσωτερικών Δημόσιας Διοίκησης και Αποκέντρωσης και Οικονομίας και Οικονομικών (ΦΕΚ 788/Β΄/18.6.20Ο3), συστάθηκαν θέσεις προσωπικού ιδιωτικού δικαίου αορίστου χρόνου στο Υπουργείο Πολιτισμού, σύμφωνα με τις διατάξεις της παρ. 4 του άρθρου 17 του Ν. 2947/2001.
      Στην σχετική διάταξη του ανωτέρω νόμου, σαφώς ορίζεται ότι η πρόσληψη πραγματοποιείται με ανοικτή διαδικασία αξιολόγησης και επιλογής.
      Επίσης, με την αριθμ. ΥΠ.ΠΟ./ΔΙΟΙΚ/46316/21.8.20Ο3 (ΦΕΚ 1208/Β΄/26.8.20Ο3) απόφαση του Υπουργού Πολιτισμού, καθορίστηκαν τα ειδικά προσόντα και τα κριτήρια για την πρόσληψη του προσωπικού αυτού και συστάθηκε η σχετική επιτροπή αξιολόγησης και επιλογής.
      Η εκδοθείσα προκήρυξη προβλέπει μοριοδότηση, όχι μόνο της εμπειρίας που αποκτήθηκε μετά την δημοσίευση του Ν. 2190194, αλλά και της πριν από τη δημοσίευση του νόμου αυτού αποκτηθείσης.
      Προφανώς, η Ερώτηση αναφέρεται στη σχετική κανονιστική απόφαση, η οποία όμως είχε ήδη τροποποιηθεί με όμοια απόφαση από τις 2.9.2003 (δηλαδή πριν από την κατάθεση της Ερώτησης) το περιεχόμενο της οποίας ασφαλώς δεν θα εγνώριζε ο κ. Βουλευτής.
      Στην σχετική εξουσιοδοτική διάταξη του Ν. 2947/2001, ορίζεται σαφώς ότι, με υπουργική απόφαση καθορίζεται -μεταξύ άλλων- και η στάθμιση των κριτηρίων. Κατά συνέπεια, δεν ήταν υποχρεωτική η εφαρμογή των προβλεπομένων από τον Ν. 3051/2002 κριτηρίων, η οποία κρίθηκε σκόπιμη λόγω της υψηλής εξειδίκευσης και της εμπειρίας που απαιτείται για τις συγκεκριμένες θέσεις.
      Κατά την ημερομηνία κατάθεσης της ερώτησης δεν είχε εκδοθεί απόφαση ορισμού μελών της Επιτροπής και επομένως γεννάται το ερώτημα σε ποιόν αφορούν οι ισχυρισμοί του κ. Βουλευτή περί μη γνώσης της Γερμανικής γλώσσας και περί συγκεκριμένων προσφυγών.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      10. Στην με αριθμό 1882/20-8-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. Τ 8811/11-9-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης, που κατατέθηκε στη Βουλή από τον ως άνω βουλευτή, σας γνωρίζουμε τα ακόλουθα:
      Με δεδομένο ότι ο Τουρισμός είναι μία οικονομική δραστηριότητα που διεξάγεται ελεύθερα και με «όρους αγοράς», η Πολιτεία προσπαθεί - στο μέτρο των αρμοδιοτήτων της- να δημιουργήσει τις συνθήκες στροφής και προσανατολισμού του ελληνικού τουρισμού περισσότερο προς την ποιότητα αντί της μαζικής εισροής τουριστών «χαμηλού επιπέδου».
      Έτσι ο ελληνικός τουρισμός εξελίσσεται σταδιακά και χωρίς κλυδωνισμούς από μαζικό σε επιλεκτικό και πολυμορφικό, προσανατολισμένο στις απαιτήσεις και τα ενδιαφέροντα του καταναλωτή ώστε να περιοριστεί η δυνατότητα υποκατάστασης της Ελλάδας από άλλους μεσογειακούς προορισμούς, με την ανάδειξη της μοναδικότητας των πόρων της. Η εξέλιξη αυτή δεν συνεπάγεται καθόλου τον περιορισμό του οργανωμένου τουρισμού, αλλά την ποιοτική βελτίωσή του. Πρόκειται για μια συντονισμένη προσπάθεια για την ποιοτική αναβάθμιση, βελτίωση της εισοδηματικής διαστρωμάτωσης και χρονική επέκταση της τουριστικής ζήτησης προς την χώρα μας.
      Η πολιτική αυτή συγκεκριμεvoπoιείται με τις ακόλουθες επιλογές:
      α) αύξηση της ζήτησης ιδιαίτερα από τις υπερπόντιες αγορές και φυσικά από την Δυτική και Ανατολική Ευρώπη
      β) προσέλκυση ζήτησης ανώτερων εισοδηματικών στρωμάτων,
      γ) πρoσέλκυση οργανωμένου τουρισμού από χώρες υψηλής οικονομικής ανάπτυξης (π.χ. χώρες ΝΑ Aσiας), για τις οποίες απαιτείται η διαμόρφωση πακέτου με «εθνικές προδιαγραφές» όπως ιδιαιτερότητες διατροφής, Οργάνωσης, θρησκευτικών συνηθειών, κλπ.
      δ) διαμόρφωση εμπλουτισμένων τουριστικών προϊόντων τα οποία θα συνεχίζουν μεν να αξιοποιούν το πρότυπο «ήλιος-θάλασσα», αλλά με παράλληλη ένταξη του πολιτιστικού αποθέματος και των άλλων συγκριτικών πλεονεκτημάτων της χώρας
      ε) βελτίωση των θεματικών αγορών (αγορές-θύλακες), όπως ο συνεδριακός τουρισμός, αθλητικός, τουρισμός υγείας, οικοτουρισμός κλπ.
      στ) Σταδιακή επιμήκυνση, αρχικά προς τους μέσους μήνες και στη συνέχεια καθ’ όλη την χειμερινή περίοδο. Η πολιτική αυτή υποστηρίζεται με ειδικές ενέργειες προς τους διοργανωτές τουριστικών πακέτων προς τις ανεπτυγμένες τουριστικές περιοχές τους μήνες Μάρτιο και Νοέμβριο.
      Τέλος, σε ό,τι αφορά την παρακολούθηση των τιμών σας γνωρίζουμε ότι το Υπουργείο Ανάπτυξης έχει συστήσει μικτά κλιμάκια εντεταλμένα για τακτικούς ελέγχους στις τουριστικές (και όχι μόνο) περιοχές της επικράτειας.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      11. Στην με αριθμό 1883/20-8-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. ΑΣ/675/10-903 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Η χώρα μας είναι μέρος της Συνθήκης του Schengen από το 1992 και την εφαρμόζει πλήρως από τον Ιανουάριο του 2000. Οι προϋποθέσεις και διαδικασία χορήγησης θεώρησης εισόδου στην Ελλάδα καθορίζοντα, κατά συνέπεια, από την ίδια τη Συνθήκη και την Κοινή Προξενική Εγκύκλιο. Συγκεκριμένα, το Κεφάλαιο V, παράγραφος 1.4 της Εγκυκλίου προβλέπει ότι ο αριθμός, η φύση και η αξιολόγηση των απαιτούμενων δικαιολογητικών για τη χορήγηση εισόδου προσαρμόζονται στις επιτόπιες συνθήκες. Στην ίδια παράγραφο παρατίθεται -ένας ενδεικτικός κατάλογος δικαιολογητικών που αφορούν στο σκοπό του ταξιδιού, το δρομολόγιο, το κατάλυμα, τα μέσα διαβίωσης κλπ.
      Η καθορισμός των απαιτούμενων δικαιολογητικών ανήκει στις διπλωματικές και προξενικές αρχές των Κρατών που έχουν επικυρώσει τη Συνθήκη, οι οποίες έχουν την υποχρέωση κατά την εξέταση των αιτήσεων να λειτουργούν με γνώμονα τη διαφύλαξη της ασφάλειας του Χώρου Schengen και την καταπολέμηση της παράνομης μετανάστευσης. Σε εφαρμογή των ανωτέρω, οι αρμόδιες ελληνικές αρχές νομοτύπως ζητούν υποβολή επικυρωμένης πρόσκλησης από Έλληνά πολίτη για τη χορήγηση θεώρησης εισόδου, προκειμένου να διερευνήσουν τα κίνητρα του ταξιδιού και τα μέσα διαβίωσης του αιτούντα κατά την παραμονή του στην Ελλάδα.
      Οι Ελληνικές αρχές ακολουθούν ενιαία και ομοιόμορφη πρακτική έναντι όλων των υπηκόων τρίτων χωρών και δε μεροληπτούν εις βάρος κανενός. Επιπλέον, αξίζει να σημειωθεί ότι στη Σερβία και στο Μαυροβούνιο, η Ελλάδα είναι η μοναδική χώρα της Ευρωπαϊκής Ένωσης που διατηρεί Προξενεία (Βελιγράδι, Ποντγκόριτσα, Νις) και που χορηγεί ομαδικές θεωρήσεις, ακριβώς για την εξυπηρέτηση των αιτούντων κατά τους θερινούς μήνες. Παράλληλα, η χώρα, μας χορηγεί τις περισσότερες θεωρήσεις εισόδου από κάθε άλλη, τηρώντας, φυσικά τις υποχρεώσεις που απορρέουν από την Συνθήκη του Schengen.
      Ο Αναπληρωτής Υπουργός
      ΤΑΣΟΣ ΓΙΑΝΝΙΤΣΗΣ»
      12. Στην με αριθμό 1909 και 1910/20-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 6267/11-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στις υπ’ αριθμ. 1909/2003 και 1910/2003 ερωτήσεις, που κατατέθηκαν στη Βουλή από το Βουλευτή κ. Κ Τσιπλάκη, σχετικά με το ισχύον νομικό καθεστώς του Ταπητουργείου, που εδρεύει στο Νομό Σερρών αρμοδιότητας του Εθνικού Οργανισμού Πρόνοιας, καθώς και για την καθυστέρηση δεδουλευμένων αποδοχών στους εργαζόμενους, το αρμόδιο Τμήμα Κοινωνικής Επιθεώρησης Σερρών, μας πληροφόρησε τα εξής:
      Το ως άνω ταπητουργείο λειτουργεί ως Σχολή Ταπητουργίας του Εθνικού Οργανισμού Κοινωνικής Φροντίδας του Υπουργείου Υγείας και Πρόνοιας.
      Σκοπός της ίδρυσης των σχολών αυτών (52 σε όλη την Ελλάδα), σύμφωνα με τον Κανονισμό Λειτουργίας τους, είναι η εκπαίδευση γυναικών, κυρίως των αγροτικών περιοχών, στην τεχνική των χειροποίητων χαλιών, για να μπορούν-μετά την αποφοίτησή τους να απασχοληθούν με την τέχνη αυτή στο σπίτι τους, αξιοποιώντας τις ελεύθερες ώρες τους. Επίσης, δίνεται η δυνατότητα στις απόφοιτες να απασχολούνται τις ελεύθερες ώρες τους μέσα στο ωράριο λειτουργίας των σχολών (08:00 - 15:30), ώστε να μπορούν να ενισχύσουν το οικογενειακό τους εισόδημα.
      Δεν υπάρχει σύμβαση εξαρτημένης εργασίας της σχολής με τις απασχολούμενες, καθόσον μπορούν να απασχοληθούν, όταν και εφόσον το επιθυμούν, ενώ η αμοιβή τους καθορίζεται από τον Εθνικό Οργανισμό Κοινωνικής Φροντίδας ανά χιλιόκομβο. Λόγω της μη παροχής εξαρτημένης εργασίας δεν δικαιούνται δώρα εορτών, επιδόματα αδείας, επίδομα ανεργίας κ.λ.π., και ως προς την ασφάλιση έχουν υπαχθεί στην ασφάλιση του Ι.Κ.Α.
      Η καθυστέρηση της καταβολής των αποδοχών των εργαζομένων είναι θέμα διαδικαστικό, καθόσον με τον νόμο 3106/03 από 11-8-2003 οι Σχολές έχουν υπαχθεί στον νέο Φορέα «Εθνικό Σύστημα Κοινωνικής Φροντίδας (ΕΣΥΚΦ) του Υπουργείου Υγείας και Πρόνοιας».
      Πέραν τούτων η αρμόδια τοπική υπηρεσία του Σ.ΕΠ.Ε στις 5-9-2003 πραγματοποίησε έλεγχο στο εν λόγω ταπητουργείο, οι υπεύθυνοι του τομέα ΚΕΦΟ Σερρών δήλωσαν ότι για πρώτη φορά υπάρχει καθυστέρηση καταβολής δεδουλευμένων αποδοχών των εργαζομένων και ότι οι ίδιοι δεν είναι πλέον διοικητικά υπεύθυνοι για την λειτουργία των Σχολών, καθόσον ο «Τομέας ΚΕΦΟ Σερρών», με τον προαναφερόμενο νόμο καταργείται και οι υπάλληλοι μετατάσσονται σ’ άλλες υπηρεσίες.
      Τέλος, σας πληροφορούμε ότι για τα θιγόμενα θέματα αρμόδιο να απαντήσει είναι το συνερωτώμενο Υπουργείο Υγείας και Πρόνοιας, διότι οι ως άνω Σχολές Ταπητουργίας ανήκουν πλέον στην αρμοδιότητα του ΕΣΥΚΦ, που εποπτεύεται από το Υπουργείο Υγείας και Πρόνοιας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      13. Στην με αριθμό 1921/20.8.03 ερώτηση του Βουλευτή κ. Αλεξάνδρου Κοντού δόθηκε με το υπ’ αριθμ. ΑΣ 676/10.9.03 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Η ερώτηση αφορά κατά κύριο λόγο άλλα Υπουργεία, τα οποία είναι τα καθ’ ύλη αρμόδια. Κατά το μέρος που μας αφορά παρατηρούμε τα εξής:
      Μεταξύ του Υπoυργεioυ Περιβάλλοντος, Χωροταξίας και Δημοσίων Έργων και του Υπουργείου Περιβάλλοντος και Ύδατος της Δημοκρατίας της Βουλγαρίας υπεγράφη την 1.11.02 Συμφωνία περί συνεργασίας στον τομέα της προστασίας του περιβάλλοντος.
      Κατά συνέπεια, το Υπουργείο Εξωτερικών, αναμένει τα αποτελέσματα μετρήσεων από τις υπηρεσίες των καθ' ύλη αρμόδιων Υπουργείων και θα συνδράμει τα τελευταία σε τυχόν επαφές τους με τις Βουλγαρικές αρχές με σκοπό την πλήρη εφαρμογή της υπογραφείσας Συμφωνίας και τη λήψη των αναγκαίων μέτρων.
      Ο Αναπληρωτής Υπουργός
      ΤΑΣΟΣ ΓΙΑΝΝΙΤΣΗΣ»
      14. Στην με αριθμό 1926/21.8.03 ερώτηση του Βουλευτή κ. Σταύρου Κολογιάννη δόθηκε με το υπ’ αριθμ. 56379/Ε.Υ. Συντονισμού 5277/9.9.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ανωτέρω ερώτηση του Βουλευτή κ. Σ. Καλογιάννη, σας γνωρίζουμε τα ακόλουθα:
      Η προώθηση των ίσων ευκαιριών μεταξύ ανδρών και γυναικών αποτελεί οριζόντια αρχή που διαπνέει ολόκληρο το Γ΄ ΚΠΣ και η βελτίωση της πρόσβασης και συμμετοχής των γυναικών στην αγορά εργασίας αποτελεί στρατηγικό στόχο που ενσωματώνεται σε μέτρα των Επιχειρησιακών Προγραμμάτων του ΚΠΣ, συμπεριλαμβανομένων και των Περιφερειακών Προγραμμάτων.
      Η δημιουργία και ενίσχυση κοινωνικών υπηρεσιών ολοκληρωμένης φροντίδας και εξυπηρέτησης βρεφών, νηπίων, παιδιών, παιδιών με αναπηρία και ηλικιωμένων αποτελούν μερικές από τις δράσεις που στοχεύουν στην επίτευξη των ανωτέρω στόχων.
      Για τις δράσεις αυτές καθίσταται σαφές ότι οι αναγκαίοι πόροι είναι δεσμευμένοι για το σύνολο της διάρκειας συγχρηματοδότησής τους από το Γ΄ ΚΠΣ.
      Σχετικά με την θεσμοθέτηση των Προγραμμάτων αυτών και την εξασφάλιση της βιωσιμότητάς τους στο μέλλον τα καθ' ύλην αρμόδια να απαντήσουν είναι τα Υπουργεία Υγείας - Πρόνοιας και Εσωτερικών, Δημόσιας Διοίκησης και Αποκέντρωσης, προς τα οποία απευθύνεται επίσης η συγκεκριμένη ερώτηση.
      Ο Υφυπουργός
      ΧΡΗΣΤΟΣ ΠΑΧΤΑΣ»
      15. Στην με αριθμό 1935/21.8.03 ερώτηση του Βουλευτή κ. Σταύρου Παπαδόπουλου δόθηκε με το υπ’ αριθμ. 56380/407/9.9.03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση του Βουλευτή κ. Στ. Παπαδόπουλου, με θέμα την λήψη μέτρων για τους απολυθέντες από το εργοστάσιο της SOFTEX στην Δράμα, σας γνωρίζουμε ότι:
      Ο Υπουργός Οικονομίας και Οικονομικών υπέγραψε Προγραμματική Σύμβαση για την επανακατάρτισης των απολυμένων της SOFTEX, ώστε αυτοί να μπορέσουν να αποκτήσουν εργασιακή εμπειρία και να απορροφηθούν σε άλλους παραγωγικούς φορείς του Νομού.
      Η Προγραμματική Σύμβαση αφορά κυρίως άτομα που βρίσκονται στο προ συνταξιοδοτικό καθεστώς και καλύπτει το κόστος της επανειδίκευσης και επανακατάρτισης των ανέργων.
      Παράλληλα ο Υπουργός Εργασίας και Κοινωνικών Ασφαλίσεων ενέκρινε Ειδικό Πρόγραμμα Ολοκληρωμένης Παρέμβασης για ανέργους ηλικίας 18-26 ετών απολυμένους από την SOFTEX, το οποίο περιλαμβάνει πρόγραμμα κατάρτισης για 300 άτομα, επιχορήγηση επιχειρήσεων για την απασχόληση 210 ανέργων και επιχορήγηση νέων ελευθέρων επαγγελματιών για 210 ανέργους.
      Με όλα τα παραπάνω μέτρα, η Κυβέρνηση συμβάλλει ουσιαστικά στην αντιμετώπιση του προβλήματος που δημιουργήθηκε με την διακοπή της λειτουργίας της SOFTEX.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      16. Στην με αριθμό 1938/21.8.03 ερώτηση των Βουλευτών κυρίων Αθανασίου Νάκου, Νίκου Τσιαρτσιώνη και Κωνσταντίνου Καραμπίνα δόθηκε με το υπ’ αριθμ. Δ6/Φ38/15775/12.9.03 έγγραφο από τον Υπουργό Ανάπτυξης η ακόλουθη απάντηση:
      «Απαντούμε στην παραπάνω ερώτηση σχετικά με την επιβολή από τη ΔΕΗ ειδικού τέλους στους λογαριασμούς για την ανανεώσιμη ενέργεια.
      Με την απόφαση μας 15641/9.9.2003, με την οποία εγκρίθηκε αύξηση των τιμολογίων της επιχείρησης κατά 2,5% προβλέφτηκε χωριστή εγγραφή των ποσών που αντιστοιχούν στην αξία της ανανεώσιμης ενέργειας σύμφωνα με το πραγματικό πνεύμα των διατάξεων του άρθρου 40 του Ν. 2773/1999 «Απελευθέρωση της αγοράς ηλεκτρικής ενέργειας-Ρύθμιση θεμάτων ενεργειακής πολιτικής και άλλες διατάξεις» (ΦΕΚ Α 286) όπως ισχύει μετά την τροποποίησή του με το άρθρο 23 παρ. 20 του πρόσφατου Ν. 3175/2003) «Αξιοποίηση του γεωθερμικού δυναμικού, τηλεθέρμανση και άλλες διατάξεις» (ΦΕΚ Α 207).
      Κατόπιν αυτού η ΔΕΗ θα πιστώσει τους καταναλωτές για το χρονικό διάστημα που εισέπραξε το εν λόγω τέλος μέσω συμψηφισμού των σχετικών ποσών στους επόμενους λογαριασμούς ηλεκτρικής ενέργειας.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      17. Στην με αριθμό 1980/21.8.03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. ΤΚΕ/Φ2/17203/11.9.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 1980/21.8.03 ερώτησης που κατέθεσε στη Βουλή ο βουλευτής κ. Γεώργιος Καρασμάνης, σας πληροφορούμε ότι:
      Όπως έχουν ενημερωθεί όλοι οι Δήμοι της χώρας με την εγκύκλιο μας με αρ. πρωτ.10025/24-5-2002, το ποσό στο οποίο ανέρχεται το μίσθωμα του Κ.Ε.Π. , καθώς και το κόστος των οικοδομικών εργασιών που απαιτούνται για την κατάλληλη διαμόρφωσή του, χρηματοδοτούνται μέσω των Κεντρικών Αυτοτελών Πόρων (ΚΑ.Π.).
      Ο Δήμος Εξαπλατάνου του Ν. Πέλλας έχει ήδη χρηματοδοτηθεί μέσω ΚΑ.Π. για οικοδομικά και ενοίκια του έτους 2002. Για το σύνολο της χρηματοδότησης μέσω ΚΑΠ που εκκρεμεί, (30.846 ευρώ), έχει προχωρήσει η σχετική διαδικασία και έχει κατατεθεί ήδη χρηματική εντολή για το 50% του ανωτέρω ποσού (15.423 ευρώ) στο Ταμείο Παρακαταθηκών και Δανείων. Επομένως σύντομα ο Δήμος Εξαπλατάνου θα λάβει τη σχετική χρηματοδότηση, δεδομένου ότι η όλη διαδικασία βρίσκεται στο τελικό στάδιό της.
      Ο Υφυπουργός
      ΝΙΚΟΣ ΜΠΙΣΤΗΣ»
      18. Στην με αριθμό 1770/18.8.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 6250/11-9-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην υπ’ αριθμ. 1770/2003 ερώτηση, που κατατέθηκε στη Βουλή από το Βουλευτή κ. Κ. Τσιπλάκη, σχετικά με τη λειτουργία Ειδικής Υπηρεσίας Ελέγχου Ασφάλισης (ΕΥΠΑΕ) στην Τρίπoλη, στην Ερμούπολη, στην Κομοτηνή, στη Λαμία, στην Κοζάνη, στην Κέρκυρα και στη Μυτιλήνη, σας πληροφορούμε τα εξής:
      Α. Το Υπουργείο Εργασίας και Κοινωνικών Ασφαλίσεων καταβάλει κάθε προσπάθεια για τον περιορισμό του αριθμού των εργατικών ατυχημάτων.
      Στην προσπάθεια αυτή εντάσσεται και η στελέχωση του Σώματος Επιθεώρησης Εργασίας (Σ.ΕΠ.Ε.). Από τη λειτουργία του τον lούλιο του 1999, το Υπουργείο Εργασίας και Κοινωνικών Ασφαλίσεων προέβη σε όλες τις απαραίτητες ενέργειες ώστε να στελεχωθεί με το κατάλληλο προσωπικό, προκειμένου να επιτευχθεί ο βασικός του στόχος, που είναι η καλύτερη και αποτελεσματικότερη διεξαγωγή του ελεγκτικού του έργου και η εξυπηρέτηση των πολιτών.
      Το έτος 2000 προσελήφθησαν 323 Τεχνικοί και Υγειονομικοί Επιθεωρητές διαφόρων ειδικοτήτων και στο αμέσως επόμενο χρονικό διάστημα ολοκληρώνεται και η πρόσληψη 180 Κοινωνικών Επιθεωρητών Εργασίας.
      Επίσης, εγκρίθηκε και έχει ήδη ξεκινήσει η διαδικασία για την πρόσληψη μέσω του ΑΣΕΠ 30 Τεχνικών και Υγειονομικών Επιθεωρητών διαφόρων ειδικοτήτων.
      Θεωρούμε ότι οι παραπάνω προσλήψεις κάλυψαν σε μεγάλο βαθμό τις κενές οργανικές θέσεις των Υπηρεσιών του (Σ.ΕΠ.Ε.). Αυτό είχε σαν αποτέλεσμα την αναβάθμιση της ελεγκτικής παρουσίας του (Σ.ΕΠ.Ε.) στους χώρους εργασίας και την τήρηση των διατάξεων της εργατικής νομοθεσίας.
      Από τα στατιστικά στοιχεία του Σώματος Επιθεώρησης Εργασίας (Σ.ΕΠ.Ε.) των ετών 2001, 2002 και Α΄ εξάμηνου 2003, προκύπτει αύξηση των ελέγχων που πραγματοποίησαν οι Περιφερειακές Υπηρεσίες του Σ.ΕΠ.Ε.
            Από τα στοιχεία του πρώτου 6μήνου 2003 προκύπτει ότι, η μείωση των θανατηφόρων ατυχημάτων εξακολουθεί να είναι σταθερή και ανέρχεται περίπου στο 20% για κάθε χρόνο.
      ΕΤΟΣ     ΘΑΝΑΤΗΦΟΡΑ         ΣΥΝΟΛΟ        ΠΟΣΟΣΤΙΑΙΑ ΜΕΙΩΣΗ 
                                                       ΑΛΛΟΔΑΠΩΝ      ΘΑΝΑΤΗΦΟΡΩΝ
      2001              188                            38                                     - 
      2002              153                            40                               20%
Α΄ εξάμηνο 2003        62                              9                                20%
      Σας γνωρίζουμε επίσης, από τα στατιστικά στοιχεία της υπηρεσίας Σ.ΕΠ.Ε. προκύπτει ότι, τα τελευταία χρόνια στους χώρους εργασίας και κύρια στον κλάδο των κατασκευών, παρουσιάζεται αύξηση των ελέγχων και των κυρώσεων από το Σ.ΕΠ.Ε, και αντίστοιχη μείωση των θανατηφόρων ατυχημάτων.
      Συγκριτικά στοιχεία παρουσιάζονται στον παρακάτω πίνακα:
               ΕΛΕΓΧΟΙ         	ΣΥΝΟΛΟ  ΚΥΡΩΣΕΙΣ                 ΣΥΝΟΛΟ
                                                                                         ΚΥΡΩΣΕΩΝ
      ΕΤΟΣ               ΣΕ           ΕΛΕΓΧΩΝ           ΣΕ 
                   ΚΑΤΑΣΚΕΥΕΣ                     ΚΑΤΑΣΚΕΥΕΣ   
      2001        9.841              31.072             1.068                                2.247
      2002    12.628              30.044                   2.780                             5.260
      Επιπλέον, εκδόθηκε έγκαιρα η αριθμ. 1024/26-06-2003 Εγκύκλιος από τον Ειδικό Γραμματέα του Σ.ΕΠ.Ε. και στάλθηκε σε όλες τις Διευθύνσεις και Τμήματα των Κέντρων Πρόληψης Επαγγελματικού Κινδύνου της χώρας, με σκοπό την επισήμανση της αναγκαιότητας εντατικοποίησης των προληπτικών ελέγχων καθ’ όλη τη διάρκεια του έτους στους χώρους εργασίας, αλλά και κατά την περίοδο του θέρους, όπου είχαμε έντονα προβλήματα θερμικής καταπόνησης των εργαζομένων.
      Η δραστηριότητα των Τεχνικών Επιθεωρητών Εργασίας την περίοδο αυτή, επικεντρώθηκε σε προληπτικούς ελέγχους εφαρμογής των μέτρων, που κατατείνουν στη μείωση της θερμικής καταπόνησης των εργαζομένων. Προτεραιότητα δόθηκε στους πλέον επιβαρημένους από τη θερμική άποψη παραγωγικούς κλάδους π.χ υαλουργίες, κεραμοποιίες, ναυπηγικές εργασίες, υπαίθριες εργασίες κλπ., σύμφωνα με τις εγκυκλίους 140120/24-07-1989 & 130427/26-6-1990, που έχουν εκδοθεί από το Υπουργείο Εργασίας.
      Παράλληλα, επισημαίνεται ότι βάσει της Σ.Σ.Ε Εργατοτεχνιτών Οικοδόμων και Συναφών Κλάδων όλης της χώρας, προβλέπεται η διακοπή εργασιών σε περιπτώσεις καύσωνα, όταν οι θερμοκρασία ήταν πάνω από τους 38 βαθμούς Κελσίου υπό σκιά στο τόπο εργασίας, το δε ημερομίσθιο προβλέπεται ότι καταβάλλεται χωρίς καμία περικοπή.
      Τέλος στα μεγάλα κατασκευαστικά έργα (λ.χ. Κατασκευή του Ολυμπιακού Χωριού) υπάρχει σε ημερήσια βάση μόνιμο συνεργείο υπαλλήλων του Σ.ΕΠ.Ε. και του ΙΚΑ.
      Β. Σύμφωνα με τις διατάξέις της παρ.1 του άρθρ.1 του ν. 2556/97 (ΦΕΚ 270/Α/97), στις έδρες όλων των Περιφερειών της χώρας συνίσταται περιφερειακή υπηρεσία ασφάλισης με τίτλο, Ειδική Υπηρεσία Ελέγχου Ασφάλισης (ΕΥΠΕΑ)-ΙΚΑ, που υπάγεται απευθείας στο Διοικητή του ΙΚΑ και εποπτεύεται από τους κατά τόπους αρμόδιους συντονιστές.
      Η ΕΥΠΕΑ της περιφέρειας Αττικής είναι οργανική μονάδα επιπέδου Διεύθυνσης με έδρα την Αθήνα και η τοπική της αρμοδιότητα εκτείνεται σε όλη την Επικράτεια.
      Κατ’ εξουσιοδότηση των ανωτέρω διατάξεων, καταρτίστηκε ο Κανονισμός Λειτουργίας των ΕΥΠΕΑ με την Φ21/1639/14-10-98 (ΦΕΚ 1129/τ.Β΄/29-10-98) απόφαση του Υπουργού Εργασίας και Κοινωνικών Ασφαλίσεων.
      Με τις διατάξεις του άρθρου 5 του εν λόγω Κανονισμού προβλέπεται ότι, με απόφαση του Διοικητή του Ιδρύματος, που δημοσιεύεται στην Εφημερίδα της Κυβέρνησης, ορίζεται ο χρόνος έναρξης λειτουργίας της κάθε ΕΥΠΕΑ-ΙΚΑ».
      Βάσει του άρθρου 3 του ιδίου κανονισμού προβλέπεται ότι, με απόφαση του Διοικητή του Ιδρύματος, που δημοσιεύεται στην Εφημερίδα της Κυβέρνησης, είναι δυνατόν να περιορίζεται ή να διευρύνεται η χωρική (κατά τόπο) αρμοδιότητα των ΕΥΠΕΑ-ΙΚΑ, ανάλογα με τις ανάγκες, τους στόχους και τα συμφέροντα της Υπηρεσίας.
      Η Διοίκηση του ΙΚΑ στα πλαίσια του εκσυγχρονιστικού της προγράμματος, έχει δρομολογήσει μια σειρά μέτρων, που έχει σαν αντικείμενο την ενίσχυση των ελέγχων των επιχειρήσεων με στόχο τον περιορισμό της εισφοροδιαφυγής. Για την επίτευξη του στόχου αυτού, καθοριστικό ρόλο αναμένεται να αποτελέσουν οι Ειδικές Υπηρεσίες Ελέγχου Ασφάλισης ΙΚΑ, των οποίων μελετάται ο επανασχεδιασμός τους, προκειμένου να ανταποκρίνονται στις σύγχρονες απαιτήσεις της λειτουργίας του Ιδρύματος.
      Στα πλαίσια αυτά, εξετάζεται και η λειτουργία της ΕΥΠΕΑ στις ανωτέρω αναφερόμενες πόλεις.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      19. Στην με αριθμό 1893/20-8-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Φ 90022/19967/981/11-9-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην 1893/20-8-03 ερώτηση που κατατέθηκε στη Βουλή των Ελλήνων από το Βουλευτή κ. Hλία Καλλιώρα και σχετικά με τα θιγόμενα σε αυτή θέματα, που ανάγονται στην αρμοδιότητα του Υπουργείου μας, σας γνωρίζουμε τα ακόλουθα:
      1. Αναδρομική χορήγηση των διαφορών που προκύπτουν λόγω της αναπροσαρμογής των βοηθημάτων του Ταμείου Ασφάλισης Δημοτικών και Κοινοτικών Υπαλλήλων (Τ.Α.Δ.Κ.Υ)
      Μετά την εφαρμογή του νέου μισθολογίου του νόμου 2470/1997 στους δημοσίους πολιτικούς υπαλλήλους καθώς και στους υπαλλήλους των Ν.Π.Δ.Δ και των Ο.Τ.Α θεσπίστηκε με τις διατάξεις του ν. 2592/1998 η επέκταση των διατάξεων και η αναπροσαρμογή των συντάξεων των ήδη συνταξιούχων του Δημοσίου, των Ν.Π.Δ.Δ και των Ο.Τ.Α.
      Ειδικότερα με τη διάταξη της παρ. 13 του άρθρου 4 του εν λόγω νόμου, δόθηκε η δυνατότητα στα Ταμεία ή κλάδους Επικουρικής Ασφάλισης να χορηγήσουν τις διαφορές από τον επανυπολογισμό των συντάξιμων αποδοχών όσων συνταξιοδοτήθηκαν μέχρι 31-12-96, μετά από αποφάσεις των οικείων Διοικητικών Συμβουλίων, οι οποίες έπρεπε να εγκριθούν από τον Υπουργό Εργασίας και Κοινωνικών Ασφαλίσεων, ανάλογα με την οικονομική δυνατότητα του κάθε ασφαλιστικού φορέα, κάθε φορά.
      Οι διαφορές μπορούσαν να χορηγηθούν και σταδιακά.
      Με αποφάσεις του Υπουργείου μας, ύστερα από απόφαση του Δ.Σ του ΤΑΔΚΥ και σύνταξη σχετικής οικονομικής μελέτης, εγκρίθηκε η χορήγηση από το Τ.Α.Δ.Κ.Υ. των διαφορών αυτών, ως εξής:
      Α) Ποσοστό 20% από 1.1.1998 (Φ. 102/1051/17.7.98 Υ.Α.)
      Β) Ποσοστό 80% από 1.1.1999 (Φ. 102/1007/8.7.99 Υ.Α.)
      Με τις παραπάνω αποφάσεις ολοκληρώθηκε η αναπροσαρμογή των συντάξεων σε δύο έτη, σύμφωνα με τις προτάσεις του Ταμείου και τις οικονομικές του δυνατότητες και υλοποιήθηκαν οι διατάξεις του ν. 2592/1998. Έτσι, από 1.1.1999 καταβάλεται το σύνολο της αναπροσαρμοσμένης σύνταξης στους δικαιούχους.
      2. Αύξηση του 1 % του εφάπαξ βοηθήματος
      Όσον αφορά την αύξηση του 1% του εφάπαξ βοηθήματος, σας πληροφορούμε ότι στο Υπουργείο μας δεν υπάρχει αυτοτελής πρόταση για αύξηση του εφάπαξ βοηθήματος του Τ.Α.Δ.Κ.Υ. Αντίθετα, μας υπεβλήθη πρόταση του Δ.Σ του Τ.Α.Δ.Κ.Υ. για ανακαθορισμό του ποσοστού βοηθημάτων από 7%ο σε 8%ο. Ήδη με την Φ. 20102/14563/688/19.6.2003 Υπουργική Απόφαση ανακαθορίζεται, αναδρομικά, από 1.1.2003 το ποσοστό των βοηθημάτων από 7%ο σε 8%ο γεγονός που συνεπάγεται αύξηση όλων των μηνιαίων βοηθημάτων αλλά και του εφάπαξ βοηθήματος κατά το προαναφερόμενο ποσοστό που αντιστοιχεί σε αύξηση κατά ποσοστό 14,3%.
      Διευκρινίζουμε πάντως ότι εκτός των ανωτέρω αυξήσεων κατά το έτος 2003 με την Φ. 20102/17521/837/29-7-03 Υπουργική Απόφαση χορηγήθηκε από 1-1-2003 και ποσοστό 4% ως αύξηση στα μηνιαία βοηθήματα στα πλαίσια της εισοδηματικής πολιτικής.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      20. Στην με αριθμό 1893/20-8-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 115621/0092/2-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Ηλίας Δ. Καλλιώρας, σας πληροφορούμε ότι:
      Η οριστική διαμόρφωση του ποσού της αύξησης των συντάξεων των συνταξιούχων του Δημοσίου, στους οποίους συμπεριλαμβάνονται και οι συνταξιούχοι των Ο.Τ.Α., για το έτος 2003 θα καθοριστεί με νομοσχέδιο που θα κατατεθεί για ψήφιση στη Βουλή.
            Ο Υφυπουργός
            ΝΙΚΟΣ ΦΑΡΜΑΚΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 3021/16-9-2003 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Γεωργίας, σχετικώς με τη μείωση του κόστους των αιτήσεων πληρωμής των κοινοτικών ενισχύσεων.
      Η ερώτηση του κυρίου συναδέλφου σε περίληψη έχει ως εξής:
      «…Ανάσα σε χιλιάδες αγρότες, που μέχρι τώρα έπρεπε να πληρώσουν έως και 240 ευρώ για τη συμπλήρωση και υποβολή των αιτήσεων πληρωμής των κοινοτικών επιδοτήσεων, θα δώσει η ανάληψη του σχετικού κόστους από το κράτος…Η ετήσια δαπάνη για το σύνολο των παραγωγών στο Ολοκληρωμένο Σύστημα Διαχείρισης Επιδοτήσεων ξεπερνά, σύμφωνα με τους αρμόδιους παράγοντες του Υπουργείου Γεωργίας, τα 15 εκατομμύρια ευρώ. Με τη νέα διαδικασία, εφόσον τελικά υιοθετηθεί, θα καθοριστούν συγκεκριμένα τιμολόγια παροχής υπηρεσιών, που θα μειώνουν σημαντικά το κόστος, ενώ εκτός από τις συνεταιριστικές οργανώσεις θα μπορούν να συμμετέχουν και όλοι οι άλλοι ενδιαφερόμενοι φορείς (ιδιώτες, γεωπόνοι, ΟΤΑ κλπ.), αρκεί να πληρούν τις προϋποθέσεις που θέτει η τελευταία απόφαση του επίσημου φορέα υλοποίησης του ΟΣΔΕ, δηλαδή του Οργανισμού Πληρωμών και Ελέγχου Κοινοτικών Επιδοτήσεων-ΟΠΕΚΕΠΕ…Οι ίδιες πηγές αναφέρουν ότι οι φορείς που θα αναλάβουν το έργο της συμπλήρωσης των αιτήσεων θα πληρώνονται με βάση τα παραστατικά και τις αποδείξεις που θα προσκομίζουν στις αρμόδιες υπηρεσίες του ΟΠΕΚΕΠΕ…»
      Ερωτάσθε για τα παραπάνω και τις επί τούτων απόψεις σας». 
      Ο Υπουργός Γεωργίας κ. Δρυς έχει το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κύριοι συνάδελφοι, θέλω να σας διαβεβαιώσω ότι η ορθή εφαρμογή του Ολοκληρωμένου Συστήματος Διαχείρισης και Ελέγχου είναι αναγκαία προϋπόθεση για την έγκαιρη πληρωμή των κοινοτικών επιδοτήσεων και για την αποφυγή των δυσβάσταχτων πολλές φορές ποινών –ή δημοσιονομικών διορθώσεων, όπως ονομάζονται αλλιώς- που επιβάλλει η Ευρωπαϊκή Ένωση στις χώρες-μέλη όταν παραβιάζουν τους σχετικούς κανονισμούς.
      Προκειμένου λοιπόν ένας παραγωγός να κριθεί δικαιούχος και να τύχει των προβλεπόμενων από το κοινοτικό καθεστώς ενισχύσεων, στα πλαίσια του ΟΣΔΕ οφείλει να συμπληρώσει και να καταθέσει ετησίως μια δήλωση στη Διεύθυνση Αγροτικής Ανάπτυξης της οικείας νομαρχίας. 
      Διευκρινίζεται για άλλη μια φορά ότι αποκλειστικά υπεύθυνος για τη σύνταξη και την υποβολή της αίτησης είναι ο ίδιος ο παραγωγός. Επομένως το Υπουργείο Γεωργίας και ο ΟΠΕΚΕΠΕ ουδεμία ανάμιξη έχουν στη διαδικασία αυτή.
      Όπως γνωρίζετε, ο ΟΠΕΚΕΠΕ και η ΠΑΣΕΓΕΣ υπέγραψαν στις 21 Ιανουαρίου του 2003 ένα τριετές μνημόνιο συνεργασίας, με σκοπό την παροχή βοήθειας στους παραγωγούς για τη συμπλήρωση των αιτήσεών τους.
      Η χρέωση αφορά αποκλειστικά και μόνο τη σχέση των Ε.Α.Σ. και των αγροτών, και όχι τον ΟΠΕΚΕΠΕ ή το Υπουργείο Γεωργίας. Οι  παραγωγοί δεν είναι υποχρεωμένοι όμως να προσφεύγουν στις Ενώσεις Αγροτικών Συνεταιρισμών για τη συμπλήρωση των αιτήσεών τους. Μπορούν αν θέλουν και μόνοι τους να υποβάλουν τη σχετική δήλωση.
      Πρόσφατα αποφασίσαμε ότι για το 2004 εκτός των Ενώσεων Αγροτικών Συνεταιρισμών, θα μπορούν να συμμετέχουν και ανεξάρτητοι φορείς ή ιδιώτες που έχουν όμως την κατάλληλη εμπειρία και τεχνογνωσία, εφόσον όμως είναι πιστοποιημένοι από τον Οργανισμό Πληρωμών. Οι φορείς που θα πιστοποιηθούν θα αμείβονται και πάλι από τους αιτούντες παραγωγούς. Στην παρούσα φάση η διαδικασία πιστοποίησης των φορέων βρίσκεται στο στάδιο υποβολής των αιτήσεων με καταληκτική ημερομηνία 5.12.2003. 
      Ο ΟΠΕΚΕΠΕ έχει αποφασίσει να δημιουργήσει μια κεντρική βάση δεδομένων για το ΟΣΔΕ 2004 η οποία θα περιλαμβάνει το μητρώο των παραγωγών και το χαρτογραφικό υπόβαθρο του ΟΣΔΕ ψηφιοποιημένο. Ως εκ τούτου, κύριοι συνάδελφοι, θα υπάρξει, με τη διαδικασία την οποία αποφασίσαμε φέτος, μείωση του κόστους συμπλήρωσης των αιτήσεων και του χρόνου συγκέντρωσής τους, γεγονός που θα συμβάλει στην έγκαιρη διενέργεια των προβλεπόμενων ελέγχων και στην ταχύτερη καταβολή των ενισχύσεων στους δικαιούχους αγρότες.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, είναι αντιληπτό ότι το ζήτημα που για άλλη μια φορά θέτω είναι γιατί ο κρατικός προϋπολογισμός δεν αναλαμβάνει το κόστος συντάξεως των δηλώσεων του συστήματος ΟΣΔΕ, των δηλώσεων των αγροτοκτηνοτρόφων, δηλαδή των παραγωγών αροτρέων καλλιεργειών και των κατόχων συγκεκριμένων κοπαδιών αιγοπροβάτων ή βοοειδών. Και το επισημαίνω αυτό ως επανάθεση με την έννοια ότι μέχρι το οικονομικό έτος 2001 ανεδέχετο πραγματικά ο κρατικός προϋπολογισμός την πληρωμή αυτού του κόστους. Λόγω όμως συγκεκριμένων ελλειμματικών διαδικασιών ήρθε το Ελεγκτικό Συνέδριο, δεν ενέκρινε κάποιες δαπάνες πληρωμής στις αγροτικές συνεταιριστικές οργανώσεις και φαίνεται –εγώ τουλάχιστον έτσι προσεγγίζω το ζήτημα- βρήκε η πολιτεία, επισήμως εκπροσωπουμένη από την Κυβέρνηση, τη διαφυγή έκτοτε να μην πληρώνει το κόστος χωρίς –και θέλω να μου επισημανθεί από πλευράς του κυρίου Υπουργού- να υπάρξει και η προτροπή προς τις ενώσεις αγροτικών συνεταιρισμών ότι επειδή παρείχαν το συγκεκριμένο έργο, μπορούν να πάνε στα δικαστήρια και εξ άλλης αιτίας να νομιμοποιηθεί η καταβολή αυτών των δαπανών που σημειωτέον, επαναλαμβάνω, ως ποσά δεν έχουν εισέλθει εις τα ταμεία των αγροτικών συνεταιριστικών οργανώσεων. Βρήκε λοιπόν τη διαφυγή η πολιτεία.
      Έκτοτε έρχεται και επικαλείται –και εγώ δεν θέλω να το ακούσω μέσα στο Κοινοβούλιο ξανά αυτό- ότι η Κυβέρνηση δεν έχει καμία σχέση με όλα αυτά πέραν ενός καθοδηγητικού τυχόν εποπτικού ελεγκτικού ρόλου του ΟΠΕΚΕΠΕ και ο καθένας πολίτης, αγρότης, αγροτοκτηνοτρόφος, έχει την ευθύνη της ορθής συντάξεως των δηλώσεων. Εγώ θέλω να θέσω ένα ερώτημα: Αν ήταν πλούσιοι οι Έλληνες αγροτοκτηνοτρόφοι και έπρεπε να εισέλθουν κάποια ποσά από την Ευρωπαϊκή Ένωση θα αφήναμε να μην εισέλθουν τα ποσά διότι οι ίδιοι δεν ήθελαν να συμπράξουν σε αυτό το σύστημα; Επιμένω και θεωρώ ότι είναι σωστό μόνο την ταυτότητα του ακινήτου ή την ταυτότητα του κοπαδιού να δίνουν στις αρμόδιες υπηρεσίες, εν προκειμένω στον ΟΠΕΚΕΠΕ, ο οποίος αν δεν είναι στελεχωμένος και δεν έχει και τον εξοπλισμό, πρέπει να συμπράξει αρμοδίως και να καταβάλει το τίμημα το κράτος, διότι είναι έργο λειτουργικό, καταστατικό του ΟΠΕΚΕΠΕ και κανενός άλλου. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, ο κύριος συνάδελφος αν άκουγε τον Υπουργό Γεωργίας, θα ήταν προσεκτικότερος στην ανάπτυξη της ερώτησής του. Κύριε συνάδελφε, έχω επανειλημμένως αναφέρει ότι η ανάληψη του κόστους της συμπλήρωσης των αιτήσεων από το κράτος δεν έγινε αποδεκτή από το Ελεγκτικό Συνέδριο και δεν είναι συμβατή με τις διαδικασίες της Ευρωπαϊκής Ένωσης. Η χώρας μας οφείλει να σέβεται τους ευρωπαϊκούς κανόνες.
      Κύριε συνάδελφε, αυτό το οποίο είπατε στον Υπουργό Γεωργίας, το αποδέχεται το κόμμα σας; Είναι μέσα στις προγραμματικές θέσεις της Νέας Δημοκρατίας; Σας ερωτώ: Θα αναλάβετε εσείς μια τέτοια υποχρέωση προς τους αγρότες;
      Όμως αυτήν τη δέσμευση δεν αναλαμβάνει η Νέα Δημοκρατία, διότι γνωρίζει πολύ καλά ότι αυτό δεν μπορεί να γίνει. Δεν είναι δυνατόν, κύριε συνάδελφε, όταν ένας πολίτης υποβάλλει φορολογική δήλωση, να πληρώνει το κράτος το κόστος υποβολής της δήλωσης. Γιατί θα έχουμε δύο μέτρα και δύο σταθμά;
      Ο αγρότης υποχρεούται να υποβάλει ετησίως δήλωση καλλιέργειας, την οποία θα συντάξει ο ίδιος, ή θα προσφύγει σε κάποιο ειδικό γραφείο να συντάξουν τη δήλωσή του. Και πρέπει να πληρώσει για την παροχή της υπηρεσίας αυτής. Αυτά τα οποία μας αναφέρατε κανείς δεν τα ζητά. Μόνο εσείς τα ζητάτε, κύριε συνάδελφε, και λυπάμαι γι’ αυτό. Οι αγρότες χρειάζονται υψηλής ποιότητος υπηρεσίες που θα τους προσφέρουν οι φορείς που οι ίδιοι θα επιλέγουν.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Όλως αβασίμως μας απαντάτε, αλλά δεν έχω τη δυνατότητα να σας απαντήσω. 
      ΓΕΩΡΓΙΟΣ ΔΡΥΣ (Υπουργός Γεωργίας): Να κάνετε επερώτηση.
      ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό κατάθεσης 5483/31.10.2003 ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τον Υπουργό Εθνικής Άμυνας, σχετικώς με την απόδοση στο Δήμο Βριλησσίων του χώρου του στρατοπέδου του Πολεμικού Ναυτικού «Ναυτική Βάση-Ναυτικό Οχυρό» λόγω κωλύματος του Υπουργού δεν θα συζητηθεί και διαγράφεται.
      Αναφορές και ερωτήσεις δεύτερου κύκλου:
      Θα συζητηθεί η πρώτη με αριθμό 2846/11.9.2003 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την καταβολή αποζημίωσης για υπερωριακή εργασία και εργασία πέραν του πενθημέρου στους Πολιτικούς Υπαλλήλους του Υπουργείου Δημόσιας Τάξης.
      Η ερώτηση του κυρίου συναδέλφου έχει ως εξής:
      «Με την κοινή υπουργική απόφαση 2/28364/0022/3.7.2003 τα Υπουργεία Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δημόσιας Τάξης αποφάσισαν τη χορήγηση στους μονίμους και με σύμβαση ιδιωτικού δικαίου αορίστου χρόνου πολιτικούς υπαλλήλους των Σωμάτων και Υπηρεσιών του Υπουργείου Δημοσίας Τάξης τη χορήγηση ειδικής αποζημίωσης ύψους 41 ευρώ για κάθε μέρα εργασίας πέραν του πενθημέρου.
      Όμως, εντελώς αυθαίρετα, στις 5 Αυγούστου 2003 έγινε ανάκληση της αρχικής απόφασης με αποτέλεσμα το πολιτικό προσωπικό του Υπουργείου Δημοσίας Τάξης να είναι δικαιολογημένα αγανακτισμένο.
      Με ποια αιτιολογία ανακλήθηκε η κοινή υπουργική απόφαση έναν μόλις μήνα μετά τη λήψη της για την αποζημίωση της πέραν του πενθημέρου εργασίας;
      Πρόκειται να επεξεργαστεί η ανάκληση της απόφασης ή θα συνεχίσουν οι υπάλληλοι να εργάζονται τις Κυριακές και τις αργίες χωρίς καμία απολύτως αποζημίωση;
      Τι πρόκειται να γίνει για τους υπαλλήλους που εργάστηκαν από 1.7.2003 έως 5.8.2003;»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νικόλαος Μπίστης.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο κ. Γαρουφαλιάς επαναφέρει μία ερώτηση που είχε καταθέσει μαζί με άλλους συναδέλφους του της Νέας Δημοκρατίας και η οποία είχε απαντηθεί και από το Υπουργείο Δημόσιας Τάξης και από το Υπουργείο Οικονομικών. Βεβαίως υπογράφουμε κι εμείς τη σχετική απόφαση, αλλά δεν μπορεί να περιμένει ότι επί της ουσίας η απάντησή μας θα είναι διαφορετική από αυτήν που είχε λάβει από τα δύο κατ’ εξοχήν αρμόδια Υπουργεία.
      Λέω, λοιπόν, εν συντομία ότι οι αποδοχές του πολιτικού προσωπικού του Υπουργείου Δημόσιας Τάξης ρυθμίζονται σύμφωνα με το μισθολόγιο των πολιτικών δημόσιων υπαλλήλων και ως εκ τούτου η ικανοποίηση των οικονομικών αιτημάτων του συνόλου του προσωπικού αυτού –μονίμου και με σύμβαση εργασίας ιδιωτικού δικαίου- επιδιώκεται και πρέπει να επιδιώκεται –αυτό είναι και το δέον και αυτό κάποια στιγμή έπρεπε να γίνει- μέσα σ’ αυτό το πλαίσιο.
      Κατά συνέπεια η κοινή υπουργική απόφαση της 3.7.2003 ανακλήθηκε από την ημερομηνία ισχύος της λόγω ακριβώς γενικοτέρων μισθολογικών ρυθμίσεων για τους δημοσίους υπαλλήλους μετά από συναντήσεις του Υπουργού Οικονομίας και Οικονομικών με το προεδρείο της ΑΔΕΔΥ και σχετική συμφωνία. Από αυτήν τη συνάντηση διαμορφώθηκε ένα νέο πλαίσιο για την αναμόρφωση του μισθολογίου των υπαλλήλων του δημοσίου, των νομικών προσώπων δημοσίου δικαίου και των Οργανισμών Τοπικής Αυτοδιοίκησης. 
      Κατά συνέπεια αυτή η νέα ρύθμιση καλύπτει και τους πολιτικούς υπαλλήλους του Υπουργείου Δημόσιας Τάξης. Αυτός είναι ο λόγος της ανάκλησης της απόφασης, έτσι ώστε να έχουμε μια ρύθμιση, η οποία να συμπεριλαμβάνει ένα σύνολο και όχι επί μέρους τμήματα.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
      Ο κ. Γαρουφαλιάς έχει το λόγο.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
      Κύριε Υπουργέ, μην ξαναπείτε και μην επικαλεσθείτε για μια ακόμα φορά –το έχετε κάνει και εσείς και οι δύο συνάδελφοί σας Υπουργοί, του Υπουργείου Δημοσίας Τάξεως ο καθ’ ύλην αρμόδιος Υπουργός αλλά και του Υπουργείου Οικονομίας- ότι συμφωνεί η ΑΔΕΔΥ με αυτήν την απαράδεκτη συμπεριφορά και με αυτόν τον απαράδεκτο τρόπο, με τον οποίο αντιμετωπίζονται οι υπάλληλοι του Υπουργείου Δημόσιας Τάξης.
      Η ΑΔΕΔΥ με έγγραφο, το οποίο θα σας καταθέσω, για να το έχετε υπόψη σας και για να μην την ξαναεπικαλεστείτε άλλη φορά και δημόσια εδώ στο Εθνικό Κοινοβούλιο, διαφωνεί και σας επιπλήττει και τους τρεις Υπουργούς για την απαράδεκτη συμπεριφορά απέναντι στους συγκεκριμένους δημοσίους υπαλλήλους.
      Υπογράψατε και εσείς προσωπικά και ο αρμόδιος Υπουργός σας, συγκεκριμένα την 3η Ιουλίου 2003 κοινή υπουργική απόφαση, δώσατε χρήματα υπερωριακά στους υπαλλήλους του Υπουργείου Δημοσίας Τάξεως, οι οποίοι τα δούλεψαν επί περίπου δύο μήνες συνεχώς και ανακαλείτε την απόφασή σας μέσα σε ενάμιση μήνα.
      Έτσι κάνετε πίσω-μπρος και η Κυβέρνηση του κ. Σημίτη και εσείς με τις αποφάσεις σας. Άλλωστε ξέρετε τώρα τι περιμένει την Κυβέρνηση του κ. Σημίτη το επόμενο διάστημα και γι’ αυτό τα κάνετε αυτά. Όμως μη δημιουργείτε ακόμα μεγαλύτερες αντιπάθειες και ακόμα μεγαλύτερα σχόλια μέσα και έξω από την Ελλάδα. Σας σχολιάζει και σας καταγγέλλει για την απαράδεκτη συμπεριφορά σας η ΑΔΕΔΥ εντός Ελλάδας, αλλά σήμερα μου ήρθε ένα έγγραφο από την Ευρώπη, το οποίο το καταθέτω για τα Πρακτικά της Βουλής. Είναι βέβαια στα Αγγλικά, αλλά θα σας μεταφράσω ένα μικρό κομμάτι.
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε χρόνο, κύριε συνάδελφε. Καταθέστε το καλύτερα.
      ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, δύο δευτερόλεπτα θα κάνω. Μη με διακόπτετε. Το χρόνο μου τον φάγατε εσείς. Θέλω άλλα τρία λεπτά, γιατί εσείς μου μιλάτε τόση ώρα, πιο πολύ και από εμένα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Συνεχίστε, παρακαλώ.
      ΓΕΩΡΓΙΟΣ ΓΑΡΟΥΦΑΛΙΑΣ: Ήρθε λοιπόν από το Γενικό Γραμματέα Caelenberg της Eurofendop, δηλαδή από τη γενική συνομοσπονδία των εργαζομένων στο πολιτικό προσωπικό αντιστοίχων Υπουργείων της Ευρώπης, μία επιστολή κόλαφος για τις επιλογές της Κυβέρνησης και για τον τρόπο και την ασέβεια, με την οποία αντιμετωπίζετε τους Έλληνες συναδέλφους τους. 
      Θα σας την καταθέσω και στα αγγλικά και δεσμεύομαι να σας τη μεταφράσω, για να δείτε πού οδηγείτε την Ελλάδα με τις επιλογές σας, κύριε Υπουργέ, και εσείς και η Κυβέρνηση του κ. Σημίτη.
      Ευχαριστώ πολύ, κύριε Πρόεδρε.
      (Στο σημείο αυτό ο Βουλευτής κ. Γεώργιος Γαρουφαλιάς καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο και θα σας παρακαλούσα να ολοκληρώστε σε ένα λεπτό, παρ’ ότι έχετε δικαίωμα ομιλίας για δύο λεπτά.
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ ορκίστηκα, κύριε Γαρουφαλιά, μετά τις 3 Ιουλίου, αλλά βέβαια υπάρχει το ενιαίο.
     Από εκεί και πέρα, νομίζω ότι και εσείς πρέπει να συμφωνήσετε ότι πέρα από τη συνδικαλιστική πίεση, την οποία μπορεί να ασκήσει ο οποιοσδήποτε, είτε εντός είτε εκτός Ελλάδας, η ουσία είναι ότι δεν μπορούν να υπάρχουν επί μέρους ρυθμίσεις και αν υπήρξαν, τότε κακώς υπήρξαν. 
     Αυτό το οποίο χρειάζεται είναι μία συνολική ρύθμιση και το Υπουργείο Οικονομίας, στη διαπραγμάτευση την οποία έκανε με την ΑΔΕΔΥ, προσπάθησε σ’ αυτήν τη συνολική βάση να λύσει την αναμόρφωση του μισθολογίου των υπαλλήλων και –καλώς ή κακώς- το πολιτικό προσωπικό του Υπουργείου Δημόσιας Τάξεως εντάσσεται σ’ αυτό το σύνολο.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση αναφορών και ερωτήσεων.
     Πριν εισέλθουμε στην ημερήσια διάταξη της νομοθετικής εργασίας, θα διακόψουμε για λίγα λεπτά, για να παρακολουθήσουμε τα εγκαίνια της έκθεσης με θέμα «Κρήτη: Ενενήντα χρόνια από την ένωση με την Ελλάδα», τα οποία θα κάνει ο Πρόεδρος της Δημοκρατίας.
     
     (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Δημόσιας Τάξης.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Γραφεία Ιδιωτικών Ερευνών και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο κρατείται και θα συζητηθεί στη συνέχεια.
      Υπουργείου Γεωργίας.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Προστασία των δασικών οικοσυστημάτων, κατάρτιση δασολογίου, ρύθμιση εμπραγμάτων δικαιωμάτων επί δασών και δασικών εν γένει εκτάσεων και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο θα ψηφιστεί σε επόμενη συνεδρίαση.
      Υπουργείου Υγείας και Πρόνοιας.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων αρμοδιότητας Υπουργείου Υγείας και Πρόνοιας» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο θα ψηφιστεί σε επόμενη συνεδρίαση.
      Υπουργείου Εσωτερικών,  Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της απόφασης του Συμβουλίου της 25ης Ιουνίου 2002 και της 23ης Σεπτεμβρίου 2002 για την τροποποίηση της πράξης εκλογής των αντιπροσώπων στο Ευρωπαϊκό Κοινοβούλιο με άμεση, καθολική ψηφοφορία, η οποία είναι προσαρτημένη στην απόφαση 76/787/ΕΚΑΧ, ΕΟΚ, ΕΥΡΑΤΟΜ (2002/772/ΕΚ Ευρατόμ)». 
      Το νομοσχέδιο θα ψηφιστεί σε επόμενη συνεδρίαση.
      Κύριοι συνάδελφοι, επανερχόμαστε στο νομοσχέδιο του Υπουργείου Δημόσιας Τάξης. 
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Γραφεία Ιδιωτικών Ερευνών και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
     Κύριοι συνάδελφοι, θέλω να υπενθυμίσω στο Σώμα ότι το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μία συνεδρίαση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους μαζί με τις τροπολογίες. Και υπάρχουν τρεις τροπολογίες Υπουργών και δύο εμπρόθεσμες Βουλευτών. 
      Η Διάσκεψη των Προέδρων αποφάσισε να διατεθεί συνολικός χρόνος πέντε ωρών: τριών ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών, εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής.
      Πριν δώσω το λόγο στους εισηγητές, κύριε Υπουργέ, έχετε να ανακοινώσετε στο Σώμα τυχόν νομοτεχνικές διορθώσεις ή βελτιώσεις που προήλθαν από τη συζήτηση στην Επιτροπή;
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ναι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Έχετε το λόγο για να ανακοινώσετε τις διορθώσεις και στη συνέχεια να κατατεθούν για να καταχωριστούν στα Πρακτικά. 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Μετά από τις επισημάνσεις – προτάσεις που έγιναν από συναδέλφους στη Διαρκή Επιτροπή επιφέρουμε τις ακόλουθες διορθώσεις στις διατάξεις του συζητούμενου σχεδίου νόμου:
      Η παράγραφος 6 του άρθρου 11 του ν. 2518/1997 όπως προστίθεται με το άρθρο 2 του σχεδίου νόμου αντικαθίσταται ως εξής:
      «6. Δεν χορηγείται άδεια λειτουργίας Γραφείων Ιδιωτικών Ερευνών ή άδεια εργασίας σ’ αυτά τα πρόσωπα που: 
      α. Υπηρέτησαν στην Ελληνική Αστυνομία, το Λιμενικό Σώμα, την Εθνική Υπηρεσία Πληροφοριών (Ε.Υ.Π.), το Σώμα Δίωξης Οικονομικού Εγκλήματος (Σ.Δ.Ο.Ε.), το Κέντρο Πληροφορικής του Υπουργείου Οικονομικών (ΚΕ.Π.Υ.Ο.), τις Δημόσιες Οικονομικές Υπηρεσίες (Δ.Ο.Υ.), την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) και τον Οργανισμό Τηλεπικοινωνιών Ελλάδος (Ο.Τ.Ε.) με οποιαδήποτε σχέση εργασίας, αν δεν παρέλθει πενταετία από την έξοδό τους από την υπηρεσία ή τον φορέα.
      β. Εργάζονται με οποιαδήποτε σχέση εργασίας σε τράπεζες ή χρηματιστηριακές επιχειρήσεις ή σε ιδιωτικούς φορείς παροχής υπηρεσιών τηλεπικοινωνιών και για μια πενταετία από τη διακοπή της εργασίας τους.
      γ. Είναι σύζυγοι ή συγγενείς εξ αίματος ή εξ αγχιστείας μέχρι δευτέρου  βαθμού των προσώπων που αναφέρονται στα εδάφια α΄ και β΄, για το διάστημα που τα πρόσωπα αυτά υπηρετούν ή εργάζονται και για μια πενταετία από την έξοδο αυτών από την υπηρεσία ή τον φορέα».
      Αυτές τις διορθώσεις τις έχουμε διανείμει στους εισηγητές. 
      (Στο σημείο αυτό ο Υφυπουργός Δημόσιας Τάξης κ. Παντελής Τσερτικίδης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «ΕΛΛΗΝΙΚΗ ΔΗΜΟΚΡΑΤΙΚΗ
      ΥΠΟΥΡΓΕΙΟ ΔΗΜΟΣΙΑΣ ΤΑΞΗΣ
      Στο σχέδιο νόμου «Γραφεία Ιδιωτικών Ερευνών και άλλες διατάξεις».
      Μετά από τις επισημάνσεις – προτάσεις που έγιναν από συναδέλφους στη Διαρκή Κοινοβουλευτική Επιτροπή επιφέρουμε τις ακόλουθες διορθώσεις στις διατάξεις του συζητούμενου σχεδίου νόμου:
      Η παρ. 6 του άρθρου 11 του ν. 2518/1997 όπως προστίθεται με το άρθρο 2 του σχεδίου νόμου αντικαθίσταται ως εξής:
      «6. Δεν χορηγείται άδεια λειτουργίας Γραφείων Ιδιωτικών Ερευνών ή άδεια εργασίας σ’ αυτά σε πρόσωπα που:
      α. Υπηρέτησαν στην Ελληνική Αστυνομία, το Λιμενικό Σώμα, την Εθνική Υπηρεσία Πληροφοριών (Ε.Υ.Π.), το Σώμα Δίωξης Οικονομικού Εγκλήματος (Σ.Δ.Ο.Ε.), το Κέντρο Πληροφορικής του Υπουργείου Οικονομικών (ΚΕ.Π.Υ.Ο.), τις Δημόσιες Οικονομικές Υπηρεσίες (Δ.Ο.Υ.), την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) και τον Οργανισμό Τηλεπικοινωνιών Ελλάδος (Ο.Τ.Ε.) με οποιαδήποτε σχέση εργασίας, αν δεν παρέλθει πενταετία από την έξοδό τους από την υπηρεσία ή τον φορέα.
      β. Εργάζονται με οποιαδήποτε σχέση εργασίας σε τράπεζες ή χρηματιστηριακές επιχειρήσεις ή σε ιδιωτικούς φορείς παροχής υπηρεσιών τηλεπικοινωνιών και για μια πενταετία από την διακοπή της εργασίας τους.
      γ. Είναι σύζυγοι ή συγγενείς εξ αίματος ή εξ αγχιστείας μέχρι δευτέρου βαθμού των προσώπων που αναφέρονται στα εδάφια α΄ και β΄, για το διάστημα που τα πρόσωπα αυτά υπηρετούν ή εργάζονται και για μια πενταετία από την έξοδο αυτών από την υπηρεσία ή τον φορέα»
      						Αθήνα, 2 Δεκεμβρίου 2003»)
      ΠΡΟΕΔΡΕΥΩΝ (Κωνσταντίνος Γείτονας): Η εισηγήτρια του ΠΑΣΟΚ κ. Θωμά έχει το λόγο.
      ΜΑΡΙΑ ΘΩΜΑ: Κύριοι συνάδελφοι, οι νέες μορφές και η αύξηση της εγκληματικότητας, ιδιαίτερα στις μεγαλουπόλεις, έχει αυξήσει και τα προβλήματα της αστυνόμευσης, παρά τις προσπάθειες οι οποίες καταβάλλονται από τις αρχές ασφάλειας, με αποτέλεσμα να αναζητούνται είτε από φορείς είτε από πολίτες συμπληρωματικά μέτρα ασφάλειας. Στην ανάγκη αυτή ήλθαν να απαντήσουν οι ιδιωτικές επιχειρήσεις παροχής υπηρεσιών ασφάλειας, η λειτουργία των οποίων στη χώρα μας βασίζεται στα πρότυπα των χωρών της Ευρωπαϊκής Ένωσης και διέπεται από τις διατάξεις του Αστικού και του Εμπορικού Δικαίου.
      Με το ν.2518/97 καθορίστηκαν οι κανόνες λειτουργίας, οι όροι και το πλαίσιο των δραστηριοτήτων των επιχειρήσεων αυτών, ώστε να διασφαλίζεται η προστασία των συνταγματικά κατοχυρωμένων ατομικών και κοινωνικών δικαιωμάτων. 
      Στο διάστημα που λειτουργούν αυτές οι επιχειρήσεις, οι μελέτες οι οποίες έχουν γίνει σχετικά με τα προτερήματα και τα μειονεκτήματα της λειτουργίας τους έχουν οδηγήσει στη διαπίστωση ότι η αυξανόμενη τάση χρησιμοποίησης των ιδιωτικών αυτών επιχειρήσεων δημιουργεί προβλήματα που σχετίζονται με την προσβολή των ατομικών δικαιωμάτων αλλά και με κοινωνικές εντάσεις  και κάποιες φορές οι αμφιλεγόμενοι αστυνομικοί, εκμεταλλευόμενοι τη σύγχυση και την έλλειψη πλαισίου, φτάνουν σε ακρότητες, που κάποιες φορές συνιστούν και παραβίαση των θεμελιωδών ατομικών δικαιωμάτων. Και τούτο συμβαίνει γιατί ο ν. 2518/97 απέτυχε κατά την ψήφισή του να ρυθμίσει τη λειτουργία των επιχειρήσεων «ντετέκτιβ», επειδή υπήρχαν δυσκολίες οι οποίες είχαν να κάνουν με την οριοθέτηση του αντικειμένου των δραστηριοτήτων αυτών των επιχειρήσεων.
      Οι προσπάθειες να ρυθμιστεί το αντικείμενο  των επιχειρήσεων αυτών με προεδρικό διάταγμα απέτυχαν -προσέκρουσαν σε απόφαση του Συμβουλίου της Επικρατείας- και μετά από δίχρονη και διεξοδική εξέταση του θέματος από την Επιτροπή Προστασίας του Απορρήτου των Επικοινωνιών, αυτή κατέληξε στην ανάγκη ότι το πρόβλημα μπορεί να αντιμετωπιστεί μόνο με την ψήφιση τυπικού νόμου.
      Το αποτέλεσμα αυτής της διαπίστωσης, αλλά και εν όψει των κινδύνων που ελλοχεύουν από την ανεξέλεγκτη λειτουργία των λεγόμενων γραφείων ντετέκτιβ, κατέστησε αδήριτη την ανάγκη  κατάθεσης του υπό συζήτηση σχεδίου νόμου, το οποίο ουσιαστικά έρχεται να συμπληρώσει το ν. 2518/97. Να σημειωθεί δε ότι στην Ευρωπαϊκή Ένωση υπάρχουν χώρες οι οποίες έχουν αντίστοιχη νομοθεσία, όπως είναι η Αυστρία και η Φινλανδία και άλλες,  όπως η Σουηδία, το Λουξεμβούργο, η Πορτογαλία κ.λπ., οι οποίες δεν έχουν.
      Ειδικότερα με το σχέδιο νόμου που συζητάμε θεσπίζεται το πλαίσιο και τίθενται σαφείς κανόνες και περιορισμοί στη λειτουργία των γραφείων αυτών, ορίζεται η έννοιά τους ως ιδιωτικών γραφείων ερευνών, με αντικειμενικό και σαφή σκοπό την οριοθέτηση των δραστηριοτήτων τους, των δικαιωμάτων και των υποχρεώσεων του προσωπικού τους, τη φερεγγυότητα των εμπλεκομένων  στη λειτουργία τους προσώπων, καθώς και τον αποτελεσματικό έλεγχο των δραστηριοτήτων τους αλλά και των προσώπων, ρυθμίσεις οι οποίες υπαγορεύονται από την ανάγκη προστασίας του δημοσίου συμφέροντος και παράλληλα έχουν σαν στόχο την προστασία των πολιτών, οι οποίοι συναλλάσσονται με τις επιχειρήσεις αυτές.
      Και επειδή, κύριοι συνάδελφοι, οι ρυθμίσεις αυτές είναι σε απόλυτη συνάφεια με το αντικείμενο που πραγματεύεται ο ν. 2518/97, γι’ αυτό νομοτεχνικά κρίθηκε σκόπιμο να ενταχθούν ως άρθρα στο νόμο αυτό.
      Ειδικότερα στις επιμέρους ρυθμίσεις ορίζονται τα εξής:
      Με τις διατάξεις του άρθρου 1 ορίζεται ότι ως προσωπικό ασφαλείας των επιχειρήσεων παροχής υπηρεσιών ασφάλειας περιλαμβάνεται και εκείνο το προσωπικό, το οποίο παρέχει διοικητική υποστήριξη. Επίσης, τίθενται οι ίδιες προϋποθέσεις που ισχύουν για τις ανώνυμες εταιρείες οι οποίες διεκδικούν άδεια λειτουργίας αντίστοιχης επιχείρησης και για εκείνες τις ανώνυμες εταιρείες, οι οποίες είναι μέτοχοι αμέσως ή εμμέσως ανώνυμης εταιρείας η οποία διεκδικεί ή έχει την άδεια λειτουργίας. 
      Με το άρθρο 2, το οποίο γίνεται άρθρο 11 στο ν. 2518/97 προβλέπονται και ορίζονται περιοριστικά οι δραστηριότητες, οι οποίες επιτρέπεται να ασκούνται από τα εν λόγω γραφεία, ώστε να αποφεύγεται η οποιαδήποτε σύγχυση αναφορικά με την έκταση και τα όρια της δράσης τους. 
      Η συμβολή των προσώπων που εργάζονται σ’ αυτά τα γραφεία περιορίζεται στην αποκάλυψη των ποινικών εγκλημάτων μέχρι του σημείου που να επιληφθεί η αρμόδια διωκτική αρχή και αφορά ουσιαστικά εκείνες τις πράξεις που δικαιούται να κάνει ο κάθε θιγόμενος πολίτης. Σταματά δηλαδή μετά την καταγγελία της πράξης και την ανάληψη της υπόθεσης από την αρμόδια διωκτική αρχή και με τον τρόπο αυτό αποφεύγεται η εμπλοκή σε ενέργειες που μπορεί να θεωρηθούν ότι είναι  «ανακριτικές πράξεις» ή πράξεις δημοσίων οργάνων γενικά. Το προσωπικό των γραφείων αυτών έχει το δικαίωμα να προβεί σε σύλληψη προσώπου που διαπράττει αυτόφωρο αδίκημα, όπως ο κάθε πολίτης ο οποίος θίγεται σύμφωνα με τις διατάξεις του 275 παράγραφος 1 του Κώδικα Ποινικής Δικονομίας. 
      Επίσης, στην επόμενη παράγραφο του ιδίου άρθρου, του άρθρου 2, δηλαδή του άρθρου 11 του ν.2518 καθορίζεται ότι τα γραφεία αυτά μπορούν να λειτουργούν μόνο ως ατομικές επιχειρήσεις ή προσωπικές εταιρείες, αποκλειομένης της  δυνατότητας να λειτουργήσουν ως κεφαλαιουχικές  εταιρείες, με σκοπό αυτονόητα ότι έτσι γίνεται αποτελεσματικότερος ο έλεγχός τους.
      Στη συνέχεια καθορίζεται και προβλέπεται ρητά ότι οι δραστηριότητες των εν λόγω γραφείων γίνονται μόνο κατόπιν έγγραφης εντολής εκ μέρους του προσώπου, για το οποίο θα δουλέψει το γραφείο. Αναφέρονται συγκεκριμένα οι πράξεις, τις οποίες μπορεί να κάνει το εν λόγω γραφείο. Επαναλαμβάνω ότι πρόκειται για πράξεις, στις οποίες μπορεί να προβεί κάθε πολίτης, ο οποίος θίγεται. 
      Ο έγγραφος τύπος, δηλαδή η έγγραφη εντολή, έχει ως στόχο την αποτελεσματικότερη προστασία και των τρίτων προσώπων, αλλά και του δημοσίου συμφέροντος, καθώς έτσι μπορεί να ελέγχεται οποιαδήποτε παρέκκλιση ή οποιαδήποτε παράβαση.
      Επίσης καθορίζονται ευκρινώς οι προϋποθέσεις λειτουργίας των ως άνω γραφείων και των προσώπων που δουλεύουν σε αυτά. Αυτές οι προϋποθέσεις είναι και αυστηρές και σαφείς. Απαριθμούνται στο σχέδιο νόμου με παραπομπή στο ν.2518 διεξοδικά και εξαντλητικά.
      Ένα άλλο σημαντικό σημείο βρίσκεται στο άρθρο 2 παράγραφος 5. Εκεί καθορίζεται ρητά ότι απαγορεύεται η κατοχή όπλων και η οπλοφορία στο προσωπικό των γραφείων ιδιωτικών ερευνών. Διευκρινίζεται ότι αυτό δεν σημαίνει πως απαγορεύεται και η χρήση κυνηγετικών όπλων για προσωπικούς λόγους. 
      Για ευνόητους λόγους που αφορούν τη διασφάλιση του δημοσίου συμφέροντος, απαγορεύεται η χρήση των εν λόγω αδειών σε πρόσωπα που υπηρέτησαν με οποιαδήποτε σχέση στην Ελληνική Αστυνομία, στην ΕΥΠ, στο ΣΔΟΕ, στο ΚΕΠΥΟ, στις ΔΟΥ, στην Εθνική Επιτροπή Τηλεπικοινωνιών και Ταχυδρομείων, στον Οργανισμό Τηλεπικοινωνιών Ελλάδας. Σύμφωνα με τις προσθήκες που ο κύριος Υπουργός μας έδωσε πριν από λίγο και οι οποίες προέκυψαν μετά από τη διεξοδική συζήτηση στην αρμόδια επιτροπή, καθορίζεται ρητά ότι δεν μπορούν να συμμετέχουν άτομα που υπηρέτησαν στις παραπάνω υπηρεσίες αν δεν παρέλθει πενταετία από την έξοδο τους από την υπηρεσία.
      Ακόμη, καθορίζονται οι υποχρεώσεις των ιδιωτικών γραφείων ερευνών και του προσωπικού τους. Απαγορεύεται ρητά η χρήση του όρου «αστυνομικός» ή «ντετέκτιβ», ώστε να αποφεύγεται η σύγχυση με τα αστυνομικά όργανα.
      Επίσης μπαίνουν κανόνες με στόχο την προστασία των ατομικών και γενικά των εννόμων συμφερόντων των πολιτών.
      Με την παράγραφο 9 του άρθρου 2 προβλέπονται ποινικές κυρώσεις, οι οποίες έχουν επικουρικό χαρακτήρα, γιατί ενδέχεται τα αδικήματα, τα οποία διαπράττονται, να διώκονται και να τιμωρούνται από διατάξεις του Ποινικού Κώδικα ή των ειδικών ποινικών νόμων. Προβλέπονται και αυστηρές διοικητικές κυρώσεις, οι οποίες φθάνουν μέχρι και του σημείου αφαίρεσης της αδείας λειτουργίας αυτών των γραφείων.
      Στη συνέχεια καθορίζεται ότι δεν μπορεί με την άδεια, βάσει της οποίας λειτουργεί η ιδιωτική επιχείρηση υπηρεσιών ασφάλειας, να λειτουργήσει και γραφείο ερευνών, χωρίς να αποκλείεται ότι η ίδια επιχείρηση μπορεί να κάνει παράλληλα και τα δύο, αρκεί να υπάρχουν αυτοτελείς άδειες για την κάθε λειτουργία. 
     Τέλος, προβλέπεται μεταβατική περίοδος έξι μηνών, ούτως ώστε τα ήδη λειτουργούντα –και ξέρουμε ότι είναι αρκετά- γραφεία να προβούν στις απαραίτητες ενέργειες και να προσαρμοστούν με το υπό ψήφιση νομοσχέδιο, ώστε να τεθεί σε εφαρμογή ένα πλαίσιο λειτουργίας.
      Κύριοι συνάδελφοι, ακούστηκαν στην επιτροπή αρκετές ενστάσεις. Θεωρώ, όμως, ότι αυτές οι ενστάσεις είναι εντελώς αβάσιμες υπό την έννοια ότι, όταν αυτά τα γραφεία, είτε ως ανάγκη είτε ως αποτέλεσμα κάποιων δεδομένων, υπάρχουν και λειτουργούν, οφείλουμε ως πολιτεία να θέσουμε ένα πλαίσιο λειτουργίας για την προστασία του πολίτη, του δημοσίου συμφέροντος, αλλά και των κοινωνικών και ατομικών δικαιωμάτων.
      Υπό αυτήν την έννοια, λοιπόν, προτείνω την υπερψήφιση του εν λόγω σχεδίου νόμου, γιατί, επαναλαμβάνω, έρχεται να βάλει ένα πλαίσιο σε μια λειτουργία κάποιων ανθρώπων, οι οποίοι λειτουργούν ανεξέλεγκτα και πολλές φορές δημιουργούν και κοινωνικές εντάσεις και το Σύνταγμα παραβιάζουν. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι έχω την τιμή να ανακοινώσω στο Σώμα ότι για τη συζήτηση του νομοσχεδίου: «Γραφεία Ιδιωτικών Ερευνών και άλλες διατάξεις» ορίζεται ως Κοινοβουλευτικός Εκπρόσωπος από το ΠΑΣΟΚ ο Βουλευτής κ. Τσιόκας Θεοχάρης.
      Επίσης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Αθηνών κ. Βύρων Πολύδωρας και από το ΚΚΕ ορίζεται ως Κοινοβουλευτικός Εκπρόσωπος ο Βουλευτής κ. Σταύρος Σκοπελίτης. 
      Το λόγο έχει ο εισηγητής της Νέας Δημοκρατίας κ. Τσούρνος.
      ΓΕΩΡΓΙΟΣ ΤΣΟΥΡΝΟΣ: Κύριε Πρόεδρε, κυρίες και κύριοι συνάδελφοι, συζητούμε επί της αρχής το σχέδιο νόμου που φέρει τον τίτλο «Γραφεία Ιδιωτικών Ερευνών και άλλες διατάξεις».
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, επί της αρχής και των άρθρων και με τις τροπολογίες ενιαία συζητούμε. 
      ΓΕΩΡΓΙΟΣ ΤΣΟΥΡΝΟΣ: Και με τις τροπολογίες ενιαία.
      Το παρόν νομοσχέδιο αποσκοπεί στην τροποποίηση και συμπλήρωση των διατάξεων του ν. 2518/97, περί προϋποθέσεων λειτουργίας ιδιωτικών επιχειρήσεων παροχής υπηρεσιών ασφαλείας. Η  εισηγήτρια της Πλειοψηφίας παραδέχθηκε ότι η λειτουργία αυτών των γραφείων υπηρεσιών ασφαλείας δημιούργησαν προβλήματα στους πολίτες. Θεωρώ ότι τα προβλήματα τα οποία θα δημιουργήσει το παρόν νομοσχέδιο θα είναι πολύ περισσότερα από αυτά που δημιούργησαν τα γραφεία των ιδιωτικών επιχειρήσεων παροχής υπηρεσιών ασφαλείας. 
      Το παρόν νομοσχέδιο, λοιπόν, προβλέπει τα ακόλουθα. Προσδιορίζεται η έννοια των γραφείων ιδιωτικών ερευνών και καθορίζονται αντικείμενα με τα οποία ασχολούνται αποκλειστικά τα γραφεία αυτά. Τα προαναφερόμενα γραφεία λειτουργούν μόνο με τη μορφή ατομικής ή προσωπικής εταιρείας και η δραστηριότητά τους περιορίζεται στις πράξεις στις οποίες μπορεί να προβαίνει κάθε ιδιώτης.
      Με τις προωθούμενες ρυθμίσεις δε θίγονται αρμοδιότητες των κρατικών αρχών και υπηρεσιών με ανάλογο αντικείμενο ούτε οι κείμενες διατάξεις που διέπουν τη δράση άλλων επαγγελματικών τάξεων με παρόμοιες δραστηριότητες. Για τη λειτουργία των γραφείων ιδιωτικών ερευνών και την εργασία προσωπικού σε αυτά απαιτείται η κατοχή ειδικών προς τούτο αδειών, η έκδοση ισχύς και ανανέωση των οποίων διέπεται από τις διατάξεις του ν. 2518/97. 
      Τέλος, σε όσους παραβαίνουν τις προτεινόμενες διατάξεις επιβάλλονται οι οριζόμενες ποινικές κυρώσεις, χρηματικές και φυλάκισης και εφόσον δεν προβλέπονται από άλλες διατάξεις βαρύτερες ποινές.
      Όσον αφορά τα οικονομικά αποτελέσματα που προκαλούνται από τις διατάξεις του παρόντος νομοσχεδίου, αυτά είναι θετικά. Δηλαδή θα υπάρξει αύξηση εσόδων του κρατικού προϋπολογισμού, του προϋπολογισμού του ΤΑΧΔΙΚ και λοιπών φορέων που αναφέρονται στην παράγραφο 2 του άρθρου 4 του ν. 663/77. 
      Πέραν αυτών και πέρα των ειδικοτέρων παρατηρήσεων που θα κάνουμε και κάνουμε κατά τη συζήτηση του παρόντος στην αρμόδια επιτροπή, θέλουμε να τονίσουμε τα εξής: Διαβάζοντας τις διατάξεις του άρθρου 11 που στην ουσία είναι και το σύνολο του νομοσχεδίου που περιγράφονται οι δραστηριότητες των υπό ίδρυση γραφείων, έχουμε την αίσθηση ότι επέρχεται μια αποδυνάμωση της δημόσιας Αστυνομίας, ίσως και μια ομολογία της αδυναμίας της να ανταποκριθεί στις ανάγκες της κοινωνίας. Έχουμε δηλαδή μια μερική ιδιωτικοποίηση της Αστυνομίας, μια εκχώρηση αρμοδιοτήτων.
      Η Κυβέρνηση, αντί να ιδιωτικοποιήσει τομείς κοινωνικής και οικονομικής δράσης που ζημιώνουν το κράτος, σπεύδει -και μάλιστα σε προεκλογική περίοδο που διανύουμε- να ρυθμίσει θέματα ίδρυσης των γραφείων ιδιωτικών ερευνών. Βέβαια, πολλοί υποστηρίζουν ότι με το παρόν νομοσχέδιο η Κυβέρνηση νομιμοποιεί μια υφιστάμενη κατάσταση. Έτσι, μαζί με τη νομιμοποίηση των αυθαιρέτων κατασκευών, τη νομιμοποίηση της διαπλοκής, τη νομιμοποίηση των αυθαιρέτως κατεχόντων δημόσια δασική ή δημοτική περιουσία, έχουμε και νομιμοποίηση των γραφείων αυτών.
      Στην ανώτατη παιδεία αρνηθήκατε την ίδρυση ιδιωτικών πανεπιστημίων μη κερδοσκοπικού χαρακτήρα και τώρα η Ευρωπαϊκή Ένωση έρχεται να ρυθμίσει διαφορετικά το θέμα των Κέντρων Ελευθέρων Σπουδών των οποίων τη λειτουργία ανεχόσασταν επί σειρά ετών. 
      Πέραν αυτών, υπάρχει και μία πρόσθετη ανησυχία μήπως η δραστηριότητα αυτών των γραφείων παραβιάσει την προσωπική ζωή των πολιτών. Οι ασάφειες που υπάρχουν σε συγκεκριμένες παραγράφους του νομοσχεδίου εντείνουν την ανησυχία μας για τις επιπτώσεις του νομοσχεδίου στην προστασία των ατομικών δικαιωμάτων των πολιτών. 
      Κατά τη συζήτηση των άρθρων στην αρμόδια επιτροπή, τονίσαμε αυτές τις ανησυχίες μας και είπαμε ότι αν γίνουν οι αναγκαίες βελτιώσεις, θα μπορούσαμε να είμαστε θετικοί στην ψήφιση του νομοσχεδίου. Δυστυχώς δεν είδαμε τέτοιες βελτιώσεις, πλην της τροπολογίας που κατέθεσε ο αρμόδιος Υπουργός με την οποία πράγματι δικαίωσε τις παρατηρήσεις μας. Αυτή η τροπολογία αναφέρεται στο ότι αυτοί που υπηρετούν στην Ελληνική Αστυνομία, στα άλλα γραφεία κλπ. απαγορεύεται να είναι μέλη εταιρειών, γραφείων ιδιωτικών ερευνών πριν περάσει η πενταετία. Αυτή είναι μία θετική εξέλιξη.
      Ωστόσο, είμαστε αντίθετοι με τη γενικότερη φιλοσοφία αυτού του νομοσχεδίου και γι’ αυτό θα είμαστε αρνητικοί στην ψήφισή του. 
      Όσον αφορά τα μεγάλα προβλήματα που αντιμετωπίζει σήμερα η κοινωνία πολλά από τα οποία χρήζουν νομοθετικής ρύθμισης, όπως το θέμα της διαφθοράς που ανθεί λόγω του υφιστάμενου νομικού πλαισίου, η Κυβέρνηση σπεύδει τώρα που διανύει τους τελευταίους μήνες της κοινοβουλευτικής της θητείας, να ρυθμίσει θέματα λειτουργίας γραφείων ιδιωτικών ερευνών. 
      Θα ήταν χρήσιμο αν η Κυβέρνηση αναθέσει στα υπό ίδρυση γραφεία ερευνών να ερευνήσουν και να μας αποκαλύψουν τους εμπλεκόμενους σε πράξεις διαφθοράς, σε θέματα διακίνησης ναρκωτικών, πορνείας κλπ. Κύριε Υπουργέ, το παρόν νομοσχέδιο θα δημιουργήσει περισσότερα προβλήματα από αυτά που ενδεχομένως θα επιλύσει. 
      Πιστεύω ότι δεν θα περάσει πολύς καιρός που θα κληθεί το Υπουργείο να φέρει συμπληρωματικό νομοσχέδιο, ώστε να καταστήσει πιο χρήσιμο για τον πολίτη το αντικείμενο δράσης αυτών των ιδιωτικών γραφείων. Με την έννοια αυτή  καταψηφίζουμε το νομοσχέδιο στο σύνολό του. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σκοπελίτης ως ειδικός αγορητής του Κομμουνιστικού Κόμματος Ελλάδος. 
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θα είμαι και εγώ σύντομος και αυτό γιατί η συνάδελφός μου κ. Λιάνα Κανέλλη ανέπτυξε εμπεριστατωμένα κατά τη συζήτηση στην αρμόδια επιτροπή τη θέση του κόμματός μου πάνω στο νομοσχέδιο. 
      Συγκεκριμένα, η συνάδελφος κ. Λιάνα Κανέλλη τόνισε ότι το παρόν νομοσχέδιο έρχεται για να νομιμοποιήσει τα γραφεία ιδιωτικών ερευνών στη χώρα μας. Όπως τονίστηκε, το πρόσχημα γι’ αυτήν τη νομιμοποίηση είναι ο εξορθολογισμός της λειτουργίας αυτών των γραφείων που για χρόνια λειτουργούν παράνομα και βαρύνονται με παραβιάσεις των δικαιωμάτων των πολιτών.
      Στην εισηγητική έκθεση του νομοσχεδίου αιτιολογείται αυτή η πολιτική επιλογή της Κυβέρνησης, δηλαδή η επιλογή της Κυβέρνησης να νομιμοποιήσει αυτά τα γραφεία, πάλι με το πρόσχημα ότι υπάρχει ζήτημα που έχει σχέση με την ασφάλεια των πολιτών. Ένα πρόσχημα, μια αιτιολογία που για μας είναι σαθρή. Λες και δεν υπάρχουν αστυνομικές δυνάμεις για να αντιμετωπίσουν αυτό το θέμα και χρειάζεται να το αναθέσουμε στα ιδιωτικά γραφεία ερευνών και στην ιδιωτική αστυνομία. 
      Κύριοι συνάδελφοι, υπάρχουν αστυνομικές δυνάμεις. Μάλιστα, τα τελευταία χρόνια έχουμε ραγδαία αύξηση αυτών των δυνάμεων. Είναι γνωστό ότι ως χώρα έχουμε το μεγαλύτερο αριθμό αστυνομικών ανά πολίτη στην Ευρωπαϊκή Ένωση. Και αν υπάρχουν προβλήματα στο ζήτημα της ασφάλειας των Ελλήνων πολιτών, των πολιτών γενικότερα, αυτό οφείλεται στο γεγονός ότι οι αστυνομικές δυνάμεις έχουν αλλού στραμμένη την προσοχή τους. Έχουν στραμμένη την προσοχή τους στο λαϊκό κίνημα. 
Αυτό γίνεται, βέβαια, όχι γιατί έτσι θέλουν αυτές οι δυνάμεις αλλά γιατί αυτός είναι ο προσανατολισμός που -εδώ και χρόνια και σήμερα- παίρνουν από την πολιτική τους ηγεσία. 
      Εκείνο, λοιπόν, που χρειάζεται για μας δεν είναι να δώσουμε ένα τέτοιο περιεχόμενο –περιεχόμενο αστυνόμευσης ουσιαστικά- στη δουλειά των ιδιωτικών γραφείων ερευνών και στην ιδιωτική αστυνομία, αλλά ο εκδημοκρατισμός αυτών των δυνάμεων, ο αναπροσανατολισμός της δουλειάς των σωμάτων ασφαλείας. 
      Επίσης, κύριοι συνάδελφοι, υπάρχει και ένα ακόμη σοβαρό θέμα που η Κυβέρνηση δεν θέλει να το λάβει υπόψη, ίσως γιατί βολεύει την πολιτική της. Αυτό έχει σχέση με το σεβασμό των δικαιωμάτων των πολιτών. Το τονίζω αυτό, γιατί στην πραγματικότητα δεν μπορούν να συνυπάρξουν ο σεβασμός στα δικαιώματα του πολίτη και η δραστηριότητα των ιδιωτικών αστυνομικών. Και αυτό γιατί οι ιδιωτικοί αυτοί αστυνομικοί δεν μπορούν να ασκήσουν αποτελεσματικά το έργο τους, παρά μόνο παραβιάζοντας θεμελιώδη δικαιώματα των πολιτών, πολύ περισσότερο που αυτοί είναι ευάλωτοι στις πιέσεις που θα δέχονται και στις διασυνδέσεις με τα μεγάλα συμφέροντα. 
      Είναι, επίσης, ανεπίτρεπτο και συνάμα επικίνδυνο να τους παραχωρείται η δυνατότητα να ασκούν έργο που άπτεται των αρμοδιοτήτων της Aστυνομίας αλλά και των δικαστικών αρχών. Πέρα από το γεγονός ότι σε πολλές περιπτώσεις η δραστηριότητα των γραφείων αυτών δημιουργεί προβλήματα και εμπόδια στο έργο της Aστυνομίας, στην αποτελεσματικότητα των διωκτικών αρχών, κανένας δεν μπορεί να εγγυηθεί για τις διασυνδέσεις και τον κίνδυνο διαφθοράς αυτών των γραφείων, όταν μάλιστα τέτοια φαινόμενα διαφθοράς παρατηρούνται και στα σώματα ασφαλείας όπου εκ των πραγμάτων είναι στον ένα ή στον άλλο βαθμό υπαρκτός ο κρατικός αλλά και ο λαϊκός έλεγχος. Τέτοιος έλεγχος είναι αδύνατο να υπάρξει στα γραφεία αυτά ή αν υπάρχει δεν θα είναι στο βαθμό που απαιτείται αποτελεσματικός. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Εξάλλου, όπως τονίσαμε και στην αρμόδια επιτροπή –το τόνισε η συνάδελφος κ. Κανέλλη- η σχετική διεθνής εμπειρία που υπάρχει, πέρα από τις όποιες εξαιρέσεις στις οποίες αναφέρθηκε, είναι αρνητική. Ακόμη, η διεθνής αυτή εμπειρία λέει ότι τέτοια γραφεία κατά το παρελθόν έχουν λειτουργήσει όχι μόνο σαν χαφιέδικος, αλλά και σαν απεργοσπαστικός και σαν κατασταλτικός μηχανισμός. 
      Θα θέλαμε εδώ να τονίσουμε ξανά αυτό που τονίστηκε και στην επιτροπή, ότι δεν τολμήσατε ως Κυβέρνηση, κύριε Υπουργέ, να ακολουθήσετε το φινλανδικό μοντέλο που βάζει αυστηρούς περιορισμούς στη λειτουργία και τη δράση αυτών των γραφείων. Λέτε ότι θα τιμωρείτε, στην περίπτωση που θα παρεμποδίζονται αστυνομικές αρχές στο έργο τους.  Πολύ αμφιβάλλουμε για το κατά πόσο θα γίνει κάτι τέτοιο, για να μην πούμε ότι η μη παρεμπόδιση μπορεί να γίνει και κανόνας, όταν βολεύει. 
      Λέτε ότι θα διασφαλίζεται ο πολίτης με την παρέλευση συγκεκριμένου χρονικού διαστήματος που οι συγκεκριμένοι άνθρωποι που δουλεύουν με συμβάσεις ή είναι υπάλληλοι στις εταιρείες, όπως η «COSMOTE», η «PANAFON», η «TELESTET» κ.λπ. δε θα μπορούν να πάρουν άδεια λειτουργίας σε ένα διάστημα -τριών ήταν- πέντε χρόνων από την απόλυσή τους, λόγω του σταματήματος της δουλειάς τους σε αυτούς τους οργανισμούς.  Εντάξει, κάτι είναι ότι τα χρόνια αυξήθηκαν από τρία σε πέντε. Όμως αρκούν αυτά; Θα ξεχάσει ο εργαζόμενος σε αυτές τις εταιρείες, στην Ελληνική Αστυνομία, στην Πυροσβεστική ή οπουδήποτε αλλού, όσα είχε μάθει αυτά τα χρόνια μέσα σε αυτές τις εταιρείες και δε θα χρησιμοποιήσει αυτές τις γνώσεις, όταν πάρει άδεια λειτουργίας ενός γραφείου; Είναι μια άλλη βασική μας  αντίρρηση στο θέμα αυτό.
      Όμως, κύριε Υπουργέ, θα ήθελα να σταθώ και σε ένα άλλο σοβαρό θέμα που αφορά τη δυνατότητα που παρέχετε να κάνουν συλλήψεις αυτοί που δουλεύουν σε τέτοια γραφεία ή έχουν τέτοια γραφεία. Λέτε ότι δεν θα κάνουν τίποτα παραπάνω απ’ ό,τι κάνει ένας απλός πολίτης, ο κάθε πολίτης αυτής της χώρας.
      Πρέπει να σας πούμε ότι στην προκειμένη περίπτωση συγκρίνετε ανόμοια πράγματα, κύριε Υπουργέ, και αυτό γιατί ένας πολίτης έχει την ηθική νομιμοποίηση να εμποδίζει το έγκλημα ή να συλλαμβάνει τον εγκληματία. Όμως ο άλλος, ο ιδιωτικός αστυνομικός θα το κάνει, γιατί αυτό είναι το επάγγελμά του, γιατί αυτήν την εντολή έχει πάρει από τον πελάτη του και γι΄ αυτόν το σκοπό έχει πληρωθεί.
      Παίρνετε λοιπόν και συγκρίνετε, κύριε Υπουργέ, τον έντιμο πολίτη και τον εξομοιώνετε με τον επαγγελματία που το κάνει επ’ αμοιβή με βάση το συμβόλαιο που έχει υπογράψει. Αυτό είναι, κύριε Υπουργέ, το πολιτικό πρόβλημα στη σύλληψη έτσι, όπως το θέτετε, και είναι βαθύτατα αντιδημοκρατικό. Δεν μπορείτε να ιδιωτικοποιήσετε τα παρεχόμενα από τη νομοθεσία και το Σύνταγμα δικαιώματα των  πολιτών  ούτε και τις υποχρεώσεις τους, διότι θα έχουμε πάλι πολίτες δύο κατηγοριών.
      Κυρίες και κύριοι συνάδελφοι, με βάση τα όσα είπα αλλά και κύρια όσα αναπτύξαμε κατά τη συζήτηση στην αρμόδια επιτροπή γίνεται καθαρό ότι εμείς επιμένουμε να καταψηφίσουμε το νομοσχέδιο. Το καταψηφίζουμε με την επισήμανση ότι δεν έχουμε τίποτα με τα πρόσωπα, με τους ανθρώπους που ασκούν αυτό το επάγγελμα. Και αυτό γιατί ξέρουμε πολύ καλά, ότι στην εποχή που ζούμε και η ανεργία έχει πάρει μεγάλες διαστάσεις, είναι πάρα πολλοί εκείνοι που αναγκάζονται να κάνουν αυτό το επάγγελμα. Εμείς το καταψηφίζουμε γιατί διαφωνούμε πλήρως και με τη φιλοσοφία του και με όσα προβλέπονται μέσα σ’ αυτό το νομοσχέδιο. 
      Θα ήθελα πριν τελειώσω, κύριε Πρόεδρε, να πω δύο κουβέντες απλά για τις τροπολογίες. Συμφωνούμε με την τροπολογία που αφορά τους πολίτες που τραυματίζονται από ενέργειες του προσωπικού της Ελληνικής Αστυνομίας. Είναι δίκαιο να προσλαμβάνονται αυτοί ύστερα από αίτησή τους σαν πολιτικοί υπάλληλοι στα παραπάνω Σώματα, δηλαδή στην Αστυνομία, στην Πυροσβεστική. 
      Επίσης, συμφωνούμε με την τροπολογία που προβλέπει η απόσπαση των δικαστικών, των ειρηνοδικών, να παραταθεί κατά δύο χρόνια. 
      Με την τρίτη τροπολογία που αφορά τα ορφανά των ανδρών των Σωμάτων Ασφαλείας δε θα είχαμε κανένα πρόβλημα και γιατί είναι δίκαιο το αίτημα αλλά και γιατί με την παράγραφο ε΄ αποκαθίσταται μια κυβερνητική αδικία, όμως, μας αναγκάζετε στο να μη δώσουμε θετική ψήφο με το γεγονός ότι τα χρήματα του ειδικού λογαριασμού, αντί να προέρχονται από τον κρατικό προϋπολογισμό, θα επιβαρύνουν τους άνδρες των Σωμάτων Ασφαλείας. Αυτή είναι η διαφωνία που έχουμε με τη συγκεκριμένη τροπολογία.
      Ευχαριστώ.
      ΠΡΟΕΔΡΕΥΟΥΣΑ  (Άννα Μπενάκη Ψαρούδα):  Ο Α΄ Αντιπρόεδρος της Βουλής κ. Κωνσταντίνος Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Ευχαριστώ, κυρία Πρόεδρε.
      Κυρίες και κύριοι συνάδελφοι, παίρνω το λόγο για να στηρίξω το νομοσχέδιο ως Βουλευτής, αλλά και ως διατελέσας Πρόεδρος  στην τελευταία τριετία της διακομματικής επιτροπής «προστασίας του απορρήτου των τηλεπικοινωνιών». Υπενθυμίζω στους κυρίους συναδέλφους ότι την επιτροπή μας αντικατέστησε Ανεξάρτητη αρχή που έγινε πριν έξι μήνες. Η επιτροπή μας εξέτασε ιδιαίτερα το ζήτημα των γραφείων ιδιωτικών ερευνών ή λεγόμενων «ντετέκτιβς» σ’ αυτή την τριετία, όσον αφορά κυρίως το θέμα της παραβίασης του απορρήτου το οποίο μας απασχόλησε έντονα. Και η σημερινή νομοθετική πρωτοβουλία, αν θέλετε, έρχεται από παρότρυνση της επιτροπής μας, η οποία κατά πλειοψηφία -το μέλος της επιτροπής εκπρόσωπος του ΚΚΕ είχε διαφωνήσει- είχαμε συμφωνήσει για τη ρύθμιση. Απορώ σήμερα που βλέπω πάλι διγλωσσία από πλευράς Νέας Δημοκρατίας. Ήταν απαραίτητο, αυτό το θολό τοπίο των γραφείων ερευνών στην Ελλάδα που υπεισέρχονται ουσιαστικά ανεξέλεγκτα στο έργο της Αστυνομίας και αποτελούσαν βασικό κίνδυνο παραβίασης του απορρήτου –και θα αναφερθώ παρακάτω πιο συγκεκριμένα - έπρεπε να ξεκαθαριστεί.
      Και πράγματι, τα δύο Υπουργεία, το Δημόσιας Τάξης και Ανάπτυξης, ανταποκρίθηκαν στην παρότρυνση στης επιτροπής μας. Και θυμίζω ότι βάσει του νόμου που λειτουργούσαμε και κατά το Σύνταγμα, εκδίδαμε ετήσια πορίσματα που υπεβάλλοντο στον Πρόεδρο της Βουλής, στον Πρωθυπουργό, στους Αρχηγούς των κομμάτων, στα αρμόδια Υπουργεία και τον εισαγγελέα του Αρείου Πάγου. Και σε αυτά τα πορίσματα περιλαμβάναμε πάντα την υπόμνηση ότι είναι ανάγκη να ξεκαθαριστεί αυτό το θέμα της λειτουργίας των γραφείων ερευνών, γιατί αποτελούσαν κερκόπορτα στην παραβίαση του θεμελιώδους δικαιώματος των πολιτών, την προστασία του απορρήτου των επικοινωνιών.
      Έτσι, πιστεύω ότι το νομοσχέδιο αυτό έρχεται να καλύψει αυτό το κενό στο χώρο λειτουργίας των ιδιωτικών επιχειρήσεων παροχής υπηρεσιών είτε φύλαξης και προστασίας προσώπων και πραγμάτων –αυτό αφορά τις λεγόμενες εταιρείες σεκιούριτι- είτε ερευνών και συλλογής πληροφοριών –ντετέκτιβς- που αφορούν την προστασία έννομων ιδιωτικών συμφερόντων που συνδέονται όμως πολλές φορές με διάπραξη εγκλημάτων.
      Η δράση των επιχειρήσεων αυτών που υπάρχει και στην Ευρώπη, στην Ελλάδα επεκτάθηκε πολύ το τελευταίο διάστημα. Ο ν. 2518/1997 ρύθμισε τα των εταιρειών φύλαξης προσώπων και πραγμάτων, των σεκιούριτι, και συμπληρώνεται σήμερα η σχετική διάταξη. Και έρχεται σήμερα η νέα νομοθετική πρωτοβουλία να προσθέσει σχετικό άρθρο στον ίδιο νόμο για τα γραφεία ερευνών. Λειτουργούσαν μέχρι σήμερα χωρίς θεσμικό πλαίσιο και κατά συνέπεια υπήρχε δυσχέρεια, αν όχι αδυναμία, ελέγχου από τις αρχές. Υπήρχε ουσιαστικά ανεξέλεγκτη δράση των εν λόγω γραφείων. Επομένως η νομοθετική πρωτοβουλία ήταν και αναγκαία και είναι προς τη σωστή κατεύθυνση.
      Είχαν φτάσει μάλιστα αυτά τα γραφεία –και παρακαλώ τους συναδέλφους να ανατρέξουν στις εφημερίδες- να διαφημίζουν, κατά παράβαση κάθε νόμου και συνταγματικών διατάξεων, ως προσόν και δραστηριότητά τους τη δυνατότητα παρακολούθησης.
      Και είναι δεδομένη η αδυναμία, που υπήρχε και υπάρχει ακόμα όσον αφορά τον έλεγχο παραβίασης του απορρήτου. Και ήταν παρότρυνση της επιτροπής μας να τακτοποιηθεί και το θέμα της ασφάλειας των κατανεμητών που υπάρχουν στις πολυκατοικίες και αποτελούν «αχίλλειο πτέρνα» στο δίκτυο. Είναι ευθύνη των ιδιοκτητών και δεν έχει ο ΟΤΕ νομική υποχρέωση ασφάλειάς τους. Τώρα με παρότρυνσή μας προχωράει νέα νομοθετική ρύθμιση, ώστε οι κατανεμητές των πολυκατοικιών να κατασκευάζονται με προδιαγραφές ασφάλειας.
      Επομένως η ανεξέλεγκτη δράση αυτών των γραφείων σε συνδυασμό με τις αδυναμίες της υποδομής -αναφέρομαι στην ασφάλεια των κατανεμητών ΟΤΕ και πολυκατοικιών- αποτελούσαν εστία παραβίασης του απορρήτου των επικοινωνιών. Το απόρρητο επικοινωνιών, θέλω να επισημάνω στους κυρίους συναδέλφους, αποτελεί θεμελιώδες δικαίωμα των πολιτών. Και στην Αναθεώρηση του Συντάγματος, για να το προστατεύσουμε ακόμη περισσότερο, με νέες εγγυήσεις, προσθέσαμε την παράγραφο 3 στο άρθρο 19, για την απαγόρευση της χρήσης αποδεικτικών μέσων που έχουν ανακτηθεί με παραβίαση του απορρήτου και του ασύλου της κατοικίας. Η προστασία του απορρήτου συνδέεται και σχετίζεται με τα θεμελιώδη δικαιώματα των πολιτών σήμερα, λόγω εμπλοκής των τηλεπικοινωνιών υπό τη νέα τους δικτυακή μορφή -σήμερα η μεγάλη εξέλιξη είναι το «πάντρεμα» του τηλεφώνου με τον υπολογιστή, έχουν πια δικτυακή μορφή- σε κάθε δραστηριότητα, κοινωνική, οικονομική, εθνική, σε κάθε δράση ατομική και συλλογική.
      Οι εκπρόσωποι των άλλων κομμάτων συμφωνήσαμε στην Επιτροπή -το ΚΚΕ είχε από τότε επιφυλαχθεί, όχι γιατί δεν έβλεπε την ανάγκη αλλά εξέφρασε φόβους ότι μπορεί να δημιουργήσει νέα προβλήματα αυτή η ρύθμιση, ήταν μία καθαρή άποψη- ότι ειδικά για λόγους προστασίας του απορρήτου αυτή η ρύθμιση, άξιζε τον κόπο και έπρεπε να γίνει. Το νομοσχέδιο εισάγει ένα πλαίσιο συνολικής δράσης των γραφείων αυτών. 
      Οι διατάξεις του νομοσχεδίου έγιναν με βάση πόρισμα επιτροπής εμπειρογνωμόνων, μιας ομάδας εργασίας η οποία μελέτησε το θέμα, κατέληξε σε πόρισμα και μάλιστα ετέθη υπόψη της επιτροπής, το συζητήσαμε πολλές φορές, κάναμε παρατηρήσεις και με βάση το πόρισμα, τις παρατηρήσεις μας και τις τελικές επεξεργασίες που έγιναν από το Υπουργείο, διαμορφώθηκαν αυτές οι διατάξεις. Βελτιώθηκαν σήμερα από τον κύριο Υπουργό και επομένως τις θεωρώ επαρκείς. Και επειδή άκουσα ορισμένους συναδέλφους να εκφράζουν φόβους, επισημαίνω ότι δεν ανατίθεται αστυνομικό έργο, ούτε υποκαθίστανται αστυνομικές λειτουργίες με τα γραφεία αυτά των ερευνών. Ξεκαθαρίζει το νομοσχέδιο, όπως είπα και στην αρχή, ένα θολό τοπίο και δίνεται δυνατότητα στις αρχές, στην Αστυνομία ιδιαίτερα, στο κράτος να ελέγχει αυτές τις δραστηριότητες αφού τώρα οριοθετούνται οι δραστηριότητες, τα δικαιώματα και οι υποχρεώσεις τους και κατά συνέπεια είναι ευχερής και δυνατός ο έλεγχος.
      Ψηφίζω το νομοσχέδιο και καλώ όλους τους συναδέλφους να το ψηφίσουν, γιατί αποτελεί ένα ακόμη βήμα στην προστασία θεμελιωδών δικαιωμάτων των πολιτών, τα οποία έχουν συνταγματική εγγύηση.
      Όσον αφορά τις τροπολογίες, νομίζω ότι είναι θετικές. Ιδιαίτερα εκείνη που αφορά το Ταμείο για τα τέκνα προσωπικού της Αστυνομίας που πληρώνει με τη ζωή του την εκτέλεση του καθήκοντος, όπως και εκείνη που τακτοποιεί σε θέσεις εργασίας τραυματισθέντες χωρίς ευθύνη τους πολίτες, κατά τη διάρκεια οποιωνδήποτε επιχειρήσεων της Αστυνομίας. 
      Ψηφίζω και τις τροπολογίες και εισηγούμαι την ψήφισή τους. Ευχαριστώ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, συζητάμε κατά την άποψή μου ένα πολύ σοβαρό νομοσχέδιο που συνδέεται ευθέως και βαθέως με την έννοια της δημοκρατίας όπου για τον άνθρωπο καθορίζεται στο άρθρο 2 του Συντάγματος. Αποτελεί πρωταρχική ευθύνη και μέριμνα της πολιτείας η προστασία της ανθρώπινης αξιοπρέπειας. Και είναι πρόβλημα η προστασία της ανθρώπινης αξιοπρέπειας, καθώς η συνολική της έκφραση περνά και κυρίως από το πλαίσιο και το χώρο της ιδιωτικής ζωής. Η ιδιωτική ζωή του ατόμου, προσδιορίζεται με τα θεμελιώδη ποικιλόχρωμα και ευρέα δικαιώματα πολιτικά, κοινωνικά, ατομικά και θεμελιώδεις ελευθερίες κλπ. Η προστασία λοιπόν της ανθρώπινης αξιοπρέπειας, που αποτελεί κεντρικό πυρήνα της δημοκρατίας στηρίζεται με τις ειδικές διατάξεις του συζητούμενου νομοσχεδίου. Εξάλλου από το ν.2518/1997 έχει μεσολαβήσει ένα διάστημα, έχει συγκομιστεί μια ολόκληρη εμπειρία, έχουν βγει συμπεράσματα, διαπιστώθηκαν ίσως πλημμελείς λειτουργίες κλπ. , κρίθηκε πέραν των άλλων ότι πρέπει να πάρει και τη διεύρυνση όχι μόνο των υπηρεσιών ασφαλείας, αλλά και τη διεύρυνση για τα γραφεία ερευνών σε επίπεδο ιδιωτικής επιχείρησης.
      Οι κίνδυνοι που ελλοχεύουν σε όλο αυτό το σύστημα ιδιωτικοποίησης, τρόπον τινά, δραστηριοτήτων που ανήκουν –κατά κύριο λόγο πρέπει να ανήκουν- στα κρατικά όργανα είναι να καταστούν ανεξέλεγκτες οι δραστηριότητες αυτών των προσώπων, να εμπλακούν σε αντιποιήσεις αρχών, να πληγεί η έννοια της δημόσιας τάξης και ασφάλειας, να πληγεί η προσωπικότητα των πολιτών, όπως και ατομικά και άλλα θεμελιώδη δικαιώματα.
      Έρχεται λοιπόν ο συμπληρωματικός του 2518 νόμος να καθορίσει λεπτομέρειες και το πλαίσιο μέσα στο οποίο θα υφανθεί η συνολική κάλυψη του συγκεκριμένου θέματος, της λειτουργίας δηλαδή με συγκεκριμένο τρόπο των γραφείων ερευνών σαν συμπληρωματικής, τρόπον τινά, και επικουρικής μόνο υπηρεσίας στα συντεταγμένα όργανα  της πολιτείας.
      Στο πρώτο άρθρο του συζητούμενου νομοσχεδίου προσδιορίζονται οι έννοιες και στο δεύτερο καθορίζεται η εισαγωγή ενός πρόσθετου στο ν.2518 άρθρου, το οποίο παίρνει τον αριθμό 11 και το οποίο αποτελεί πλέον το βασικό πλαίσιο μέσα στο οποίο αναπτύσσονται οι σχετικές διατάξεις για τη λειτουργία αυτών των γραφείων ερευνών.
      Αντικειμενικός, βαθύς σκοπός του νομοσχεδίου είναι να οριοθετηθεί η δραστηριότητα αυτών των ιδιωτικών οργάνων, έτσι ώστε να καταλήγει στην προστασία των πολιτών, να καταλήγει στην προστασία των θεμάτων που ανάγονται και συνδέονται με τα αντικείμενα της δημόσιας τάξης και ασφάλειας. 
      Οι λεπτομέρειες του άρθρου 11 αναφέρονται στο άρθρο 2 του νομοσχεδίου και αριθμούν περίπου 11 παραγράφους, όπου εκεί καθορίζονται όλες οι λεπτομέρειες, από την έκδοση της άδειας, των προϋποθέσεων και των όρων λειτουργίας, τους ελέγχους στους οποίους θα υπάγονται, τις απειλούμενες κυρώσεις –πράγμα που είναι βασικό- που ανάγονται στο ποινικό μέρος, ποινικές ευθύνες κλπ. και την με αυστηρότητα καθιέρωση διατάξεων διοικητικής ευθύνης από πρόστιμα, μέχρι την οριστική ανάκληση της χορηγούμενης άδειας.
      Είναι ένα νομοσχέδιο το οποίο ανταποκρίνεται, επαναλαμβάνω, στο πνεύμα και το γράμμα του άρθρου 2 του Συντάγματός μας, που είναι σημαντικό. Αν θέλετε, διευρυνόμενο μέσα στη συνταγματική περιφέρεια, περνά από το άρθρο 5 του Συντάγματος περί ελευθέρας ανάπτυξης της προσωπικότητας. Έρχεται με μία συμπληρωματική διείσδυση στο γράμμα και το πνεύμα του ν.2518 και πιστεύω ότι 
-συνδυάζοντας και την αποκομισθείσα εμπειρία της πενταετίας, τα συμπεράσματα της έρευνας που έγινε για το τι ισχύει συναφώς στις άλλες χώρες και την ευαισθησία που πρέπει να διέπει όλους μας γύρω από τα θέματα της προστασίας του πολίτη- δίνεται το πλαίσιο, το έρεισμα μέσα στο οποίο αναπτύχθηκαν οι σχετικές διατάξεις.
      Τελειώνοντας θέλω να πω, κύριοι συνάδελφοι, ότι ο αγώνας για δημοκρατία δεν τελειώνει ούτε με τα συντάγματα ούτε με τις νομοθεσίες.
     Ο αγώνας της δημοκρατίας είναι συνεχής, αδιάλειπτος και πρέπει να είναι μονίμως έντονος. Παραδείγματος χάρη, η διαγραφή ενός Βουλευτή –θα το πω τουλάχιστον τριάντα φορές ακόμη εδώ, κύριοι συνάδελφοι,- καθ’ ον χρόνον ομιλούσε στο Κοινοβούλιο και καθ’ ον χρόνον ανέπτυσσε το δικαίωμα, το απεριόριστο δικαίωμα γνώμης και ψήφου, είναι θέμα δημοκρατίας. Κρούει τα όρια της δημοκρατίας. Ανάγεται στις παραβιάσεις της δημοκρατίας. Άμα ήθελα να κάνω, κύριοι συνάδελφοι, θόρυβο θα μήνυα για παράβαση του Συντάγματος πρόσωπα και πράγματα και θα πήγαινα και στο Ευρωπαϊκό Δικαστήριο για την υπόθεση αυτή. Δεν θέλω να κάνω θόρυβο. Και παραβιάζω την ευθύνη μου για τη διεύρυνση και την κατοχύρωση της δημοκρατίας. Ο αγώνας για δημοκρατία δεν τελειώνει εδώ. 
      Το νομοσχέδιο είναι αξιόλογο και το ψηφίζω στο σύνολό του. 
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Τζανής.
      ΛΕΩΝΙΔΑΣ ΤΖΑΝΗΣ: Κυρία Πρόεδρε, θέλω κατ΄ αρχάς να συγχαρώ τον κύριο Υφυπουργό Δημόσιας Τάξης διότι οι περισσότερες από τις προτάσεις συναδέλφων όλων των κομμάτων έγιναν δεκτές. Το αρχικό νομοσχέδιο τροποποιήθηκε, προσαρμόστηκε στις λογικές και, θα έλεγα, ουσιαστικές προτάσεις που έγιναν από συναδέλφους όλων των κομμάτων και αυτό απεικονίζεται στο σημερινό νομοσχέδιο. 
      Εκφράζω τη χαρά μου γιατί με τον τρόπο αυτό ο κοινοβουλευτικός διάλογος αποκτά νόημα, αποκτά περιεχόμενο. Οι προτάσεις των Βουλευτών, που δεν βρίσκονται στη Βουλή για να υπογράφουν και στη συνέχεια να φεύγουν, αποκτούν νόημα και περιεχόμενο και έτσι δικαιώνεται, αν θέλετε, και η δημοκρατική ευαισθησία ορισμένων στελεχών της Κυβέρνησης, όπως είναι ο κύριος Υφυπουργός Δημόσιας Τάξης. 
      Κατά τα λοιπά θα ήθελα να επισημάνω ότι το νομοσχέδιο αυτό έρχεται κατόπιν επιταγής των αναγκών που παράγονται, που προκαλούνται, που υπάρχουν στην κοινωνία εξαιτίας του τρόπου της λειτουργίας της. Θα ήταν καλό οι κρατικές αστυνομικές αρχές να μπορούν να καλύψουν όλες τις ανάγκες που δημιουργούνται εξαιτίας του ότι οι άνθρωποι δεν είναι όλοι ίδιοι και εξαιτίας του ότι η ίδια η ζωή παράγει διαφορές μεταξύ των ανθρώπων.
      Υπάρχει ένα κρίσιμο θέμα που πρέπει να το επισημάνουμε. Θα μπορούσε να πει κανείς: πώς και γιατί ένα αντικείμενο που συνδέεται με την άσκηση δημόσιας εξουσίας, ένα αντικείμενο που ανάγεται καθαρά στη σφαίρα των αρμοδιοτήτων του κράτους, πώς και γιατί αυτό εκχωρείται σε ιδιωτικές επιχειρήσεις; Η απάντηση σ’ αυτό το ερώτημα βρίσκεται στο ότι, όπως και το ίδιο το νομοσχέδιο διευκρινίζει, τα αντικείμενα –και πρέπει να το ξεκαθαρίσουμε αυτό- σε όποιους μετέρχονται το επάγγελμα του ιδιωτικού αστυνομικού –θα χρησιμοποιήσω όρους για να συνεννοούμαστε- και το επάγγελμα αυτό το μετέρχονται και σοβαροί και έντιμοι άνθρωποι, αλλά και οι «αεριτζήδες» του χώρου ότι τα αντικείμενα που ανήκουν σ’ αυτούς δεν έχουν καμία απολύτως σχέση με τα αντικείμενα της Αστυνομίας και της Δικαιοσύνης. Και επιτρέψτε μου, για να γίνει κατανοητό αυτό που αυτή τη στιγμή λέω, να διαβάσω λίγες μόνον λέξεις από το άρθρο 2 του συγκεκριμένου νομοσχεδίου. Ανοίγω μια παρένθεση για να πω ότι το βασικό νομοθέτημα που ρυθμίζει τη λειτουργία των γραφείων ιδιωτικών ερευνών παραμένει ο ν.2518/1997, συμπληρωματικό του οποίου είναι το νομοσχέδιο που συζητάμε σήμερα.
      Τα αντικείμενα λοιπόν που πρέπει να ξέρουν τα γραφεία ιδιωτικών ερευνών ότι αποτελούν τα δικά τους αντικείμενα είναι τα εξής: 
      Πρώτον: Αναζήτηση προσώπων που εξαφανίστηκαν. Εδώ ανοίγω μια παρένθεση. Αλήθεια, την από τηλεοράσεως αναζήτηση προσώπων, κύριε Υπουργέ, εγώ ποτέ δεν την κατάλαβα. Είναι αντικείμενο ή της κρατικής Αστυνομίας που επιχειρεί την εξιχνίαση ενός αδικήματος ή των γραφείων ιδιωτικών ερευνών. Ας το διευκρινίσουμε μήπως υπάρχει και τρίτος πόλος αρμοδιοτήτων επί του προκειμένου.
      ΓΕΩΡΓΙΟΣ ΚΑΡΑΤΖΑΦΕΡΗΣ: Να κάνετε αστυνομικό την παρουσιάστρια, τη Νικολούλη… 
      ΛΕΩΝΙΔΑΣ ΤΖΑΝΗΣ: Δεν υπαινίσσομαι κανέναν. Εγώ απλά αναφέρομαι στην προστασία των έννομων αγαθών των πολιτών και ξέρω ότι αυτό ενοχλεί ορισμένους. 
      Δεύτερο αντικείμενο: Αναζήτηση αντικειμένων ή ζώων που απωλέσθησαν ή εκλάπησαν. Κατανοητό αυτό. Ένας πολίτης έχει έννομο συμφέρον να προσφύγει σε ένα γραφείο ιδιωτικών ερευνών, για να αναζητηθεί το αντικείμενο που χάθηκε ή εκλάπη, πριν αυτό καταστεί αντικείμενο δικαστικής ερεύνης ή –το λέει και ο ίδιος ο νόμος- πριν επιληφθεί η αρμόδια διωκτική αρχή. Εδώ στέκομαι. Από τη στιγμή που επιλαμβάνεται η αρμόδια διωκτική αρχή καθ’ οιονδήποτε τρόπο είτε κατόπιν υποβολής εγκλήσεως του ενδιαφερόμενου είτε κατόπιν αυτεπαγγέλτου διώξεως τα γραφεία ιδιωτικών ερευνών δεν έχουν καμία απολύτως θέση. Εκεί είναι η ώρα των αρμοδιοτήτων της πολιτείας. Ούτε συμμαχία ούτε συνεργασία των κρατικών υπηρεσιών νοείται τυπική ή άτυπη με τα γραφεία ιδιωτικών ερευνών.
      Τρίτο αντικείμενο: Προστασία δικαιωμάτων ή έννομων συμφερόντων αστικής ή εμπορικής φύσεως. Είναι πολύ λογικό μια επιχείρηση να θέλει να παρακολουθεί την ποιότητα του υπαλλήλου της, εάν –για παράδειγμα- τηρεί την υποχρέωση πίστεως απέναντί της ή εάν πηγαίνει και υπηρετεί τα συμφέροντα του ανταγωνιστή της. Είναι λογικό εκεί να έχουν αντικείμενο τα γραφεία ιδιωτικών ερευνών.
      Τέταρτο αντικείμενο: Συμβολή –και στέκομαι εδώ και τελειώνω- στην αποκάλυψη εγκλημάτων, εννοείται αυτών των εγκλημάτων –εσείς, κυρία Πρόεδρε, τα ξέρετε πολύ καλύτερα από μένα- που ορίζονται ως εγκλήματα από τον Ποινικό Κώδικα έως ότου επιληφθεί η αρμόδια διωκτική αρχή. Εκεί θεωρώ ότι αρχίζει πλέον ο κίνδυνος παραβίασης των ατομικών δικαιωμάτων.
      Ο κ. Γείτονας είπε πολύ ενδιαφέροντα πράγματα. Γιατί πραγματικά αυτό το νομοσχέδιο αποτελεί προϊόν της πρότασης της αρμόδιας Επιτροπής Προστασίας των Ατομικών Δικαιωμάτων. Ζούμε σε μια εποχή που στο όνομα της καταπολέμησης του εγκλήματος καταπατούνται καθημερινά –θα έλεγα- κονιορτοποιούνται τα ατομικά δικαιώματα είτε αυτά αφορούν το απόρρητο των τηλεφωνικών συνδιαλέξεων είτε αυτά αφορούν το προσωπικό απόρρητο. Με δεδομένο τον ηλεκτρονικό κίνδυνο που καθημερινά τα όριά του πλέον δεν τα γνωρίζει κανείς, η ανάγκη προστασίας των ατομικών δικαιωμάτων ανάγεται σε πρώτιστο αγαθό που πρέπει να βαρύνει στη λειτουργία αυτών των συγκεκριμένων επιχειρήσεων.
      Θέλω να κάνω μια ακόμα επισήμανση, πριν αναφερθώ σε μια τροπολογία. Το συμπέρασμα, κυρία Πρόεδρε, είναι ότι αυτό που καλείται να ρυθμίσει το συγκεκριμένο νομοσχέδιο είναι αφ’ ενός μεν η ανάγκη της προστασίας του δικαιώματος της ανάπτυξης της ελεύθερης επαγγελματικής δράσης από μια κατηγορία επαγγελματιών που δεν εισέρχονται στο αντικείμενο του δημοσίου αγαθού, αφ’ ετέρου δε, το δημόσιο αγαθό που ανήκει καθαρά στην Αστυνομία και στη Δικαιοσύνη.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Παρακαλώ, κυρία Πρόεδρε, δώστε μου ένα λεπτό παραπάνω για να τελειώσω.
      Είναι πολύ λεπτό το σημείο. Επιμένω σ’ αυτό. Περνάμε πολύ δύσκολους και πονηρούς καιρούς. Εμπορικοποιούνται τα πάντα. Τα συμφέροντα που συχνά παίζονται γύρω από αυτές τις υποθέσεις είναι τεράστια και πρέπει το αρμόδιο Υπουργείο, υπό την εποπτεία του οποίου θα λειτουργούν τα γραφεία ιδιωτικών ερευνών, να μην περιορίζεται στον έλεγχο αυτών των γραφείων στο τέλος της πενταετίας, όπου λήγει η άδεια της λειτουργίας τους, αλλά –επιτρέψτε μου να πω- να παρακολουθεί καθημερινά τους κανόνες λειτουργίας τους.
      Για παράδειγμα, είπε κάποιος συνάδελφος για εκείνες τις περίεργες δημοσιεύσεις των εφημερίδων με τις εικοσάχρονες κοπέλες που προσφέρονται για όλα και ξαφνικά οι ευαισθητοποιημένοι γύρω από αυτά τα αντικείμενα οργανισμοί συμπεριφέρονται λες και ανακάλυψαν την Αμερική! Δεν το ξέρουν αυτό, δεν ξέρουν τι γίνεται γύρω μας! Μαζί, λοιπόν, με αυτές τις διαφημίσεις βλέπει κανείς και τη δημοσίευση «αναλαμβάνουμε παρακολουθήσεις παντός είδους». Αλήθεια, εκεί ο εισαγγελέας δεν πρέπει να παρεμβαίνει και να καλεί όλους αυτούς να του εξηγήσουν τι σόι παρακολουθήσεις αναλαμβάνουν; Παρακολουθήσεις τηλεφωνικές, λένε, παρακολουθήσεις από απόσταση. Δηλαδή, γίνεται διαφήμιση του αδικήματος!
      Θέλω, λοιπόν, να πω ότι εφόσον το Υπουργείο Δημόσιας Τάξης είναι αρμόδιο για την παρακολούθηση της ορθής λειτουργίας αυτών των γραφείων, αυτό πρέπει να γίνεται καθημερινά.
      Τελειώνω με μια τροπολογία, για την οποία και πάλι πρέπει να σας συγχαρώ. Αφορά την καθιέρωση του δικαιώματος πρόσληψης στο δημόσιο και στις υπηρεσίες που λέτε –στην Ελληνική Αστυνομία, στο Λιμενικό και στο Πυροσβεστικό Σώμα- των θυμάτων ατυχημάτων ή φυσικών καταστροφών, ατυχημάτων που προκαλούνται κατά τη διάρκεια της δίωξης εγκλήματος.
Όταν, δηλαδή, η Αστυνομία διώκει ένα δράστη και πέφτουν πιστολιές και κάποια στιγμή χτυπιέται ένας πολίτης, λογικό είναι η πολιτεία να τον προστατεύει. 
      Η άποψή μου –δεν ξέρω- είναι ότι πρέπει να υπάρχει ήδη ρύθμιση για τα θύματα, αν θυμάμαι καλά. 
      ΚΥΡΙΑΚΟΣ ΣΠΥΡΙΟΥΝΗΣ: Και να είναι πλήρης.
      ΛΕΩΝΙΔΑΣ ΤΖΑΝΗΣ: Το δικαίωμα, σε περίπτωση που έχουμε θύμα, πηγαίνει στον συγγενή, αν θυμάμαι καλά. Δεν ξέρω, κυρία Πρόεδρε, σε περίπτωση ολικής ανικανότητας του τραυματιζομένου, μήπως θα πρέπει να υπάρξει πρόβλεψη το σχετικό προνόμιο να μπορεί να μεταβιβάζεται σε συγγενικό του πρόσωπο. Δηλαδή ορθώς δίνεται το δικαίωμα στο θύμα του ατυχήματος ή της αστυνομικής επιχείρησης να προσληφθεί σε αυτές τις υπηρεσίες. Αν αυτό όμως είναι ολικά ανίκανο, είναι σωστό να προβλεφθεί –και παρακαλώ δείτε το- η μεταβίβαση του σχετικού προνομίου σε συγγενικό του πρόσωπο μέχρι κάποιου βαθμού. Και πάλι όμως, επαναλαμβάνω ότι είναι ένα νομοσχέδιο που, παρά τη δυσκολία του αντικειμένου, έρχεται να βάλει κάποια πράγματα στη θέση τους.
       Νομίζω ότι επιβάλλεται, πέρα από τις ρυθμίσεις του νομοσχεδίου, η διαρκής παρακολούθηση αυτών των γραφείων με ευθύνη της Αστυνομίας, γιατί μόνο τότε τα γραφεία αυτά δεν θα τολμούν να υπεισέρχονται στο χώρο των ατομικών δικαιωμάτων. 
      (Χειροκροτήματα)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κυρία Πρόεδρε, πολύ φοβούμαι ότι ματαιοπονούμε με αυτό το σχέδιο νόμου που έχουμε μπροστά μας. Η ωμή πραγματικότητα είναι εντελώς διαφορετική.
      Κύριε Υπουργέ, να είσθε σίγουρος ότι καλύτερα από την καλύτερη υπηρεσίας σας μπορεί να παρουσιάσει προϊόντα υποκλοπών και παρακολούθησης το χειρότερο γραφείο της Αθήνας, από αυτά για τα οποία σήμερα νομοθετούμε. Η δυνατότητα είναι εξαιρετική, είναι εκπληκτική. Αυτήν τη στιγμή, λοιπόν, ερχόμαστε μέσα εδώ να χαϊδέψουμε –περί αυτού πρόκειται- όλα αυτά τα εγκλήματα και τα ατοπήματα τα οποία διενεργούνται από κάποιους που ενεργούν ως ιδιωτικοί ντεντέκτιβ. Το ξέρουμε και ερχόμαστε να νομοθετήσουμε τι; Την παρακολούθηση ατόμων; Ερχόμαστε να νομοθετήσουμε τι; Την παρακολούθηση των συνδιαλέξεων; Ποια είναι η δουλειά την οποία κάνουν αυτά τα γραφεία; 
      Αυτό το οποίο είπε ο κ. Τζανής, ερμήνευσε τελείως διαφορετικά αυτά που περιέχει το νομοσχέδιο. Εδώ ομολογείτε σε αυτό το νομοσχέδιο την αποτυχία σας. Την αποτυχία του Υπουργείου Δημοσίας Τάξεως.
      Έρχεται, λοιπόν, και λέει το Υπουργείο Δημοσίας Τάξεως ότι την αναζήτηση προσώπων που έχουν εξαφανιστεί δεν μπορεί να την αναλάβει η Αστυνομία και ως εκ τούτου αυτόν το ρόλο πρέπει να τον αναλάβουν να τον παίξουν απλοί πολίτες, που κάνουν ένα γραφείο ερευνών. Δεν μπορεί η Αστυνομία; Εάν δεν μπορεί, ομολογείστε το ευθέως και όχι εμμέσως.
      Δεύτερον: «Αναζήτηση αντικειμένων ή ζωών που απωλέσθηκαν ή εκλάπησαν». Δηλαδή, το προϊόν της κλοπής δεν μπορεί η Αστυνομία να το εντοπίσει; Ιδιωτικοποίηση και του έργου της Αστυνομίας έχουμε, κύριε Υπουργέ;
      Και έρχομαι στο τρίτο: «Προστασία δικαιωμάτων ή εννόμων συμφερόντων αστικής ή εμπορικής φύσεως». Ξέρετε τι σημαίνει αυτό; Σημαίνει ότι όπου δεν μπορεί ο δικαστικός κλητήρας να πάει να εισπράξει το γραμμάτιο, πηγαίνουν αυτοί οι άνθρωποι, οι οποίοι συμβάλλονται με κάποιους νυκτόβιους, καταλαβαίνετε τι εννοούν νονούς και πάνε με το έτσι θέλω και εκβιάζουν έξω από το σπίτι του εμπορευόμενου, που ατύχησε και δεν μπορεί να πληρώσει κάποιες υποχρεώσεις του απειλώντας την ακεραιότητα του ίδιου και της οικογενείας του. Αυτό γίνεται, κύριε Υπουργέ.
      Και έρχομαι στο εκπληκτικό τέταρτο: «Συμβολή στην αποκάλυψη εγκλημάτων έως ότου επιληφθεί η αρμόδια διωκτική αρχή». Τι σημαίνει αυτό; Δηλαδή θα έχει το χρόνο σε ένα έγκλημα να πάει πρώτα το γραφείο ερευνών και αφού κάνει κάποιες έρευνες εν συνεχεία θα επιληφθεί η Αστυνομία; Ομολογείτε την αργοπορία; Μα, κύριε Υπουργέ, προσβάλλετε την Αστυνομία. Προσβάλλετε σαράντα πέντε χιλιάδες άνδρες και γυναίκες ότι σ’ ένα έγκλημα, το οποίο θα διενεργηθεί –όποιο έγκλημα είναι αυτό, μία ληστεία, ένας φόνος- θα προηγηθούν οι ιδιώτες ερευνητές και εν συνεχεία θα πάει η Αστυνομία και τότε θα πρέπει να αποσυρθούν. Δεν μπορεί να γίνονται αυτά τα πράγματα. Είναι ευθεία προσβολή στο Σώμα της Αστυνομίας να δεχόμαστε ότι αυτή η κρατική αρχή, ότι δεν έχει τους χρόνους, δεν έχει ταχύτητα και έχει την ταχύτητα να επιληφθεί  ένα ιδιωτικό γραφείο. Το λέτε ευθέως.
      Λέτε, λοιπόν. «Συμβολή στην αποκάλυψη εγκλημάτων έως ότου επιληφθεί η αρμόδια διωκτική αρχή». Δηλαδή ομολογείτε ότι μπορεί να έχουν προλάβει αυτοί την αρχή που θα επιληφθεί; Δεν είναι δυνατόν! Ας τα προσέξουμε αυτά τα πράγματα, γιατί υπάρχουν σαράντα πέντε χιλιάδες ένστολοι, οι οποίοι δίνουν τη ζωή τους για να έχουν κάποιο αποτέλεσμα. Μην τους τιμωρούμε, λοιπόν, στην απαξία αυτή μέσα από αυτό το νομοσχέδιο. 
      Συνεχίζοντας πάνω σε αυτό το πλαίσιο, ο οποιοσδήποτε μπορεί να αναθέσει στο οποιοδήποτε γραφείο την παρακολούθηση κάποιου.
      Αυτό λέτε στην παράγραφο 3 «οι δραστηριότητες της παραγράφου 1 ενεργούνται κατόπιν έγγραφης ανάθεσης εκ μέρους άλλου προσώπου και αναφέρονται μόνο σε πράξεις στις οποίες μπορεί νόμιμα να προβεί οποιοσδήποτε πολίτης». Δηλαδή του αναθέτει μια παρακολούθηση. Το πώς θα κάνει αυτός την παρακολούθηση όλοι ξέρουμε. Και μόνο η παρακολούθηση είναι έγκλημα, κύριε Υπουργέ. Το να με παρακολουθείτε είναι έγκλημα. Δεν το ξέρετε αυτό; Πως λοιπόν δίνουμε αυτήν τη νομιμοποίηση; Και εν πάση περιπτώσει ποιος ελέγχει; Δεν πρέπει να υπάρχει ένας φορέας δεν πρέπει να υπάρχει ο εισαγγελέας ο οποίος να γνωματεύει ότι παρέχεται η άδεια; Πώς, λοιπόν, απαγορεύουμε στον οποιονδήποτε να κάνει υποκλοπές και ιδιαίτερα αν θέλετε οι διωκτικές αρχές της χώρας και πρέπει να παρέμβει ο εισαγγελέας και να δώσει την έγκριση; Τώρα, λοιπόν, λέμε, ο οποιοσδήποτε δίνει εντολή και μερικά ευρώ και λέει, παρακολουθείστε τον τάδε. Με ποιο δικαίωμα θα με παρακολουθήσει εμένα που πάω και τι κάνω; Αφήστε βέβαια ότι αυτή η κατάφορη παραβίαση των ανθρωπίνων δικαιωμάτων είναι καθημερινή με τις κάμερες. 
      Γιατί, κύριε Υπουργέ, όταν ταξιδεύω στην Αττική οδό να με παρακολουθούν; Δεν θέλω να ξέρετε, κύριε Υπουργέ, που ήμουν εγώ χθες. Γιατί πρέπει να ξέρετε εσείς και ο κ. Μπόμπολας και όλοι οι άλλοι που ήμουν χθες; Γιατί με παρακολουθείτε με τις κάμερες όπως και όλους τους πολίτες; Με ποιο δικαίωμα; Δεν σκοντάφτει στα ανθρώπινα δικαιώματα; Εδώ γι’ αυτά τα έρημα τα ανθρώπινα δικαιώματα πετάξαμε τη θρησκεία από τις ταυτότητες και έχουμε κάμερες από το πρωί που βγαίνουμε από το σπίτι μας μέχρι την Αττική οδό, όπου πηγαίνουμε. Κάμερες στην Πανεπιστημίου, κάμερες στη Σταδίου, κάμερες σε όλες τις αρτηρίες, κάμερες για να μας βλέπουν αν περνάμε στο λεωφοριόδρομο, κάμερες αν τρέχουμε με μεγάλη ταχύτητα, παντού κάμερες. Δεν παραβιάζεται το απόρρητο αυτό της ανθρώπινης αξιοπρέπειας; Και τώρα έρχεστε να νομοθετήσετε να μπορεί ο οποιοσδήποτε κάτω από την ετικέτα «γραφείο ερευνών» να παρακολουθεί. Δίνει ένας μία εντολή και λέει «παρακολουθείστε τον Καρατζαφέρη» και όπου πάω με παρακολουθούν. Και το προιόν της παρακολουθήσεως δεν είναι πάντα, κύριε Υπουργέ, προιόν εκβιασμού; 
      Θέλω να συναντήσω εγώ για παράδειγμα ένα πολιτικό πρόσωπο και δίνετε εσείς εντολή ή ο οποισδήποτε πολίτης να με παρακολουθούν και αύριο το πρωί βγαίνουν και λένε, ο Καρατζαφέρης συναντήθηκε με τον κύριο Υφυπουργό Δημόσιας Τάξης και το παίρνει και το χρησιμοποιεί όπως θέλει μια εφημερίδα. Πως νομιμοποιείτε, λοιπόν, τις παρακολουθήσεις; 
      Με αυτές τις μεθοδεύσεις πραγματικά μιλάμε για μείωση της δημοκρατίας, μιλάμε για έκπτωση της δημοκρατίας. Δεν μπορούμε να τα νομιμοποιούμε. Πρέπει να τα ελέγξουμε. Και θα πω μια ιστορία την οποία ίσως δεν την ξέρετε, κύριε Υπουργέ. Πώς έδιωξαν τον προηγούμενο δήμαρχο της Ουάσιγκτον. Ξέρετε πώς τον έδιωξαν; Ανέθεσαν σ’ ένα γραφείο τέτοιο οι μυστικές υπηρεσίες και έβαλαν μια κάμερα, η οποία είναι σαν μια τρίχα. Οι κάμερες τώρα πλέον είναι μια τρίχα από το μαλλί. Έκαναν στο δωμάτιο ενός ξενοδοχείου μια τρύπα μικρή για να περάσει ακριβώς μια κάμερα του μεγέθους μιας τρίχας από το μαλλί που δεν φαίνεται ούτε από απόσταση δύο μέτρων. Βρήκαν μια παλιά του φιλενάδα νέγρα, όπως και εκείνος, του είπε να πάνε στο δωμάτιο και τον παρέσυρε στο συγκεκριμένο δωμάτιο του ξενοδοχείου, γιατί ήταν μιλημένος ο υπάλληλος του ξενοδοχείου και από αυτήν την κάμερα έβγαλαν πράγματα που τον εξανάγκασαν σε παραίτηση. Η όλη ιστορία έγινε από ένα γραφείο σαν και αυτά. Εκτός και αν βεβαίως πρέπει να τα νομιμοποιήσουμε για να μας διεκπεραιώνουν κάποιες βρωμοδουλειές, τις οποίες δεν μπορούν να αναλάβουν οι επίσημες αρχές του κράτους!
      Δεν μπορώ να καταλάβω τι νομιμοποιούμε σήμερα. Τι συμβαίνει; Πώς γίνεται αυτή η δουλειά δεν ξέρουμε όλοι, δεν γνωρίζουμε ποια μέσα έχουν; Ξέρετε ότι έχουν τα τελειότερα μέσα για να παρακολουθούν το οποιοδήποτε τηλέφωνο; Σπάνε και αυτές τις ηλεκτρονικές γραμμές του ΟΤΕ, έχουν σπάσει ακόμα και τον κώδικα των κινητών τηλεφώνων. Τώρα τα πρωτοακούτε ή πιστεύετε ότι αύριο με το νομοσχέδιό σας ως διά μαγείας θα εξαφανιστούν όλα αυτά τα πράγματα;
      Έχουμε υποχρέωση, πρώτιστη υποχρέωση, κύριε Υπουργέ, να προστατεύσουμε τον ανυποψίαστο πολίτη. Και εδώ δεν συμβαίνει αυτό. Νομιμοποιούμε να υπάρχουν αυτά τα γραφεία, τα οποία δεν μπορούμε να ελέγξουμε στην ουσία πώς και με ποιο τρόπο θα παρακολουθήσουν την ιδιωτική ζωή ενός εκάστου. Πρέπει, λοιπόν, να βρούμε το θάρρος πώς θα ελέγξουμε και θα απομονώσουμε το κακό και όχι πώς θα το επενδύσουμε με μια νομιμοφάνεια. 
      Και βεβαίως καταψηφίζω το νομοσχέδιο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Υφυπουργός Δημόσιας Τάξης κ. Τσερτικίδης.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Ευχαριστώ, κύριε Πρόεδρε.
      Θα ήθελα κατ’ αρχήν να πω στο συνάδελφο κ. Καρατζαφέρη πριν φύγει ότι διερωτώμαι πώς δεν γνωρίζει ότι η τοποθέτηση καμερών στο μετρό ή στην Αττική Οδό γίνεται μετά από άδεια από την Αρχή Προστασίας Προσωπικών Δεδομένων. Αυτό, κύριε συνάδελφε, νομίζω ότι έπρεπε να το γνωρίζετε.
      ΓΕΩΡΓΙΟΣ ΚΑΡΑΤΖΑΦΕΡΗΣ: Γιάννης κερνάει, Γιάννης πίνει.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Επίσης, αυτό που μου προξενεί εντύπωση, κυρία Πρόεδρε, αφού οι παρατηρήσεις που έγιναν από τους συναδέλφους και ιδιαίτερα από τον εισηγητή της Νέας Δημοκρατίας στη Διαρκή Επιτροπή είναι δεκτές, είναι πώς επιμένει πάλι να μην ψηφίζει το νομοσχέδιο.
      Κυρίες και κύριοι συνάδελφοι, με τις διατάξεις του σχεδίου νόμου τροποποιούνται και συμπληρώνονται οι διατάξεις του ν. 2518/1997 περί προϋποθέσεων λειτουργίας ιδιωτικών επιχειρήσεων παροχής υπηρεσιών ασφαλείας και ρυθμίζονται θέματα λειτουργίας των γραφείων ιδιωτικών ερευνών.
      Σε όλες σχεδόν τις χώρες του δυτικού κόσμου μεγάλος αριθμός φυσικών και νομικών προσώπων προσφεύγει στις ιδιωτικές επιχειρήσεις για να πάρουν συμπληρωματικά μέτρα ασφάλειας πέρα από αυτά τα μέτρα που λαμβάνουν οι αστυνομικές αρχές, αλλά και για τη συλλογή πληροφοριών που αφορούν στην προστασία ιδιωτικών συμφερόντων.
      Έχει διαπιστωθεί ότι η αυξανόμενη τάση χρησιμοποίησης ιδιωτικών επιχειρήσεων για την παροχή υπηρεσιών ασφαλείας δημιουργεί προβλήματα που σχετίζονται με την προσβολή ατομικών δικαιωμάτων και κοινωνικές εντάσεις από τη λειτουργία ιδιωτικών αστυνομικών.
      Πρέπει να διευκρινίσουμε ότι η λειτουργία αυτών των επιχειρήσεων δεν οφείλεται, όπως μπορεί κάποιος να υποθέσει, σε αδυναμία της Αστυνομίας να καλύψει την εξελισσόμενη εγκληματικότητα. Το θέμα που τίθεται σήμερα είναι μέχρι ποιου σημείου υπάρχει υποχρέωση της Αστυνομίας να προστατεύει ιδιωτικές δραστηριότητες που δεν έχουν ποινική διάσταση. Όμως η πολιτεία υποχρεούται από το Σύνταγμα με τους αρμόδιους φορείς της –κυρίως αναφέρομαι στις αστυνομικές αρχές να μεριμνά για τη διασφάλιση της απαιτούμενης και αναγκαίας υποδομής για την προστασία της δημόσιας τάξης και ασφάλειας και του γενικότερου δημόσιου συμφέροντος.
      Πεποίθησή μου είναι ότι οι αρμόδιοι φορείς, οι υπηρεσίες και κατ’ εξοχήν η Ελληνική Αστυνομία κατά τον καλύτερο δυνατό τρόπο προσέφεραν και προσφέρουν τις υπηρεσίες τους στον τομέα αυτόν. Η ποσοτική και ποιοτική διαφοροποίηση της εγκληματικότητας στη χώρα μας, παράλληλα με τη βούληση και τη διάθεση των πολιτών και των επιχειρήσεων να διαπροσωποποιήσουν με αποκλειστικότερο και εντονότερο τρόπο τις παρεχόμενες από την πολιτεία υπηρεσίες ασφαλείας, συνέβαλαν στη λειτουργία αυτών των επιχειρήσεων.
      Το ζητούμενο, λοιπόν, είναι ο τρόπος και η μορφή παροχής αυτών των υπηρεσιών, οι κανόνες λειτουργίας τους, δεδομένου ότι πρόκειται για πολύ ευαίσθητη δραστηριότητα με πολλές και ειδικές προεκτάσεις. Αυτό είναι το κρίσιμο σημείο που απαιτεί ιδιαίτερη προσοχή, γιατί αφορά και επηρεάζει θεμελιώδη ατομικά δικαιώματα των πολιτών.
      Πρόσφατα, η πολιτεία με τις διατάξεις του ν. 2518/97 ήρθε να θεσπίσει κανόνες για τη λειτουργία των επιχειρήσεων παροχής υπηρεσιών ασφαλείας και να οριοθετήσει τους όρους και το πλαίσιο των δραστηριοτήτων τους, ώστε να διασφαλίζεται η προστασία των συνταγματικώς κατοχυρωμένων ατομικών και κοινωνικών δικαιωμάτων των πολιτών.
      Είναι γνωστό σε όλους ότι εδώ και αρκετά χρόνια σε πολλές πόλεις της χώρας μας, ιδιαίτερα στην Αθήνα και τη Θεσσαλονίκη, λειτουργούν ιδιωτικά γραφεία ερευνών με τον τίτλο «Έρευνες, αναζητήσεις, πληροφορίες κλπ.». Αυτά τα γραφεία ασχολούνται με εξακριβώσεις διευθύνσεων προσώπων, υποθέσεις διαζυγίων, αναζητήσεις εξαφανισθέντων προσώπων και χαμένων αντικειμένων και γενικότερα με τη διεκπεραίωση πάσης φύσεως ιδιωτικών υποθέσεων.
      Πολλές φορές η δραστηριότητά τους κινείται στα όρια της νομιμότητας, χωρίς να αποκλείεται σε μερικές περιπτώσεις να υπάρχουν παρεκκλίσεις και παραβάσεις. Η λειτουργία των γραφείων ιδιωτικών ερευνών ήταν ανεξέλεγκτη, καθώς δεν υπήρχε μέχρι σήμερα νομικό πλαίσιο και εφαρμόζονταν γενικά οι διατάξεις του Αστικού και Εμπορικού Δικαίου. Αυτό το κενό έρχεται σήμερα να καλύψει το σχέδιο νόμου που συζητούμε και βέβαια μπροστά στον κίνδυνο για τη δημόσια τάξη και ασφάλεια από την ανεξέλεγκτη λειτουργία των γραφείων ντεντέκτιβ –όπως κακώς μέχρι σήμερα αποκαλούνταν- γίνεται πλέον αναπόφευκτη η ανάγκη θέσπισης κανόνων με στόχο την προστασία των πολιτών από τη λειτουργία αυτών των γραφείων, χωρίς παράλληλα να παρεμποδίζεται η ελευθερία της επαγγελματικής δράσης τους και της εργασίας του προσωπικού τους.
      Ακολούθησε διεξοδική μελέτη του θέματος τα δύο τελευταία χρόνια. Είχε δίκιο  ο κ. Γείτονας  που είπε προηγουμένως ότι ως Πρόεδρος της Εθνικής Επιτροπής Προστασίας του Απορρήτου των Επικοινωνιών πρότεινε τη νομοθετική ρύθμιση του θέματος με τυπικό νόμο. 
      Πιστεύουμε ότι με την ψήφιση των προτεινόμενων διατάξεων επιλύουμε τις εκκρεμότητες, αντιμετωπίζουμε τα προβλήματα και τελικά βάζουμε τάξη, θα έλεγα ότι νοικοκυρεύουμε την κατάσταση που έχει δημιουργηθεί. Ειδικότερα με τις διατάξεις του σχεδίου νόμου που συζητούμε, μπαίνει το πλαίσιο λειτουργίας των γραφείων και με σαφήνεια οριοθετούνται οι δραστηριότητές τους, τα δικαιώματα και οι υποχρεώσεις του προσωπικού τους και η άρση των δραστηριοτήτων τους κάτω από συγκεκριμένους όρους και προϋποθέσεις. Διασφαλίζεται η φερεγγυότητα των προσώπων που εμπλέκονται και ο αποτελεσματικός έλεγχος της λειτουργίας τους.
      Με τις διατάξεις του σχεδίου νόμου, προσδιορίζεται η έννοια των γραφείων ιδιωτικών ερευνών και προβλέπονται περιοριστικά οι δραστηριότητες, οι οποίες επιτρέπεται να ασκούνται, έτσι ώστε να αποφεύγεται οποιαδήποτε σύγχυση ή αμφιβολία σχετικά με την έκταση και τα όρια δράσης τους. 
      Η δραστηριότητά τους στην έρευνα ποινικών εγκλημάτων ολοκληρώνεται, όταν επιληφθεί η αρμόδια διωκτική αρχή και αφορά ουσιαστικά πράξεις που μπορεί να ενεργήσει και κάθε πολίτης που θίγεται. Σταματά δηλαδή μετά την καταγγελία της πράξης και την ανάληψη της υπόθεσης από την διωκτική αρχή και με τον τρόπο αυτό αποφεύγεται η εμπλοκή σε ενέργειες, που μπορεί να θεωρηθούν ως ανακριτικές πράξεις ή πράξεις που ενεργούν γενικά δημόσια όργανα. 
      Το προσωπικό των γραφείων ιδιωτικών ερευνών έχει δικαίωμα σύλληψης προσώπου, που διαπράττει αυτόφωρο κακούργημα ή πλημμέλημα, με σκοπό την παράδοσή του στις αρμόδιες αρχές, όπως προβλέπεται για όλους τους Έλληνες πολίτες σύμφωνα με τις διατάξεις του άρθρου 275 του Κώδικα  Ποινικής Δικονομίας. 
      Με το σχέδιο νόμου, επίσης, προβλέπονται αυστηρές προϋποθέσεις για τη χορήγηση άδειας λειτουργίας των γραφείων, καθώς επίσης και άδειας εργασίας του προσωπικού σ’ αυτά και αφορούν κυρίως τον έλεγχο του  ποινικού παρελθόντος των ενδιαφερομένων, ώστε να αντιμετωπίζονται οι περιπτώσεις των ποινικών καταδικών για ατυχήματα που συνδέονται με τη λειτουργία των γραφείων. Δεν χορηγείται άδεια λειτουργίας γραφείων και αποκλείονται οι κατασκευαστές και οι έμποροι όπλων. 
      Τα γραφεία πρέπει να λειτουργούν αποκλειστικά ως ατομικές επιχειρήσεις ή με τη μορφή προσωπικών εταιρειών, προκειμένου να ελέγχονται αποτελεσματικότερα τα πρόσωπα που συμμετέχουν. Καθορίζεται ρητά ότι απαγορεύεται η κατοχή όπλων και η οπλοφορία στο προσωπικό των γραφείων ιδιωτικών ερευνών. Προβλέπεται η εποπτεία και ο έλεγχος των γραφείων από τις αστυνομικές αρχές. Ρυθμίζονται οι υποχρεώσεις των υπεύθυνων και του προσωπικού που θα εργαστεί σ’ αυτά. 
      Προβλέπονται αυστηρές ποινικές και διοικητικές κυρώσεις, απαγορεύεται για ευνόητους λόγους η διασπάθιση του δημόσιου συμφέροντος και η χορήγηση αδειών σε πρόσωπα με προϋπηρεσία σε δημόσιους ή ιδιωτικούς φορείς με πρόσβαση στις βάσεις δεδομένων ή μηχανισμούς υπηρεσιών τηλεπικοινωνιών. Ακόμη καθιερώνεται με σαφήνεια ο ιδιωτικός χαρακτήρας των γραφείων ιδιωτικών ερευνών με τέτοιο τρόπο, ώστε να διασφαλίζεται ότι η λειτουργία τους δεν παραπλανά το κοινό, ότι δηλαδή δεν ενεργεί  ως δημόσια αρχή. 
      Με το σχέδιο νόμου τροποποιούνται οι διατάξεις του ν. 2518/97, δηλαδή οι προϋποθέσεις λειτουργίας ιδιωτικών επιχειρήσεων παροχής υπηρεσιών και ασφαλείας των επιχειρήσεων αυτών και επίσης  περιλαμβάνεται και το προσωπικό τους, που παρέχει εργασίες διοικητικής φύσεως, όπως οι γραμματείς, οι τηλεφωνητές και άλλοι. Επίσης θεσπίζονται ρυθμίσεις για τον έλεγχο των ανωνύμων εταιρειών, που είναι μέτοχοι αμέσως ή εμμέσως της ανωνύμου εταιρείας, στο όνομα της οποίας εκδίδεται η άδεια της επιχείρησης παροχής υπηρεσιών ασφαλείας. 
      Η αναλυτική προτεινόμενη διάταξη και παράθεση των ανωτέρω στοιχείων διασαφηνίζει απόλυτα και το ουσιαστικό κενό που υπήρχε, αλλά κυρίως το επίπεδο και τον τρόπο με τον οποίο οι διατάξεις αυτές το συμπληρώνουν. Είναι γεγονός ότι η μελέτη και η ανάλυση των ανωτέρω διατάξεων καταδεικνύει ρυθμίσεις με προφανή αυστηρότητα και λεπτομέρεια, όμως είναι απολύτως αναγκαίες προϋποθέσεις, δεδομένου ότι το ζήτημα αυτό στο σύνολό του είναι ιδιαίτερα ευαίσθητο, όπως προανέφερα, αφού αφορά ιδιωτικές δραστηριότητες και προσωπικά δεδομένα. Θα έλεγα ότι οι κανόνες της δημοκρατίας επιβάλλουν τη διασφάλιση της δυνατότητας σε πρόσωπα ή εταιρείες για την απρόσκοπτη άσκηση αυτής της επαγγελματικής δραστηριότητας.
      Θα έλεγα επίσης όμως ότι οι ίδιοι κανόνες επιβάλλουν με τον ίδιο ρητό και κατηγορηματικό τρόπο, η παροχή των υπηρεσιών αυτών να γίνεται με δίκαιο, αυστηρό και λεπτομερές θεσμικό πλαίσιο. 
      Σ’ αυτές τις αρχές και αντιλήψεις κινούνται οι προτεινόμενες διατάξεις, γι’ αυτό και η προώθηση προς ψήφισή τους είναι υποχρέωση όλων μας, με την πεποίθηση ότι ρυθμίζουμε ένα ουσιαστικό κενό κατά τον ορθότερο και πληρέστερο τρόπο.
      Θα ήθελα, κυρία Πρόεδρε, αν μου επιτρέπετε να αναφερθώ και στις τρεις τροπολογίες που καταθέσαμε. Η μια με γενικό αριθμό 1866 και ειδικό 26, αφορά το λογαριασμό αρωγής ορφανών τέκνων αστυνομικού, πυροσβεστικού και πολιτικού προσωπικού του Υπουργείου Δημόσιας Τάξης, που υφίσταται σήμερα σ’ αυτό. Για λόγους ίσης μεταχείρισης του προσωπικού του Υπουργείου, επιβάλλεται να συμπεριληφθούν στους δικαιούχους του λογαριασμού και τα ορφανά τέκνα των συνοριακών φυλάκων και των ειδικών φρουρών.
      Επίσης με την παράγραφο 2 της ίδιας τροπολογίας, προβλέπεται να μην αφαιρείται το επίδομα ειδικής απασχόλησης ασφάλειας και τάξης σε όσους η μη καταλληλότητά τους οφείλεται σε λόγους υγείας. Ήταν ένα αίτημα των αστυνομικών, το οποίο κάνουμε δεκτό.
      ΓΕΩΡΓΙΟΣ ΓΑΡΟΥΦΑΛΙΑΣ: Σας το είχαμε επισημάνει. Το λέγαμε τότε και το αγνοήσατε. Σωστά το φέρνετε.
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Σε ό,τι αφορά την τροπολογία με γενικό αριθμό 1920 και ειδικό 29 –είναι αυτό που επικρότησαν και οι συνάδελφοι νωρίτερα- δίνεται η δυνατότητα διορισμού ως πολιτικών υπαλλήλων, των πολιτών που τραυματίζονται από ενέργειες των οργάνων τάξης. Και βέβαια με την προϋπόθεση ότι πρέπει να  έχουν αναπηρία πάνω από 50%. 
      Η τρίτη τροπολογία, είναι με γενικό αριθμό 1916 και ειδικό 28. Με την τροπολογία αυτή δίνεται η δυνατότητα στους ειρηνοδίκες να παρατείνεται η απόσπασή τους για δύο ακόμα χρόνια, μετά από αίτησή τους.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Συνασπισμού κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρία Πρόεδρε και κύριοι συνάδελφοι, είναι γεγονός ότι το συζητούμενο σχέδιο νόμου επιχειρεί να βελτιώσει τον προηγούμενο νόμο, ο οποίος αναφέρεται στη λειτουργία των ιδιωτικών γραφείων ερευνών.
      Πρέπει να πω ότι επέρχονται μερικές βελτιώσεις. Παρ’ όλα αυτά όμως, κύριε Υφυπουργέ, παραμένει το μεγάλο πρόβλημα της αντισυνταγματικής λειτουργίας αυτών των γραφείων ιδιωτικών ερευνών.
      Και οφείλω την εξήγηση, γιατί είναι αντισυνταγματική η λειτουργία τους. Διότι τα μόνα εξουσιοδοτημένα από το Σύνταγμα όργανα να παρακολουθούν, να ελέγχουν, να προστατεύουν περιουσίες ή ζωές είναι οι άνδρες και οι γυναίκες της Ελληνικής Αστυνομίας, αυτοί δηλαδή που έχουν τα εχέγγυα για να επιτελούν αυτό το συγκεκριμένο καθήκον και όχι τα ιδιωτικά γραφεία ερευνών, τα οποία κατ’ ευφημισμόν, κύριοι συνάδελφοι, είναι γραφεία ερευνών, ενώ ουσιαστικά είναι γραφεία, τα οποία παρεμβαίνουν και αναμειγνύονται σε ζητήματα που αποτελούν αποκλειστική, κατά τη γνώμη μου, αρμοδιότητα της Ελληνικής Αστυνομίας.
      Είναι δυνατόν, κύριε Υφυπουργέ, να μην προσβάλλει τα ατομικά δικαιώματα, να μην προσβάλλει την προσωπικότητα των πολιτών ένα ιδιωτικό γραφείο ερευνών, το οποίο επί παραδείγματι διενεργεί παρακολούθηση; Σας το είπα και στη Διαρκή Επιτροπή. Δεν αποτελεί προσβολή της προσωπικότητας κατά την έννοια των διατάξεων 57 έως 61 του Αστικού Κώδικα, το γεγονός ότι κάποιος παρεμβαίνει στην ιδιωτική ζωή ενός πολίτη στο όνομα έρευνας για την προστασία αγαθών κάποιου άλλου; 
      Βεβαίως δεν υποτιμώ το γεγονός ότι θέλετε να θέσετε κάποιες ασφαλιστικές δικλείδες στη λειτουργία αυτών των γραφείων.
      (Στο σημείο αυτό την Προεδρική Έδρα καταλαμβάνει ο Β Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Όμως, παρά την ύπαρξη των λεγομένων ασφαλιστικών δικλίδων, δεχθείτε ότι αυτά τα γραφεία, κατά τη γνώμη μου, κινούνται έξω από τη συνταγματική νομιμότητα. 
      Θα ήθελα να σας πω ότι γνωρίζω το μονότονο αντίλογο, τον οποίο ακούω εδώ και χρόνια: «Μα, είναι μία πραγματικότητα η ύπαρξη και η λειτουργία αυτών των γραφείων. Η Ελληνική Αστυνομία δεν μπορεί να παρεμβαίνει σε ζητήματα, για τα οποία επιλαμβάνονται αυτά τα γραφεία και εν πάση περιπτώσει πρέπει να δούμε αυτήν τη σύγχρονη πραγματικότητα και να κοιτάξουμε να διασφαλίσουμε ό,τι είναι δυνατόν να διασφαλιστεί». 
      Σας λέω, λοιπόν, δεν διασφαλίζεται το μείζον αγαθό, το οποίο είναι η προστασία της ζωής και της περιουσίας των Ελλήνων πολιτών από τα όργανα της τάξης. Προφανώς δεν είναι δυνατόν να προκύπτει άλλο αποτέλεσμα, και μάλιστα χωρίς προσβολή άλλων νόμιμων αγαθών, από τη λειτουργία των ιδιωτικών γραφείων ερευνών.
      Γνωρίζω ότι αυτά, τα οποία υποστηρίζω εγώ με αυτά τα οποία εισηγείσθε εσείς, έχουν μεγάλη διαφορά. Πρέπει να σας πω ότι δεν είναι παλαιομοδίτικα, κύριε Υφυπουργέ. Πρέπει να σας πληροφορήσω, επειδή παρακολουθώ πάρα πολύ συστηματικά το όλο θέμα των ατομικών δικαιωμάτων και των ζητημάτων που αναφέρονται στην προστασία της προσωπικότητας του πολίτη ότι στην Ευρώπη υπάρχει ένας έντονος προβληματισμός. Είναι πολλοί εκείνοι, οι οποίοι υποστηρίζουν και στα δικά τους κοινοβούλια, αλλά και έξω σε άλλα «φόρα» και συναντήσεις, ότι πρέπει αυτά τα γραφεία να σταματήσουν να λειτουργούν, διότι δεν είναι τίποτα άλλο, παρά συγκεκριμένες κοιτίδες, όπου δυνάμει παράγεται η παρανομία, όπου δυνάμει προκύπτει η προσβολή της προσωπικότητας των πολιτών. 
      Κύριε Υπουργέ, είμαι βέβαιος ότι δεν θα σας πείσω, αλλά είμαι, επίσης, βέβαιος ότι κάπου στην άκρη της πολιτικής σας συνείδησης είναι δυνατόν να αντιληφθείτε ότι αυτά, τα οποία σας λέμε, είναι σωστά.
      Κύριοι συνάδελφοι, παραγίνεται το κακό. Η ιδιωτική αστυνομία, η λεγόμενη κατά το νεολογισμό «σεκιούριτι», τα ιδιωτικά γραφεία ερευνών φθάνουν στο σημείο να παρεμβαίνουν σε έργα αποκλειστικής αρμοδιότητας της Ελληνικής Αστυνομίας. Εν τέλει ποιος προστατεύει ποιον και σε ποιον αυτό το κράτος εμπιστεύεται τη ζωή, με ό,τι αυτό την στοιχειοθετεί, του Έλληνα πολίτη; Και εκείνο που στοιχειοθετεί τη ζωή και την προσωπικότητα του Έλληνα πολίτη είναι το δικαίωμά του στην ιδιωτική ζωή, το δικαίωμά του στα επιμέρους στοιχεία τα οποία, κατά το Σύνταγμα αναφέρονται, ως στοιχεία που συγκροτούν την έννοια της προσωπικότητας.
      Κύριε Πρόεδρε, εμείς θα καταψηφίσουμε το σχέδιο νόμου, παρά το γεγονός ότι θέλει το Υπουργείο Δημόσιας Τάξης να βελτιώσει κάποια από τα κακώς κείμενα, τα οποία παρακολουθούν τη λειτουργία αυτών των ιδιωτικών γραφείων ερευνών. Θα καταψηφίσουμε από τη θέση αρχής, την οποία λίγο πριν συνοπτικά, αλλά νομίζω περιεκτικά, εξέθεσα. Θα ψηφίσουμε τις τροπολογίες, στις οποίες αναφέρθηκε ο κύριος Υπουργός, διότι πράγματι είναι τροπολογίες που έρχονται να βελτιώσουν και να αντιμετωπίσουν υπαρκτά ζητήματα, όπως για παράδειγμα αυτό του ειδικού λογαριασμού που πρέπει να επεκταθεί και στους συνοριοφύλακες, αλλά και τα υπόλοιπα ζητήματα στα οποία αναφερθήκατε.
      Κύριε Υφυπουργέ, εκείνο που θα ήθελα να σας ζητήσω, είναι να αιτιολογήσετε αυτήν την τροπολογία, την οποία αποδέχεσθε, αναφορικά με το χρόνο παράτασης της παραμονής των ειρηνοδικών στα ειρηνοδικεία, στα οποία έχουν αποσπασθεί. Είναι τροπολογία, την οποία σας εισηγείται το Υπουργείο Δικαιοσύνης; Εάν είναι τροπολογία που εισηγείται το Υπουργείο Δικαιοσύνης, θα την αποδεχθώ, με τη σκέψη ότι η παραμονή στα ειρηνοδικεία, στα οποία έχουν αποσπασθεί οι ειρηνοδίκες, είναι χρήσιμη. Και είναι χρήσιμη, με την έννοια ότι αυτοί θα οικειωθούν περισσότερο με το συγκεκριμένο αντικείμενο της συγκεκριμένης ειρηνοδειακής περιοχής όσο και ειρηνοδειακής αρμοδιότητας. 
      Κατά συνέπεια, κύριε Πρόεδρε, ψηφίζω στο σύνολο τις τροπολογίες και καταψηφίζω το σχέδιο νόμου.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Πολύδωρας.
      ΒΥΡΩΝ ΠΟΛΥΔΩΡΑΣ: Εγώ θα ήθελα αρχίζοντας, κύριε Πρόεδρε, από τις τροπολογίες να εμμείνουμε στην περίπτωση της αρχής της ασχέτου τροπολογίας και για την περίπτωση των ειρηνοδικών. Δεν καταλαβαίνω γιατί αυτή η σπουδή. Το θέμα πρέπει να το επεξεργαστούμε αυτοτελώς. Επιφυλάσσομαι γι’ αυτήν την τροπολογία. 
      Ψηφίζω με ικανοποίηση την τροπολογία για τους παθόντες με υπαιτιότητα αστυνομικού ή πυροσβεστικού υπαλλήλου για την αποκατάστασή τους. Όταν ο άλλος είναι στο αναπηρικό καρότσι, η αποκατάσταση πρέπει να λέγεται υποκατάσταση του πόνου. Δεν είναι αποκατάσταση, είναι το ελάχιστο της εκδηλώσεως ανθρωπιάς και φιλευσπλαχνίας από το νομοθέτη και την πολιτεία. Έτσι με ικανοποίηση ψηφίζω αυτή τη δεύτερη τροπολογία. 
      Όσον αφορά την άλλη για τον ειδικό λογαριασμό, θέλω να πω ότι και αυτός ο ειδικός λογαριασμός είναι μέσα στα πρακτικώς αναγκαία και υπερψηφίζουμε και αυτήν την τροπολογία.
      Προεκτείνω τη σκέψη του κ. Κουβέλη για τη δική μου βασική εισήγηση επί της αρχής του νομοσχεδίου. Θα έλεγε κανείς ότι κινείται προς τη σωστή κατεύθυνση. Να βάλουμε δηλαδή τάξη στο χάος της αυθαίρετης παρέμβασης στα ατομικά, κοινωνικά και πολιτικά δικαιώματα κάποιων που έχουν μια ημινομιμοποίηση, να έχουν τώρα νομιμοποίηση. Αλλά δεν το ψηφίζουμε και θέλω να είμαι πολύ ευθύς και τίμιος στο γιατί δεν το ψηφίζουμε. Διότι η ψευδαίσθηση ότι θεραπεύεις κάτι μερικώς δεν ισχύει στα νομικά. Το «απ’ ολότελα, καλή και η Παναγιώταινα» δεν ισχύει στα νομικά. Γιατί; Διότι δημιουργεί μια ανισότητα και μέσα στο χώρο του αθεμίτου. Δεν ορίζεται αυστηρά ποιες πρέπει να είναι οι προϋποθέσεις και ποιοι οι όροι για την ίδρυση ενός γραφείου ερευνών. Δεν τακτοποιεί τις σχέσεις των υπαρχόντων γραφείων με τα νεοείσακτα διά του παρόντος νόμου. Είναι τεράστια τα κενά. Επαναλαμβάνω ότι αυτά τα κενά μ’ ένα νόμο γενικής ισχύος, όπως είναι ο εισαγόμενος προς συζήτηση και ψήφιση, φαίνεται ότι τακτοποιούνται. Δεν τακτοποιούνται.
      Θέλω να δεχθείτε όσον αφορά την αξιολόγηση του παρόντος νομοσχεδίου, ότι πρόκειται για μια αξιολόγηση καλής προαιρέσεως, όπως είπε και ο εισηγητής μας κ. Τσούρνος. Θέλουμε να εκτιμήσουμε το θέμα, αλλά δεν μπορούμε. Το ατελές δεν μπορεί να καλύψει την πιεστική έστω ανάγκη για μια ρύθμιση σ’ ένα άρρυθμο τοπίο, σ’ ένα χαοτικό τοπίο. Θα λάβουν νομιμοποίηση για επίταση της αυθαιρεσίας άνθρωποι ή όργανα εξουσιοδοτημένα διά του νόμου, οι οποίοι –άνθρωποι, όργανα, γραφεία- θα αποτελέσουν περισσότερο πρόβλημα μέσα στο δικαιϊκό σύστημα πάνω στον ευαίσθητο τομέα των ανθρωπίνων δικαιωμάτων, των ευαίσθητων δεδομένων, των πολιτικών και κοινωνικών δικαιωμάτων, κατ΄ επίταση αυθαιρεσίας, αδικίας και ανισότητας, μεταξύ εκείνων που είναι άλλοι εμπειροτέχνες και άλλοι έχουν την άδεια με το παλαιό σύστημα, με αποτέλεσμα να υπάρξει μετά βεβαιότητος στο ορατό μέλλον ένα αλαλούμ. Θέλω να βάλω και τα πολιτικά ζητήματα. Πού τη βρήκε την προτεραιότητα τώρα η Κυβέρνηση για τα γραφεία ερευνών; 
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Είναι δύο χρόνια…
      ΒΥΡΩΝ ΠΟΛΥΔΩΡΑΣ: Δεν είναι έτσι και θα σας πω γιατί το εγείρω. Εγώ δεν σας αμφισβητώ ότι έχετε τις πιέσεις.
      Εγώ σας εγκαλώ τώρα σ’ αυτήν την καμπή της σπουδής της προτεραιότητας. Σας εγκαλώ, σας αιτιώμαι, γιατί μέσα στην «τούρλα» του Σαββάτου φέρνετε τα  γραφεία ερευνών. Η τούρλα του Σαββάτου είναι οι εκλογές. Έρχονται εκλογές, έχουμε προεκλογική περίοδο. Δεν έχει η Κυβέρνηση άλλα σοβαρά νομοθετήματα, συνήθως θεσμικού χαρακτήρα, τα οποία να έχουν προτεραιότητα και στο νομοθετικό Σώμα, ώστε να μας δείξει ότι επείγεται.
      Θέλω να σας προκαλέσω λιγάκι, κύριε Πρόεδρε. Απειλούμεθα με νέο εκλογικό νόμο και θα πρέπει να είμαστε έτοιμοι για τις εκλογές, οι οποίες μπορεί να γίνουν το Φλεβάρη. Όλα αυτά μέσα σ’ αυτήν την πίεση του χρόνου. Την άλλη Παρασκευή, 18 του μηνός η Βουλή μπαίνει στη συζήτηση του Προϋπολογισμού και μετά από πέντε μέρες κλείνει για τις διακοπές και μας φέρνετε τώρα το νομοσχέδιο για τα γραφεία ερευνών με αυτόν τον πρόχειρο τρόπο! Από οποιαδήποτε άποψη και αν το δει κανείς, καταλήγει ότι ο τρόπος είναι πρόχειρος και ατελής.
      Θέλω να το συμπλέξουμε ακόμη αυτό το θέμα, δηλαδή το κεφάλαιο αυτό που εισάγεται ως αρχή στο νομοθέτημά μας, και με το ζήτημα, όπως το είπε και ο κ. Φώτης Κουβέλης, των «σεκιουριτάδων», των ιδιωτικών αστυνομικών. Και εδώ επικαλούμαι την εκτίμηση της κατάστασης από το ίδιο το Προεδρείο. Δηλαδή τι θα κάνουμε εδώ; Ιδιωτικούς στρατούς για την επιβολή του νόμου και της τάξεως; Γιατί εδώ δεχόμαστε μόνο μία τάξη, τη δημοκρατική, της λαϊκής κυριαρχίας και της απόλυτης και ανέκπτωτης νομιμότητας. Γι’ αυτήν την τάξη μιλάμε. Δεν μιλάμε για την τάξη των πιστολέρος. Γιατί κάποιοι πιστολέρος μπορεί να φέρουν και αυτοί τάξη την οποία αποκρούουμε με σαφήνεια.
      Και θέλω να οργανώσουμε έτσι το δικαιϊκό μας σύστημα στην καταστολή με ενίσχυση της Αστυνομίας, κύριε Υπουργέ της Αστυνομίας. Λέγοντας ενίσχυση της Αστυνομίας, εννοούμε ένα σώμα, αυτό της αστυνομίας, να είναι πρόθυμο για τη δημοκρατική νομιμότητα και το οποίο θα είναι ικανοποιημένο μισθολογικά, λειτουργικά, όπως και από την άποψη της ηθικής και κοινωνικής αποδοχής.
      Αυτές τις γραμμές θέλουμε να δούμε σε νομοθετικές διατυπώσεις προς την κατεύθυνση της καταστολής και της δημοκρατικής εννόμου τάξεως. Άνοιξα την παράγραφο της δημοκρατικής εννόμου τάξεως και της αντιθέσεώς μου προς το σπαργανώδες τώρα –αργότερα θα γίνει χιονοστιβάδα που δεν θα μπορεί να την αναχαιτίσει κανένας- των ιδιωτικών στρατών και κάνω έκκληση προς τη δημοκρατική ευαισθησία του Σώματος να σκεφτούμε πάνω σ’ αυτά τα οποία είναι συμφυή και παράλληλα με τα γραφεία των ντέντεκτιβ, με τα γραφεία των ερευνών. 
      Η λογική των γεγονότων μας πείθει ότι θα πρέπει να ορθώσουμε αναχώματα για τα καινοφανή στο διεθνή περίγυρο, και για τα «ντεντεκτιβικά» και για τα των ιδιωτικών στρατών, τα οποία τώρα αποδεχόμαστε μιμητικά, αλλά αύριο δεν θα μπορέσουμε να τα αποβάλουμε, όταν θα έχουν δείξει όλα τα καρκινικά τους συμπτώματα.
      Το συμπέρασμά μου είναι ότι θα ηυχόμην να είχα ένα πλήρες και πειστικό νομοσχέδιο για τα γραφεία ερευνών. Πρώτα-πρώτα δεν έχει ούτε αιτιολογική έκθεση. Τόσο αδύνατοί είμαστε στην επιχειρηματολογία. Δεν περιλαμβάνει ούτε δύο λέξεις για να μάθουμε τι είναι τα γραφεία ερευνών, ποια ανάγκη τα γεννά και ποιοι είναι οι ενδιαφερόμενοι, ώστε να τάξουμε προτεραιότητες, να θέσουμε τρόπους σύννομης λειτουργίας περιοριστικούς, να προβλέψουμε πότε αυτοί αποβάλλονται από αυτήν τη λειτουργία που τους δίνει ο νόμος, ούτως ώστε να κάνουμε αυτήν την παραχώρηση από την ανάγκη του εκσυγχρονισμού.
      Έτσι είναι η ζωή, έτσι έρχονται οι απαιτήσεις της ζωής και μάλιστα της σύγχρονης εγκληματικότητας και να καταλήγουμε εδώ στην υπερψήφιση ενός νομοσχεδίου, το οποίο θα έταμε ζητήματα πολύ ευαίσθητα όπως είναι αυτά στις παρυφές της νομιμότητας και της παρανομίας ή της παραβατικότητας στο πιο ευαίσθητο θέμα κεφάλαιο που είναι τα ατομικά, κοινωνικά δικαιώματα και τα ευαίσθητα δεδομένα.
      Γι’ αυτούς τους λόγους δεν μπορούμε να υπερψηφίσουμε αυτό το ατελές νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Σ’ ένα νομοσχέδιο για το οποίο έγινε μια πολύ καλή συζήτηση και στην επιτροπή, αλλά και εδώ από ό,τι παρακολούθησα τους εισηγητές και στην οποία προς τιμήν της πολιτικής ηγεσίας πάρα πολλά πράγματα διορθώθηκαν και τροποποιήθηκαν προκειμένου να υπάρξει από τη μια πλευρά η καλύτερη δυνατή διασφάλιση των ατομικών δικαιωμάτων και από την άλλη πλευρά να οργανωθεί ένα πρόβλημα που υπάρχει και δεν ανακαλύφθηκε τώρα.
      Γι’ αυτό το λόγο ζήτησα να μιλήσω, γιατί δεν μου αρέσει αυτού του είδους η δήθεν κριτική. Δηλαδή τι λέει η Νέα Δημοκρατία: Και ολίγον δεξιά και ολίγον αριστερά και ολίγον με το λαό και ολίγον με τα ιδιωτικά γραφεία. Αλλά άκουσα και τον εισηγητή άλλα από τον Κοινοβουλευτικό εκπρόσωπο. Δηλαδή στην ουσία  η Νέα Δημοκρατία αποδέχεται το νομοσχέδιο, αλλά επειδή έχουμε εκλογές κατά την άποψή της δεν πρέπει να νομοθετούμε, δεν πρέπει να ασχολούμαστε.
      ΒΥΡΩΝ ΠΟΛΥΔΩΡΑΣ: Επειδή είναι και ατελές.
      ΘΕΟΧΑΡΗΣ ΤΣΙΟΚΑΣ: Το «ατελές» το άκουσα τελευταία. Είναι ένα πάρα πολύ καλό λεκτικό εφεύρημα, αλλά δεν νομίζω ότι αντιμετωπίζει την ουσία. Η Κυβέρνηση οφείλει με ευθύνη και να νομοθετεί, αλλά και να απαντά στα προβλήματα. Η Αντιπολίτευση κατά την άποψή μου οφείλει με ξεκάθαρο πολιτικό λόγο να προσδιορίζει τις ενστάσεις της, αλλά δείχνοντας και το κοινωνικό και το ιδεολογικό και το πολιτικό της στίγμα. Αυτό το γενικό και το θολό αίτημα της Νέας Δημοκρατίας μη νομοθετείτε, γιατί έχουμε εκλογές οδηγεί σε άλλου είδους πρακτικές και δεν τιμά τα κόμματα, τα οποία θέλουν να διεκδικούν την εξουσία.
      Κατά την άποψή μου, λοιπόν, εκείνο που έχει σημασία από αυτό το νομοσχέδιο είναι ότι πρέπει να κρατήσουμε τις παρατηρήσεις που έγιναν από την αναφορά του κ. Γείτονα από την επιτροπή απορρήτου διαφάνειας που αναφέρθηκε πριν, να επιμείνουμε στα ζητήματα εκείνα, τα οποία διασφαλίζουν το δημόσιο χαρακτήρα της ασφάλειας και να ελέγξουμε αποφασιστικά τα ιδιωτικά γραφεία ώστε να λειτουργήσουν κάτω από τον πλήρη έλεγχο του κράτους και βέβαια στα συνταγματικά και νομοθετικά όρια.
      Με αυτές τις σκέψεις θέλω να προσθέσω ότι ήδη οι τροπολογίες κινούνται σε θετική κατεύθυνση και πιστεύω ότι δεν χρειάζεται να το κουράσουμε άλλο το θέμα. Εκείνο που έχει σημασία είναι ότι και σ’ αυτόν τον τομέα το ΠΑΣΟΚ επιχειρεί να δώσει μια λύση και τη δίνει σε θετική κατεύθυνση.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσούρνος έχει το λόγο για να δευτερολογήσει.
      ΓΕΩΡΓΙΟΣ ΤΣΟΥΡΝΟΣ: Συνεχίζοντας τα όσα είπαμε στην πρωτολογία μας θέλω να επαναλάβω και πάλι ότι εκτιμώ πως το νομοσχέδιο αυτό θα δημιουργήσει περισσότερα προβλήματα από αυτά που καλείται να επιλύσει και θα μας καταστήσει φτωχότερους στη δημοκρατία στον τομέα της προάσπισης των ατομικών δικαιωμάτων των πολιτών.
      Είπε ο κ. Γείτονας ότι δεν πρέπει να ανησυχούμε από τη δράση των γραφείων διότι οριοθετούνται οι αρμοδιότητές τους. Θα ήθελα να πω ότι και στη Δημόσια Διοίκηση οι αρμοδιότητες των δημοσίων υπαλλήλων οριοθετούνται και περιγράφονται επακριβώς πλην όμως η διαφθορά είναι ανεπτυγμένη σε υπερθετικό βαθμό.
      Υπήρχε για παράδειγμα κρατικός έλεγχος στο Χρηματιστήριο πλην όμως έγινε το μεγάλο σκάνδαλο του χρηματιστηρίου που χάθηκαν 30 τρισεκατομμύρια δραχμές. Αλλά αν θέλει κανείς να πάει και πιο πέρα εδώ γίνονται παραβάσεις ακόμη και άρθρων του Συντάγματος.
      Είπε ο κύριος Υπουργός ότι θα πρέπει να ψηφίσουμε το νομοσχέδιο, διότι έγιναν δεκτές οι παρατηρήσεις μας.
      Εγώ εκτός από την παρατήρησή μας που έγινε δεκτή, με την πενταετία των όσων υπηρετούν στα γραφεία, θα ήθελα και πάλι να υπενθυμίσω τις παρατηρήσεις μας που αφορούν τις διατάξεις του νομοσχεδίου. 
      Διατυπώσαμε την αντίθετη γνώμη για εδάφιο δ΄ της παραγράφου 1 του άρθρου 11 που λέει: «Συμβολή στην αποκάλυψη εγκλημάτων έως ότου επιληφθεί η αρμόδια διωκτική αρχή.» Θα ήθελα να ρωτήσω το εξής: Η αρμόδια διωκτική αρχή στην περίπτωση ενός φόνου από μια τρομοκρατική οργάνωση επιλαμβάνεται από την αρχή, πλην όμως δεν φέρει κανένα αποτέλεσμα. Στην περίπτωση αυτή ο θιγόμενος ή κάποιος συγγενής του θύματος δεν θα έχει το δικαίωμα να αναθέσει σε αυτά τα γραφεία την περαιτέρω έρευνα;
      Μια άλλη παρατήρησή μας ήταν στην παράγραφο 3 που λέει: «Οι δραστηριότητες της παραγράφου 1 ενεργούνται κατόπιν έγγραφης ανάθεσης εκ μέρους άλλου προσώπου». Προτείναμε, λοιπόν, να συμπληρωθεί ως εξής: «εκ μέρους άλλου προσώπου ή φορέως». Μπορεί να μην είναι ένα μεμονωμένο πρόσωπο, αλλά ένας φορέας ή σύλλογος να αναθέτει σε αυτά τα γραφεία την περαιτέρω έρευνα. 
      Εις ό,τι αφορά την παράγραφο 6, όπου έγινε δεκτή η τροπολογία και ορίστηκε αντί της τριετίας ή πενταετία, θα ήθελα ακόμη να περιγραφεί πιο αυστηρά το γεγονός ότι όσοι έχουν διατελέσει υπάλληλοι του ΟΤΕ κ.λ.π. εσαεί να μην μπορούν να κάνουν χρήση των στοιχείων, τα οποία γνωρίζουν ή γνώριζαν, όταν υπηρετούσαν στις πιο πάνω υπηρεσίες. Διότι μπορεί μεν να μην είναι υπάλληλοι γραφείων, αλλά μπορεί από του καιρού που υπηρετούσαν να αποσπάσουν στοιχεία από τις υπηρεσίες αυτές, τα οποία να διοχετεύσουν σε τρίτους.
      Εκφράσαμε τις επιφυλάξεις μας για το εδάφιο δ΄ της παραγράφου 7 που λέει: «Να αντλούν τις πληροφορίες από δημόσια συμπεριφορά ή δραστηριότητα προσώπων ή από οποιαδήποτε άλλη νόμιμη πηγή.» Είπαμε, λοιπόν, επειδή είμαστε πάντα επιφυλακτικοί για τις διατάξεις αυτού του νομοσχεδίου, να περιγραφεί αυστηρά ποια είναι η άλλη νόμιμη πηγή.
      Στο εδάφιο ε΄ της ίδιας παραγράφου λέγεται: «Να μην παραβιάζουν την ιδιωτική ζωή ή άλλα ατομικά ή συλλογικά δικαιώματα τρίτου, καθώς και οποιοδήποτε απόρρητο που προστατεύεται από το νόμο.» Θα θέλαμε μια ακριβέστερη περιγραφή.
      Είχαμε, επίσης, πει για την παράγραφο 10: «Οι άδειες που προβλέπονται από τις διατάξεις του νόμου αυτού αφαιρούνται από το όργανο που είναι αρμόδιο για τη χορήγησή τους, αν τα πρόσωπα κτλ.». Θα πρέπει να λέει: «τα πρόσωπα ή το πρόσωπο». Γιατί τι εννοεί η παράγραφος; Όλα τα πρόσωπα του γραφείου να  παραβούν ή εάν έστω ένα πρόσωπο παραβεί τις διατάξεις του νόμου δεν θα αφαιρεθεί η άδεια από το σύνολο του γραφείου;
      Εις ό,τι αφορά τις τροπολογίες ψηφίζουμε την τροπολογία που αφορά τις εξοχές της Ελληνικής Αστυνομίας. Ψηφίζουμε την τροπολογία που αφορά τραυματισμούς προσώπων από ενέργειες της Ελληνικής Αστυνομίας, όταν αποκτούν αναπηρία περισσότερο του 50%. Θα θέλαμε, βέβαια, το πόρισμα της επιτροπής να μην είναι μόνο μια ένορκη διοικητική εξέταση, αλλά να έχει περισσότερες εγγυήσεις, ενδεχομένως από μια επιτροπή στην οποία θα προΐσταται ένας δικαστικός.
      Δεν ψηφίζουμε, όμως, την τροπολογία που αναφέρεται στην  απόσπαση των ειρηνοδικών. Πιστεύουμε γενικά ότι όλες αυτές οι αποσπάσεις εξυπηρετούν γενικότερα –όχι μόνο στο δικό σας Υπουργείο, κύριε Υπουργέ, αλλά και σε όλα τα Υπουργεία- όχι υπηρεσιακές ανάγκες, αλλά προσφέρουν προσωπικές εξυπηρετήσεις. Είναι δηλαδή ρουσφετολογικής μορφής. Νομίζω ότι δεν θα είναι προς το συμφέρον της υπηρεσίας η περαιτέρω παράταση, αλλά απλώς θα εξυπηρετηθούν κάποια πρόσωπα. 
      Πέραν της αντιθέσεώς μας με αυτήν τη διάταξη, θεωρούμε ότι η παρούσα διάταξη είναι και άσχετη με το παρόν νομοσχέδιο. Επομένως εξ αυτού του λόγου την απορρίπτουμε. 
      ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανένας άλλος να δευτερολογήσει. 
      Κύριε Υπουργέ, αν θέλετε, να προσθέσετε κάτι. Θα ήθελα, όμως, να σας πω το εξής: Δεν θα έπρεπε να συνεννοηθείτε και με το Υπουργείο Εμπορικής Ναυτιλίας, ώστε ο λογαριασμός αρωγής ορφανών τέκνων να περιλαμβάνει και τους λιμενικούς μέσα;
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Είναι ξεχωριστός λογαριασμός, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Υπάρχει δηλαδή τέτοιος λογαριασμός;
      ΠΑΝΤΕΛΗΣ ΤΣΕΡΤΙΚΙΔΗΣ (Υφυπουργός Δημόσιας Τάξης): Υφίσταται ο λογαριασμός αυτός. Δεν μας αφορά αυτό εμάς. Εμείς επεκτείνουμε το λογαριασμό και για τους συνοριοφύλακες και για τους ειδικούς φρουρούς. Δεν εμπλέκεται άλλο Υπουργείο. 
      Κύριε Πρόεδρε, εγώ θα ήθελα απλώς να πω μια κουβέντα.
      Ακούστηκε ότι το νομοσχέδιο αυτό είναι πολύ πρόχειρο, είναι ατελές κ.λπ. Έχω την εντύπωση ότι κακώς έφυγε ο κ. Πολύδωρας, που τα είπε αυτά. Διότι με το νομοσχέδιο αυτό, κύριε Πρόεδρε, το Υπουργείο μας ασχολείται πλέον των δύο ετών. Και όπως είπε ο κ. Γείτονας, ως Πρόεδρος της Εθνικής Επιτροπής Προστασίας του Απορρήτου των Επικοινωνιών, αυτή η επιτροπή μας ώθησε στη σκέψη ότι είναι απαραίτητο να γίνει ένα νομοσχέδιο που να περιλαμβάνει όλα αυτά τα ζητήματα.
      Άρα κακώς ειπώθηκαν αυτά, όταν μάλιστα ξέρουμε ότι η εισηγητική έκθεση του νομοσχεδίου είναι πλήρης και ότι το νομοσχέδιο πέρασε από την Επιστημονική Επιτροπή της Βουλής χωρίς καμία απολύτως παρατήρηση.
      Κύριε Πρόεδρε, νομίζω ότι ήταν επιβεβλημένο να έρθει αυτό το νομοσχέδιο στη Βουλή, διότι θα λύσει πάρα πολλά προβλήματα, στα οποία είχαμε υποχρέωση ως Σώμα να δώσουμε λύση. Και πολύ σωστά η Βουλή ψηφίζει το συγκεκριμένο νομοσχέδιο.
      Τελειώνοντας, κύριε Πρόεδρε, επειδή μια τροπολογία έχει αναδρομική ισχύ, θα ήθελα στο ακροτελεύτιο άρθρο να αναφερθεί ότι: «Η ισχύς του νόμου αυτού αρχίζει από το δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επί μέρους διατάξεις του».
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Πολύ σωστά. Και αυτό αφορά την τροπολογία με γενικό αριθμό 1920 και ειδικό 29.
      Κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Γραφεία Ιδιωτικών Ερευνών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο με τις τροποποιήσεις του κυρίου Υπουργού και τις τροπολογίες 1866/26/24.11.2003, 1916/28/28.11.2003 και 1920/29/28.11.2003;
      ΓΕΩΡΓΙΟΣ ΤΣΟΥΡΝΟΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Δημόσιας Τάξης: «Γραφεία Ιδιωτικών Ερευνών και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και στο σύνολό του, με τις τροποποιήσεις του κυρίου Υπουργού και τις τροπολογίες 1866/26/24.11.2003, 1916/28/28.11.2003 και 1920/29/28.11.2003.
      (Να καταχωρισθεί το κείμενο του νομοσχεδίου)
      
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, έχουν διανεμηθεί τα Πρακτικά της Τετάρτης 12 Νοεμβρίου 2003, Παρασκευής 14 Νοεμβρίου 2003, Δευτέρας 17 Νοεμβρίου, Τρίτης 18 Νοεμβρίου και Τετάρτης 19 Νοεμβρίου 2003 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 12 Νοεμβρίου 2003, Παρασκευής 14 Νοεμβρίου 2003, Δευτέρας 17 Νοεμβρίου, Τρίτης 18 Νοεμβρίου και Τετάρτης 19 Νοεμβρίου 2003 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.05΄ λύεται η συνεδρίαση για αύριο, ημέρα Τετάρτη 3 Δεκεμβρίου 2003 και ώρα 10.30΄, με αντικείμενο εργασιών του Σώματος νομοθετική εργασία, συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Γεωργίας: «Προστασία των δασικών οικοσυστημάτων, κατάρτιση δασολογίου, ρύθμιση εμπραγμάτων δικαιωμάτων επί δασών και δασικών εν γένει εκτάσεων και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      
      Ο ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
Συνεδρίαση Ολομέλειας  2-12-03                           σελ. 1

